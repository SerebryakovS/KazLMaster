	Зияш Телеуова





Банкирдің өлімі




	Кітаптағы шытырман оқиғалы шығармалар бас кейіпкердің аузынан естіген əңгіме желісімен жазылды. Ұзақ жыл ауданда прокурор болып қызмет істеген заңгер қоғамдық құрылыс өзгеріп, еліміз тəуелсіздік алған соң, отставкаға шығып, қорғаушы болып жүргенде, бұрынғы шəкірті ішкі істер бөлімінің тергеу басқармасын басқаруға қолқа салады. Ол осы жаңа қызметінде қарамағындағы тергеу ісінен тəжірибесі аз жастарды қылмысты əшкерелеудегі алуан əрекеттердің қыр-сырына үңілдіріп, тəлімгерлік көрсетеді.



	Маң даланы артқа тастап зуылдап келе жатқан жүрдек пойыздың доңғалақтары дүңк-дүңк, дүрс-дүрс, осы ырғақ жүргіншілердің өткен-кеткен өмір белестерін еріксіз есіне түсіргендей, əркім өз ойымен əуре. Тербеліс ырғағымен ысырылып түскен кітабымды көтеріп алып, түнделетіп қасымызға орналасып, төсегінен тұрып жатқан ақ шашты, кескін-келбеті келіскен, дене бітімі қомақты сапарласыма ден қоя қарадым. Осы аралықта кітаптың сыртына үңілген ол:

	– Шыңғыс Абдуллаев па, детектив оқиды екенсіз ғой? – деп таңдана жымиды.

	– Оқимын. Осы тақырыпқа қалам тартсам деген жоспарым бар, – деп түсі игіден түңілме дегендей, мен де жаңа танысты жатырқамадым.

	– Сонда жазушымысыз?

	– Журналистпін.

	– Енді екеуі бауырлас қой.

	Жуынып-шайынып келген купедегі серіктесім, терезеге қарап:

	– Пойызға отырсам, оның қозғалыс əуенімен, зымырап өтіп бара жатқан уақыттың арасында бір байланыс барын сезінгендей күйге түсемін. Сіз журналистпін дегенде, менің жүрегім бір дір етті. Менің сүйіп қосылған жарым да журналист болатын.

	Серігімнің əңгіме-дүкенге ықыласын сезе қойдым.

	– Онда жол қысқарсын əңгіме айтыңыз, – деп қолқа салдым.

	– «Жолдасың соқыр болса, бір көзіңді қысып жүр» деген. Енді жазғыштармен кездессең сөйтеді. Менде бір емес, бірнеше детектив жазатын бастан кешкен оқиғалардың желісі бар. Себебі бүкіл саналы ғұмырымды қылмыс ашуға жұмсадым, бірақ алдымен шəй ішіп алайық. Шай ішіп көңілді жайлаған соң, əңгіме айтуға болады.

	Ол қолына аққұман ұстап, қайнаған су əкелуге кетті.





БІРІНШІ ТАРАУ




	Аспанды торлаған бұлттар ыққа қарай жөңкіле көшуде. Ауықауық себелеп жауған жаңбыр тамшылары машинаның əйнегіне соғып, төмен сорғалайды. Соңғы он жылдықта салынған мөлтек ауданның шетіне кірген тергеу бастығы бір жүрген ізімен бірнеше рет жүріп, банкир соңғы рет баратын саунаны таба алмай əуреге түсуде. «Жолдас із кесуші, болдырайын дегенсің бе?» деп, іштей күйгелектеніп келе жатқанда, кенет оң жағындағы ескі үйдің маңдайшасындағы жазуға көзі түсті. Осы арадан талай рет өткенде оны байқамағанына таңданды. Бір пысық көне үйдің сыртын əрлеп, саунаға айналдыра салыпты.

	Райстың нарық заманымен келіспейтін бір нəрсесі – ол ауырдың үсті, жеңілдің астымен жүріп үйренгендерге «қалай байысаң, олай байы, əйтеуір байы» деп ұзын арқан, кең тұсау салып жіберген тəрізді. Мүмкін, бұл баяғы кеңес үкіметі құрылардағы жаңа экономикалық саясатпен бара-бар уақытша кеңшілік шығар. Солай бола тұрса да, ұзақ жыл органда қызмет істеген заңгерге бүгінгі бет алыстың құйтырқы жақтары көп боп көрінеді. Дүниенің бар қызығын байлыққа балағандар өлген-тірілгеніне қарамай, біріненбірі асып түсу марафонына қатысып кеткендей.

	Кешегі өлара шақты басынан өткерген Райс уақыт өткен сайын өзін суға салса батпайтын, отқа салса жанбайтын шыңдалған шар болаттай сезінеді. Өткен ғасырдың соңын ала кеңес үкіметінің басына келген Горбачев бұдан былай ескі жолмен жүре алмайтындығын майын тамыза баяндап, басқарудың бір ізділігінен əбден жалыққан көпшілікті бірден аузына қаратқан. Қызыл сөзге шебер, қызу қанды генсектің алғашқы екпініне елітіп, демократия мен жариялылық тəрізді құлаққа жағымды сөздер жие айтыла бастаған соң, жұртшылық сол жаңғырған, жаңарған кезеңге жетуге асықты. Бірақ қалай? Тіпті сөзді түйдектетіп, көпшілікті аузына қаратқан көсемсөз иесінің өзі қиялындағы қайта құруға қалай барудың анық жолын білмеді. Сол себептен де қолындағы билік бишігінен тез айырылып, сөзден гөрі қара күшке бейім жуан жұдырық Ельцинге тізгінді бере салды.

	Сырт қарағанда ешбір күш бұза алмайтындай, бірақ көптен халықтан қол үзіп, ат төбеліндей адамдардың ғана ырзығына айналған коммунистік партия жеңіліс тапқанда, осыған дейін отарлау құрсауына түскен одақ құрамындағы республикалар сəтті кезеңді пайдаланып, бірінен соң бірі сан ғасырлар аңсаған арманы азаттыққа қол жеткізді.

	Заңгерлер үшін ол мезгілдің қиындығы бір төбе еді. Ескі заң қолдануға келмей, жаңасы күшіне еніп үлгермеген тұстағы уақыт сынынан мүдірмей өткен аудан прокурорларының арасында Райс та жүрді.

	Тергеу бастығы сауна жанына келіп тоқтағанда ғана, өзін мазалаған ойлардан бірден сергіп, сырттағы дабыл түймесін басқанда, іштен шашы ұйпа-тұйпа, ұйқылы ояу жас жігіт басын қылтитты.

	– Бұл саунаның қожайыны кім?

	– Мен.

	– Сен немене өзің күзетші, өзің қожайынсың ба?

	– Иə, күндіз адам көп болмайды. Сосын өзім отырам да, кешке күзетші жалдаймын.

	– Мен тергеу басқармасының бастығымын.

	– Бұрын тергеуші келген. Енді бастығының өзі келсе, басымызға бақ қонайын деген екен, – деп, алға түсті.

	– Бақ па, сор ма, оны көре жатармыз...

	– Сіз де банкирдің өлімі жайлы келген шығарсыз.Саунаға мың сан адам келеді. Ол да солардың бірі.

	– Əрине. Дегенмен, банкирдің ас қазанынан у табылды. Ол саунадан шыққан соң, саяжайына барып, қайтыс болады. Уды осы саунаның ішінде қызмет істейтіндер немесе оған келгендердің бірі салғаны факті.

	– Мен көрген-білгенімнің бəрін тергеушілерге айтқанмын.

	– Осы саунаға банкир тұрақты келетін бе еді?

	– Иə, тұрақты келетін.

	– Ашыналарымен де осында кездесе ме?

	– Қалталы мырзалар қатын айналдырмай не істейді?

	– Сіздің саунаңызда кездесетін көңілдестерін білесіз бе?

	– Стюардесса. Арасында бір сары шашты менеджер қызбен де келіп-кететін. Бəрін бірдей есте ұстау мүмкін емес қой. Бізге ақшасын төлесе болды.

	– Бөлек кабинасы бар ма?

	– Иə.

	– Ал оған қызмет көрсетуші кім?

	– Түнгі күзетші арақ-шараптарын апарып береді.

	– Сол күнгі күзетші кім болды? Өзіңіз болдыңыз ба?

	– Ол түні кезекші болған жігіт жұмыстан шығып кетті.

	– Неге?

	– Оны айтқан жоқ. Айлығы жақсы жұмыс тауып алдым деген.

	– Қайдан?

	– Банкіден деді ғой деймін.

	– Аты-жөнін айтсаңыз?

	– Пірімбетов Сайын.

	– Ол жігіттің мінез-құлқы, тəртібі жайлы не білесіз?

	– Ну, жас жігіт қой, арасында ішіп қояды. Жеңілтектеу...

	– Қай банкіге жұмысқа тұрды?

	– Қазір, ана жақта əйелім жүр, содан сұрап білейін. Ол сылбыр көтеріліп, ішкі есікке еніп кетті. Көп ұзамай қайта шықты да:

	– Қайтыс болатын банкирдің мекемесіне дейді, – деді.

	«Бұл жіптің ұшы болар ма? Ол бірнəрсе айтып қоймай, көз алдымда жүрсін деп, қылмыс жасаушыны əдейі жанына шақырды ма екен?»

	– Сауна нешеге дейін жұмыс істейді?

	– Таң атқанша.

	– Ал ана қайтыс болатын банкир сол күні сағат нешеде шықты?

	Қасында кімдер болды?

	– Оны мен білмеймін. Сол күні кезекші болған Сайын. Айтпақшы Ұлтуған бар ғой, еден жуатын əйел, білсе сол білер. Қазір шақырайын.

	Қолына таяқшасын сүретіп кірген орта жастағы əйел қарсы орындыққа отырды.

	– Сіз сол күні жұмыста болған екенсіз, не байқадыңыз?

	– Банкир сол күні көңілсіз келді. Ұялы телефонмен біреулерге қатты ұрысты. Стюардессамен де əңгімелері жараспады ма, анау көп отырған жоқ.

	– Оларға біреу шарап немесе арақ апарды ма?

	– Əрине, стюардесса сыра ішеді. Бір бокал сыраны қызмет көрсетуші, кірген бойына апарады. Бұл жолы да солай болды. Бірақ сол күні стюардесса ешнəрсе ауыз тимеген болу керек, тез шықты. Сірə, сырасын ішпеген де болар.

	– Ішпесе, сол сыраны банкирдің өзі ішіп қоюы мүмкін бе?

	– Мүмкін, əшейінде келіншек жартылай ішіп, мырзаға ұсынып отырғанын талай көргем.

	– Сосын не болды?

	– Сосын мен басқа кабиналарды тазартуға кеттім. Бір айналып келіп, олар отырған кабинаның есігін ашып қарасам, банкир ағаш тақтаның үстінде шалқасынан түсіп жатыр екен.

	– Ұйықтап жатты ма, əлде мас болды ма?

	– О жағын анық біле алмадым. Жақын барып қараған жоқпын. Ішіп алған еркектерде жөн болмайды. Жанына баруға жүрексіндім. Ішімнен ұйқың қанған соң, тұрарсың дедім де, есігін жаптым. Арада бір-ер сағаттай уақыт өткенде, екі жігіт пен бір қыз қолтығынан сүйемелдеп, сыртқа сүйреп бара жатқанын көріп қалдым.

	– Оларды танисыз ба?

	– Жігіттерді бірінші рет көруім. Ал қыз банкирдің қызметтесі – менеджер.

	– Сөздерін естідіңіз бе?

	– Иə.

	– Уланып қалған болу керек. Ішін тазартайық. Аузына су құйыңдар! – деп дабырласып бара жатты.

	– Жүрегі соғып тұр ма?

	– Есін біле ме? – дегендерін анық естідім. Бір байқағаным аяғы сүйретіліп бара жатты.

	– Онда ол өліп қалған болды ғой.

	– О жағын білмедім.

	– Рақмет. Сіз маған көп көмектестіңіз.

	– Менің көрген-білгенім осы.

	Райс орнынан тұрды. «Сонда түйіннің шешуі қайда? Шынымен бұл қылмыста əйелдердің өзара қызғанышының ізі бар ма? Не болса да, сол күнгі күзетшіден, менеджерден, стюардессадан жауап алу керек».

	* * *

	Тергеу бастығы аулада машинасын қойып жүрген ағаш түбінің бос екенін көріп, көлігін сол араға қойды. Өкшелеп келе жатқан шетелдік машина рөліндегі көршісі ыржиып, басын шайқады.

	– Бұрын барсаң, орын бар деген осы, кешігіп келген өзіңнен гөр, – деп мырс еткен бұл онымен қол алысып, амандасты да, подъезге бірге кірді. Көршісі – бизнесмен. Бір кезде «фирмама заңгер болыңыз, жақсы жалақы төлеймін» деп қыр соңынан қалмаған. Онда отставкаға енді шыққан Райс «Менің сауда-саттықтан түк хабарым жоқ» деп ат-тонын ала қашқан. Содан соң қолайлы жұмыс таба алмай біраз жүріп қалған соң, не болса да үйреншікті диірменімді айналдырайын деп қорғаушы болып орналасты.

	Арада бір жыл өткенде бұрынғы шəкірті ішкі істер департаментінің бастығы болды да, мұның қыр соңынан қалмай, ақыры тергеу басқармасының бастығы қызметіне тағайындаған.

	Райс үйіне кірмей жатып, күтушісі Анна Иванованың сынына ілікті. Ертеңгілік қолына түскен көнелеу көйлегін киіп жүре берген үй иесіне, ол дүрсе қоя берді.

	– Райс Сапарович, үстіңіздегіні қайдан тауып алдыңыз? Ол деген сəннен əлдеқашан қалған? Сіз қызметтегі адамсыз. Осылай талғамсыз киіне салуға бола ма екен? Мен сізге көйлек дайындап қойғанмын, көрмегенсіз ғой, – деп ренжіді.

	– Мария Ивановна, сізге мың да бір рақмет. Менің көйлегіме кім қарап тұр дейсіз? – деп қалжыңдады үй иесі.

	– Қателесесіз. Елу алты ер адамның дер шағы. Əлі үйленіп, балалы-шағалы боласыз. Айналаңызға қараңыз, сізге қырындап жүрген қыз-келіншектер қаншама десеңші? Əлі тойыңызды өзім өткізіп, аяғым сарсылғанша билейтін боламын.

	– Ой-хой, деңіз. Онанда немерелерді үйлендіретін күнді айтыңыз.

	– Тіпті де олай емес. Олардың əке-шешесі бар. Ол солардың жұмысы. Ал сіз қартайғанда жалғыз қалмай, серік іздеуіңіз керек.

	– Сіз бар емессіз бе?

	– Мен келесі жылы алпысқа толамын. Сізге бірер жылдан артық қызмет көрсете алмаймын. Бұл өкінішті, дегенмен шындық. Қазірдің өзінде бір күн ауру, бір күн саумын. Бүгін қара саннан алды, əрең деп қозғалып жүрмін.

	– Мария, мұндай əңгімені қайдан шығардыңыз. Əлде нашар ұйықтадыңыз ба?

	– Ол да рас. Күн бұлт. Сүйек-сүйегімнің бəрі сыздап, төсегімнен əрең тұрдым.

	– Бірден солай демейсіз бе? Одан да базардағы əйелдер банкирдің өлімі туралы не есітіп, не қойды екен, соны айтыңызшы?

	– Əйелдерді бүгін көрдім... Олардың айтуынша, жұрттың арасында, бақталастықпен акционерлердің бірі өлтірген деген лақап тараған.

	Беті-қолын жуып, сүртініп тұрған Райс таңдана қасын керді.

	– Бар жаңалық сізде екен ғой.

	– Иə, иə, есіме енді түсті. Ол аз болса, бір орынбасары сауда үйін салып жатқан көрінеді.Ол ақшаны қайдан алады. Банкіден алмаса деген.

	– Міне, жаңалықтың көкесі. Оны базардың əйелдері қайдан біледі?

	– Райс Сапарович, олар барлық сауда үйлерінің қожайындарын мені мен сізден жақсы біледі. Сондай-ақ қай жерде не салынып жатқанын, оның қожайындарының кім екенін, тіпті олардың қай уақытта, не үшін текетіресіп қалғандарына дейін айтып бере алады. Олардан анкета толтыртып алсаңыздар, бүкіл коммерсанттардың не ішіп, не қоятынын, қайда барып, қайда дем алатынын қолға ұстатқандай етіп айтып береді.

	– Кəдімгі цыган поштасы тəрізді десеңізші...

	Тергеу бастығы алдына ақ жайма төсеп, тамақ үстелінің жанына отырды.

	– Сіздің осы хабарыңыздан соң, тамақ ішпеуіме де болатын еді. Бірақ мынадай тəтті астан қалай құр қалам. Сіз маған аса құнды деректер айтып бердіңіз.

	– Олай болса, мен кете берейін, Алена жалғыз.

	– Жарайды, жарайды. Ыдыс-аяқты өзім де жинастырам. Кешке қарай тіпті əуреленбеңіз. Жатар алдында менің тамақты көп ішпейтінімді білесіз ғой. Алаңдамай дем ала беріңіз.

	Алжапқышын шешіп, есікке беттеген күтуші кемпір:

	– Мен дайындап қойған көйлекті киіңіз! – деп қабағын түйіп, саусағын шошайтты.

	– Жақсы, сіздің айтқаныңыз болсын, – үй иесі, есікті жауып қалуға орнынан тұрды.

	Қызметшісі кеткен соң, бар ойы банкирдің өлімінің айналасына қайта ойысты. Сағат үште оның орынбасарынан жауап алуға барады. «Жел болмаса шөп басы қимылдамайды» дегендей ел аузындағы сөздің жаны бар болар. Демек, банкінің қаржылық қорын тексерту қажет. Оның акционерлерінің осы жердегі, шет елдердегі есеп шотындағы капиталын білу артық болмас. Банкир кімге болса да, біреуге қолбайлау болған. Немесе қомақты ақшаны жұмсап қойып, оны қайтара алмайтынын білген соң, сол қылмысын жабулы қазан жабулы күйінде қалдыруды ойлаған акционердің бірі арам ойын жүзеге асырған. Сонда ол кім?





ЕКІНШІ ТАРАУ




	Райс криминалистерді тыңдап болған соң, оңаша қалып, тергеу амалдарын таразыға салды. Содан соң қарамағындағы тергеушілерін жинап, лездеме өткізді де, жиналғандарға, сауалдарың бар ма дегендей жіті көз тікті.

	– Райс Сапарович, банктің қаржылық операцияларын қалай тексереміз? Прокуратура оны тексеруге рұқсат бере ме? – деп жаңадан ғана бөлім бастығы болған жас жігіт əлде біреулерге көңілі толмағандай мұрнының астынан міңгірледі.

	– Ол үшін тексерудің қажеттігін дəлелдеңіз. Қаржы полициясын тартыңыз. Олар финанс жағына талдау жасап, ірі қаржы махинациясы орын алған жоқ па екен, соны біліп берсін. Егер акционердің бірі ақшаны ысырапқа ұшыратып, немесе басқалай операциялар жүзеге асырған жағдайда, өзінің бəсекелесін жолынан тайдыру амалын қолдану нарық заңының регрессивтік тəсілі. Ондай да олар, кедергі келтірушіні қалайда құртуға жанталасып əрекет етеді. Адам жалдауы да мүмкін. Мысалға, банкирдің орынбасарлары қандай адамдар? Олардың қаржылық капиталы, коммерциялық табыс көздері, т.б. Осындай мəліметтердің бəрі біздің алақанымызда жатуы тиіс. Тың деректер табылса, жедел хабарласыңдар. Мен барлық уақытта байланыста боламын.

	Тергеу бастығы осымен бітті дегендей қадап айтса да, терезе жақта отырған тергеуші:

	– Ол акционерлік қоғам. Қаржылық операцияларын қалай тексерміз? – деп орнынан қозғалақтады.

	– Акционерлік қоғам болсын, жеке меншік иесі болсын – барлығына заң біреу. Олар түріне, меншігіне қарамастан республика аумағында күші бар заңдарға бағынады, соның шеңберінде жұмыс істейді. Сондықтан қылмысты ашу барысындағы іс-əрекеттердің қандайына болсын батыл кірісуге құқылысыздар...

	– Рұқсат па? – машықтанушы қыз мектептегі əдетімен қолын көтерді. Отырғандар ду күлді.

	– Сұраңыз.

	– Акционерлерге тексерудің мəнін қалай түсіндіреміз? Стажердің аузынан шыққан сауалдың орындылығына риза болған бұрынғы прокурор.

	– Ешқандай түсіндірудің қажеті жоқ. Ондағы ақшаға тірелетін операциялардың заңдылығына көз жеткіземіз дейсіздер. Акционерлердің өзара үлесін, түскен табысты қалай бөлісетінін, үкіметке төленетін салықтардың уақытылы түсіп тұратындығына көз жеткізесіздер. Заңсыз қаржы шығыны жоқ па, егер ешбір бұзушылық болмаса, акционердің əріптестерінің қылмысқа қатысы болмағаны.

	– Түсінікті.

	– Онда боссыздар.

	Тергеу бастығы кабинетіндегілер шыққан соң, банкирдің орынбасарының қызмет нөмірін терді:

	– Тыңдап тұрмын.

	– Бұл тергеу басқармасының бастығы полковник Райс Сапаров.

	Сізбен кездесуім керек еді.

	– Не жайлы?

	– Банкирдің өлімі жайлы?

	– Оған менің қандай қатысым бар?

	– Мен сіздің қатысыңыз бар деп айтқан жоқпын. Кейбір мəселелер бойынша сауалдарға жауап беруіңіз керек.

	– Сонда бұл жауап алу ма?

	– Солай деуге де болады. Кездесетін уақытты белгілейік.

	– Сағат үш.

	– Жақсы.

	Полковник алдындағы қағазға қарап, екінші дəрежелі банкіден бір жыл ішінде жұмыстан шығарылғандардың тізіміне үңілді. Оның ішінде бұрын сотталған үш күзетшінің аты-жөні тіркелген. Олардың не үшін, қанша отырғандары туралы да мəліметтер жинақталған. «Жарайсыңдар, жігіттер, біраз тер төккен екенсіңдер». Демек, осылардың əрқайсысының сенбі күні түнде қайда болғанын анықтау керек. Оған қоса осы арада Бертильонаж теориясын қолданып, бұрын қылмыс жасағандардың түрі-түсін, кескін-келбетін, бой өлшемін, саусақтарының ізін электрондық жүйемен бір орталықтанған қорымен салыстыратын мүмкіндік болса, қылмысты ашу процессі əлдеқайда жеңілдер еді.

	Мəселен, ол барлық адамдарды бас сүйегінің ұзындығына қарай үш топқа бөледі. Əрбір топ бас сүйек еніне қарай үш топтамаға бөлінсе, ондағылар сол қолдың сұқ саусағының көлеміне қарай үш секцияға тарайды. Осылай жіктеліп кете береді. Бұл деген қылмыс ашудың біртұтас ғылыми тұжырымдамасы. Қытайда жұмысқа жалданатындармен келісімшартқа тұрғанда, олардың ортан қолын тушқа батырып, мөр ретінде қолданады. Бұл əр адамның сұқ саусағының тек қана өзіндік ерекшелігін дəлелдейді. Қылмыс жасаған адамның саусақ іздерін тап басып аша білгеннің өзі қаншама жетістік!

	Ұялы телефон ызылдады.

	– Райс Сапарович, банкирдің машинасы табылды. Ертең алып келу керек, – деді орынбасары.

	«Қаржыгердің машинасы табылды. Бұрын сотталғандардың, банк қызметкерлерінің баршасының қол таңбаларымен машина ішіндегі таңбаларды салыстыратындай мүмкіндік болғанда ғой, шіркін! Əттең, қиял қиянда, қол қысқа». Əйтсе де жедел хабардан соң тергеу бастығының көңілі көтерілді. Өлі нүктеден жылжу байқалғандай.

	– Онда машинаның ішіне мұқияттап экспертиза жасатыңдар. Сосын бұрын сотты болған күзетшілерді іздеттіріңдер. Олардың саусақтарының ізімен машина ішіндегі таңбаларды салыстырыңдар. Бұл жақсы хабар. Демек, біздің ісіміз оңға басайын деді. Мен бүгін банкирдің орынбасарына шығамын. Ал, қаржы полициясы тексеруді қашан бастайды.

	– Ертең деп уəде берді.

	– Тездету қажет. Тағы сөйлесіңіз.

	– Жарайды.

	Райс банкирдің машинасының табылуы көп күдіктің бетін ашады деп ойлады. «Егер олар əккі қылмыскер болса, көлікті құртып жіберуі керек еді. Демек, бұлар қылмыстың мұндай түрімен бұрын айналыспағандар. Машинаны неге жары жолда қалдырды? Əлде шекарадан алып өте алмады ма? Əлде басқалай төтенше жағдай туындады ма?»

	Райстың неше түрлі қылмысты түп-тамырынан бастап қопаруда жиған тəжірибесі мол еді. Бірақ бұл қылмыс – оның өмір соқпағынан өзгешелеу ортада, адамдардың мінез-құлқы, мақсат-мүддесі түбегейлі өзгерген ортада жасалған ерекше қылмыс болатын. Сол себептен де бұл шытырман оқиғаға толы шиеленіскен түйінді шешудің ұзаққа созылатынын ол алдын ала болжай алмаған еді.

	* * *

	Тергеу басқармасының бастығы Ішкі істер департаментінен шыға беріп, қалың қабақты қара сұр адаммен бетпе-бет келіп қалды. Анау қадала қарады да, ерінін жыбыр еткізді. Райс оны бірден таныды. Бұрынғы обком хатшысы. Ол екеуінің арасындағы қызмет бабындағы келіспеушілік, прокурордың лауазымдылардың алдында лəппай тақсыр деп жығыла салмайтын бір беткей мінезінің кесірінен туындаған. Оқиға да күні бүгінгідей есінде...

	Аудан прокуроры жұмысқа ертелетіп келгенде, көмекшісі:

	– Сізге облыстан телефон соқты, қосайын ба? – деді.

	– Қосыңыз.

	Əр жағынан хатшының өктем үні естілді:

	– Райс Сапарович, егер қалаға келсеңіз, маған соға кетіңіз, сізбен жеке əңгіме бар.

	– Жақсы, – прокурор телефон тұтқасын самарқау орнына қоя салды. Ол əңгіменің не туралы болатынын білді. «Айырлысар ер ердің артық қасын сұрайды» дегендей. Бұлар заңға сайыспайды дегенді де түсінбейді. Жақында райком хатшысының баласы бір компанияда отырып төбелес шығарады. Қасындағылар ол құтырынып қоймаған соң, қол-аяғын байлап тастап, өздері əбден көңіл көтеріп, үйді-үйлеріне тарайды. Ішінде біреуі ананың аяқ-қолын шешіп, оянғанша жанында қалады. Таң алдында ұйқысынан тұрған тентек қасында қанен-қаперсіз ұйықтап жатқан жігітке бас салып, бірнеше жерден пышақ салып өлтіреді.

	Бірінші хатшының жалғыз ұлының адам өлтіруі аудан жұртшылығын дүр еткізді. Санкция берерден бұрын прокурор оны кабинетіне алдырып, оңашада жауап алды. Қылмыс жасадым деп қымсынбай тұрған өркөкірек жігіттің бас-аяғын шолып шыққан прокурор:

	– Күнде бірге жүрген жолдасыңды қалай өлтірдің? – деп сұрады.

	– Олар мені сабап, қол-аяғымды байлап тастады. Оянсам қалғандары қашып кетіпті, анау жанымда ұйықтап жатты. Түндегі көрсеткен қорлықтары есіме түсіп, бар өшімді содан алдым.

	– Сен оны ұйықтап жатқанда өлтірдің бе?

	– Əрине, бəрібір өлтіретін болған соң, ұйықтап жатқанда өлтірген дұрыс емес пе?

	– Жасаған қылмысыңа өкінбейсің бе?

	– Өкінбеймін. Шын дос болса, қол-аяғымды байлатпас еді. Сол күні хатшының өзі де келді. Прокурор оған бұлтартпас айғағы жеткілікті ауыр қылмыс жасалғандықтан, істің сотқа жолданатынын, заңның орындалуын қадағалаушы орган ретінде тергеу барысына ешбір қыспалаушылық жасай алмайтынын түсіндірмекші болды. Баласын кепілдікпен қамаудан босатып алуға келген аудан біріншісінің жүзі өрт сөндіргендей түнеріп, біраз сазарып қалды да, сəлден соң:

	– Сіздің көмегіңізсіз-ақ шешерміз, – деп артына зіл тастап, шығып кеткен.

	Облыстан соғылған қоңыраудың осы оқиға төңірегінде екенін прокурор іштей сезді.

	Олар аудан орталығынан шыққанда, аспан тегіс бұлттанып, тас жолға өткінші төгіп өтті де, іле жел күшейіп, дауыл көтерілді. Сіркіреп бастаған жаңбыр үдеді.

	– Бірден ақ үйге.

	Бастығының онда барса, көңіл күйі бұзылатынын білетін жүргізуші басын изеді.

	Салқын да жайлы кең бөлменің қақ төрінде отырған бірінші хатшы Райс есіктен кіргенде, қағаздан басын көтерместен:

	– Келіңіз, отырыңыз! – деді самарқау үнмен. Сəлден соң:

	– Неге шақыртқанымды біліп отырған боларсыз. Бізде қабілетті, халықпен жұмыс істей білетін кадр табу оңай емес. Ондай адамның баласы сотталатын болса, өзі де қызметтен кетеді. Солай емес пе?

	Прокурор таңдана қасын керді. «Сонда баласы адам өлтірген басшы қалай ел басқармақшы?» деген сауал жанарында тұрды ма, анау алдындағы қағаздарын аударыстырып, бір нəрсе іздегендей сыңай танытты.

	– Жүніс Жалғасович, мен заңға бағынамын. Қылмыс жасаған адамның заң жүзінде жазалануын ғана талап етемін. Қылмыс жасаған əкесі емес, баласы. Баласының қылмысы бұлтартпас айғақтармен дəлелденген соң тұтқынға алуға санкция берілді. Ал əкесінің қызметте қалу-қалмауы ол сіздің құзырыңызда.

	– Ал егер, сіз менің орнымда болсаңыз не істер едіңіз?

	– Мен сіздің орныңызда емеспін, өз орнымдамын, өзіме тиесілі істі ғана атқаруға құқылымын.

	– Біз бір мақсаттағы мемлекеттік мүддені көздейтін адамдар емеспіз бе?

	– Мемлекеттік мүдде заңдылықтың бұзылмауынан, қоғамдағы адамдардың тəртіпті бұзбауынан, адам өмірінің қауіпсіздігін қамтамасыз етуден тысқары нəрсе емес. Бұл тұрғыда бəріміз де мемлекетке қызмет көрсетушіміз.

	– Ал баланың əкесі де біз бен сіз сияқты мемлекет мүддесіне қызмет етіп келе жатқан адам емес пе? Оның мүддесін кім қорғайды?

	– Мен сізге айттым ғой, ол кісі сіздің номенклатураңыздағы қызметкеріңіз, ол жағын өзіңіз шешесіз.

	– Міне, сол себепті де, сізді шақырып, көмек сұрап отырмын.

	– Адам өмірі қиылған ауыр қылмыс жасалды. Бұл жерде қылмыс жасаушының кімнің баласы екені есепке алынбайды. Оның жасаған қылмысы заңмен қаралып, соған қарай жазасын алады.

	– Мұның бəрін сіз айтпай-ақ біліп отырмын. Маған осы тығырықтан шығатын жолды айтыңызшы?

	– Əкесі баласына жауап бермейді деген сөз заңда жазылмағандықтан, мен ондай жолды айта алмаймын. Ол кісі баласының тəрбиесіне қалай да жауап беруі тиіс.

	Хатшы орнынан маңғаздана тұрып, жаңбыр тамшылары бірінбірі қуалай домалап бара жатқан терезе əйнегіне тесіле қарады. Кеудесін керіп бара жатқан ашуды қалайда шығарып алмай, алдындағы заң əрпін кемірген прокурордың көңілінде өзін заңды бұрмалауға жол беруші деген күдік тудырмау үшін де, өзін-өзі ұстап, сыр алдырмау керектігін сезді.

	– Сіз аудан прокуроры болып көп отырдыңыз ба?

	– Мен аудан прокурорынан бұрын да, осы салада тергеуші, прокурордың орынбасар болып көп жыл қызмет жасағандықтан, өз кəсібімді жетік білемін. Сондықтан мұндай іске ешбір бедел салудың ретсіздігіне сізді сендіре аламын.

	– Ту, өзіңіз, тіпті, сөзге тоқтамайды екенсіз? Жалпы айтқаным ғой, генерал болам деп армандамайтын солдат солдат емес, солай емес пе?

	– Мен барлық шен мен шекпенді, адам құқының бұзылмауына қорғаушы болу арқылы адал алсам, содан биік шен мен шекпен жоқ деп білемін.

	Обком хатшысы алдына келгенде, құрдай жорғалайтын прокурорлардың талайын көрген əккілердің бірі. Бірақ, жарамсақтануды, жасқануды білмейтін, алған бетінен қайтпайтын прокурорды бірінші рет көруі. Оның басына «мынадай мықтысынған мығымдарды Ауған соғысына айдап жіберіп, жынын қағып алу керек қой» деген жымысқы ой келе қалды. Сол бойы өзінің тапқырылығына риза болғандай, күлімсіреді де:

	– Жақсы онда, сіздің көмегіңізсіз-ақ, бірнəрсе етерміз, бара беріңіз! – ол үстел астындағы түймені басып қалды.

	Аудан прокуроры ақ үйден шыққанда, манағы жаңбыр ашылып, бұлт ыдырап, айналада мамыражай тыныштық орнапты. Қаз-қатар машинаның арасынан ақ волгасын тез тапқан ол жүргізушісіне:

	– Кеттік, – деді.

	Жолдың екі жағы көк мақпал көмкерген дала. Кеңдік пен керімсал сұлулықтың белгісіндей тамылжыған табиғат көрінісі Райстың көңіліне кіреуке шалдырған жаңағы бір сəттен тез арылтты.

	Бірақ ол сол күннен бастап қызметтен жоғарылауына жасанды тосқауыл жасалып, бас-аяғы бір ай ішінде ешбір себепсіз жұмбақ жағдайда басқа облыстың шет аудандарының біріне қызметке ауыстырылатынынан хабарсыз күйде еді.

	Алдынан құс өтпесе, адам кесіп өтіп көрмеген обкомның бірінші хатшысы «қыңыр, қырсық прокурордан» құтылудың амалын ол кеткен бойы іздестіріп, жан-жаққа телефон шала бастады. Дегенмен оның Ауған соғысына жіберу туралы арам ойы жүзеге аспады. Арада біраз уақыт өткенде, прокурорды жоғары жақтағы бастығы шақырды да:

	– Сізді басқа облысқа жібергелі отырмыз. Уақытша, тəжірибе алмасу үшін. Бұған қалай қарайсыз? – деп күмілжіді.

	– Əйелімнің жүрегі ауырады. Оңтүстік жаққа от басымды көшіре алмаймын. Əзірге өзім барамын, – деді.

	– Ол жағын өзіңіз шешесіз.

	Прокурор ол бұл бұйрықтың астарында өзіне əдейілеп ұйымдастырылған зымияндықтың жатқанын сезсе де, үй ішіне тіс жармады.

	Райс жаңағы жүз танысқа қатысты өмірінің бұралаң жолдарын есіне алып, банкирдің орынбасарымен кездесуге асықты.





ҮШІНШІ ТАРАУ




	Жүрсіннің жүрегіне ас батпады. Аспазшы көкөніспен безендірген борщтан бір-екі рет ұрттап, ысыра салды да, қою шай құйған жұқа кесені қолына алып, оны да ішуге зауқы соқпай, мазасыз көңіл күймен орнынан тұрды. Күйеуінің бар қимылын бағып отырған жас келіншек:

	– Неменеге ас алмай отырсыз? – деп əшейіндегі əдетімен тілін шайнап, еркелей үн қатты.

	Тоқал еркектің бауырынан жаралған деген сөзді əлдебір жерден естіген мырза алғашқы əйелін тастап, қызметтік қызықпен сүйіп алған сұлуына жақтырмай қарады.

	– Банкіде не болып жатқанын бес саусақтай біліп отырып, қамсыз қылымсуың-ай, саған мен өліп қалсам да бəрі бір шығар, – үй иесі аяқ астынан тарс жарылды да, орындығын қаттырақ ысырып, екінші қабатқа көтерілді.

	Қосылғалы мұндай дүңк етпе мінез танытпаған ерінің қылығына таң қалған Сайраш не орнында отырарын, не күйеуінің соңынан ерерін білмей біраз дағдарды.

	Бетіне жел боп тимейтін күйеуінің аяқ астынан ши шығаруы тегіннен тегін емес екенін білген əйелдің жүрегі бір сұмдықты сезгендей суынды.

	Үй күтушісі:

	– Апай, түскі асты дұрыс алмадыңыздар ғой, жинап тастайын ба? – дегенде ғана есін жиды.

	– Жақсы, жинасаң жинай ғой, ағаң басым ауырды дейді, мен де онша мəз болмай тұрмын. Мүмкін, бүгін магнитті күн болар.

	– Иə, мына көрші үйдегі Мағрипа апайдың да қан қысымы көтеріліп ауырып қалды. Дəріханадан дəрі-дəрмек əкеп бердім.

	– Айттым ғой, ауа райының бір кінəраты бар. Жібек халатының етегін жүре түзеген сұңғақ бойлы кербез келіншек, жоғары қабаттағы жатын бөлменің есігіне таянғанда, ұялы телефонмен сөйлескен ерінің даусын анық естіді.

	– Бəке, қызықсыз, өлсе банкінің бастығы өлді. Оған бола бүкіл қаржы операциясын тексертудің қандай қажеттігі бар? Прокуратура санкция беріпті. Қазір түстен кейін қаржы полициясының адамдары келмекші?

	– Заңы солай дейсіз. Заң деген қазір биліктің қолында емес пе? Сіздің де бар қолқаңызды орындадық. Маған солардың тексермегені керек. Анау сауда үйін салғанда несиеге алған, бірталай қарыздарым болатын. Соның орынын толтыруға үлгере алмадым.

	Əржағындағы адам ұзын сонар əңгімеге кетсе керек қаржыгер:

	– Ə-ə..., ы м... ым..., солай деңіз.

	– Түсінбейтін не бар... Түсінем ғой...

	– Қысқасы, менің өтінішімді орындай алмайтын болдыңыз ғой. Ақша керек уақытта жанымнан шықпайтындар, жаным қысылғанда жон арқасын беріп жорта жөнелетіндігін ойламаппын. Артық айтсам, айып етпеңіз... Жүрсіннің сөйлесіп болуын күткен əйелі майпаңдап жанына жақындады.

	– Не болды? Маған айтпаймысыз?

	Басын құс жастықтан көтеріп алған қожайын:

	– Сен не сотпысың, прокурормысың? Неге саған айтуым керек! Бəріңе керек тек бір-ақ нəрсе – ол, ақша! Ертең мен сотталып кетсем, мен келгенше, сен де байға шығып тынасың. Егер мен ақшаны оңды-солды шашып отырмасам, сен маған тимейтін едің. Солай емес пе?

	Сайраштың аппақ өңі бозарып, қой көздері шарасынан шыға, ұшы шошақтау мұрыны қусырылып, жұп-жұқа еріні дірілдеді. Аузына келгенді құсып жатқан азулы күшке қазір не айтса да өтпейтін сияқты. Отызға дейін оң жақта отырып қалса да, бетінің əрі, сөзінің нəрі бойындағы бойжеткенді бір көргеннен ұнатқан Жүрсін жиырма жыл оттасқан əйелінен жеріп шыға келген-ді. Ойға алған мақсатына жету үшін, некелі əйелімен айырылысып, сүр бойдақ атанып, бозбала құсап қыздың кабинетіне күніне жүз кіріп, жүз шығатын... Аңдыған жау алмай қоймайды деп, ақыры үйленіп тынды... Сайраштың төркін жағы болса «отырған қыз орын табар» деген, билік басындағы атпалдай азаматқа бұйырды деп, күйеудің бұрын екі баласы мен əйелін тастаған айыбын бетіне баспай, бірден майдай жарасып, тіл табысып кеткен. Бірақ тұрмысқа шыққалы біраз болса да, нəресте сүйе алмай, ішқұста болып жүрген келіншекке күйеуінің аяқ астынан мінез көрсетуі шаншудай қадалды.

	– Ешбір қылмысы жоқ адам, қараптан қарап қорықпайды. Неге сонша абыржисыз, – деп тіксіне сауал қойды.

	– Сенің ойыңша, мынадай сəнді сарай, қымбат жиһаз, ана салынып жатқан Сауда үйі айлыққа келіп жатыр екен ғой.

	– Əрине, айлыққа келіп жатқан жоқ. Бірақ несие беріп, содан ақша айналдырып жүрген жоқсыздар ма?

	– Дұрыс, өзің бұрынғы банк қызметкері болған соң білесін. Бізден гөрі несие бөліміндегілердің қалтасы қалың. Ондай бірде бар, бірде жоқ нəрсемен көл-көсір боп тұра алмайсың.

	– Сіз қызықсыз, мен талап қоюдан аулақ болатынмын.

	– Мен жоқтықтың құрсауында өскен адаммын. Сол үшін қалайда байлыққа жетем деп, өз-өзіме ант еткенмін.

	– Маған ондай ант бермегенсіз. Менің жылап жатқан балам жоқ. Бір басымды қалай да асыраймын. Сіз жөнінде қателескенімді енді түсінген сияқтымын. Сайраш шорт бұрылып, төменге беттеді.

	Ұялы телефон ызылдады.

	Банкирдің ашулы үнінен сəл тосылып қалған хатшысы:

	– Жүрсін Манарбекович, қаржы полициясының адамдары келіп, сізді күтіп отыр, қашан келесіз? – деді.

	– Қазір.

	Төменге түскен үй иесі холлдағы жұмсақ диванда теріс қарап жатқан келіншегінің жанына сəл аялдады да, тез басып, шығап кетті.

	Далада дауыл. Бірінен-бірі қалғысы келмей, бəскелесе көшіп бара жатқан бұйра бұлттар қаланың үстімен жылжып барады. Бастығының түнерген түрінен сескенген жүргізуші лəм-мим демей рөлге жабысты. Əр жерде тиіп-қашып жұмыс істеп жүріп, бір жабайы ағайындарының жəрдемімен банк бастығы орынбасарының шөпірлігіне əрең қол жеткізген Асанның су жаңа джипке əлі қызығы басылмаған. Бастығының неге сонша көңілі бұзылғанын біле алмай, дел-сал. Анау машинадан түсіп жатып:

	– Ешқайда кетіп қалма, маған керексің! – деп дүңк етті. Соңынан қарап қалған жігіт күрсіне басын шайқады. Бастық-

	тарға жағу оңай емес. Асанның он саусағынан өнері тамады. Əнші, күйші, арасында кілем тоқиды. Соңғы өнерін үлкен əжесі үйреткен. Ол кісі мақтадан майын шығарып түкті кілем тоқитын өнерлі жан еді. «Жігітке жеті өнер де аз» деп немересіне өзі білетін өнерінің бəрін үйретіп үлгерді. Солардың бəрінің де отбасын асыруға септігі тимеген соң, көлік жүргізушілік курсты бітірді. Əкешешесінен басқа сүйеніші жоқ жалғыз басты жігіттің мына заманда оқитын да, тіпті үйленетін да шама-шарқы шамалы. Тапқантаянғаны пəтер ақысы мен күнделікті тамағынан ауыспайды. Осы сəт банктің менеджері Анар ұшып қасына келді. Жігіт жайнап сала берді.

	– Асан, ұйықтап жатырмысың?

	– Сəлем, сүйкімді бойжеткен. Суретіңді салар ма едім?

	– Менің суретімді салып не істейсің? Күнде көріп жүрген жоқпысың?

	– Қыздар деген көбелек тəрізді. Бүгін бар, ертең жоқ. Біреуді ұнатып ұшып кетсең, суретіңді ұстап қалам да.

	– Ұшсам алысқа ұшпайтын шығармын. Бастық жұмсады. Хабарландыру алатын жерлерге барып келейік.

	– Қандай хабарландыру?

	Қыз қолындағы бір бет қағазға қарап, дауыстап оқыды.

	– Тез арада 90 пайызға салынып біткен Сауда үйі сатылады.

	– Мəссаған.Оны сатпаймын. Салып болған соң, соның директоры болып, қолымды жылы суға малып отырам дейтіні қайда? Мені күзет қызметінің бастығы етуге уəде берген. Бұған аяқ астынан не боп қалды?

	– Білмеймін. Қаржы полициясы келіп тексеру жүргізуде. Бəрі банкирдің өліміне байланысты.

	– Анар, бұдан сені мен маған келіп кетер ешнəрсе жоқ. Бүгін кешке қайда боласың?

	– Жұмыста. Енді мына комиссия кеткенше, ерте шығу қайда...

	– Қай уақытта шықсаң да, күтіп алам. Ұялы телефоныңды айтшы, жазып алайын. Жігіт қыздың нөмірін өзінің ұялы телефонына көшірді.

	– Түнгі бірде шықсаң да күтемін. Қыз хабарландыру беруге ішке еніп кеткенде, жігіт оның суретінің нобайын сызып қойды. Келген соң, қолына ұстатты. Мəз болған бойжеткен:

	– Шынында, неге суретші болмадың?

	– Қалтам таяз. Қаржы тапсам, əлде де арманыма жетемін. Ал егер сендей сұлу жарым болса, күндіз-түні шабыттанып сурет салар едім.

	– Ой, жігіттер-ай, қолдарыңа түсіргенше, осылай үздігесіндер. Қолдарыңа түскен соң, қадірін кетіресіңдер. Қыз сықылдап күлді.

	– Анар, жұмыстан кейін бір жерге барайықшы?

	– Звонда. Көрерміз, – қыз үкідей үлпілдеп ұшып барады. Жігіттің көңілі көкте, əн салғысы келді. Осы кез ол машинасынан түсіп жатқан бір кездегі өз ауданының прокурорына көзі түсті де, кабинадан секіріп түсіп, солай қарай жүрді.

	– Ə, сері жігіт, қалай, сен осында істейтін бе едің? Мынау орынбасардың көлігі ме?

	– Иə, мен жүргізушісімін.

	– Көптен істеп жүрмісің?

	– Жоқ. Жақыннан бері.

	– М-м... солай де, маған ұялы телефоныңның нөмірін айта салшы?

	Асан телефон нөмірін берді.

	Прокурорды көзімен ұзатып тұрып, оның неге шұқшия қалғанына таң қалған жүргізуші иығын көтерді.

	Шынында да, орынбасардың басына бұлт үйірілмесе еді. Неге бəрі бірдей айналдырады? Əлде бастықтың өліміне бұның бір қатысы бар ма? Жігіттің ойына соңғы айлардағы суыт жүрістері түсті. Көктем айында бастығы сауда үйін салатынын, бұдан былай көп жүретіндіктен, жанар май шығынын толығымен өз мойнына алатындығын айтқан. Айтқандай бұларға тыным болмады, күніне мың шақырымдай жол жүріп, қаланың түпкір-түпкірін аралайды. Əр есікке кірген сайын бастығы ақша салған конвертті қолына алады да, шыққан соң:

	– Нағыз жемқорлар! Алдымен алақанын жылытпасаң, ешнəрсе бітірмейді. Тіпті бітіп тұрған қағазыңды шырқ айналдырып бермейді, – деп күйіп-пісті. Осылай талай есіктің табалдырығын тоздырып, қыруар қаражат жұмсап, сауда үйін салуға рұқсат алды. Оның сансыз есіктің əр жағындағыларға беріп кетіп жатқан ақшасының қайдан шығып жатқанын Асан да сұрамайды. Оны өзінің міндетіне де санамайды. Бірақ бірде шыдамай:

	– Осыншама шығынды кейін қайтарып ала аласыз ба? – деді.

	– Əрине, қайтарам, амандық болса, берер жылда мына жаман ағаң миллиардер атанады. Сенің тойыңды өзім жасаймын. Ол жемтігін алыстан көрген қара құстай қарқылдап, мұның жауырынынан қаққан.

	Сол Сауда үйі салынып бола бергенде, орынбасар мен бірінші бастықпен екеуінің ортасында шатақ шықты. Жүрсін біразға дейін қабағын ашпады. Сауда үйінің құрылысы да тоқтап қалды.

	– Аға, не болды құрылыс материалы жоқ па?

	– Ақша таусылды.

	Бастығының өмірі бітпейтіндей көл-көсір етіп жұмсайтын ақшасы бітіп қалды деген мұның құлағына Сырдарияның суы сарқылып қалды дегенмен бірдей естілсе де, қайталап сұрауға бата алмады.Содан бір жеті өткен соң, жұмыстан қайтып келе жатқан жолда, Жүрсін:

	– Асан, бүгін түнде бір жерге барып келуіміз керек. Бойдақ жігітсің, свидания жоқ па? – деді.

	– Жоқ. Жұмысыңыз болса барам ғой.

	– Онда сағат он екіде біздің үйдің қасына кел.

	– Кеш емес пе?

	– Жоқ, кеш емес.

	Олар сол түні Орынбордың шетіндегі офиске қонды. Ертеңіне ертелетіп, сол қаланың бірнеше сауда нүктелерін аралады. Бастығы бір қағаздарға қол қойдырып, құрылыс материалдарының құжаттарын жасады. Одан соң біреулермен ұялы телефон арқылы сөйлесті де, бұлар қаланың шеткі ауданындағы бір жатақхананың жанына тоқтады. Сыртта екі жігіт күтіп тұр екен. Асан оларды тани кетті. Бұрын банкіде күзетші боп істегендер. Түсіп амандасайын дегенде, Жүрсін:

	– Отыра бер, – деп бұйырды.

	Ол анау екеуін ары алып кетіп, оңаша сөйлесті. Біраз күткен жүргізуші қалғып кеткен екен. Бастығы көңілді үнмен, иығынан қозғады.

	– Кеттік. Көрдің бе біздің жігіттерді. Тұран осыларға күн бермей, жұмыстан шығарды. Ал бұлар болса, машина сату бизнесімен айналысып, əбден байып алған.

	– Түрлеріне қарағанда, бай адамға ұқсамайды.

	– Ой, сен баласың. Жалпы нағыз бай адамдар өте сараң келеді.

	Олар киер киімге, ішер асқа жарымайды.

	– Сонда ақшаны не үшін жинайды?

	– Байыған үстіне баю үшін.

	– Баяғының Қарабайы десеңізші.

	– Олар қолға түскен ақшаларын үстінен пайыз табу үшін қарызға береді.

	– А...а... енді түсіндім. Сіз қарызға ақша алған екенсіз ғой.

	– Ой, сен əлі баласың. Коммерциядан хабарың жоқ. Қазір кім қарызға ақша береді. Пайызға береді.

	– Бəрібір қарыз ғой.

	– Жоқ. Ол қарыз емес, ол бизнес.

	– Ой, ағасы мен соның бəрін түсінетін болсам, осылай машинаның рөліне жабысып, жаламға жұқ болмайтын айлыққа қарап күн кешем бе?

	– Шыда, енді аз шыдасаң, екеуміз де байимыз.

	– Сіз онсыз да жарлы емессіз.

	– Асан, осы сапарымызды ешкімге айтпай-ақ қой. Бастығы көз шырымын алмаққа қисайды да, артынша қорылға басты.

	Арада бір айдай өткенде, банк бастығы өлтірілді.

	Пəледен машайық қашыпты деп, аузыма ие болайын деген жігіт сəлден соң, таныс қыздарына телефон шалып, қылжақтасуға көшті.





ТӨРТІНШІ ТАРАУ




	Кеш келіп, төсегіне құлай кеткен Айдарды əлдекімдердің текетірескен шаң-шұң даусы оятты. Үй иесі Мырза тері жинайды. Бұрын ауылда заготовитель болған ол қалаға көшіп келген соң, лайықты кəсіп таба алмай, ірі қараның терісін жинап, оны тон тігетін түріктерге өткізумен айналысады. Бұл сауда-саттығы күнкөріске жарағанмен, айқай-шуы жетерлік. Кейбір ақкөздер шұрық тесік терісін əкеп тұрса да, «Ананікін аласың, менікін неге алмайсың, көрсетейін саған көрімді, кімді басынып тұрсың!» – деп жұдырығын ала жүгіргенде, үй иесі пəтерде тұратын екі иығына екі кісі мінгендей Айдарды көмекке шақыратын. Жуан жұдырықтар аласа үйдің есігінен екі бүктеліп шығып келе жатқан алпамсадай алыпты көргенде, бақыр түгел бас қайғы дегендей, алды-артына қарамай зытады.

	Сырттан тағы да сигнал түсе ме деп жатқан жігіт даладағы дауыстар алыстап барып, тым-тырыс болғанда ғана, қайтадан көзін жұмды. Бірақ таңғы тəтті ұйқыдан оянып кетіп, енді ұйқысы келмей қойған соң, терезеден сары жапырақтары сиреп, сидиып қалған қарағайларға көз тікті.

	Күн бүгін де бұлтты. Терезе əйнектеріндегі тамшылар бəйкүнə жанның көз жасындай мөлдіреп тұнып қалған. «Қаланың қыздары жыламайды, ақша ұстатсаң, ойыншыққа алданған баладай, мəзмəйрам болады». Жігіт əлденеге езу тартты да, орынан тез тұрып, киіне бастады.

	Үй иесінің əйелі Баршагүл Айдардың тұрып жатқанын байқап:

	– Ояндың ба, бүгін ерте тұрдың ғой, əйда, шайға кел, жаңалық көп, – деп ішкі бөлмеден дəлізге шығып бара жатып, дауыстады. Үй иесі шай үстінде айтылатын қызық əңгімеден құр қалатындай:

	– Не күбірлеп жүрсің. Естіген-білгеніңді, асықпай-саспай шай ішіп отырып айтпаймысың, – деді кейісті үнмен.

	– Айдарды оятып, жаңалықты екеуіңе бірдей айтайын дегенім ғой. Кеше бір банкирді саяжайында өлтіріп кетіпті.

	– Неге өлтірген? – жаман хабарға əбден құлағы үйренген Мырза жайбарақат сұрады.

	– Қайдан білейін. Ақша үшін шығар.

	– Ім... бұл пəле жоқ болса да жаман, бар болса да жаман.

	– Абыржымаңыздар, мұның бəрі уақытша құбылыс, – дастарқан басына отырып жатқан Айдар үй иесін жұбатқысы келгендей, салмақпен сөйледі.

	Баршагүл бортиып піскен бауырсақты оның алдына ысырып:

	– Айтқаның келсін, əйтуір өлім-жітім көбейіп кетті ғой, – деп, тершіген маңдайын сүртті.

	Денесін əрең көтеретін қара ала мысық пысылдап келіп, Айдардың қолына сүйкенді. Оның алдына бір түйір бауырсақ тастады.

	– Көрші үйден сүт əкеп бергем. Бауырсаққа тісі өтпейді. Кəрі мышық қой, – Баршагүл кесесін ерніне апара беріп, қолын сілтеді.

	Мысық бауырсақты əп-сəтте жеп қойды.

	– Қараңыз, тісі өтпейді дейсіз, бір-ақ асады, – Айдар пырылдап ұйқыға кеткен мысықтың арқасынан сипады.

	Айдар осы үйдің иесімен қалаға келер жолда танысқан. Мырзаның ауыл жақтағы бір ағайындарынан қайтып келе жатқан беті екен. Терезеге қарап, үнсіз отырған оны сөзге өзі тартқан.

	– Қалаға жұмыс іздеп бара жатқан шығарсың? – деді.

	– Иə, армиядан келгеніме біраз болды.Отыра-отыра ішім пысты.

	– Бұ жақта таныстарың бар ма?

	– Армияда бірге болған жігіттер шақырған.

	– Шақыруын бəрі шақырады. Тоқтайтын жерің бар ма?

	– Жоқ. Біз бұл жақтікі емеспіз.

	– Оралманбысың?

	– Тараздан көшіп келдік. Шешемнің төркіндері осында.

	– Е, нағашы жұртың да бөтен емес қой. Əкең бар ма?

	– Əкем бе... – жігіт күмілжіп қалды. – Əкем басқа əйел алып кетті.

	– Е, тағдыр деген сол. Біреу баланың басқан ізіне зар болса, біреу бар баласын тірідей жетім етеді. Қонатын жерің болмаса, біздің үйге жүр. Сосын шақырған достарыңды тауып аларсың.

	Көрмеген жердің ой-шұқыры көп дегендей, қобалжу үстінде келе жатқан Айдар қуанғаннан алғысын жаудырды. Сол келгеннен осы үйде тұрып қалды.

	Ерлі-зайыптылардың өз кіндіктерінен бала жоқ екен. Ағайындарынан асырап алған киімшең баласы, есейген соң, өз əке-шешесін тауыпты. Кешегі жекешелендіру тұсында бұлар тұратын ұжымшар пайға түсіп, мал-мүлік талан-таражға ұшырағанда, Мырза сияқты орта буын өкілдері күнкөрісінен де, үйреніскен ортадан да айырылып, ұшарын жел, қонарын сай біліп қалды.

	Азғантай жиған-тергенін шашып алмай тұрып, баспана алып қалу қамына кіріскен ол қаланың арзанқолдау «Шанхай» жағынан, жер үй сатып алды. Содан соң, күнкөріс қылатын кəсіп іздеп көріп еді. Жұмыс іздеп жүргендерден аяқ алғысыз қалада қолайлы ешнəрсе табылмады. Баршагүл совхозда кассир болған. Бірақ ол білімі де мұнда ешкімге керек болмай қалды. Екеуі бірдей жарға қарап қалған соң, отағасы ауылда істеп қалған кəсібінің ізімен, тері жинауға кірісті. Бір ауылдасы араға таныстарын салып, оны-мұны қағазын жасап, патент алып берген соң ғана, тексерушілердің діңкілдеген тоқпағынан құтылып, ісі оңға басты.

	Үйінің жанына «Ірі қараның терісін аламын» деген жарнама іліп қойып, жұмысқа кіріскен Мырзаның ауыл арасындағы тіршілігі мен мұндағысының арасы жер мен көктей екендігіне күн санап көзі жете бастады. Қалай десең де ауыл адамдары көнбісті. Олар далаға лақтырып тастайтын терісінің тиын-тебен құрағанына мəз болатын. Мұндағылар əкелген туарының сапасына қарамай, сын таққыш. Кейбір пысықтар терісін тапсырған құрлы жүйкесін жеп бітеді. Əрі-беріден соң, өзі де мінез көрсететін болып алды.

	– Алмаймын, ал не істейсің. Сапасы төмен. Басқа жерге апарып тапсыр, – деп қақшияды. Жұлмаланған терісіне əкесінің ақ құнын сұрап тұрғандар, содан соң барып сабасына түседі.

	Одан соңғы қиыншылық, маңайда не көп, жұмыссыздар мен қаңғыбастар көп. Тері жинап күнкөрісін айырып отырған отбасы ауыл жаққа қыдырып кеткенде, екі үш рет үйлеріне ұры түсіп, дүние-мүлкінің ат-көпірін шығарыпты. Сірə, іздегеннін таба алмай, ашуланған болса керек, ыдыс-аяқтарына дейін сындырып, біраз шығынға ұшыратты.

	Содан соң Мырза қабаған итін ұстады. Ит десе ит-ақ. Өзі есік пен төрге жететіндей дүрдиіп, басы дорбадай боп өседі екен. Арсылдап үргенде көшені басына көтереді. Түнде аула ішіне қоя береді. Сонда да елегізитін үй иелері Айдарды пəтерге алғалы алаңсыз ұйықтайды.

	Үй иесі көп сөйлемейді. Əңгіме тыңдауды ұнатады. Осы үйдегі бастан жарлылықтың орнын толтыратын əйелінің аузын ашса жүрегі көрінетін ақжарқын мінезі. Ол – бар тетігі аузында ақкөңіл жан. Осы маңайдағы бар жаңалықты кішкене базардан, дүкен ішінен естиді. Бір қасиеті – оған базбіреулердей өз жанынан қосып, өтірікті шындай етіп айтуды білмейді. Естігенінің ішінде алыпқашпа сөз болса, ол Баршагүлден емес, көшедегі немесе дүкендегі айтқыштардың тамызығын көп салып жіберулерінен болып жатады. Əйелінің естігендерін тыңдай отырып, ертеңгі қою шайды баптап ішетін үй иесі, анда-санда:

	– Сұмдық қой! Бұл адамдар аңға айналып бара ма? Ақша десе ар-ұяттан безеді. Ойбай-ау, кейбіреулер бір тиын үшін төбелесуге дайын тұрады ғой! – деп кейістік білдірді.

	Баршагүл күйеуіне алара қарады.

	– Бер, бір тиынын алма. Неңе жетпей жатыр!

	– Мен бермейді деймісің. Кейде ұсақ болмайды.

	– Дүкеннен əкеп беріп жатқан жоқпын ба?

	– Ол жаламға жұқ болмайды. Алда күздік пен соғым уақыты таяды. Сен ана дүкеншілеріңмен сөйлесіп, ұсақ болса, көп қып запас жаса.

	– Дəмеш болмаса, жас қыздар тиын өзімізге де керек деп бет бақтырмайды.

	Үй иесі томсарып отырған Айдарға бұрылды да:

	– Сен түнде кеш келдің ғой. Бірдеңеге ұрынып қалған жоқпысың? Бұл маңайдың балалары бұзық. Сырттан келгендерді бірден біледі.

	– Олар қорқақтарға кездесіп, қоқаңдап жүрген шығар.

	– Батыр бір оқтық деген. Қазір сенің қара күшің ешкімге керек емес. Сақтанып жүргенің жөн, – деген Баршагүл жас жігіттің кеудемсоқ мінезін жақтырмай, қабағын шытты.

	* * *

	Шай ішіп болып, бөлмесіне кірген Айдар ызылдаған ұялы телефонын құлағына тосты.

	– Босс, сəлем!

	– Мираспысың?

	– Енді кім деп едің? Түнде бір туған күнге барғанмын, басым қатты ауырып, оңбай қалдым. Жолдан сыра алып, маған келсейші?

	– Мен барам дегенше, сенің басың жазылып үлгермей ме?

	– Банкінің ауласындағы менің тачкамды ал.

	– Жол жүру ережесін дұрыс білмеймін. Бұл ұсынысыңды қабылдай алмаймын.

	– Сендей де дос болама, шақырғанда келмейсің.

	– Сен босқа шақырып тұрған жоқсың. Сыра ішейік деп азғырып тұрсың. Менің ондайға тəбетім шаппайды.

	– Кел. Айтатын əңгіме бар.

	– Жарайды. Адресіңді айт.

	Айдар Мирас айтқан адресті қойын кітапшасына түртіп алып, жолға шықты.

	Күздің алғашқы айы салқын. Көшеде адам-қара аз. Жексенбі болған соң, қалалықтар дем алуда. Аялдамада жеңіл киінген бір-екі бойжеткен бүрісіп, көшенің автобус көрінетін бас жағына көз тігуде.

	Көп күттірген «Газельге» тоңып қалған бойжеткендер лып етіп, бірінші отырды. Олардың ізін алған Айдар бойжеткендерге сіңіп қалған темекінің мүңкіген иісінен жерініп, түп жақтағы орындыққа барып жайғасты.

	Есік аузындағы масломер бала:

	– Салон іші бос. 5, 11, 12 мөлтек аудандар. ГАЗель 20, 21, 22 маршрутпен жүреді, – деп сұңқылдағанда аузы-ауызына жұқпайды. Көлік орнынан қозғала бергенде, есікті жапты да, іштегілерге:

	– Жол жүру ақысын бірден төлеп тастаңдар, – деп тағы тақылдай жөнелді.

	Айдар өзінің алаңсыз балалық шағын есіне түсірді. «Байғұс бала кешке дейін зар жақ болып, əбден сілесі қататын болар» деп ананы мүсіркеді.

	Мирастың, пəтерін тауып, есігінің қоңырауын басқанда:

	– Бұл кім? – деген жіңішке үні естілді. Ішке кірер-кірмесін білмей аңтарылып тұрғанда, есік ашылды.

	– Наконец-то, кел, кел, сені асыға күттім. Танысып қой, мынау менің қалыңдығым, аты – Сəуле. Аққұбаша қыздың қап-қара қайқы кірпіктері бірден назарға ілігеді екен, «кірпік жалғап алған болар» деп ойлаған Айдар «түу, менің де ойламайтыным жоқ екен деп» өз-өзінен қысылып, қызара күлімсіреді.

	– Төрге шығыңыз, – деп, қыз сызылды.

	– Кофе əкелсін бе, əлде шай ма?

	– Кофеге де қарсы емеспін.

	– Ендеше кофе.

	– Айдар, естідің бе, шефті саяжайында өлтіріп кетіпті.

	– Қалайша! Кеше ғана сау емес пе еді?

	– Иə, жұма күні екеумізді шақырып алып ұрысқанда сап-сау болатын.

	Айдардың даусы зор. Оның жəй сөйлегені əміршінің үкіміндей. Бір жағынан банкіге келген кейбір клиенттер Құдайдың кіндігінен түсе қалғандай, есік алдындағы күзетшілерді көзіне де ілмей, басакөктеп ішке өтеді. Ондай кеудесіне нан піскендер Айдардың айбарлы үнінінен сескеніп, жуасып қалғанымен, бастыққа кіргенде, есік алдындағы қатал күзетшінің үстінен құшақ-құшақ арыз айтуды да ұмыт қалдырмайды. Жұма күні жұмыс аяғында хатшы қыз:

	– Бастық шақырып жатыр, – деп телефон шалды. Есіктен кірген бойы банкир оған дүрсе қоя берді.

	– Сенікі не күш. Келген клиенттерге неге айқайлайсың?

	– Олар күзетшілерді тыңдамайды. Құжаттарын көрсетуден бас тартады.

	– Сені жұмысқа алғанда, өзіңді қалай ұстау керектігін айтты емес пе? Сен өзің қай жақтансың?

	– Ауылданмын. Бастық алдындағы түймені басып қалды. Жүгіріп кірген хатшыға:

	– Қауіпсіздік қызметінің бастығын шақыр, – деп зірк етті. Анау кірісімен, оған дүрсе қоя берді.

	– Осы мен сіздерге ауылдан келгендерді алмаңдар. Қаланың жігіттерін алыңдар деп қашанғы айтам?

	– Сонда біздің жазығымыз не? – деді ашу қысқан Айдар. Бас банкирдің көзі аларып кетті.

	– Сен аулыңа барып, мал қораңды күзет!

	– Мынадай жұмыстан, мал қораны күзеткен артық. Тексермей жіберіп қойсақ, қайда қарап тұрсыңдар деп жер-жебірімізге жетесіздер, жіберсек тағы кінəлі боламыз. – Айдар ашудан жарыла жаздады. Қатардағы күзетшіден мұндай мінезді күтпеген банк қожайыны:

	– Жаз арызыңды. Жоғалт көзіңді! – деп алдындағы үстелін жуан жұдырығымен соғып қалып, қауіпсіздік қызметінің бастығына:

	– Мынадай тілі мен жағына сүйенгендерді ендігəрі жұмысқа қабылдайтын болсаңыз, менен жақсылық күтпеңіз, – деп гүжілдеді.

	– Керегі арыз болса, жазам! – Айдар есікті жұлқи ашып, атып шықты.

	– Мені де шақырды, – деді Мирас. – Компьютерлер неге дұрыс жұмыс істемейді деп ұрысты.

	– Көне, қазір барлық жерде – Пентуим-IV. Сізге соны алу керек, – деп мен де алған бетімнен қайтпадым.

	– Онда ақша тап та ал! – деді. Банкир ол емес, мен сияқтымын. Содан соң, – жөндей алмасаң, орынды босат, – деп ашу шақырды.

	– О, кей, – дедім кетіп бара жатып.

	– Компьютер-бағдарламашы қазір ұшпай тұрған жоқ па? Өзім де айлығы тəуір жұмысқа кеткім кеп жүрген.

	– Сонда екеумізді де жұмыстан шығарды ма?

	– Шығарам деген, бірақ сол бұйрыққа қол қоюға үлгермей, о дүниелік болып кетіпті.

	– Сонда оны не үшін, кім өлтірген?

	– О жағын білмеймін. Менің білетінім қызмет бабымен соңғы ұрысқаны біз болғандықтан, екеуміз күдіктілер қатарындамыз.

	– Оны өлтірген біз емеспіз ғой!

	– Əрине, біз емеспіз. Бірақ оның өліміне байланысты банктің барлық қызметкерлерінен жауап алады. Онымен қызмет бабында соңғы рет ұрысқандар біз болғандықтан, күдік бізге түсуі əбден мүмкін. Сондықтан да сенбі күні түнде қайда болғанымызды куəландыратын адамдар керек, түсіндің бе?

	– Оны қай уақытта өлтірген?

	– Қайдан білейін, қасында тұрды деймісің?

	– Сенбі күні үйде болғанымызға үй иесі куə болмай ма?

	– Менің шырт ұйқыда жатқаныма қалыңдығым куə. Бірақ олар өз адамдарымыз есебінде куə бола алмаса ше?

	– Мирас, істемеген қылмысымызды мойнымызға қиып салмас.

	– Старик, мұндай да аңқау болуға болмайды. Полиция қазір тереңдеп тергеп бас қатырмайды. Кімді күдікті деп тапса, ұрып-соғып бар қылмысты мойнына қиып салады. Сосын ақтығыңды дəлелдеп көр. Оның ішінде сенімен мен сияқты «крышасы» жоқтар іздесе таптырмайды. Өздері қылмысты аша алмайтынын білген соң, бастықтарына жақсы атты көріну үшін, біздейлерді құрбандыққа шала салады.

	Айдар жұмсақ диваннан тұрып, терезеден сыртқа қарады. Есік алдында балалар ойнап жүр. Қоқыс салатын контейнерлерді қаңғыбастар аударып-төңкеруде.

	– Мыналар сіздің аулада да бар екен ғой.

	– Бомждарды айтамысың? Олар қайда жоқ дейсің? Қоқысты шашып, қобыратады да жатады.

	– Оларды да түсінуге болады. Аштан өліп бара жатқан соң, қалған-құтқанды теріп жеп, жүрек жалғайды.

	– Меніңше, олар жалқаулықтың кесірінен өмір сүруден жеңілген жандар. «Адам саналы жолды дұрыс таңдамаса, жануардан да төмен болады» деген екен Джеймс Аллен.

	– Мирас, сенің пəлсапаң терең. Жазушы болу ойыңда жоқ па?

	– Қазір ешкім кітап оқымайды. Сондықтан ол арманымды өзім тежеп тастағам.

	– Бекер болған. Жақсы кітап қалай да оқылады. Дегенмен, жазушы болмағаның да жақсы. Олардың да өмірі адам қызығарлықтай емес. Жақында банкіге бір жазушы кеп, өзі жазған кітабын өзі сатып жүрді. Ал сенің мамандығың – қазір таптырмайды. Табысың да жақсы. Ал банкирдің өліміне келетін болсақ, сен босқа үрейленесің. Бізден бұрын банкир мырза қанша адамды жұмыстан шығарды. Оны өлтірген солардың бірі болса ше? Жалпы жұмыстан шығарғаны үшін өлтірді деп болжам жасау қисынды ма? Егер жұмыстан шығарғаны үшін өлтіре беретін болса, бастық қалмас еді. Солай емес пе? Бұл өлімнің басқалай құпиясы бар болар.

	Мирас Айдарға сүйсіне қарады.

	– Сен нағыз данышпансың.

	– Онан да компьютеріңді ашшы. Ойын ойнайық.

	Айдар пəтеріне кештетіп оралғанда, үй иесі есік алдында жүр екен.

	– Баршагүл ауырып қалды. Учаскелік дəрігерді шақырдым, қарап жатыр.

	– Жəй ма?

	– Қан қысымы жоғарылап кетті. Соңғы бес-алты жылдықта жабысты. Дəрігер дəріні үзбей ішіп жүр деген. Бірақ ол бір күн тəуір болса, екінші күні дəрі ішуді ұмытады.

	– Үйге кіруге бола ма?

	– Болатын шығар. Дəрігер мана келген.

	Айдар кіре берісте, дəрігер қызбен бетпе-бет жолықты.

	– Сəламатсыз ба? Баршагүл тəтейдің саулығы қалай? – деп жігіт оның жолын бөгеді.

	– Қазір қан қысымы түсті. Бірақ ертеңге дейін қозғалмай жатып, дəрілерін ішуі керек. Сіз оңтүстік жақтансыз ба?

	– Оны қайдан білдіңіз?

	– Сол жақтың адамдары ғана тəте деп тəттілеп сөйлейді.

	– Сізді шығарып салсам қарсы болмайсыз ба?

	– Əзірге көше жарық. Кешке қарай учаскелерді аралағанда сіздей «телохранитель» керек-ақ.

	– Мен дайынмын. Таныс болайық. Есіміңіз кім?

	– Дария.

	– Менің есімім – Айдар. Қалаған уақытта хабарласып, телехранительдікке шақыруыңызға болады. Ұялы телефонымның нөмірін берейін. Немесе өз телефон нөміріңізді қалдырыңыз.

	Қыз кол сөмкесінен телефон нөмірі мен аты-жөні жазылған визиткасын ұсынды.

	– Оһ,о. Менде бұл вариант жоқ. Сондықтан сізге өзім звондаймын.

	Қара торы күлімкөз бойжеткеннің күлкісі əдемі екен деп түйді жігіт. Қай жерден оқығанын қайдам күлкісі əдемі əйел сүйкімділігімен қатар қауіпті деген жолдар ойына оралды.

	– Көріскенше, – қыз қолын бұлғады.

	– Əзірге, – Айдар мектепте ғашық болған қызы Жаннадан соң, жүрегін дір еткізген бойжеткен көзден таса болғанша, үйге кірмеді.

	Ол ұмыт бола бастаған алғашқы махаббатымен кездескен сəтін есіне алды...

	* * *

	Сол күні жұмыс орнына отырысымен жорналға үңілген Айдар сыңарының есіктен кірген қара көзілдірікті бойжеткеннің алдына түсіп құрдай жорғалағанын көріп, назарын солай аударды да, сол бойы өз-көзіне өзі сенбей сілейіп қалды. Жанна! Өзінің балаң махаббаты! Алғашқы албырт сезімі! Мектептен басталған достығы махаббатқа айналып, оның қайғысын қаншама жыл тартты десеңші. Енді ғана ұмытыла бастағанда, алдынан қайта жалт етіп, есінен адастыра жаздады. Қыздың мектептегі достары қойған жапсырма аты Жанна Д’Арк болатын. Нəп-нəзік қыз ашуланғанда кіммен болса да, жұдырықтаса кетуге дайын тұратындықтан, сыныптастары оған осындай қосымша ат қойған. Айдар екеуінің арасындағы алғашқы сезім мектеп бітірген кеште махаббаттың бал айына ұласып, бір айдай ыстық құшақтары жазылмаған екі жас, содан соң екі айырық жолға түсіп, бір-бірінен көз жазып қалған.

	Арада бірнеше жыл өткенде тап осылай жүздесу екеуінің де үш ұйықтаса түсіне кірмеген нəрсе. Аң-таң болып қалған Айдар одан көзін алмай, орнынан тұрды. Екінші күзетші Тұрсын бойжеткеннің біресе ана жағына, біресе мына жағына шығып, жік-жапар боп жалпылдап жаны қалмауда.

	Үлкен қара көздері от шашқан сұлу:

	– Бастығың бар ма? – деді қатқыл үнмен.

	– Жанна Жарасовна, сіздің келгеніңізді хабарлай қояйын, – Тұрсынның ісіңкі көздері бұрынғыдан да жұмылып, екі бүктелгені сонша, кəдімгі сиқыршыдан аумай қалды.

	– Шефтің жұбайы келіп тұр. Кірсін бе? Сізге əруақытта есік ашық қой. Бастық өзінде, – деп, алдына түсіп бүлкілдей жөнелді. Тұрсынның соншама жағымпаздануынан өзін жайсыз сезінген келіншек Айдардың жанына, сəл кідірді. Оның көзінде:

	«Жерден шықтың ба, көктен түстің бе? Осылай кездесем деп ойламаған ем?» деген жазу тұрды.

	Көрмегелі бес-алты жылдың жүзі өтсе де, онша өзгере қоймаған Жаннаны Айдар көзімен ұзатып салды.

	Мектепте жүргенде бірін-бірі көзден таса қылмай, бір сəт көрмесе іздеп жүретін екі жас мектеп бітірген кеште, бойларын билеген бал сезімді билей алмай, тағдырларын мəңгі қосқандай болған. Содан соң қыз оқуға түсті де, Айдардың үйі ол жақтан біржолата қоныс аударды. Сөйтіп екеуінің жолы екіге айырылған. Ол кезде оқуға түсетін жағдайы болмаған ол əскерден келген соң, жұмысқа орналасқан. Ауыр ойға шомған Айдар қыздың іштен шығып келе жатқанын көрді. Ол бұның жанына өте беріп, бір тілім қағазды үстелінің үстіне тастай салды. Сыртқы есік ашылғанда, қарама-қарсы соққан желден қағаз анадай жерге ұшып түскенде, жалма-жан көтеріп алған Тұрсын:

	– Жанна Жарасовна, қағазыңыз түсіп қалды, – деп соңынан жүгірді, оған жақтырмай зілдене қараған сұлу:

	– Ол менікі емес, ана серігіңдікі, – деді.

	Бірақ қағаздағы жазуға көз жүгіртіп үлгерген Тұрсын бұл екеуінің арасында бір жасырын сырдың барын білгендей, жымысқы күлкімен жымиды.

	Оны байқап қалған Айдар:

	– Жанна екеуміз бір мектепте оқығанбыз. Тіпті бұл жерде кездестірем деп ойламағандықтан, сасып қалдым, – деп ақталды.

	– Ой, сұм бала, мектепте оқығаннан да басқа сырларың бар шығар. Əйтпесе саған записка жаза ма? Немене мынадай сұлу əйелмен, бастықтың əйелімен жақын болу жаман емес. Хе, хе, мынадай əйелдің басқан ізін сипаудың өзі бақыт қой.

	– Сандала ма, сенің осындай арамза екеніңді білсем, жаныма жолатпаған болар едім, – Айдар жұдырығын түйіп атып тұрғанда, жоғарыдан түсіп келе жатқан банкир:

	– Енді кезекшілікте отырып, төбелесейін деп пе едің! Асықпа, мен сенің мəселеңді шешемін! – деп саусағын безеді.

	Ашудан булыққан Айдар қолындағы қағазды төс қалтасына салды. Онда «Айдар сенімен тап осылай кездесем деп ойламаған едім. Бұл да тағдырдың бізге арнаған тəлкегі болар. Сенбі күні, кешкі сағат 9-да «Тау самалы» кафесіне кел, күтемін. Жанна.» деген жазу тұрды.

	Белгілеген мерзімде кафенің жанына барған жігіт су жаңа джиптен түсіп жатқан қызды көріп, қарсы жүрді. Қара көйлек киген талдырмаш жас келіншектің сұлулығы өткен-кеткеннің назарын өзіне аударады. Ол Айдардың қолын алып, жеңіл күрсінді де, ішке кірейік дегендей ишарат жасады. Қара көлеңке кафе ішінде адам аз. Бұрыш жақтағы оңашалау үстелге жайғасқан соң, Жанна:

	– Сені қонаққа мен шақырдым. Сондықтан ас мəзірін алып, тапсырыс бере бер. Ақшасынан қысылма, мен төлеймін, – деді.

	– Асқа зауқым соғып отырған жоқ.

	– Менің де, бірақ кафеге кірген соң, ас ішіп отырмаса болмайды.

	– Жақсы. Айдар жеңіл-желпі тапсырыс берді де, қарсысында отырған Жаннаға қайта көз салды. Жылдар бойы түнде түсінен, күндіз ойынан шықпаған ғашығы жанында отырса да, алыстап кеткендей суық, жат.

	– Онда сенен көз жазғалы бастан кешкендерімді айтайын, тыңда, – деді қыз жүзін төмен салып.

	– Мектеп бітіргеннен кейін жұбымыз жазылмаған бір ай мен үшін бар өмірімнің енді қайталанбайтын қызығындай, ең бақытты шағымдай боп есімде қалды. Сенің үйің ауылдан көшіп кеткен соң, əке-шешем мені Алматыға оқуға жіберді. Мектепті алтын медальмен бітірген маған оқуға түсу қиын болмады. Бірақ мен үшін тағдырдың ащы сыны алда екен. Оқуға түсіп, студенттік өмір басталысымен, тұла бойымдағы өзгерісті байқай бастадым. Ақыры анама екеуміздің арамызда болған оқиғаны айтудан басқа амалым қалмады. Анам бұл сұмдықты естігенде жылап-сықтап, басқа шарасы қалмаған соң, шарлы шаһарды шарлап жүріп бір татар кемпірді тауып, маған түсік тастатқызды. Кемпір бала өсіп кеткен деп азарда-безер болғанымен, аяғына жығылып ағыл-тегіл болған анамды аяп, мені үйіне алып қалды. Күніне бір дəріні ерітіп ішкізіп, он бес күн дегенде түсік тастатып болды. Содан соң да сені іздеп, талай хат жаздым. Таныстардан сұрадым. Бірақ сен құмға сіңген судай ешбір хабар-ошарсыз сол кеткеннен мол кеттің. Мүмкін сол кездегі қиындықтарға сəйкес байланыс та дұрыс жұмыс істемеген шығар.

	Сенен əбден күдерімді үзген соң, оқу аяқталар уақытта, бес жыл бойы соңымнан қалмаған Тұранға тұрмысқа шықтым.

	Бəрібір жатсам-тұрсам сені есімнен шығара алмаған соң, балалы болсам, көңілім бөлініп, тағдырдың маңдайға жазғанына көндігіп кетермін деп, дəрігерге барғанымда, гинеколог:

	– Сіз бала көтермейсіз. Себебін өзіңіз білесіз дегенде, төбемнен біреу суық су құйып жібергендей болды. Мен өзімнің орны толмас қателік жіберіп алғанымды сонда ғана білдім. Бірақ бəрі кеш. Тұран біреудің жалғыз баласы. Ақыры ойлап-ойлап оның обалына қалмауды жөн көрдім.

	– Тұран, екеуміз айырылысайық. Мен дəрігерге бардым. Бала көтере алмаймын. Сенің бағыңды байламайын, маған рұқсат бер, – дедім. Бірақ ол мені коммерциялық есеп-қисабын жүргізетін менеджер, оған қоса екінші əйелі етіп ұстағысы келді. Бұл мен үшін ең ауыр жаза.

	Сырласу сəтінен соң, екеуі жəй таныстай, салқын қоштасты.

	Ол Жаннаның жүрегінің жылуы қалғандай тілдей қағазды ұзақ сипалап, төс қалтасына салған. * * *



	Жұмысқа келген Айдар есікке қарам-қарсы қабырғаға банк бастығының суреті ілініп, жанына аза гүлі қойылғанын көрді. Қызметкерлер бір-бірімен иек қағысып, қайғыны бөлісуде.

	Полиция да қарап жатпаған екен. Түс мезгілінде үш тергеуші банк қызметкерлерін біртіндеп шақырып, жауап ала бастады. Кезек күзетшілерге де келді. Айдар қасындағы Тұрсынның бір нəрсені бүлдірмесіне күмəнданып, оған жалтақтап қарап қояды. Анау қабағын түйіп алған. Бұның жанына жақындамайды. Əрі-беріден соң Айдар өзін-өзі жұбата бастады. Өлтірмегенім анық. Несіне қорқамын. Қала сыртындағы саяжайына апарып суға тұншықтырып өлтіру деген қанішер қарақшылардың ғана қолынан келетін жауыздық. Ол көңілдестерімен немесе басқа бір коммерциялық бақталастарымен көңіл көтеруге барып, соңы шатаққа ұласқан шығар.

	Бір кезде Тұрсынды жауапқа шақырды. Ол кетіп бара жатып Айдарға сүзіле бір қарады. Бар бəле сенен деп бара жатқандай. Айдар тіксініп қалды. Ананы көп ұстамаған тергеушілер іле Айдарды шақырды.

	Айдар ішке кіргенде, біреуі орындықта, екеуі əрлі-берлі жүрген үш тергеушінің үшеуі де бұған жалт қарап, жігіттің басынан аяғына дейін жіті сүзіп өтті. Орындықта отырған тергеуші:

	– Есімің кім? – деді.

	– Айдар.

	– Қай жақтыкісіз?

	– Таразданмын.

	– Ол жақтан мында қалай келіп жүрсің?

	– Мында нағашыларым тұрады.

	– Əке-шешең бар ма?

	– Шешем бар. Əкеммен ажырасып кеткен.

	– Банкіде қай кезден бастап жұмыс істейсің?

	– Бір жыл болып қалды.

	– Банк бастығы туралы не білесіз?

	– Күзетші банк бастығы туралы не білуші еді?

	– Қандай адам дегенім ғой?

	– Білмеймін.

	– Ал жұма күні неге ұрыстыңдар?

	– Жұмыс бабымен.

	– Оның отбасын білесіз бе?

	– Жоқ.

	– Міне, осы жердегі жауабыңыз шындыққа жанаспайды, Айдар мырза, – деді түрегеп тұрған тергеушінің бірі.

	– Банкирдің əйелі жақын арада күйеуіне келді ме? Айдар Тұрсынның сатқындық жасағанын бірден сезді.

	– Келді.

	– Сіз бұрын ол кісімен таныс па едіңіз?

	– Мектепте бірге оқыдық. Менің ұнатқан қызым.

	– Міне, міне, енді шындыққа жақындап келесіз?

	– Ол кісі сізге не жазып қалдырды.

	– Ештеңе де.

	– Мүмкін мынау шығар...

	Банкінің нысанды киімін киіп, көйлегінің төс қалтасында қалдырған қыз жазған қағазды Тұрсын ұрлап алып, жауап алған тергеушілерге ұсынған. Айғақ зат қолдарына іліккен тергеушілер құтырып тұрды.

	– Бұл сіздің көңілдесіңіз банкирдің əйелі екеуіңіздің ұйымдасқан қылмыстарыңыздың дəлелі.

	– Біз қылмыс жасаудан аулақпыз, – Айдардың амалы таусылды, – Жаннамен мектепте бірге оқыдым. Арада көп жыл өткен соң, күтпеген жерден кездесіп қалдық. Ол ана қағазды жазып, оңаша кездесуге шақырды. Біз сенбі күні кеште кафеде отырып, өткенкеткенді еске алдық.

	– Бұл айтқандарымның растығына сол күнгі кафе қызметшілері куə болатынына сенімдімін.

	– Оны тергеу барысында анықтаймыз. Ал қазір ешқайда кетпеу туралы қолхат жазыңыз, – деді жауап алып отырған тергеуші.





БЕСІНШІ ТАРАУ


	МАРИЯНЫҢ ƏҢГІМЕСІ



	Жедел жиналыстан түскі тамақтану мезгілін жіберіп алған Райс үйіне таянғанда жүргізушісіне:

	– Түстен кейін кештеу келерсің, – деді де, машинадан түсті.

	Үйінің есігін қосалқы кілтімен ашып кіргенде, тəтті тағамның иісі мұрнын жарды.

	– Райс Сəкенович, бұл сіз бе? – деді Мария Ивановна.

	– Əрине, басқа кім болушы еді, – деп үй иесі күлді.

	– Бүгін Алена ауырып қалып, балабақшаға жібермедім. Сондықтан сізге тамақты енді ғана жасап жатқаным.

	– Өзім де соны білгендей, кешігіп келдім емес пе? Қайда, ол кішкентай қуыршақ? Қап мен оның үйде екендігін білмедім. Шырын суын ала келетін едім.

	– Үйге Клара келген. Соған қалдырып кеттім.

	– Солай ма? Онда шайды өзім де жасап ішем. Бара беріңіз. –

	Райс төр бөлмеге киім ауыстыруға өтті.

	– Айтпақшы, сіз сол əйелдерді тағы да айналдырып, соңғы жаңалықтарды сұрап алыңыз.

	– Жарайды. Сұрайын.

	– Қылмысты ашу қиын болып барады...

	Алжапқышын шешіп, аяғына сүйретпесін киіп жатқан кемпір:

	– Бұрын патша үкіметі кезінде, халық көп жиналатын жерде тыңшылар болған. Оларды «құлақ» деп атаған. Талай қылмыс, əсіресе қалтаға түсетін ұрылар солардың көмегімен ашылып отырылған. Қазір, Құдай сақтасын, үйіңде отырған жеріңнен өлтіріп кетсе де, аша алмайды, – деп күңкілдеді ол шығып бара жатып.

	* * *

	Райс пен Марияны екі үйдің босағасына түскен қасірет жақындатқан. Мария бұлармен көрші болғанда, Саша атты үп-үлкен ұлы бар еді. Ол мектеп бітірген соң, кəсіптік техникалық оқуға түсіп, құрылысшы мамандығын алды. Одан əскерге барып келіп, əп-əсем қызға үйленді. Райс бірде жұмыстан келгенде, есік алдына тоқтаған жедел жəрдем машинасынан Марияны түсіріп жатқан адамдарды көріп, қасына барғанда, көршісі:

	– Сашамнан айырылып қалдым, – деп дауыс салды. Байғұс əйелді қалай жұбатарын білмей дағдарған Райс жанындағылардан не болғанын сұрады. Көп қатарлы үй салып жатқан құрылысшы, сегізінші қатардағы балканды сылап жатқанда, аяғымен балшықты басып тайып кетеді де, төмен қарай құлдырай жөнеледі. Бұл қайғылы оқиғадан кейін келіні бір жастағы Аленаны енесіне тастап, күйеуімен бірге жұмыс істеген инженерге тұрмысқа шықты. Содан бері кемпір немересін бағады.

	Əйелі өліп, балалары басқа қалада тұратын көршісі Райсқа тамақ істеп, үй-ішін тазалайды. Кемпірге базарда бірге отырған саудагер əйелдер жиі келеді.

	Үйіне одан бұрын келіп, қазан-аяғын салдыратып жүрген Роза:

	– Мария Ивановна, заңгерің үйленген жоқ па? Үйленбесе таныстырсаңшы, – деп қалжыңдады.

	– Ол өзінің əйелін өлердей сүйеді. Жап-жас келіншектер звондайды. Бірақ оның ойында үйлену деген жоқ. Қызметтен қалған соң, балаларының қолына барып тұрмақшы.

	– Келіні бақса жақсы, қазіргі келіндерді көріп жүрген жоқпысыз. Біреуі сіздікі, құп-құттай балапанды сізге қалдырды да, күйеуінің беті жабылмай жатып, басқа біреуге тұрмысқа шықты.

	– Қой, Роза, оның дұрыс емес. Мен өлсем де Аленамнан айырылмайтын едім. Қайта келінім жақсы екен. Баласынан өлідей айырылды, немересін ермек ете тұрсын деп қалдырған жоқ па? Жеті сайын тамағы мен киімдерін əкеп беріп кетеді. Сендер тек біреуді жамандауға дайын тұрасыңдар-ау.

	Келіннің жеті сайын келмек түгелі, тиген күйеуіне еріп басқа қалаға кетіп қалғанын біліп отырса да, əйелдер кемпірді одан əрі ренжіткілері келмей, əңгімені созбады. Енді олар қалада өршіп тұрған ұры-қары мен кісі өлімін қажауға көшті.

	Кемпірдің есіне қожайынының тапсырмасы сап етті.

	– Əй, қатындар, сендер ана банкирдің өлімі туралы не естідіңдер?

	– Мария, сен Агата Криста құсап тергеуші боп жүрген жоқпысың?

	– Солай десе де болады. Қолымнан келсе көмегімді аямас едім. Ол сондай өз кəсібіне берілген жан. Жатса да, тұрса да ойлайтыны құрып кеткір қылмысты ашу. Жалпы бұл кісі əнебір кино бар ғой, үнемі ақ плащ киіп жүретін бір көзі қитар ма, қисық па кім еді?

	– Комиссар Мэгре ме?

	– Есімде тұратын ба еді. Əйтеуір білгіш қой. Менің қожайыным да сол сияқты.

	– Табысы да көп шығар.

	– Ол жағын білмеймін. Бірақ дем алу дегенді білмейді.

	– Сізге көп төлей ме?

	– Ой, арам қыздар-ай, ол коммерциялық құпия. Кемпірді айналдырайын деп пе едіңдер. Түу, мен не дедім жаңа сіздерге?

	Клара кемпір бірнəрсе бұқтырып қойған қазанға қарады.

	– Аш адам не айтады. Бұқтырылған картоп пен ащы қияр болса, оған қоса жүз грамм болса, біз сізге базардағы естігендеріміздің барлығын айтып беруге дайынбыз.

	– Қарашы, мұның аузының салымын. Əлде мен жоқта қазанның қақпағын ашып қарадың ба?

	Əйелдер сылқылдап күлді.

	– Айттым ғой, бұлар қазан-аяқты жайлап алған. Олай болса неге отырсыңдар, мына үстел үстін жинастырып, жасамайсыңдар ма, əлде мен сендерге қызмет көрсетеді деп олайсыңдар ма? Əйелдер дастарқан жасай бастады.

	– Айтпаса түк білмейді. Мен келгенше шай даярлап қойсаңдар қайтеді. Ұйықтар бөлмеге кірген кемпір, түскі тəтті ұйқыға кеткен немересінің маңдайынан иіскеді.

	– Жетім ботақаным, ұйықтай ғой. Əкесінен аумай қалғанын қарашы.

	– Мария апай, шай дайын.

	– Иə, қазір, қазір. Кемпір жеңілдеу ала шыт көйлегін киіп, ас үйге беттеді.

	– Құлағым сіздерде, айта беріңдер.

	– Қазіргі полиция базардың ішіне жансыз болып бір күн кірсе, барлық қылмысты ашады. Себебі сауда жасаушылар қаланың əр түпкірінен келеді. Ал не көп зат көп, сондықтан мұрынан шаншылып жатқан ешкім жоқ. Кейде күні бойы бір затымыз өтпейді ғой. Ондай күндері салымыз суға кетіп, күніміз босқа өткендей боламыз, – деді Клара. – Ондай да əркім өз ауласында, маңайында түнде не болғанын, кеше не болғаннын айтып уақыт өткізеді. Неше түрлі сұмдықты естисің ғой.

	– Банкирдің өлімі туралы не айтып жатыр?

	– Ту, Маша апай, тіпті шыдамсыз болып кетіпсіз ғой, соны айтайын деп отырған жоқпын ба? Біріншіден барлық бай адамдар тəрізді банкирдің некелі əйеліне қоса көңілдестері бар. Естуімізше біреу емес, бірнешеу. Оның суық жүрісін біліп қалған əйелі айырылам деп шатақ шығарыпты. Жұрттың өсегіне қарағанда, ол банкирдің есеп-қисабын жүргізеді. Сондықтан ол заңды түрде ажырасқысы келмей, пайдалануды көздесе керек. Ал нақсүйері стюардесса дейді. Қазіргі байлар тіпті екі қатынды місе тұтама, қызмет істейтін жерде менеджері тағы бар көрінеді. Вобщем, базардағы қатындардың айтуынша, осы қатындар таласқан, біреуі екіншісінен қызғанып у берген, оны байқаусызда банкирдің өзі ішіп қойыпты. «Біреуге ор қазсаң, өзіңе көр қазарсың» деген осы.

	– Ерунда, ол жұрттың өсегі. Қатындар таласып, сондай ірі банкирді у беріп өлтіре салған ба? – Роза əріптесінің байламына көңілі толмағандай, қолын сілтеді.

	– Оны саяжайында өлтірген. Менің естуімше, оны өлтірген бақталастары – акционерлер.

	– Роза, əйелдердің айласы мен зұлымдығы қазір ер кісілерден асып кетіп жатқан жоқ па? Неге олай дейсің! Оны күнде естіп жатқан жоқпысың. Пышақ салып, күйеулерін өлтіре салып жатқандар ше? Оған қарағанда, у беру деген оп-оңай емес пе? – Клара ернін шүртитті.

	– Менің Сашам секілді бірудің жалғыз баласы дейді, – кемпірдің иегі кемсеңдеді. – Шешесіне де оңай тимеген болар.

	– Ал менің естігенім, бар бəле шешесінен, ол тамыр-таныстықпен баласын банкінің бастығы етіп, бұрынғы бастықты алдырып тастаған. Əйелі бедеу болған соң, екінші əйел ал деп азғырған. Шешесі нағыз айдаһар дейді.

	– Туған анасы баласына өлім тілемейді, – Мария Ивановна өзі көріп білмеген əйелді қорғай бастады.

	– Əрине, дегенмен, біреуге қиянат жасамау керек қой. Біреуге зорлық жасағандарға, Алла тағала осындай қорлық көрсетеді дейді.

	– Ой, Құдайым-ай, асылық айтпаңыз. Менің Сашамның кімге жазығы бар? Біреудің ала жібін аттамайтын.

	– Мүмкін, сіздің күнəңіз бар шығар.

	Кемпір көз жасына булығып, алжапқышының етегімен бетін басты.

	– Иə, мен Құдай алдында күнəһармын, – деп даусы дірілдеп, орамалын іздеп қалтасын сипалады.

	Бірі қасығын аузына апара беріп, бірі қияр тістемекке ыңғайланған екі əйелдің көздері бақырайып, оған таңдана қарады.

	– Солай, шынында да, əр нəрсенің сұрауы бар шығар, – деп Мария күрсініп, ұзақ сонар əңгіме айтуға кірісті.

	«Мен үш ағайынды жігіттің ортаншысы Михаийлға тұрмысқа шыққанмын.Сендер менің жас күнімдегі сəнімді көрген жоқсыздар ғой. Көзім аспан түстес көкпеңбек, жүзім қаймақтай аппақ, жанарым жұлдыздай жарқырайтын. Мұрным пістедей түп-түзу. Алтындай сары шаштарым бұйра болғандықтан, күн сəулесіне шағылысып, көздің жауын алатын. Өзім қылдырықтай жіп-жіңішкемін. Көшеде кездескендер қайырылып қарамай өтпейтін. Талайдың аузының сілекейі шұбырып, соңымнан қалмай, сілікпесі шығатын. Жігітім де сұлу болатын. Біз екеуміз қосылғанда, бірі ай,бірі күн деп жарастығымызға бүкіл деревнья таңданған. Бізге көз өтіп кетті ме деймін. Оның бəрі құрсыншы. Ата-енемнің табалдырығын аттағаннан, қырықтың бел ортасындағы қайынағам екі көзімен мені ішіп-жеді. Күн өткен сайын маған əбден аңсары ауған ол ар мен ұяттан біржола безді. Бөшкедей сар қарын əйелі қызғаныштан жарыла жаздайды. Мен байғұс күйеуімнің ізінен қалмай, оның қомағай көзінен тасаланумен жүрдім. Бəріміз бір үйде тұрдық. Оңаша қалсам болды, қайынағам маған қол салатын болды. Ақыры бір күні үйдегілердің барлығы қалаға базарлап кетті де, екеуміз оңаша қалдық. Базаршылар оралмайтындай уақыт өткен соң, қайнағам қолымнан шап беріп ұстай алды да, «Машажан, ешкім білмейді, тек қана екеуміздің ортамызда қалады. Мен сені сүйемін. Қаласаң екеуміз басқа жаққа қашып кетейік» деп маған бас салды. «Бұныңыз қалай, туған ініңіздің төсегін ластауға қалай ұятыңыз барады?» деп жұлыса кеттім. «Сен білмейді екенсің ғой, інісі өлсе, келінін ала беруге дін рұқсат етеді»деп құмарлықтан есі кеткен қайнағам мені құшақтап төсекке сүйрелей жөнелді. «Құдайға шүкір ініңіз өлген жоқ қой, ол тіріде көзіне шөп сала алмаймын» деп барынша қарсыласып бақтым. Бірақ таудай еркек дегеніне жетіп тынды. Одан соң, ол тіпті үйреніп алып, маған қол салуын жиелетті. Күйеуім де бір нəрсе сеземе, маған суық қарай бастады. Сөйтіп жүргенімде, бір дос қызым тың көтеруге Қазақстанға жұмысқа кетіп бара жатқанын айтып, менімен қоштасуға келді. Тірідей екі оттың арасында қалып жүрген мен оған ілесіп, тамұқтан қашып құтылуды ойладым.

	– Катя, мені де ала кетші. Менің бұл үйден кетуім керек. Кетпесем болмайды. Басыма түскен бақытсыздықты кейін айтам, – деп көз жасымды көлдетіп, дос қызымның етегіне орала кеттім. Менің не нəрсеге болса да бел буған кейпімді көрген ол:

	– Жүр, онда, кеттік, – деді.

	Егіс басынан келе жатқан қайнағам мені тоқтатпақшы болғанда:

	– Катяны шығарып салып, қайтып келем деп алдадым. Бақытымызға қарай, біздер разъезге келген бойы пойыз келе қалды. Екеуміз Тың қайдасың деп тартып тұрдық. Сонда Сашаға аяғым ауыр болатын. Шынымды айсам, екі ағайындының қайсысының баласы екендігін де білмеймін. Көп ұзамай біздің жерде Чернобыльдың апатты оқиғасы болды. Олар тұрған поселке атом стансасының жанында болатын. Олардың барлығы радиация сəулесінен зардап шеккендіктен, көп ұзамай қайтыс болды. Осыны естігенде, Құдайдың қарғысына ұшырадық-ау деп ойладым».

	Алдарындағы тамақтарын ішуді ұмытып, əңгіме тыңдап қалған əйелдер:

	– Мария апай, сіз күнəңізді сезіп, екеуінен де кетіп қалған, адал адамсыз ғой. Мүмкін күйеуіңізге айтсаңыз, ол түсінер ме еді.

	– Жоқ, ол мен үшін бауырынан айырылар еді. Олай етуге болмайды. Ол жерде менің сұлулығым ғана кінəлі болатын. Қайнағам да еркек – сұлу əйел көздің құрты.

	– Содан соң, тұрмысқа шықтыңыз ба?

	– Əрине, шықтым. Өзімнен біраз кіші жігітке тұрмысқа шыққанмын. Жүргізуші болатын. Ол да қайтыс болды. Одан туған қызым қазір Ресейде тұрады. Құдайға шүкір, оның тағдыры менікіне қарағанда сəтті. Мені шақырады. Бірақ мына кішкентай ботақанымды кімге тастап кетем, ендігі жерде осыны жеткізсем деймін, кім білсін. Кемпірдің əңгімесінен уақыттың қалай өткенін білмей қалған екі əйел, сағаттарына қарады.

	– Түскі үзіліс бітіп қалды. Мария Ивановна, сізді тіптен де білмейді екенбіз ғой. Қандай берік адамсыз.

	– Басқа түссе, бəріне көнесіз. Əр адамның маңдайына жазылған тағдыры əртүрлі.Одан қашсаң да құтылмайсың. Ой, əңгүдік басым-ай, сіздерге өткен-кеткенімді мылжыңдап отырып, ана кісінің тапсырмасын ұмытып кетіппін ғой.

	– Тек, біз айтты демеңіз. Естіген құлақ та жазық жоқ деген. Біздікі лақап қой, – екі əйел безек қақты.

	– Сендер айтты демеймін. Базарда отырғандар айтты деймін.

	Бар, барыңдар! – Мария қуақылана көзін қысты.

	Жұмысқа жиналған Райс күтушісінің базардағы əйелдерден естіген соңғы жаңалықтарын мұқият тыңдап, кемпірге алғысын жаудырды.





АЛТЫНШЫ ТАРАУ


	МЫРЗА



	Айдар кештетіп келгенде, пəтерінде тосқауылда отырған жедел қызметкерлер тобы оны машинаға отырғызып ала жөнелді. Мырза қатты састы Банкі күзетшісінің мойнына қылмысты іле салу оңайдың оңайы. Оның үстіне бастық пен бұлардың арасында болған жанжалдың куəлері бар. Тырнақ астынан кір іздейтін полицияға одан артық не керек? Шынында да, мұның алдын алмаса болмас. Сақтықта қорлық жоқ деген. Ол көп жылдар прокуратурада жасаған ескі досын есіне алды. Телефоны да бір жерде жазулы сияқты еді. Үйге кіргенде абыржыған Баршагүл оған енді не істемексің дегендей сұраулы жүзбен қарады.

	– Əлгі біздің үйге келіп, талай қонған прокурордың телефон нөмірін білемісің?

	– Оны қайтесің?

	– Саяжайда өлген банкир Айдардың бастығы екен. Ол жұма күні қармағындағы Айдарға, тағы бір қызметкеріне қатты ұрысып, жұмыстан шығарам деп қоқан-лоқы жасапты. Енді бұларды күдіктілер деп қамауға алуда.

	– Қойшы қайдағыны айтпай, Айдардың қолынан кісі өлтіру келмейді. Бірақ қазір кімнің кім екендігін ажыратып жатқан заман ба? Алдын алып, ақылдасып қойғаның да жөн. Ана қалың дəптерді алып қарашы. Сонда барлық таныстар мен тума-туыстардың телефон нөмірлері жазулы.

	Кітапшаны ақтара отырып, үй иесі сол ескі танысымен алғашқы танысқан сəтін есіне алды.

	Ерте тұрған Мырза ауыл-шетіне қарай жаяу аяңдап, табиғаттың таңғы уылжыған шағында серуендеп жүрді. Шағын ауыл жымжырт ұйқы құшағында. Əр жерден, «өк», «əй, қарасан келгір» деп тентек сиырларымен ұрысқан əйелдердің үні ауада қалқиды. Боз жусанды жапырып келе жатқан аяғының астынан, ертелетіп не істеп жүрсің, ұйқымды бұздың ғой дегендей шыр етіп шегіртке ұшты. Шолпан жұлдыз сөнбеген.

	Ауылдың шет жағындағы кеңсенің жанына «милиция» деген жазуы бар машина келіп тоқтай қалды да, ішінен форма киген кісімен бірге учаскелік милиционер түсті.

	«Бұлар таң атпай не істеп жүр» деп ойлаған Мырза солай қарай аяңдады. Азғантай ауыл тым-тырыс ұйқыда жатқанда, серуендеп жүрген бұған олар да назар аударып, темкілерін тартып, күтіп алды.

	– Ассалаумағалейкум. – Мырза олармен амандасты.

	– Уəликумсалам, – қолын созған майордың жасы мұнымен қарайлас екен.

	– Міне, осы кісіні понятой есебінде қасымызға ертіп алуға болады, – деді ол учаскелік милицияға.

	– Не болды, жайшылық па?

	– Ойбай, Мəке, қайдан жайшылық болсын, ана сенің құрдасың, салпаң құлақ Сары түнде əйелін өлтіріп тастапты.

	– Садық па, қалайша?

	– Ішкен, сосын үйіне келіп ұрыс шығарып, есіктің қайырылысында тұрған балтаны əйеліне қарай лақтырып жібергенде, ол əйелдің басына тиіп, жарып өткен.

	– Ой, мəжүгін балалары жетім қалды-ау. – Мырза шиеттей төрт баласы бар үйдің шаңырағы ортасына түскеніне қатты қайғырды.

	– Мəке, ерте тұрып жүр екенсіз. Енді бізге көмектесіп жіберіңіз. Сол жерге барайық. Бір жағынан серік боласыз, бір жағынан куə боласыз.

	Мырза бір түрлі болды. Төбеден түскендей жаман хабар оған қатты əсер етті. Садықпен кішкентайынан бірге өскен. Оның əкесі əкесімен жандай құрдас болатын. Бірақ əкесі де өле-өлгенше осы ащы суға құмар боп, ақыры сол құмарлығы түбіне жетіп, мас күйінде жүк тиеген машинаға отырып, содан ұшып өлген.

	Енді міне, баласы мынадай күйге ұшырады. Əйелінің есімі – Сырға. Ол да осы ауылдың қызы. Қара торының сүйкімдісі, көзі жаутаңдап тұрған қыздың бір міні – тілінің мүкісі. Жасында ауыл балалары мазақтап, оның көп сөздерін күлкі ететін. Жақындап кетсе, Сырға: «трактор», «көр», «сор», – деп айтшы деп қыр соңынан қалмайды.

	Байғұс қыз сотқар балалардан зыр-зыр қашатын. Р-ға тілі келмейтіндіктен, ол айтқанда: трактор – тлактол; көр – көл, сор – сол болып шығады. Бірақ танадай көзі жарқыраған, мінезі де ашық сүйкімді қызды ауыл болып ұнататын. «Сорлының аты сорға жығылады» Сол мінінен қорғаштап, талай жігіттерге ыңғай бермеген қыз Садыққа тұрмысқа шыққан. Алғашқы кезде тым-тəуір отбасына айналып, балалы-шағалы болған соң, салпаң құлақ сары ішуді бастады. Əрі-беріден соң, «сақау қар» деп жыны əйеліне түсетін болды. Міне, соның ақыры.

	Бұлар үйге таянғандай, əйелдердің жылаған үні естілді. Есік алдынан шоқша сақалды қарт қарсы жолықты. «Əйелдің əкесі» деп учаскелік күңк етті. Бəрімен бас изеп амандасқан оның қатты толқып тұрғаны білінді.

	– Қайырлы қаза болсын, – деді майор. Іле Мырза да көңіл айтты.

	– Əй, қарақтарым, қызымның ажалы өзінің ерінен болған соң, діңкем құрып, ел бетіне қарай алмай тұрмын. Жауыз деп айтуға да аузым бармайды. Бəрі осы арақтың қарсығы.

	Жүріңдер дегендей алға түсті. Қазақы үш бөлмелі жер үйдің ауызғы үйінде отырған əйелдер жоқтау айтып, дауыс шығара беріп еді, ақсақал:

	– Тоқтатыңдар! Бұл милиция, – деген соң, тым-тырыс болды. Өлік жатқан бөлменің қайырылысында басын ұстап жерге қарап отырған дəу сары орынынан тұра беріп еді. Майор оған зілдене көз тастады да:

	– Отыра бер. Отыр, енді саған отырудан басқа ешнəрсе қалған жоқ. Əлде мастығың əлі тараған жоқ па? – деп ақырды. Анада үн жоқ.

	Арт жақтан кірген Мырзаны көріп, көңілі босап, оған жаутаңдап қараумен болды. Бұрын құрдас деп көрген жерде əзілдесіп тұратын ауылдасының мына мүсəпір халіне қарауға мұның да жүзі шыдамады.

	Учаскелік милиционер:

	– Мəке, мында жақындаңыз дегенде де, не істерін білмей аңырды.

	– Басынан жараланған. Мынау жатқан балта. – Милиционер көрсетіп жүр. Əйелдің беті-жүзін қан жуып кетіпті. Учаскелік оны қайта жауып тастады да. Қозғауға болмайды. Криминалист келеді, содан соң алынады, – деді.

	– Айыпталушы алға түсіңіз! Милиция əйелін өлтірген жігітті машинаға отырғызды.

	Қаладан келген прокурор учаскелік милиционерге:

	– Сен апарып қамап таста. Мен криминалисті күтем, – деді. Сол жерде қаладан ертелетіп шыққан қонаққа Мырза:

	– Онда біздің үйге жүріп шай-су ішіңіз, – деп үйіне шақырды. Райсқа Мырзаның кең де таза үйі, сөйлеп тұрған қонақжай əйе-

	лі қатты ұнады. Содан кейін осы жаққа қарай жолы түссе, үй иесін өзі тауып алып, екеуі балық аулауға, құс атуға бірге баруды əдетке айналдырды. Осылай біраз жылғы қарым-қатынастары кейінгі кезде үзіліп, Мырза ескі танысынан хабарсыз қалған.

	– Қай бетті қарап отырсаң, арт жағында еді ғой, – Баршагүл кітапшаны алып өзі қарады да:

	– Міне тұр ғой, – деді.

	Мырза жазулы нөмірді теріп еді, əр жағынан автожауап қақсап қоя берді. Ол əйеліне қарап:

	– Мынаған не деу керек? – деп тұтқаны көрсетті.

	– Сен білмей тұрғанда, мен қайдан білем.

	– Сен көп білесің ғой, барлық жаңалықты сенен естиміз.

	– Дүкенге күнде барсаң, сен де естисің.

	– Дүкенге барғандардың бəрі əңгіме тыңдап тұра қалмайтын болар.

	– Əрине, бəрі емес, мен сияқты қолы бостар. Онда тұрған не бар екен. Өсек айтпаймын, өтірік айтпаймын. Əркімдердің естігенбілгеніне құлағымды түргенім үшін де кінəлімін бе?

	– Жарайды, жарайды. – Мырза ашуланғанда əдемі сүйір мұрнының ұшы жыбырлап, қызарып кететін əйеліне күле қарады: – Кешке қарай тағы звондап көрермін. Күндіз жұмыста болар.

	Келесі күні телефон шалғанда, Райс:

	– Мырзеке, сенің де даусыңды еститін күн бар екен-ау. Қазір кел. Тез кел, əйтпесе жұмысқа кетіп қалам, – деп қуанғанын жасыра алмады.



	Райстың жатырқамай, ашық-жарқын сөйлескеніне көңілі орнына түскен Мырза үйінен жедел-ғабыл шығып, қозғала берген автобусқа ілікті. Есік аузына жақындау орынға жайғасқан Мырза масломерге:

	– Балам, Пушкин саябағынан түсем, өтіп кетпейін, – деп ескертті.

	– Онда барлығы түседі. Соңғы аялдама, – деді бала.

	Мырза қалғып кеткен ол, жүргіншілер сыпырылып түсіп бара жатқанда, есікке қарай ұмтылды. Саябақ ішіндегі орындықтың бірінде газет оқып отырған Райс Мырзаны анадайдан танып, қарсы жүрді де, көзілдірігін шешіп, құшақтасып көрісті. Екеуінің де көңілдері босады.

	– Сенің Баршагүлің қасыңда ғой. Шын жетім мен, құрдасыңнан айырылып қалғаныма біраз болды, – деп күрсінді Райс.

	– Естімедім. Естісем бір төбемді көрсетер едім, – деген Мырза көңіл айтты.

	– Жүректен қапыл кетті.

	Саябақтың жанындағы төрт қатарлы үйдің екінші қабатындағы Райстың үйі əйелі жоқ үй сияқты емес тап-таза, көңірсіп тұр.

	– Бала-шаға алыста. Бір балам Астанада, бір балам Алматыда. Шақырады. Бірақ бірталай жасқа келгенде, үйренген ортаны тастап, ешқайда кеткім келмейді. Бір жалғыз басты көрші кемпірді күтушілікке жалдадым, сол тамағымды істеп, киімімді жуып қояды.

	– Ал жұмыс жағдайың ше?

	– Прокуратурадан зейнетке шыққам, жақыннан бері Ішкі істер департаменті жанындағы тергеу басқармасын басқарамын. Үйде отыру қиын.

	Мырза бұл хабарға қатты қуанды.

	– Өзің ше, қалаға қашан келдің. Бəкең қалай?

	– Қалаға көшіп келгеніме ек-үші жыл болды. Жұмыс таба алмай біраз қиналдым. Сосын ауылдағы кəсібімді қолға алып, тері қабылдадым. Жаман емес. Үйрендім. Баршагүл үйде. Қан қысымы көтеріліп, жиі ауырады.

	– Ауылдарыңнан бірдеңе қалды ма?

	– Жоқ, түгелдей жоқ. Тұрғындары жан-жаққа көшті. Көбісі ауданда, қолы жеткендері қалада. Мен сол тұста қалаға келіп үй сатып алғанмын. Сонда тұрып жатырмыз.

	– Дұрыс жасағансың.

	– Өзім де солай ойлаймын. Əуелгі уақытта қиындау болғанмен, қазір үйрендік.

	Ас үйге кіріп, шай қойып үлгерген Райс:

	– Жүр, ендігі əңгімені шай үстінде жалғастырайық, – деді. Ер адамның қолынан шай ішуге ыңғайсызданған Мырза:

	– Босқа əуреленгенсің. Саған айтатын əңгімем бар. Соны тыңдап, ақыл-кеңес берсең деп ем.

	– Құлағым сенде. – Райс таңданғандағы əдетімен қою қасын көтерді.

	– Реке, менің баламның жоқтығын білесің. Бірақ бір жақсы жігітті үйіме жатқызып, соған үйреніп қалғанмын. Өзі тəрбиелі бала. Қалаға келе жатқан сапарында жол үстінде танысқанмын. Банкіге күзетшілікке орналасып, жұмыс істейді. Сол банкінің бастығын біреулер саяжайында өлтіріп кеткенге ұқсайды. Соған күдіктілердің ішінде Айдар да бар. Тергеушілер жұмысына барып жауап алыпты. Бұл бала банк бастығымен шатысып қалса керек. Жаңа ертеңгілік полиция келіп, үйден алып кетті. Кеше жауап алғанда еш жаққа кетпеу туралы қолхат жаздырып алыпты. Мен оның адалдығына сенемін. Сондықтан ақ-қарасы шешілмей қалама деп алаңдаулымын.

	– Мəке, əзір мəн-жайға қанық емеспін. Егер сен айтқан жігіттің кісі өліміне қатысы жоқ болса, қолымнан келген көмегімді аямаймын.

	– Реке, маған сенсеңіз, бұл бала қосақ арасында бос кетуші.

	– Алдын ала абыржып қайтесің. Мен сенің адам танитыныңа сенемін. Кісі өліміне шыныменен қатысы жоқ болса, ақталады, бəрін уақыт шешеді.

	Райс ескі досын үйіне машинамен апарып салды.

	* * *

	Райс сағатына қарағанда, тергеушілермен кездесетін уақыты болып қалған екен.

	Жолдан криминалистер отырған ғимаратқа соқты. Бас сарапшыға:

	– Банкирдің өліміне байланысты анализ сараптамалары дайын ба? – деді.

	– Онда талай қызықтар бар, – деген тəжірибелі криминалист, əлде бір қағаздарды аударыстырып, бір нəрсені іздеді.

	– Біріншіден, мəйіттің асқазанынан екі дүркін ішкен удың көп мөлшері табылды. Соның əсерінен қатты ұйықтап кеткен болу керек. Содан соң оны сол ұйқылы-ояу күйінде қаза етуі де мүмкін. Екіншіден, қолында есірткі инесінің ізі барлығы анықталды.

	Соңғы жаңалыққа таңданған тергеу бастығы ойланып қалды.

	– Сіздер маған оның қай уақытта өлгенін дəл айтып бере аласыздар ма? Сосын удың əсері қанша уақытқа дейін созылады. Одан басқа асқазанында спирт ішімдіктері бар ма?

	– Иə, ол сыра, оған қоса «Қазақстан» конягін ішкен.

	– Онда ер адамдармен кездескен болды ғой.

	– Мүмкін.

	– Заттарындағы қолтаңбалар туралы не айтасыз?

	– Қалтасынан əмияны табылды.Онда да ер адамның саусақтарының ізі бар.

	– Ішінде ақша бар ма?

	– Жоқ.

	– Машинасы табылды деген рас болса, содан бір нəрселер анықталар.

	– Ə, машинасын ертең алып келеді. Мұқият түрде экспертиза жасау қажет. Қылмыс жасағандар туралы тырнақ ілігетін татымды нəрсе табылмай тұрғандықтан, сіздерден аса мұқияттылық талап етіледі.

	– Дəрінің аты қандай, ол дəрігердің рұқсатымен беріле ме?

	– Оны айтуға болады. Нитразипан. Бұл бау-бақшадағы жəндіктерді аластауға пайдаланылады.

	– Жақсы. Кейінірек тағы соғамын. Кез келген тың деректер бойынша жедел хабарлауларыңызды сұраймын. Наркологтың сараптамасын дайындаңыз.

	Райс бұл жолы қылмыс жасаушылардың біреу емес бірнешеу екендігіне көз жеткізгендей, көңілсіз шықты. Жəне бұл жəй ғана банк күзетшісінің қолынан келмейтін қылмыс. Демек, банк күзетшісінің бұл қылмысқа қатысы жоқ. Оны босаттыру керек. Жазығы жоқ адамды жапқанмен, одан жағдай өзгермейді.

	Бүгін тағы да орынбасардан жауап алуға бармақшы. Не болса да, бар пəлені банкирдің бақталастарының арасынан іздеу керек сияқты...





ЖЕТІНШІ ТАРАУ


	Акционер



	Кең бөлменің төрінде отырған орынбасардың қарсы алдында үлкен экранды теледидар, бір жағында «Ноутбук» компьютері, байланыс телефонының неше түрі бəйгеге қосылатын арғымақтай сапта. Еуро жөндеулі, қымбат кеңсе жиһаздарымен жабдықталған бөлменің сəнділігі өзгеше. Оның фонында өзі шағын денелі, аласа бойлы орынбасар ғана көзге қораш көрінеді. Сары жалақ бет əлпеті, шүңірек көзі, жұп-жұқа еріні, тар маңдайы онша кең ойлайтын кемеңгер жан еместігін де білдіргендей. Қаржыгер орнынан шапшаң көтеріліп, тергеу бастығына қолын ұсынды, оның ортаңғы саусағындағы «перчатка» деп аталатын гауһар тасты сақинаның бағасын білетін, тəжірибелі заңгер, болымсыз ғана езу тартты:

	– Бөлмеңіз жайлы екен.

	– Иə, бірақ қызметіміз мазасыз.

	– Онда тыныш орын іздеу керек қой.

	– Сол тыныш орын табылмаған соң, отырмыз.

	– Кеңес үкіметі тұсында мынадай қымбат жиһаздарға тіпті бірінші хатшылардың қолы жетпейтін. Дегенмен қазіргі акционерлердің жағдайы жаман емес қой деймін. – Тергеу бастығы кекеткені немесе қызыққаны белгісіз жұмсақ жымиды.

	Үстел астындағы түймені басқан Жүрсін:

	– Сізге кофе ме, əлде көк шай ма?

	– Жоқ рақмет. Жаңа ғана түстік ішіп шықтым. Біздің жасымызда артық су ішу зиянды.

	Орынбасар көмейіне кеп кептелген «сіздің жасыңызда құс жастықты қолтыққа алып, жантайып жату керек» дегенді айтпағанымен, талайды көрген тарлан оның емеурінін түсінді.

	Жүрсін мырза тамағын кенеп, сəл-пəл жөткірінді де, теледидарды сөндіріп тастап, құлағым сізде дегендей тергеушіге қарады.

	– Акционерлік қоғамның жұмыс істеп жатқанына қанша жыл болды?

	– Үш жылдан асты.

	– Акционерлер үшеусіздер ғой.

	– Иə үшеу едік. Қазір екеу боп қалдық.

	– Қайтыс болған қаржыгермен сіздің қарым-қатынасыңыз қандай еді?

	– Соңғы бірер айға шейін қалыпта болды деп айта аламын. Əрине, жұмыс болған соң, келісе алмаушылық болып тұратын. Бірақ оның отбасындағы ұрыс-керіс, сосын өзінің жеке басының тəртібі қызметке кері əсер етті.

	– Отбасын жақсы білесіз бе?

	– Əрине, білемін. Бірінші алған əйелінен перзент көрмеген соң, екінші рет үйленуге ниеттеніп жүрген. Содан болар некелі əйелі, бірнеше рет жұмысқа келіп, ұрыс шығарды. Сөзіміз ауыр болмасын марқұм Тəкең – осы заманның Дон Жуаны еді ғой. Нақсүйер стюардессасының аяғы ауыр. Осы мекемедегі менеджер қызбен көңілдес болып, ол да жүкті деп естиміз. Əріптестердің айтуынша, соңғысы шешесінің қалауы.

	– Банкирдің осындағы көңілдесімен сөйлесуге бола ма?

	– Əрине, несие бөлімінде, шақыртып берейін.

	– Сіз Сауда үйін салуға қаржыны қайдан алдыңыз? Орынбасардың бұл сұрақты жақтырмай қалғаны бірден байқалды. Алдындағы сандар толы қағазды ысырып тастап, креслосына шалқайды да:

	– Қазір кеңес үкіметі емес. Оған қоса мен мемлекеттік мекемедегі қызметкер емеспін. Мемлекеттік қызметшілердің өзі сенімді өкілдерін сайлап алып, бизнесін бишігінен тұрғызып, алшаңдауда. Бұл менің жеке коммерциялық құпиям. Сіздің бұл сұрағыңызға жауап бере алмаймын.

	– Банкир қастандықпен немесе бақталастықпен өлтірілмегенде, сіздің жеке құпияңызға ешкім қол сұқпаған болар еді. Қылмыс жасалғандықтан, сұраққа жауап беріңіз?

	Орынбасардың жүзі бозарып, ерніне апара берген кофесін орнына қойды да:

	– Мен түсінбеймін.Сіз мені күдіктілердің қатарына қосып қойған жоқсыз ба?

	– Қылмыс ашылғанша, ол кісінің жанындағылардың əрқайсысына күдік түсуі мүмкін. Егер қатардағы банк күзетшісі күдіктілер қатарына жататын болса, сіз қалай тыс қаласыз?

	– Кешіріңіз, мен банкирдің əйелінің ашынасы емеспін.

	– Күзетшінің ашынасы екендігі де дəлелденбеген дерек.

	– Ол енді сіздердің жұмыстарыңның кемшілігі.

	– Сіз біздің жұмысымызға баға бере алмайсыз. Сондықтан тергеу аяқталғанша, еш жаққа кетіп қалмау туралы қолхат бересіз.

	– Сонда қалай, менің демалыс алуыма, жол жүруіме тыйым салына ма?

	– Өкінішке орай, қылмыс ашылғанша, ешқайда кетпейсіз!

	– Банкирдің машинасы Орскінің түбінен табылды. Енді ішінде кімдер болғаны іздестірілуде. Машина ішіндегі қол таңбалар сараптамасы анықталған соң, біршама нəрселердің беті ашылады. Соңғы сөзді естігенде, орынбасардың қабағы дір етті. Шырылдаған телефон тұтқасын көтеріп, қайта тастай салды. Оның бар қимылын мүлт жібермей отырған прокурор:

	– Машинаны өртеп жібермей, немесе сатып саудаға жаратпай, өздері қашып кеткеніне қарағанда, олар біреудің тапсырмасымен қимылдаған тəрізді.

	Жуасып қалған қаржыгер:

	– Қаржыны несиеге алғанмын. Ол жетпеген соң, акционер ретінде банкіден біршама ақшаны пайдаланғаным рас. Сауда үйін сатуға шығарып, сол қарыздың орнын толтыру əрекеттерін жасаудамын. Оның соңғы сөзіне онша мəн бермеген бас тергеуші:

	– Жаңағы айтқан менеджерді маған шақырып беріңіз, – деп бұйырды.

	Орынбасар түймені басып қалды. Жедел кірген хатшысына:

	– Жаңылсын келсін, – деді де, – осында отырып сөйлесе беріңіз, бөлімдерді аралап шығатын жұмыстарым бар, – деп шығып кетті.

	Есіктен имене кірген бота көз ашаң жүзді бойжеткенге:

	– Мында келіп отырыңыз, – деген Райс қойын кітапшысына бірдеңелерді түртіп алды.

	– Бұл мекемеде көптен қызмет істейсіз бе?

	– Оқу бітіргеннен бері.

	Анайы сұрақты қоюдың ретін таба алмай мүдіріп қалған тергеу бастығына, қыздың өзі:

	– Сіз қайтыс болған банкирмен арадағы жағдайды сұрамақшы шығарсыз. Бір-бірімізді ұнаттық. Ол əйелінен айырылып, маған үйленуге уəде берді, – деді.

	– Банкирдің сізден де басқа көңілдесі бар екенін білдіңіз бе?

	Қыз соңғы сəнге қарай бояған шашын сұқ саусағымен кейін ысырды.

	– Білдім. Бірақ ол мені қалады. Біз мешітке барып, некемізді молдаға қидырдық.

	– Сонда қалай, банкирдің өлетінін алдын ала білдіңіз бе?

	– Жоқ.

	Менеджер күрсінді.

	– Онымен кездескен алғашқы айлардан соң, ана болатынымды сездім. Біреулер арқылы оның шешесімен кездесіп, болған жайды баяндадым. Анасы мені бірден ұнатты, сəбилі болатынымызды естігенде, тіпті есі шықты. Сосын Тұран əйелінен заңды түрде айрылғанша, мешітке апарып, молдаға некемізді қидырды.

	– Мұның бəрі жасырын өтті ме?

	– Əзірге осылай бола тұрсын. Кейін бəрін реттеймін деген.

	– Сіз банкир қайтыс болатын күні қайда болдыңыз?

	– Өз əке-шешемнің үйінде. Шешемнің туған күнін тойладық. Тұран да келем деп уəде берген. Күтіп-күтіп келмеген соң, өзіміз отырдық.

	– Оны іздеп ұялы телефонына шықтыңыз ба?

	– Шықтым. Жауап бермеді.

	– Содан соң көрген де жоқпысыз. Қыз басын шайқады.

	– Жерлеу рəсіміне қатыстыңыз ба?

	– Жоқ.

	– Тұран қайтыс болған соң, шешесі сізбен хабарласты ма?

	– Жоқ.

	Қалталы қарыжыгердің артын əбден былықтырғанына көзі жеткен тергеу бастығы енді оның нақсүйері атанған стюардессадан жауап алуды ойлады. Бірақ менеджердің бар шындықты ашып айтпай отырғанын іші сезді. Сезсе де, əзір қыспалау ерте деп түйді.





СЕГІЗІНШІ ТАРАУ


	ҒАЛАМТОР



	Н. қаласындағы акционерлік қоғам филиалының директоры компьютер экранындағы қаптаған сандарға үңілді. Бір кезде бас банкінің есеп-қисабын бақылау үшін оның қаржы операцияларын кодпен ашты. Олар менің қалтасын ақтарып жатқанымды білмейтін де болар. Ана Дон Жуанның қыз-келіншектен қолы босамайды. Ал провинциядан келген Жүрсін мырзаның компьютердің құпияларын білуге өресі жетпейді. Мен неге соны пайдаланбаймын? Сумаң еткен сиқырлы ой жас банкирдің көңілін əп-сəтте жаулап алды. Сөйтіп ана билік басындағылардың буын құртына айналған қара сұр бəйбішеден неге кегімді қайтармасқа! Ол ең əуелі менің іші-бауырыма кіріп, баласын орынбасар етті. Оған қанағат тұтпаған «крестная мать», жоғары жақтағы шенеуніктердің аузын майлап, мұны ысырып тастады да, баласын акционерлік қоғамның президенті етіп тағайындатты. Акционерлердің бірі ретінде банктің коды қолымда тұрғанда, оларды тақыр жерге отырғызып кетуіме, не кедергі? Бұл жоспарды жүзеге асыру үшін білікті компьютер-бағдарламашы ғана керек емес пе? Оның ойына Самараның академиясын жаңадан ғана бітіріп келген бағдарламашы Марал түсті.

	Алдындағы түймені басып қалды да, есіктен көрінген хатшы қызға:

	– Маралды шақыр! – деп əмір етті. Ұзын бойлы əдеміше жігіт жүгіріп кірді.

	– Марал, акционерлік үлесім бар бас банктің есепшотынан белгілі бір мөлшердегі капиталды компьютер арқылы өз есепшотыма аударып алуыма бола ма?

	– Кодын білетін болсаңыз болады, бірақ бұл...

	– Мен сол банктің бастығы болып қызмет істедім. Сондықтан оның барлық операциялары, коды əзірге қолымда. Міне, қараңыз, мен олардың қаржылық жағдайын тексеріп отырмын. Өзіңіз білетіндей, біздің банктің финанстық жағдайы мəз емес. Оған тұрғындардың əлеуметтік əл-ауқатының нашарлығы əсер етуде. Несие алушылар аз. Қазір банктердің барлығы несиеден түсетін пайызбен күн көруде. Ал «А» қаласының халқы бай. Ол мұнай өнімдерінің ортасында. Сол себепті бізге ең болмаса аз уақытқа пайыздан пайда тауып, қор жинайтын қомақты қаржы ауадай қажет. Оны несиеге алсақ, пайызымен қайырамыз. Аз уақытқа осындай қаржыны аударып алсақ, пайызынан пайда тапқан соң, қайтарар едік.

	– Но, Манас Жаулыбаевич... дей берген бағдарламашыны банкир бөліп жіберді.

	– Білем заңсыз. Бірақ мен сол банкінің акционерінің бірімін. Сондықтан түскен түсімге ортақпын. Егер бұл операция ашылып қалса, мен сені қорғап қаламын. Есіңде болсын, егер мен айтқан ақшаны аудара алсаң, бір пайызы сенікі.

	– Ондай операциялар істеуге болады. Бірақ ол жақта да білгір бағдарламашы болуы мүмкін.

	– Бар. Бірақ ол сен сияқты академияны үздік бітірген жоқ.

	– Сонда қанша?

	– Маған керегі 100 мың доллар.

	– Вы что!? Ондай көп қаржы бірден білінеді. Ол банкінің капитал қоры қанша екенін білесіз бе?

	– Білемін. Білген соң айтып отырмын. Бұл оларға түк емес. Жəне осындай əрекетті ашам дегенше, біз ол ақшаның жартысын болса да қайта аударамыз.

	– Уəде бере алмаймын. Бірақ каналдарын көрейін.

	– Байқап көр, егер осы долларды айналымға түсіре алсаң, бір пайызы сенікі.

	– Кодын көрсетіңіз.

	– Мында кел.

	Бағдарламашы директордың ноутбугынан банктің кодын есіне сақтап алды.

	– Қанша уақыт керек.

	– Незнаю, попробую поработать, риск большой.

	– Кто нерискуюет тот...

	– Знаю.

	– Ну давай, специалисту как ты, я доверяю.

	Бағдарламашы кеткен соң, Манас əуелі өзін əбжыландай арбап, қойны-қонышына кіріп алған Қатира ханымнан өш алатынын, оның жанын білдірмей ауыртып, баласының барын сүліктей сорып алудың амал-айласының табылғанына мəз болып, рақаттана жымиды. Көз алдына 100 мың долларынан айырылып қалып, не істерге білмей ызаға булыққан Тұранның қара сұр бет-əлпеті елестеді.

	Жасынан вундиркенд атанған Марал бастығының ұсынысына таңданған күйде жұмыс орнына келді. Шынында, ол егер сол банкінің акционері болса, өз үлесін алуға құқылы. Егер қаржы айналымы ересен ауқымды екінші дəрежелі банк болса, мұндай көлемдегі ақшаның басқа жаққа қолды болғанын, аз уақытта байқамай қалуы да мүмкін. Қазір қаншама миллиондар мен миллиардтар айналымға түсіп, пайыз тапқан соң, иесіне қайтарылуда. Көруге болатын нəрсе. Мүмкін интернет арқылы бұл идеяны жүзеге асыруға болар. Ол үшін бастықтың ноутбугін уақытша сұрап алу керек. Жемежемге келгенде, оның компьютері арқылы жасалған операцияларға мен жауап бермейтін боламын. Бағдарламашы кенеттен пайда болған проблемадан құтылудың оңай жолын тапқанға қуанып кетті де, бастықтың қабылдауына қайта жүгірді.

	– Манас Жаулыбаевич, бұл процестерді интернет арқылы орындаса қауіпсіз. Сондықтан маған уақытша пайдалануға өзіңіздің ноутбугіңізді берсеңіз. Мен үйде отырып, түнде жұмыс істеймін. Көптен кеудесіне шер боп қатқан кегін қайтарудың жолын тапқандай боп рақаттанып отырған қаржыгер:

	– Ал, қанша керек болса, сонша ал! Оның ішінде сол банкінің қаржыға байланысты барлық деректері мен операциялары бар, – ол алдындағы шағын компьютерді жинап, қорабына салды да, Маралдың қолына ұстаты. Өзінің арманына айналған компьютер қолына тигенде, бағдарламашы қанат біткендей ұша жөнелді.

	«А» қаласындағы бас банктің президенті Тұран компьютербағдарламашы Мирасты шақырып алып, жер-жебіріне жетіп ұрысатын күні «Н» қаласындағы акционер қомақты қаржыны электрондық байланыс арқылы өз есеп шотына аударып үлгерген еді...

	Соңғы кезде көңіл күйі болмай жүрген бас банкирдің түнгі ойын-сауықтардан басы мең-зең боп отырып, компьютердегі есеп-қисапқа көз жүгірткенде, ұйқылы-ояу қалпынан бірден арылды. Ол білгір финансист болғанымен, қызметке салғырт қарап, қызқырқынды қызықтаумен, күнделікті кіріс-шығыс операцияларын бақылауды мүлде ұмытқан. Жаннаға деген сезімі суымай, одан алыстаған сайын ғашықтық дертіне шалынған Тұран қолындағы бар байлығы мен билігінің өзі сүйген əйелдің жүрегін жібітуге жарамайтын түкке тұрғысыз бірдеңе болып шыққандығынан да жігері құм болған болатын. Қаржыгердің терең жан күйзелісінен туындаған салғырттығы мен салақтығын пайдаланған жан-жағындағылар, əрқайсысы өз қалтасының қамын ойлап, банкінің тұралап, кіріс пен шығыстың ара салмағының алшақтағаны сонша, алдындағы тоқсандық есепті көргенде қаржыгердің төбе шашы тік тұрды. Оны аяғына дейін қарамастан, компьютерін өшіре салған банкир, үстіне кіріп келген Мирасқа:

	– Сені кім шақырды! – деп дүрсе қоя берді.

	– Банкир мырза, жаңа ғана байқадым. Біздің есеп-шоттан қомақты қаржы ұрланған тəрізді.

	– Не деп сандалап тұрсың?

	– Электрондық жүйеден өзгеріс көрдім. Ноутбугін қайта ашқан банкир:

	– Қайда? Ұрлаған кім?

	– Шамасы сіздің акционерлеріңіздің бірі.

	– Қашан, қанша ұрлаған?

	– Дəл білмеймін. Бірақ шамасы 100 мың доллар.

	– 100 мың доллар?

	– Сонда осыған дейін қайда қарадың?

	– Маған кодпен жұмыс істеуге рұқсат бермегенсіз.

	– Ал, бүгін қалай рұқсат алдыңыз?

	– Есеп бөлімі, тексеріп беруді өтінді.

	– Олар алдындағы есебін білмесе, қайда қараған!?

	– Ақша аударылып кеткен соң, интернет арқылы қолды болған.

	– Не деген сандырақ!!

	– Бұл сандырақ емес, факт.

	– Жоқ. Сонда сендер не істеп отырсындар?

	– Тұран... бағдарламашы оның əкесінің атын ұмытып қалды.

	– Айта бер!

	– Мұны есепшілер білмейді. Олардан өтіп кеткен соң, басқа есепшотқа жетерде аударылып алынған.

	– Сонда мұны істеген кімдер?

	– Сіздің «Н» қаласындағы акционеріңіз.

	– Онда сен қайтадан неге аударып алмайсың? Мирас басын шайқады.

	– Енді тек қана, өздерінің аударуын күтесіз.

	– Оңбаған. Сұмырай. Мен оған көрсетем, ұрлағанды. Акционердің ұялы телефон нөмірін тере бастады.

	– Алло... Алло...

	– Ə, тыңдап тұрмын!

	– Бұл қай бассыздық, бұл қай басынғандық!! Неге менің ақшамды ұрлайсың!!

	– Сен бассыздық жасап, менің орнымды тартып алғанда, мен көнгенмін. Ол сенің ғана ақшаң емес, менің де ақшам. Бірақ қарызға алдым. Пайызын өндірген соң, қайтарамын. Менің банкімнің сенікіндей капитал қоры жоқ. Дағдарыстан шығатын басқа амалым қалмады.

	Телефон үнсіз қалды.

	Тұран мырза ашудан жарылып кете жаздады. Бір жағынан акционердің барымтасы жанына батып барады. Бірақ анау өзінің істеген зорлығын алдына келтіріп, ал не істесең оны істе деп міз бақпайды. Бəрібір ол енді бірден қайтармайды. Тіпті аудармақ түгілі, менің үлесім деп, əрі-беріден соң сіңіріп кетеді. Қала шетіндегі саунаға барғанда, ішін жалап бара жатқан 100 мың доллар оған маза бермеген. Ол қайта-қайта акционерге телефон соғып, ертеңге дейін ұрланған ақшаны қайтармаса, полицияға хабарлайтынын айтып қорқытты. Бірақ қайтармаған күнде, қандай əрекет жасауды өзі де білмейді. Сол арада ана жақтан sms арқылы, саған менің менджерлерім барып жолықсын, қайда боласың деген хабар түсті. Шала мас қаржыгер, саяжайының адресін айтып, түнде сонда болатынын жазды...





ТОҒЫЗЫНШЫ ТАРАУ


	АДАСҚАНДАР



	Жатақхананың бір бөлмесін жалдап тұрып жатқан екі жігіттің бірі Құралған көне теледидардан «боевик» қарап жатып, қалғып кетті. Қасындағы серігі дыз еткен ұялы телефонға жабысып, біреу жұмысқа шақырып жатқан болар деген үмітпен, ас үйге жөнелді... Қалаға жұмыс іздеп ауылдарынан келгелі екі жылдай болып қалған жігіттер əр жерден тиіп қашып, тиын-тебен тауып өлмешінің күнін көріп жүргендері болмаса, тұрақты жұмыстары да жоқ. Бір банкінің филиалына күзетші боп кіріп еді. Одан да басшыларына жақпай, шығып қалды. Ақшасы өнімді жерге жұмысқа орналасуға тамыр-таныстық керек. Шалғай бір түпкірде өсіп, қала өмірінің қыры мен сырын білмейтін екі жігіт жатақхананың бір бөлмесіне пəтерақыны əрең тауып төлеп, шықпа жаным шықпалап күн өткізуде.

	– Қайрат, қайдасың, əй? – Құралған басын кір-кір жастықтан көтерді. Əбден тозығы жеткен тұс қағаздар əр-жерден жыртылып, оның астынан жалаңаш жар көрінеді. Кімнен қалғаны белгісіз еденге қошқар мүйіздері əбден желініп біткен жұлма-жұлма көне киіз төселген. Көне болса да, тас еденнен ызғар өткізбей тұрған қамсау да сол. Тозығы жеткендіктен желімі ашылып, тұмсығы ыржиып кеткен Құралғанның бəтеңкесі төрге қарап ырсиған күйі жамбастай жығылған күйі жатыр.

	Ол болса мына қу тіршілікті қалай жеңілдетіп, қалай ел қатарлы өмір сүрудің айла-шарғысын жасауды білмей, кейінгі кездері өз-өзінен түңіліп, түнеріп жатып алатынды шығарған. Бұл жолы да əлдекімді боқтап, іштегі күйігін басатын жалғыз оты темекісіне жармасты.

	– Қазір, қазір. Қайда... қайда? Саяжайда... жалғыз ба? Сонда не істейміз? Ім... Білмеймін. Ойланып көрейін. Не дейсіз? Өзім құтқарып алам дейсіз бе? Онда уəде... Уəдеге тұратын болсаңыз. Аяқ астынан... Дегенмен сізге сенеміз. Сізге барып па, жұмыс тауып бересіз ғой. Үйде... Ім...ойланып көрейік...

	– Ау, Қайрат, не жоғалып кеттің! Кіммен сөйлесіп жатсың сонша?

	– Құреке, бір іс бар. Бірақ сенің қалай қарайтыныңды...

	– Жұмыс па?

	– Иə, жұмыс. Бірақ жəй жұмыс емес. Адам өлтіру.

	Қолындағы темекісін тұтатып тұрған Құралған есің дұрыс па дегендей ананың жүзіне сескене қарады да:

	– Ендігі қалғаны сол еді.

	– Сенің есіңде ме, банкінің бұрынғы бастығы.

	– Əрине, есімде. Ол басқа қалада емес пе?

	– Иə. Сол жақтан жаңа ғана менің ұялы телефоныма звондады.

	– Қызық екен. Сенімен амандасуға ма?

	– Ол менімен амандасып не істесін. Тапсырма берді. Егер орындасаң жұмыс тауып беремін. Үй алуға көмектесем. 10 мың доллар беремін деді.

	– Мəссаған, батпан құйрық, жолда қалай жатқан құйрық. Сонда не істеуміз керек?

	– Қазіргі банкінің бастығын өлтіруіміз керек.

	– Сонда адам өлтіруге 10 мың доллар бере ме?

	– Ол жағын түптемедім.

	– Өмірі тышқан мұрнын қанатып көрмеген біздер, он мың долларға адам өлтіреміз. Ол екеумізге бөлгенде 5 мың доллардан тиеді екен. Оған үй аласың ба, машина аласың ба? Ал сен ана мырзаның үй алып берем, жұмыс беремін деген құрғақ уəдесіне сеніп тұрмысың? Қазіргі уақытта уəдесінен шыққан алпауыттарды көрдің бе? Қанша жерге жұмысқа тұрдық, жұмысқа алар да бəрін үйіп-төгеді де, жұмысын істетіп алған соң, істеген еңбегіңнің ақысын бермей к... бір тебеді. Шатақ шығарсаң, сотқа бар дейді. Қалтасында көк тиыны жоқ жалаңаяқтарды сот не істесін. Олар да қалтасында тиын-тебені барлардың ісін қарайды. Біз сияқты киерге киім, ішерге ас таппай жүрген қайыршылар кімге керек!!

	– Түу, Құреке, қай-қайдағыны айтып, зарлап кеттің ғой.

	– Онан да тоқ етерін айтшы. Мына тапсырманы орындай аламыз ба?

	– Бізге бəрі бір емес пе? Қайда барсаң Қорқыттың көрі. Егер 50

	мың доллар берсе, орындаймыз.

	– Қанша, қанша?!

	– Бұл да екеумізге бөлгенде түк емес. Бірақ 25 мыңнан бөліп алып, ең болмаса жатақханадан осындай бір бөлме сатып алып, адам құсап өмір сүрер едік. Сен ана заказ беріп отырған мырзаңды маған алып бер, мен сөйлесейін.

	Қайрат өзінен гөрі өмірдің ащы-тұщысын көп көрген Құралғанның сөзінің жаны бар екеніне көзі жеткен соң, банкирдің нөмірін терді.

	Қаржыгермен əрі-бері қидаласқан анау ашуға басты.

	– Онда, 10 мың долларға адам өлтіретін кісіні басқа жақтан ізде! Менің шартым – 50 мың доллар. Жəне де ол алдын ала карточкемізде жатып, көзімізбен көріп, қолымызбен ұстауымыз керек. Əгереки, тапсырмаңызды орындай алмасақ, өзіңізге қайтарамыз. Бірақ біз көп уəдеден көктетіп ештеңе көрмеген, күнкөрісі кəрі кемпірдің күнінен де қараң қалған жоқ-жұқа адамдармыз. Карточкені тексерген соң ғана, сізбен дұрыстап сөйлесеміз. Осымен бітті дегендей телефонды Қайратқа қарай лақтырып тастады.

	Тым-тырыс тар бөлмеде екеуінің дем алысы бірі-біріне естіледі. Екеуінің де көңілін «егер осыған бас тіксек, одан арғы тағдырымыз не болады?» деген сауал, бірақ бұдан басқа алдарында сайрап жатқан жол көрінбейді. Жоқшылық деген жадаулық қана.

	– Сұрағанымызды бере салады деп ойлаймысың? – деді Қайрат.

	Анау иығын көтерді.

	– Білмеймін. Елу мың доллар бізге ақша, оларға түк емес? Берейін десе бере салады.

	– Мəселе тапсырмасын қалай орындаймыз. Қолымызды қалай былғаймыз сонда. Бірақ мынадай қу тіршілікте не істеу керек? Жасымыз отыздың үстіне шықты. Үй жоқ, күй жоқ. Азып-тозған түріміз мынау.

	– Сонда да, кісі өлтіріп түрмеде отырудан артық қой.

	– Мына түрімізбен бір күн болмаса, бір күні түрмеге түсеміз. Жатақхананың ұзын дəлізінен төбелескендердің айқай-шуы, боқтаған сөздер, мас қыздардың балағаттасқан үндері естілді. Бұлардың есігін біреу бар күшімен бір тепті.

	– Нақұрыс, барып аяғыңды жұлып алар ма еді.

	– Тоқта, мұндай ірлі-ұсақты бұзықтармен төбелесіп сотталғанша, қалтаңымызды қалыңдатып алып, сотталайық.

	Олардың ойын түсіне қалғандай, телефон ызылдап қоя берді. Екеуі де алуға қорыққандай үрпиісіп қалды. Ақыры Құралған алды.

	– Құреке, сіздердің сұраған ақшаларыңызды беремін. Ұялы телефонға карточкеңіздің нөмірін жіберіңіз. Жарты сағаттан соң ақша түседі. Тексерулеріңе болады. Субъект сенбі күні саунада болады. Ортадағы адамдар сіздерді қажетті жерге апарады. Қол қойдыратын қағаз соларда.

	Қолындағы телефонға жабысып қалған жігіт тілсіз. Көзі ұясынан шығып, қасындағыға серігіне қарап, шекесін сұқ саусағымен бұрап жіберді. Оның кімді ақымақ деп отырғанын түсінбеген Қайрат:

	– Не болды? Отказ берді ме? Əрине, қанша бай болса да, ондай ақшаны лақтырып жіберу оңай емес.

	– Сұраған ақшаны карточкеге аударады. sms-пен карточке нөмірін жібер деп жатыр. Енді не істедік?

	– Бəрі сандырақ.

	– Онда барып көз жеткізелік.

	Арада бір сағат өткенде жатаханадан асығыс шыққан екеуі орталықтағы банкоматқа барып Құралғанның карточкесін тексергенде, естерінен танып құлап қала жаздады. Олар сол жерді біраз айналшықтап жүрді де, қайтып келе жатып, екі бөтелкі сыра алды.

	– Енді бізден бай адам жоқ. – Құралған күмілжіді.

	– Ананы қалай өлтіреміз. Оны өлтіреміз деп жүргенде, жанындағы күзетшілері өзімізді жазым етсе, бай боламыз деп жүріп, басымыздан айырылармыз, – Қайрат желкесін қасыды.

	– Оны неге өлтіруге құмар болды екен.

	– Ау, бақталастық та. Анау келіп орнын тартып алды. Тағы бірдеңелері бар шығар.

	– Сонда өлтіру керек пе?

	– Қазіргілер ақша үшін ешнəрседен тайынбайтын болды емес пе?

	– Соның бірі біз болдық, – деп қосып қойды Қайрат. – Жетім болғанымыз да дұрыс болды. Сотталып кетсек, анамыз сорлайтын еді.

	Ұялы телефон дыз ете қалды. Əр жағынан таныс үн:

	– Жігіттер, ертең сағат түнгі бірде орталық сауда үйінің жанында сіздерді Ниваның жүргізушісі күтіп тұрады. Егер жоспар өзгеретін болса, тағы да хабарлаймыз.

	– Қа... л...ай? – дей берген Құралған үзілген телефонды ұстап қалды.

	– Енді қалай өлтірем деп сұрайын деп пе ең?! Буындырып өлтіре салмаймыз ба? Байлар бірін-бірін өлтіріп байып жатса, біз неге қорқамыз.Обалы соларға.

	Қайраттың үні бір шешімге келгендей қатқыл шықты. Өзекті жанға бір өлім. Бүйтіп ит тіршілік кешкеннен бір күнде болса, шайқап қалайық. Солай досым. Демек, шегінетін жер жоқ.





ОНЫНШЫ ТАРАУ




	Түн баласы көз ілмеген екі жігіт ертеңіне жұмыссыздар тұратын мүйіске барған жоқ. Күні бойы ұялы телефондарын бағып, тырп етпестен жатып алды. Кейде осындай қатерлі іске бас тіккендерін бірінен-бірі көріп, шекісіп те қалады. Кейде екеуі де өз ойларымен өзі болып, тым-тырыс отырады. Шалқасынан жатқан Құралған:

	– Қайрат, оның ойына біз қайдан келе қалдық. Бағымыз ба, сорымыз ба? Біз біреуді өлтірмек түгелі, бұрын-соңды төбелесіп те көрмеппіз. Енді аяқ астынан бас кесер болып шыға келетінімізге, барған сайын күмəнім көбейіп барады. Əлі де кеш емес, осыдан бас тартсақ қайтеді.

	– Сосын, мұндай ұсыныс бізге екінші рет түспейді ғой.

	– Судың да сұрауы бар. Бір дырдай банкирді өлтіріп, із-түзсіз жоғалып, ұстатпай кету мүмкін бе?

	– Сен екеумізге мүмкін емес шығар. Бірақ талай атақты адамдарды өлтіргендер табылмай, сол күйінде ізім-қайым жоқ болып кетіп жатқан жоқ па?

	– Тіпті ана банкир бізді түрмеге тығып тастап, ақшасын өзі қайтып алмасына кім кепіл!

	Қайрат басын көтеріп алды.

	– Мəссаған, Құреке, осындай ақылды болсаң, неге келістің. Біздің тілімізді кесіп құнтитып, құлағымызды кесіп шұнтитып тастамаса, өлтіруге кім заказ бергенін айтпаймыз ба? Əйтпесе, сол құрып қалғыр банкирің бізге керек пе?

	– Ім... оның да жаны бар.

	– Қайрат деймін. Сонда оның көзін бақырайтып қалай өлтіреміз. Обал ғой. Мал емес адам.

	– Ол саунадан шықса, араққа тойып алған болар. Мас адамды өлтіру оңай. Ана менің құрылыста пайдаланған темір балғам бар ғой, ап-ауыр. Қарақұстан бір соғамыз. Ол есінен танып қалады. Сосын арт жағында отырған сен, ана қаптың аузын байлап жүрген кендір арқанды мойнына салып жіберіп, тартып қаласың. Бітті.

	– Сосын оның өлігін қайда тастаймыз. Көміп тастаймыз ба?

	– Оның қабірін қазып болғанша екі сағат уақыт керек. Соған дейін сенің жүйкең оның жансыз денесін көріп тұруға шыдай ма?

	– Құдай сақтасын...

	– Демек, қала сыртындағы екпе орман ішіне тастай саламыз.

	Өзіміз Ресейге өтіп кетіп, ізімізді жасыра тұрамыз.

	– Ау, шекарадан қалай өтеміз? Машинаға құжатымыз жоқ қой.

	– Өте алмасақ, машинасын да ағаш арасына тастап кетеміз.

	Сонда полиция машина үшін өлтірген екен деп ойлайды.

	– Мұның да дұрыс. Сол арада телефон дыз етті. Екеуі тағы үрпиісіп алдарында жарылғыш жатқандай алуға асықпады. Ақыры Қайрат көтерді.

	Бұл банкир емес, бірақ соның адамы.

	– Жігіттер ертең түнгі сағат екіде «Марс» кафесінің қасында күтем, қара түсті Нива нөмірін жазып алыңыз. Сендердің біріңнің қолыңда газет, біріңнің қолыңда көзілдірік болсын. Сау болыңдар.

	– Тіпті, уақыт таянған сайын маза болатын емес. Ана мырзаға айтып, бас тартсақ па екен.

	– Осы айдың пəтерақысын төлеген жоқпыз. Ертең үй иесі шығарып жіберсе, қайда паналаймыз. Қаңғыбастар түнейтін құдықтарға түсеміз бе?

	– Меніңше, ана мырзаның айтқанын орындаудан басқа амалымыз жоқ.

	– Ертең қылмысты неге жасадың дегенде, осындай уəж айтсақ, бізге жеңілдік бола ма, болмайды ғой.

	– Талай кісі өлтіріп ізін жасырушылар құтылып кетіп жатады.

	Біздің де жолымыз болып кетер.

	– Білмеймін. Алдымыз тас қараңғы тəрізді, ертеңіміз бар ма, жоқ па? Бар болған күнде біреудің қанын жүктеген күнəһар болатындығымды ойласам, өмір сүргім келмей кетеді. – Құралған екі қолымен шекесін қысты. – Бірақ біздей жетім-жітіктер мен кедейкепшіктерге басқа жол бар ма? Ол да күмəнді нəрсе.

	– Не болса да екеуміз ендігі тағдырдың тартуын бірге көреміз.

	Қайрат досының қолын қысты.

	Күздің күні əп-сəтте бұзылып кəрі еменнің жапырақтарын жұлмалап, жұлып кетіп жатқан жынды жел ысқырып, үйлердің арасын жалғастырған телефон сымдары мен электр желілері шайқалып, үзіліп түсердей əсер қалдырды. Жел сəл саябырсығанда, терезені тырс-тырс жаңбыр тамшылары ұрғылады.

	Терезеден түн қараңғылығына телмірген жігіттер табиғаттың аяқ астынан тас-талқан бұзылуын өздерінің көңіл күйлерімен астарлас бір құбылыстай көріп, аспанға үрке көз тікті. Ұзын дəлізден мас қыздардың:

	– Ай лавлю, əй, красавчик, – деген масаң дауыстары естілді.

	– Мə саған, салдақы, бұл менің күйеуім, аулақ жүр, – деді біреуі.

	– Нағыз ит байласа тұрғысыз жер.

	– Балалары бар отбасыларына обал-ақ, – деді Қайрат, – бүгін түнде жаңбыр жауып тұрса, біздің жолымыз болар.

	– Жүр онан да мешітке барып, садақа беріп шығайық.

	– Сен Құдайға сенесің бе?

	– Сенсек те сенбесек те, барып шықсақ артық болмас.

	– Мына ұсқынымызбен бе? – Құралған желімі ашылып, ырсиып кеткен аяқ киіміне қарады.

	– Ол жерге, онсыз да біз сияқтылар барады. – Қайрат ананы зорлағандай боп киіндіріп, үйден алып шықты.

	Бұлар сыртқа шыққанда айналаны қою қараңғылық басып, бағана басындағы шамдардың əлсіз жарығы жанына жақын барғанда ғана аяқ жолды көрсетіп, осымен болдым дегендей, артыңда қала береді. Көшенің ой-шұқыры жүрісті мандытпаған соң, олар адам жүретін тротуары кеңдеу келесі көшеге шықты.

	– Сағат қанша болды? Ой үстіндегі Құралған селк ете қалды.

	– Шошып кеттің ғой.

	– Тоқсан жолдың торабындамын.

	– Құреке, осы сен Құдайға сенесің бе?

	– Əрине, бір сенетін, сиынатын күш болу керек.

	– Жақында мен бір түс көргенмін.

	Елең ете қалған Құралған кілт тоқтады.

	– Ау, оны неге, баяғыдан айтпадың?

	– Онша мəн бермеген едім. Енді мынадай оқиғаға кезіккен соң, осыған дөп келіп тұрған тəрізді.

	– Ал онда айта ғой.

	– Айтсам. Екеуміз, атқа мінгесіп келеді екенбіз. Артымыздан қасқыр қуды. Менің қолымда мылтық. Сен жан ұшырып: «Ат! Ат!» дейсің. Мен атайын десем, ата алмаймын. Содан алдымыздан теңіз көрінді, кəдімгі Аралдың теңізі. Артымызда қасқыр, алдымызда теңіз. Тоқтамай көк теңізге қойып кеттік. Аттың қайда кеткенін білмеймін, екеуміз малтығып жүріп бір ағаш сынығына жармасып, жан сақтап қалыппыз.

	– Ой, қандай түс дейсің, содан соң баяғыдай көгалда көбелек қуып жүрміз бе, мал қайырып жүрміз бе... оянып кеттім. Сол сəтте сонау рақат өмірде жүре тұрмай, тез оянғаныма өкінгенімді көрсең.

	Құралған Қайратты қапсыра құшақтап, екі бетінен алма-кезек сүйді.

	– Енді Құдай үйіне бармасақ та болады. Бізге онсыз да Құдайдың рақымы түскен екен. Біздің жолымыз болады. Көр де тұр. Қасқырың қауіп-қатер, су атасы Сүлеймен одан құтқарып бізді алып қалып, қайыққа салғаны, жолымыз болғаны. Көр де тұр!

	– Мен саған айтуға қорықтым. Суға кетіп жүргеніміз, жаман ырым деп ойладым.

	– Ешбір түсті жаманға жоруға болмайды. Тек қана жақсылыққа бұру қажет.

	– Сен солай жорып тұрмысың?

	– Жоқ. Сенің түсің шынында да жақсы түс. Ұялы телефон ызылдады.

	– Иə. Тыңдап тұрмыз.

	– Жарайды. Сол жерде тұрамыз.

	– Манағы жігіт. Стадион тұрағының қасынан күтіңдер деді.

	– Шынымен осы іске тəуекел етеміз бе?

	– Басқа жол жоқ. Иə байимыз. Иə түрмеде шіриміз.

	Екі жігіт аялдамаға келіп, бір сағаттай тұрды. Бір машина жарығын жылпылдатты. Жүгіріп барған екеуі аттарын атап, ішіне сүңгіп кетті. Жауырыны қақпақтай жүргізушінің бетінде табақтай қара көзілдірік. Өзі артқа бұрылып та қарамады. Шефтің тапсырмасы:

	– Мынау шарт. Осында біздің есеп-шотқа түскен ақшаны қайтарудың кестесі жасалған. Егер осы кестені бекіттіріп, банкирдің қолын қойдырып алатын болсаңдар. Оны өлтіріп, қанын мойынға жүктеудің қажеті шамалы.

	– Ал, ақ... дей берген Қайраттың қара саннын Құралған бұрап алды. Анау тілін тістеді.

	– Шефтің сіздермен келісімі сол күйінде қалады. Тек банкир қол қойған шартты жоғалтып алмаңдар. Қол қоюға күштеп көндіресіңдер ме, үгіттеп көндіресіңдер ме, ол сендердің проблемаларың.

	– Қол қойылған үлгісі бар ма?

	– Əрине. Бірақ бізге оргинал керек. Егер мына шартқа дəл мынадай етіп қол қойдырып алсаңыздар, əңгіме бітті. Жігіт қол қойылған қағазды көрсетті.

	– Бізге бере тұрыңыз. Мүмкін ол алдап басқаша қояр. Біз салыстырып тұруымыз керек. Жүргізуші көзілдірігін қозғап қойып:

	– Бұрын да осындай іспен айналысып жүрген кəнігі киллер болдыңдар ғой, – деді.

	– Құдай сақта... Құралғанды Қайрат түртіп қалды.

	– Əрине, талай сойқанды көргенбіз.

	– Несі бар, бұл да табыс көзі.

	Сол күні сауна жанына барып, бақылау орнатқандар Тұранды салып алған джиптің соңынан түсіп, саяжайға дейін ілесіп отырды. Қаржыгерді апарған қыз айналған соң, оның шығуын аңдыды. Саяжайдың қалың ағаштарының арасынан ауладан көз алмай отырған Қайрат:

	– Қыз кетті. Банкир ұйықтап қалған болса керек, – деді.

	– Онда қалай кіреміз?

	Рөлге сүйеніп қалғып кеткен жігіт басын көтеріп алды да: Сағатына қарап:

	– Оһ, бітті жігіттер. Менің уақытым өтті. Мен екіге дейін деп келіскенмін. Түсіңдер. Əр қарата өздерің қимылдайсындар

	– О, кей, бай-бай, – деді де бұларды машинадан түсіріп, түн қараңғысына сіңіп жоқ болды. Екі жігіт көзге түрткісіз қараңғылыққа көз үйретіп шамалы тұрған соң, тың тыңдады.

	– Ол малұғын осында жатса, бірдеңе қылармыз. Ал, анау алып кетсе ше?

	– Егер алып кететін болса, мұнда тасып не істейді. Тек қасында күзетшісі болмаса де...

	Ағаш бұтақтарына аяқ-қолдарын жырғызып, үйге жақындаған екеуі, кірпішпен қаланып тасталған тас дуалдан мойындарын созып, ішке үңілді. Тым-тырыс.

	– Ішке кірейік, – деді, – Қайрат. – Сенің арқаңды тос. Мен секіріп түсейін.

	Секіріп ішке түскен жігіт сəл тұрды да, əр жақтан қысқа темір баспалдақты көтеріп, сыртқа берді. Кірер есік жабық. Терезелердің темір торы жоқ екен. Біреуін жаппай тек қапсырып қойыпты. Содан ішке жайлап енген екеуі төменгі жақтағы бөлмелерде тірі жанның жоғына көз жеткізген соң, жоғарыға көтерілді. Бір қорыл естілді. Олар алға жылжыды. Саунасы бар бөлменің үлкен тақтасында шалқасынан жатқан банкирдің өлі-тірісі белгісіз.

	– Тірі ме?

	– Тірі сияқты.

	– Фонарыңды жақшы.

	– Біреу көріп қалмай ма?

	– Терзелерді жап.

	– Енді жақ.

	– Тамырын ұстап қарайық.

	– Тірі сияқты. Бірақ бұған не болған?

	– Аналар əдейі əкеліп тастап кеткен болды.

	– Мейлі ғой. Енді қалай қол қойдырамыз.

	– Шырақ бар ма?

	– Əне, бар.

	– Жақ.

	– Қолын ұстап көрші. Ыңғайға көне ме?

	– Көрейін.

	– Енді манағы қағазды ал. Қолының үлгісін ал да, соған ұқсатып қол қойдырып алып көр.

	– Асықпа. Мұнда бізден басқа тірі жан жоқ.

	– Онда екеулеп тұрғызайық. Банкир былқ-сылқ.

	– Кеудесінде жаны бар демесең, есін білмейді.

	– Мүмкін ұйқысы қатты шығар.

	Əбден батылданып алған екеу банкирді сүйемелдеп отырғызып, қолының сыртынан қаламды ұстап тұрып, қағаздағы үлгісіне қарап, шартқа қолын көшірді. Шамалы қисық түскені болмаса, оның қолы екендігіне ешкім күмəн туғызбайды.

	– Бітті. Кеттік! – деді банкирдің қанын мойындарына жүктемей, тапсырманы орындағанына мəз болған Құралған.

	– Жоқ. Бүкіл ұстаған жерімізді орамалмен мұқият сүртейік. Қол таңбамыз қалмасын, – деді Қайрат, – асыққан шайтанның ісі. Жақын маңдағы саябақтан ит үрді. Шошып кеткен екеуі демдерін ішіне алып, біраз тың тыңдады. Банкир ышқынып, дыбыс шығарғандай болды.

	– Өліп қалып, бəлесіне қалармыз. Тез жүр, – деп асықтырды Құралған.

	– Менің байқауымша, банкир келе болмайды. Мұны уландырып əкеліп, лақтырып кеткенге ұқсайды.

	– Мейлі, бізден көрмесе болды.

	– Обал болды.

	– Енді дəрігер шақырайын деп пе едің.

	– Шақырса несі бар.

	– Өлтірейін деп келген адамыңды, өлейін деп жатыр деп дəрігерге көрсетемісің.

	– Онан да бұл жерден тез жоғалайық.

	– Мынауымыз жараса.

	– Жарайды. Жарамаса, ақша беріп жаратады.

	– Онда кеттік.

	Екеуі саяжайға қалай кірсе, солай шығып, терезені қапсырды. Құралған ізін сүртуді ұмытпады, сыртқа темір баспалдақпен шығып, оны да ысқылап, ішке лақтырып жіберді. Екеуі саябақтың қалың ағаштарының арасындағы соқпақ жолға түсіп, алды-арттарына қарамай зыта жөнелді.

	Олардың іздерін ала саяжайдың жанына мотоцикил келіп тоқтады.





ОН БІРІНШІ ТАРАУ


	СТЮАРДЕССА



	Райс жауапқа келген стюардессаға орын ұсынды. Ұзын бойлы аққұбаша жас келіншектің, қара көздеріне мұң ұялап, тағдырдың бар салмағы бет əлпетінде жазулы тұрғандай əсер етті.

	– Қайтыс болған банкирмен қашаннан бері таныссыз? – деп басталды көңілсіз диалог.

	– Бір жылдан асты.

	– Саунадан шамамен сағат нешеде кеттіңіз?

	– Шамамен емес, сағат он екіде кеттім.

	– Сіз кеткенде банкир мас па?

	– Бірталай қызу болатын.

	– Сол сауна ішіндегі басқа адамдар есіңізде қалмады ма?

	– Жоқ.

	– Сіз бұрын-соңды ұйықтататын дəрі пайдаланған жоқсыз ба?

	– Жоқ.

	– Сол күні не туралы сөйлестіңдер?

	– Мен босанатын уақытымның таяп қалғанын, арадағы қатынасымызды заңды түрде рəсімдеуді тездету керектігін айттым.

	Ол «Қазір азаматтық некемен тұрып жатырғандар қаншама. Балаға əкелігімді мойындаймын. Менің некеде тұрған əйелім бар екенін біле тұрып, осы əңгімеге неге орала бересің» деп ашуланды. Мен оған ренжідім де, кетіп қалдым.

	– Бокалға құйылған сыраны іштіңіз бе?

	– Жоқ, ешнəрсеге тəбетім тартпады.

	– Бұрын кездескен сайын ішетін бе едіңіз?

	– Иə, мен сыраны ұнатамын. Тіпті жүкті болғалы сыраға жерікпін бе, аңсарым ауып тұрады. Мұны сауна қызметкерлері де жақсы біледі. Маған сыра даярлап қояды.

	– Сізге сол сыраға у қосып, қастандық жасалуы мүмкін бе?

	– Əрине, менің күндестерім көп.

	– Мысалы, заңды некедегі əйелі дейсіз ғой.

	– Жоқ. Некедегі əйелі айырылуға қарсы емес.

	– Онда менеджерден мұндайды күтуге бола ма?

	– Мүмкін. Бірақ анығын білмеген соң, біреудің обалына қалу қиын.

	– Ал ініңіз қайда?

	– Ол ма? Меніңше Ресейдегі Андрейдің əпкесіне кетті ғой деймін. Бұрын да осындай саяхаттары жиі болып тұратын.

	– Тоқтай тұрыңыз. Ініңіз жоқ па?

	– Иə, екеуі де хабарсыз.

	– Қай уақыттан бері?

	– Біраз боп қалды. Олар күзде Андрейдің Орынбор облысында тұратын апасының бау-бақшасын жиысатын. Бұл жолы да сонда кеткен шығар деп ойлаймын.

	– Қай күннен бастап жоғалды?

	– Банкир өлтірілген күні қайда болды?

	– Екеуі сол күні кетті ғой деймін. Иə, сенбі күні кеткеннен оралмады.

	– Сізбен байланысқа шыққан жоқ па?

	– Жоқ. Мен ұялы телефонымның нөмірін өзгерткенмін.

	– Неге?

	– Банкирдің шешесі баласынан бас тартуымды сұрап жиі звондайтын болды.

	– Не себепті?

	– Жетімдер үйінде өскен қызды менің балам ала алмайды. Əке-шешеңнің тарихын да білемін. Əкең маскүнем екен. Бұл тұқым қуалаушылықпен менің немереме де ауысуы мүмкін. Менің баламнан біржолата күдеріңді үз. Егер жақсылықпен қалмайтын болсаң, басқа амал табамын. Ішіңдегі балаңның амандығын ойла деп қорқыта бастады. Ақыры мен телефон нөмірімді өзгерттім. Сол арада інім жоғалды. Олар менің бұрынғы телефоныма звондайтын болса керек.

	– Тоқта Марина, сен ініңнің қай күні жоғалғанын есіңе түсір.

	Банкирдің өлімінен кейін бе? Əлде сол күні ме?

	– Точно, есіме түсіре алмаймын. Ол əшейінде де жиі жоғалады. Қай күні екенін айта алмаймын. Мүмкін, сол шама. Иə, иə енді есіме түсті. Мен банкирмен ұрысатын түннен бері.

	– Олар банкирдің саяжайын біле ме?

	– Əрине, талай барған.

	– Імм. Енді не істейсің? Ініңді іздемейсің бе?

	– Білмеймін. Олар үш-төрт айдан соң да келе беретін. Тергеушінің ұялы телефоны əндетті.

	– Алло!

	– Реке, бұл мен ғой, Мырза. Мына құрдасың сені көптен көрмедім деп, бүгін кешке ас-су əзірлеп отыр. Айдар босаған соң, анасы да келді. Сізге алғысын жаудыруда. Тек, келе алмаймын деп айтпаңыз, Баршагүл ренжиді.

	– Қап, уақыт тығыз. Амал жоқ, Бəкеңді ренжітуге болмайды.

	Нешеге?

	– Сағат жетіге. Күтеміз.

	Тергеушісін шақырып алып, стюардессадан жауап алуды аяқтауды соған жүктеген тергеу бастығы далаға шығып, сағатына қарады. Орынбасарға баратын уақыты болыпты.

	* * *

	Тергеу басқармасының бастығы банкіге қайта барғанда, орынбасар тіксініп қалды. Алғашқы бюрократтығынан із қалмаған. Орнынан атып тұрып, есік алдынан қарсы алды.

	– Тағы сұрақтарыңыз бар ма?

	– Жоқ сізге əзір сұрағым жоқ. Маған менеджерді шақырып беріңізші.

	– Жақсы, – иығынан ауыр жүк түскендей болған орынбасар жалма-жан түймені басып қалды да, хатшысына:

	– Жаңылсын келсін, – деді. Менеджер тез келді.

	– Келіңіз, қайта-қайта мазалағаным үшін айып етпеңіз. Тергеу жұмысы осындай.

	Əлденеге абыржыған менеджер боп-боз.

	– Мүмкін су ішерсіз. Үстел үстіндегі минерал судан стаканға құйып ұсынды. – Сабыр сақтаңыз. Сосын маған тек қана шындықты айтуға тырысыңыз. Тіпті сіз айтпаған күнде де, бірқатар жағдайлардың беті ашылып қалғандықтан, сіздің ақ сөйлегеніңіз бұдан былай, өзіңізге жəрдемдесетінін ескертемін.

	– Жаңылсын, банкир қайтыс болатын күні, саунаға неге бардыңыз, сіздің барғаныңызды білетін адамдар бар. Сондықтан, бар шындықты өзіңіз айтқаныңыз дұрыс.

	– Маған банкінің сол күнгі күзетшісі «Бір пəлеге ұшырадық.

	Тұран ес-түссіз. Тіпті өліп қалмасын» деп телефон шалды.

	– Неге сізге телефон шалады?

	– Менің көңілдестігімді білетін.

	– Сосын не болды?

	– Мен банкіде бұрын күзетші болып істеген екі жігітті қасыма алып, саунаға бардым. Оның жағдайы шынында да, нашар екен. Машинасына салып, саяжайына апарып жатқыздым да, үйіме қайттым.

	– Неге саяжайға апардыңыз?

	– Ол ішкенде үй-ішін мазалағысы келмей, сонда барып дем алатын.

	– Оған біреу у қосқан сыра берген. Немесе оның көңілдесіне арналған у қосқан сыраны өзі ішіп қойған. Эксперт қорытындысы оның асқазанында удың көп мөлшерде болғанын көрсетті.

	– Уды кім салуы мүмкін?

	– Білмеймін.

	Тергеуші ауыз бөлмеге шығып, орынбасарға:

	– Маған Сайынды шақырып беріңіз, – деді.

	Бөлмеге қайта кірген тергеу бастығы жас келіншектің абыржулы жүзіне көз тоқтатты да:

	– Сіздің ата-анаңыз кім?

	Олардың бұған қандай қатысы бар дегендей, менеджер таңдана қарады да:

	– Екеуі де педагог. Бірі ағылшын тілінен, бірі тарихтан дəріс береді.

	– Лауазымды қызмет істейтін тума-туысқандарыңыз бар ма?

	– Нағашым – депутат.

	– Туған нағашыңыз ба?

	– Туған нағашым. Бірақ олардың бұған қандай қатысы бар? Есіктен сығалап, рұқсат па екен деп кірген жігітті көргенде, менеджердің өңі күлдей боп күреңітті.

	– Олардың іске тікелей қатысы жоқ. Бірақ біреулер үшін маңызы болуы мүмкін. Жақсы, əзірге бара беріңіз.

	– Ал, сіз отырыңыз.

	– Ал, Сайын мырза, шындықты, тек шындықты айтуға келісейік. Сіз банкир қайтыс болатын саунада күзетші болған екенсіз. Банкир қайтыс болатын күні не көріп, не білдіңіз, соны айтыңызшы?

	– Мен өткенде айтқам. Соны тағы қайтала деймісіз.

	– Сіз шындықты айтқан жоқсыз. Бізге шындық керек.

	– Ол күні банкир əдеттегіден кеш келді. Біраздан соң оның нақсүйері стюардесса кірді, бірақ сөздері жараспады ма, көп аялдамады.

	– Стюардесса келген бойы, оған у қосылған сыраны апарған сен емеспісің?

	Көзі бақырайып, кірпігі қағылмай қалған жігіт:

	– Менің апарғанымды қайдан білдіңіз? – деп қайыра сұрады.

	– Əрине, білемін... Жəне де сіз сол қыз ішетін шарапқа біреулердің азғыруымен у салдыңыз. Барлық пəле сол удың шамадан тыс салынып, оны стюардесса емес, банкирдің өзі ішіп қояуынан болған.

	Қас-қағымда жігіт жалп етіп, тергеушінің аяқ астына құлай кетті.

	– Ағатай, бəрін біліп отырсаңыз, несін сұрайсыз? Мені кешіре көріңіз, білмегенді Құдай да кешіреді демей ме?

	– Бірақ Құдай мойнында біреудің қаны бар адамды кешіре ме, жоқ па?

	– Мені алдап-арбап, басымды айналдырды. Содан соң, у банкирге емес, стюардессаға арналды. Мен оның қолына ұстатып кетіп едім. Ол ішпей сол күйі үстелге қойып, банкир ішіп қойыпты. Мен оны ішкен адам өліп қалатынын білмедім, мықтаса ұйықтап қалады деп ойлағанмын. Ағатай, енді не істеймін? Қарап жүріп сотталатын болдым ғой. – Жігіт өкіріп жылады.

	– Саған уды берген кім? Жұмысыңа қанша төледі?

	– Маған оны у деген жоқ. Ұйықтататын дəрі деді. Стюардессаның бокалына салып жібер. Əр жағын көреміз деген.

	– Кім солай деген?

	– Мен оны айта алмаймын. Обал ғой. Айтпаймын дегенмін.

	– Онда, өзің біл. Шындықты айтқанша қамауға аламыз.

	– Бірінен-бірі банкирді қызғанып жүрген қатындар ғой.

	– Кімдер?

	– Айтпаймын деп уəде еткенмін.

	– Егер кісі өлімі болмаған жағдайда уəдеден шығатын едің. Енді бəрін айтуыңа тура келеді. Əйтпесе, оны өлтірген сен деп қамауға аламыз.

	– Ағатай, мен оны өлтіріп қайтем. Ол банкир. Мен күзетші.

	– Саған қанша ақша берді. Жоқ. Ақша алудан аманмын. Тек айлығы жақсы жұмысқа орналастыруға əуде берді.

	– Кім?

	– Менеджер. Ол стюардессадан қызғанып істеді ғой деймін.

	– Сосын сені банкіге күзетшілікке алғызды солай емес пе?

	– Солай. Бірақ банкир түнгі бірде, саунаға қайта келді. Демек, ол удан уланып өлген жоқ. Бірақ есалаң сияқты көрінген. Менеджерді іздеді. – Сайқал. Көзіме көрінсе, шашын бір талдап жұламын, – дегенін өз құлағыммен естідім. Сірə, соны іздеп келген болуы керек. Боқтап жүріп, бір бокал сыраны қағып салды.

	– Тоқта, тоқта, ана сюардессаға арналған бокалды ма?

	– Иə, ол сол күйі тұрған. Толтырып қойған болуымыз керек.

	– Түбінде сен салған у сол күйі еріп тұрды ғой.

	– Дəл, солай. Оны біз шайған жоқпыз.

	– Түсінікті. Ол уды екінші рет ішкен болды ғой.

	– Мүмкін.

	Тергеушінің ұялы телефоны ызылдады.

	Үй қызметшісі тамақ дайындап қойғанын айтты.

	– Рақмет, Мария Ивановна, бүгін бір жерге қонаққа барушы ем. Тоңазытқышқа салып кетіңіз. Ертең түскі асқа келем, əуре боп қайтесіз. Өзім тамақтанам. Сау болыңыз.

	Телефонын қалтасына салған тергеу бастығы:

	– Сонымен, жігітім, не істейміз. Уақытша ұстайтын оқшау орынға қазір барасың ба, əлде ешқайда кетпейтіндігің туралы қол хат беремісің.

	– Уды салған сен ғой.

	– Мен салдым.

	– Қандай мөлшерде.

	– Білмеймін, маған кішкене пакетпен əкеліп берген. Мен соны аудара салдым.

	– Əрине, сіз шамадан тыс салып жібергенсіз. Ол бірте-бірте денеге жайылып, спирттік ішімдікпен араласып, əбден əлсіреткен.

	– Менің соған басым жетті дейсіз бе? Ұйықтап қалып, кейін атып тұрады деп ойлағам. Шынымен, ажалы сол дəріден болған ба?

	– Оны кейін анықтаймыз.

	– Жарайды, əзірге қолхат жаз. Күзетші қолхат жазды.

	Тағы да сан сауал. Қылмыста қалталы мырзаға таласқан əйелдердің қызғаныш ізі бары анық. Шешесінің стюардессаға арнап құрған торына баласы түскен болса ше? Мүмкін, бəрі мүмкін.





ОН ЕКІНШІ ТАРАУ


	ҚАРА КИІМДІ ƏЙЕЛДІҢ ҚҰПИЯСЫ



	Қатира жасынан қоңыр тіршіліктің қолбаласындай жалтыратып киім кию, жарқылдап той тойлауды білмей, бірде аш, бірде тоқ күн кешкендіктен, бой жеткенде де сыланып-сипануды білмей, бір жамағайындарының оқудағы баласының басын айналдырып, тез тұрмысқа шығып алды. Қара торының əдемісі, сөйлеген сөзі мірдің оғындай пысық қызды жігіттің ата-анасы ұнатып, баласы оқуына жүріп кеткенде алақандарына салып аялаған соң, көп баланың ортасында күтімсіз жүрген Қатира аз уақытта қарға аунаған түлкідей құлпырып шыға келді. Қыздың құрығына оңай ілігіп, көңілі əрі-сəрі боп жүрген жігіт дипломын алып үйіне келгенде, гүлдей жайнап кеткен жас келіншегін көріп, əбден есі кеткен.

	Адамды арбай білетін Қатираға иі жұмсақ күйеуін басқару қиынға соқпады. Зауытқа инженер болып тұрған Мұқанның былайғы жерде қызметтен жоғарылауы əйелінің айла-шарғысына қарай тез құбылып, аз уақытта бас инженер, одан директордың бірінші орынбасары деген лауазымдарға жоғарылады. Осы тұста қоғамда қайта құрылыс басталды да, отбасы ошақ қасы болса да талайлардан қулық-сұмдығын асырып, тақырға отырғызатын əйел дағдарып қалғанымен, жоқшылықтың бұғауына ілінбеуге бел буып, саудагерлікпен айналысты. Сөйтіп бұрынғы айлыққа қараған дəуірін тез ұмытып, байлыққа барар жолға түсті.

	Коттеджінің тұтас қабырғасын алып тұрған пластикалық терезенің пердесін көтеріп көшеге қарап қақшиып отырған қара киімді əйел, ойын-күлкісі жарасып, ұзап жара жатқан екі жастың соңынан ұзақ қарады. Олар мынау кең дүниеде тек екеуі сияқты шат-шадыман сол қос ғашыққа қарап отырып, марқұм боп кеткен Ажарды есіне алды. Онда қылшылдаған қыс болатын. Ақ түтек боранның арасында екеуі кездесіп қалған. Жұмыртқадай аппақ қыздың көзі от шашып, ашудан жарыла жаздап тұрды:

	– Сен Мұқанды сүймейсің, ол менің жігітім. Қатира, өтінем, біздің махаббатымызға кедергі болма? – Бұл жалғыз аяқ жолдан өтіп кеткісі келіп еді, анау кес-кестеп тұрып алды. Аппақ жүзіндегі үлкен қара көздері, тік тартылған қыр мұрыны, оймақтай аузы сирек сұлулықтың белгісіндей. «Құдай-ау, мынадай ажарымен су мұрын Мұқанды не істейді екен! Менің осындай көркім болса, сенің аузынан сөзі, үстінен бөзі түскен былжырағыңа қарамас та едім. Соншама ғашық болатындай, оның не бір ерекшелігі бар екен» деп ойлады.

	– Сен оны сүймейсің, онан да ана мұғаліміңді қаратып ал! – деді қыз ашынып.

	Осы арада Қатираның біреу кішірейсе, кергіп шыға келетін кесірлігі ұстады да, қызды жолынан итеріп жіберді.

	– Мықты болсаң, тартып ал. Мен оған күйеуге шығамын! – деді міз бақпастан.

	– Ол мені сүйеді. Сен есеппен оның басын айналдырып жүрсің. Сен онымен бақытты бола алмайсың! Біреудің бақытын тартып алып, бақытты болуға болмайды!

	Шырқыраған қыздың үні көпке дейін құлағында тұрып алды.

	Шынымен сол қыздың көз жасы жібермеді ме екен? Бұл бəрін сол бір көзі соқыр, көңілі суық мұғалімге ерегісіп жасады емес пе, сол оқу-тоқусыз ас ішіп аяқ босатар біреуге қосылды деп ойламасын деп, каникульға келген студенттің басын айналдырып, көзіне ілмеген мұғалімнен өш алуды ғана ойлаған.Сүймеген адамына қосақталған сол ақымақтығының азабын өмір бойы тартты...

	Қатира он бірінші сыныпта оқып жүргенде, денешынықтырудан сабақ беретін ұстазына өлердей ғашық болды. Қаншама көз жасының төгілгені өзіне ғана аян. Бұрын денешынықтыру сабағына бірде қатысып, бірде қатыспайтын ол белсенді болып алды. Онымен қоймай барлық жарыстарға қатысып, жүлделі орындарды жеңіп алды. Мектепте сол мұғалімнің төбесі көрінген жаққа алаңдаумен, күні бойы жүріп алатын. Тіпті бір күні сабақтан тосып тұрып:

	– Осы сіздің қалыңдығыңыз бар ма? – деп сұрақ қойды.

	– Досанова, менің қалыңдығымның бар-жоғының саған қандай қажеті бар? – мұғалім тас-талқан боп ашуланды. – Оқушының мұғаліміне осындай сұрақ қоюы орынсыз, – деп қайырып тастады.

	Ашуға булыққан қыз жүгіріп бара жатып, ағыл-тегіл жыласын кеп.

	– Досанова... деген мұғалімнің даусын естісе де, екі құлағын қолымен тарс жауып, бұрылмады.

	Көп ұзамай денешынықтыру пəнінің мұғалімі, əн-күйден сабақ беретін мұғалім қызға үйленді. Қатира оған іштей ерегісіп, студент атағы бар Мұқанға күйеуге шыға салды.

	Сөйтіп сүймеген адамға өзі сүйкеніп, күйеуге шыққан Қатира арада жиырма жыл өткенде, көресіні сол күйеуінен көрді.Ойласа іші шоқ түскендей өртенеді. Тіпті сүйіп қосылған жарың көзіңе шөп салса, кешіруге болатын шығар. Соқыр тайлақтай соңына еріп, не айтса соған көне салатын, момақан Мұқанның өзінен басқа көңілдесі барлығын естігенде, ол қорлықтан жарылып өле жаздады.

	Өзі де күйеуінің соңғы кезде көңіл күйінің көтеріліп, жүріс-тұрысының ширақтанып кеткендігіне іш тартып, əлденеге сезіктенетін. Сөйтіп жүргенде, бір жақын жеңгесі, араға шоқ тастады.

	– Тентек қыз-ау, осы Мұқан өзгеріп кетті емес пе? Өткенде ана дүкендеріңнен алдында кездесіп қалдым.

	– Ақ жеңеше-ау, не істеп жүрсің? Ағамызды үйді отырғызып қойып,өзің көңіл көтеріп жүрген жоқпысың? – дегені. Онымен қоймай, андайда көзі күлімдеп тұрған аққұбаша əдемі келіншекті көрсетті.

	– Танымадың ба, баяғы біздің ауылдағы Ажар ғой демесі бар ма? Сол жерде оның мектептегі ғашық болған қызы есіме түсті.

	– Ой, көк шұнақ, Ажарды əлі ұмытпаған екенсің ғой, – деппін сасқанымнан. Ол болса арқа-жарқа. – Неге ұмытайын, мен оны сүйетін едім ғой, демесі бар ма. Мен не дерімді білмей, ернімді тістедім. Ал анау ашынасы тіпті ешнəрседен қысылатын емес. Дүкенге кіріп, қалағанын алып қағанағы қарқ, сағанағы сарық болып жүр.

	Төбесіне біреу суық су құйып жібергендей болған Қатира соңғы кезде аралары алшақтап бара жатқан күйеуінің жасырын жүрісінің сырын білсе де, жеңгесіне суық жымиды.

	– Мұқанның ондайы жоқ. Оны сүйетін болса, сол кезде неге тастап кетті. Ер адам болған соң, ескі танысын көріп, дүкенді көрсетіп, мақтанған болар, – деді де, жабулы қазан жабулы күйінде қалсын деген сыңай танытты.

	Қайнысының жасырын жүрісін аңдамай айтып қойғанына өзінөзі жерлеп отырған жеңгесі қайтайын деп сол бойы асығыс орнынан тұрды.

	Қатира болса отырған орнынан тапжылмады. Табиғатынан жұмсақ мінезді Мұқанды қызметтен өсірем, үй-күйін қатарынан кем қылмаймын деп көп жұлқынған пысық əйелдің бар істеген ісі құмға сіңген судай, із-түзссіз жоғалып, соның бəрі күйеуінің бұған деген махаббатын оята алмағанына пұшайман күйде. Бір жағынан ішкі даусы «Сен де оны сүймейсің ғой. Ендеше оған не кінə тағасың. Оны сүйгенінен айырып, біреуден кек алу үшін құрбандыққа шала салған өзің емеспісің» деп сыбырлады.

	Сонымен Қатираның азапты күндері басталды. Ол жалғыздықтың зардабын тартып, күндіз-түні күтудің не екендігін білді. Сонда да, сыртқа сыр бермей, сырбаз қалыптан аумады. Бірақ іші қазандай қайнады. Мұқан Ажардың ерте қайтыс болған күйеуінен қалған балаларына бар жиған-тергенін тасып, өзі де бар мен жоқтың айналасы болып анда-санда бір көрінетінді шығарды.

	...Ажар кенеттен жол апатынан қайтыс болған соң ғана, Мұқан үйіне оралған. Əйелдің ажалы күнде болып жатқан жол апатына жорылды.

	Қатира Тұран стюардессаға үйленем дегенде, үзілді-кесілді қарсы шықты. Ол жалғыз баласының бұрынғы қателігін қайталамай, төркін жағы текті қызға үйленуін қалады. Осы арада көрікті қыз-келіншектерге қызыққыш баласының қызметтес ашынасы менеджермен жақын танысып, оның нағашысының депутат екендігін көңіліне қатты түйді. Тұранға осындай қайын жұртпен жақындасу керек. Ертең біз олай-бұлай болсақ, сиынғаныңнан сүйенгенің күшті болсын деген заманда, қолтығынан демейтін біреудің болғаны дұрыс деп шешкен банкирдің шешесі, күн-түн демей стюардессадан құтылудың амалын іздеген... Бірақ өзі құрған торға өзі түсетінін болжай алмаған.

	Əлде бұл көп асқанға бір тосқын, өзінің зорлық-зомбылығының қарымтасы ма? Қаралы əйел көп күнəсін қалай жуарын білмегендей, соңғы кезде Құдайға құлшылық етіп, бес намаздан басын алмағанмен, оның бар ойы – өзі себеп болған қылмысты құпия күйінде қалдыру болатын.

	Қатеден істелген адасу кешірімді, баламды жезөкше сайқалдардан сақтандырам деп, өз отыма өзім күйдім емес пе?! Ендеше Құдай менің күнəмді кешіруге тиіс деп өзін-өзі ақтайды. «Бұл қателігің-ақ бола қойсын, ал анау Ажардың ажалы да, сенің құрған қақпаныңнан болған жоқ па?!» деп əр жағынан біреу дауыстайды.

	«Ол менің некелі күйеуімді тартып алып, күнəға батты. Ешнəрсе сұраусыз жатқан жоқ. Судың да сұрауы бар демей ме, сондықтан өз отбасымның бүтіндігі үшін күресуім де кешірімді».

	Осылай өз өмірінің ой-шұқырынан шыға алмаған əйел ешкімді көрмейтін де, естімейтінде күйге түскен. Жалғыз баласы қайтыс болғалы терезе алдында қаздиып отырған əйел сұлбасын байқаған көрші-қолаңдар қаралы үйден қорыққандай, анадайдан айналып өтеді.

	Жалғыз баласынан айырылу оңай ма, есі ауысқанға ұқсайды деген лақап тарады.

	Таспиғын санап мүлгіп отырған əйел, күтуші қыздың:

	– Апа, егер мен керек болмасам кете берейін, – деген даусынан көзін ашты. Көгілдір түсті көйлегінің жағасы алжапқышының бауының астында қалып, бұйра шаштары қобырап тұрған бойжеткенге бадырайып қараған əйелдің есіне бірнəрсе түскендей:

	– Ажар... – деді.

	– Апа, мен Асылмын.

	– Ə... солай ма? Мұқан қайда?

	– Көкем, бүгін Азаматтың туған күні деген.

	– Ол кім?

	Қыз сəл аузын ашып, қипақтады.

	Əйелдің даусы қатқылданып, көзінен ашу оты ойнады.

	– Кім екенін білмейсің бе?

	– Мен сіз біледі ғой деп ем. Көкемнің Ажар тəтеден туған баласы емес пе?

	– Ім...Солай ма... Қателесесің, мен білмейтін нəрселер көп. Мүмкін сенің айтып тұрғаның да соның бірі шығар. Қыз көзін жыпылықтатты.

	– Ол нешеде?

	– Онға толды деген?

	– Мен мұны неге білмеймін.

	– Елдің бəрі біледі ғой. Сізден қорыққаннан...

	– Мен сонша құбыжықпын ба?

	– Жо-ға, əпке, сіз өте мейірімді, ақылды адамсыз.

	Қаралы əйел қыздың сөзін естіген жоқ. Тұла бойын лып еткізген ашу, басына қанын шаптырып, көз алды қарауытып, басы айналды. Тек ерні ғана жыбырлап, оның арасынан шыққан шыққан дыбыс өзінен əрі аспады

	– Ақылды! Мұндай ақылды болғанша, ақымақ болғаным артық еді. Ақылдан тапқан пайдам қайсы? О, сұм тағдыр! Қойдан жуас қоңырым, ол да мені алдады. Ол да менен тəуір. Баласы бар. Өзі сүйген əйелінен бала сүйді. Ал менің тағдырым ше? Өмір бойы жалғыздықтан жапа шеккен бақытсыз бейшара мен емеспін бе?

	– Мен кеттім. – Қатираның жауабын күте-күте тағатсызданған күтуші ол үндемеген соң, рұқсат берген болар деп, тездетіп киініп, сыртқа жөнелді.

	– Бəрі жалған, бəрі алдамшы... күбірлеген əйел ызылдаған ұялы телефонды самарқау қолына алды. Əр жағынан:

	– Апай, мен ғой, Жаңылсынмын. Үйде болсаңыз келуге бола ма?

	– Кел!

	Əйелдің даусы салқын шықты.

	– Жарты сағаттан соң келемін.

	Қатира орнынан тұрып, өзінен басқа тірі жан қалмаған коттедждің бөлмелерін аралап шықты. Бір кезде көздің жауын алатын қымбат жаһаздарға қарап. «Ессіз дүние. Тұранның дүниесі. Əдіра қалған боқ дүние. Егер мен олай-бұлай боп кетсем, кімнің қолына көшеді. Мұқанның Ажардан туған баласына ма?» Осылай қанша уақыт жүргені белгісіз əйел домофонның даусынан селт етті де:

	– Кір, есікті жауып кір! – деп бұйырды. Əйелдің суық үнінен селтиіп қалған менеджер, не істерін білмей сексиіп тұрды. «Не болса да ақылдасуым керек. Мен оның баласының баласын көтеріп жүр емеспін бе, маған жауыздық жасауға дəті бармас» деп ойлады. Бірақ өмірден көрген-білгені таяз жас жауыздықтан жауыздық туатынын есепке алмаған еді.

	– Ұялма кіре бер, үйде ешкім жоқ.

	– Ағай бір жаққа кеткен бе?

	– Бір тумаларының шаруасымен кеткен. Кел, ас үйге барып, шай ішелік. Күн салқын тоңған боларсын.

	– Мазаланып қайтесіз.

	– Бір-бірімізге серік болып, шай ішейік дегенім ғой. Асығыс болмасаң.

	– Жо-ға. Бүгін сенбі ғой. Жұмыста болғанмын.

	– Ол жақта не жаңалық бар?

	– Пəлендей жаңалық жоқ. Бірақ тергеушілер келіп, үсті-үстіне жауап алуда. Бүгін бастығы келіп, бірталай қажады.

	– Солай ма, шай қояйын. Асықпай отырып əңгімелесейік.

	– Апа, сіз əуре болмаңыз, шайды мен жасай қояйын.

	– Қайтесің, біреудің үйінің ыдыс-аяғының қайда тұрғанын таппайсың. Сен түгілі, күтушілерге сеніп кеткен мен əрең үйлестірем. Сонымен не туралы сұрады?

	– Олардың түрлері жаман. Анау саунаның күзетшісіне шығып, сол күні менің барғанымды біліп қойған. Тұранды ешкім буындырып өлтірмеген. Ол ұйықтататын дəріні шамадан тыс ішуден қайтыс болған деген түйінге тірелген тəрізді. Сол себепті егер бұдан əрі жауапқа алатын болса не деуім керек, сізбен ақылдасқалы келдім.

	Аққұманға су еселеп тұрған қара сұр əйелдің қолы дір етті. Су аққұманның сыртына төгіліп, газ өшіп қалды. Ол газды жақты да, өзіне таңдана жəне сескене қарап қалған қызға бұрылды:

	– Күзетші ұйықтататын дəріні саған кім бергенін біле ме?

	– О не дегеніңіз. Оны менен басқа тірі жан білмейді. Мен сіз туралы тіс жарған жоқпын. Олар дəріні қайдан, кімнен алдың деп əзірге сұраған да жоқ. Бірақ бұл тек бəленің басы ғана, түптің түбінде сұрайды. Сонда не демекпін?

	Шəйнек пен аққұманды үстел үстіне əкеп, ақ кестелі сүлгімен жабулы тағам толы дастарқанды ашты.

	– Ал, тамақ іш. Саған жақсылап тамақтану керек. Саспа бір нəрсе ойлап табармыз. Өзіңнің жүкті болғаныңа қанша?

	– Үш ай.

	Қатираның ішкі дүниесі астан-кестен. Қылмысының жалғыз куəсі алдында. Ол əрине, жауап алу тегеурініне шыдай алмай, дəріні кім бергенін, стюардессаның көзін құртуды кім ойлап тапқанын түбінде айтып қояды.Олай болған күнді өз етін өзі жеген құзғын өзі болмақ. Демек, мұның көзін қалайда құрту керек. Уақытты оздырмай қимылдау керек! Сол стюардессаға арналған назипанды бұған да ішкізе қойса, оның да көзі жойылады. Сонда бар құпия ашылмай, мəңгі құлыптаулы қалады. Ал бала ше? Ол əлі жан кірмеген бір тұтам ғана қан. Бұл мерзімде түсік тастатуға болады. Демек, жан кірмеген ұрықтың сауабы болмаса, обалына қалатын кез емес. Неде болса да, бүгін, осы сəтті пайдаланып, қимылдайды.

	– Сен бүгін асықпай қонып кет. Үйде адам жоқ. Жалғызсырап отырғам. Ертеңге дейін бір амалын табармыз.

	– Апа, мен… дей берген қызды қапсыра құшақтаған əйел:

	– Асыққан шайтанның ісі. Ертең жауапқа барғанда, сөзіміз бір жерден шықсын десек, мəселені жан-жақты ойластырайық. Қыз сұп-суық əйелдің қолына қолы тиіп кеткенде, іштей шошынғанмен, амалсыздан басын изеді.

	– Төр үйге барып теледидар қарап дем ал. Мен ыдыс-аяқты жинастырып болған соң, барамын. Амалсыздан көнген менеджердің бір ойы алды-артына қарамай, далаға қаша жөнелу. Бірақ іштен ашылатын есіктердің барлығы тарс жабық екенін ойлағанда, ол өз аяғымен келіп қапасқа қамалғанын мойындады. Мені аямағанмен баласының ұрығын аяр. Жауыздық жасамас деп өзін-өзі жұбатқан ол төр бөлмеге барып отырды.

	Ұялы телефонын алып, күйеуінің нөмірін терген Қатира:

	– Бүгін үйге келмей-ақ қой. Мен бейіттің басына барып шырақшының қасында қонам. Баламды сағынып жүрмін. Құран бағыштаймын, – деді де əр жағындағының жауабын күтпестен, кнопканы басып жіберді. Күтуші əйел мен аспазшы қызға да телефон соғып, оларға да ертең демалыс беретінін хабарлады.

	Бұдан бірер жыл бұрын жеке үйдің бау-бақша учаскесін күтетін орыс жігіті берген қорабшаны тыққан қуысты тағы қарады.

	– Катя, бұл бау-бақшаның зиянкестеріне өте пайдалы. Суға қосып сеуіп жіберсең құрт-құмырсқа жоламайды. Бірақ егер дозасы көбейіп кетсе, құрт-құмырсқаға да, адамға да қауіпті. Егер шамадан тыс етіп пайдаланса өлтіріп жібереді. Сондықтан адам қолы жетпейтін жерге тығып қой, – деп қайта-қайта ескерткен.

	– Өкінішке қарай, адамды өлтіріп жіберетіні сыннан өтті, – деп күбірледі əйел. Өз ойын іске асырудың сəті ұйықтар алдында деп түйді де, ол да төр бөлмеге кірді.

	– Тоңып отырған жоқпысың? – деді түбіті бұрқыраған шəліні қыздың иығына жапқан əйел, – біз жас кезімізде тоңуды білмейтінбіз. Қыстың қақаған аяздарында бір капрон калготкімен жүретінбіз. Сол есуастығымнан болар, бір бала туып, байланып қалғаным. Үш-төрт балам болса, бұлай қайғырмаған да болар ма едім. Бірақ Тұранымның жолы бір бөлек, бір жарық жұлдыз еді ғой. Неше ағайындысың?

	– Екі ағам бар.Үшеуміз.

	– Қыздан жалғыз екенсің ғой.

	– Иə, мені де анам жалғызым деп еркелетеді.

	Қыз қолындағы «Бурда» сəн жорналын үстел үстіне тастады да:

	– Апай, айып етпеңіз, мен үйге қайтайын. Үйге бүгін соғам деп уəде берген едім. Сізбен тек ақылдасып шыққым келген, – деді.

	– Қайда асығасың, бүгін қонып кет. Таңертеңгісін машина шақыртып, апарып тастатам. Сен менің келінім емеспісің. Тұран екеуіңді мешітке апарып, неке суын ішкізгенім есіңде ме? Баламнан айырылып қайғыдан қан жұтып отырғанымда, басымды сүйеп, қам көңілімді жұбатуға жарамағаныңа ренжулімін.

	– Өзіңіз жағдайды білесіз. Оның заңды əйелі болды. Мен жұрттан ұялдым.

	– Бүгін жұрт жоқ. Асықпа. Алда қалай өмір сүреміз. Баланы қайтеміз. Сол туралы сөйлесейік. Тамақ салып қойдым.

	– Күтушілеріңіз қайда?

	– Күтуші «шешем науқастанып қалды» деп сұранып кеткен. Жалғызсырап отырған соң, саған қонып кет деп отырғаным ғой. Оңаша қалсам болды түрлі ойға түсемін. Оңай деймісің, бетіне қарап отырған азаматтан аяқ астынан айырылып қалу. Əйел көз жасына ерік берді.

	– Апа, сізді түсінемін. Жыламаңызшы, жарайды, кетпейін, тек жыламаңыз. Мен де Тұранды қатты сүйетінмін. Оның қыз-келіншек көрсе көрсеқызарлығын біле тұрып, өз сезімімді тыя алмадым. Енді міне, баласын алдырып тастауға да қимай жүрмін, елдің бетіне қалай қараймын?

	– Алдырғаны несі? Мен оған баламның фамилиясын беремін. Өзім қолыма аламын. Бала ешнəрседен таршылық көрмейді. Ондай ойдан аулақ бол!

	– Ал мына тергеушілер бар шындықты біліп қалса, сізді де, мені де түрмеде шірітетін болар.

	– Біз Тұранды өлтіріп аламыз деп ойладық па? Ана салдақының көзін жою үшін жасағанбыз. Егер ойға алғанымыз орындалғанда, Тұранның көзі тірісінде бізге ешкім ештеңе істей алмайтын еді. Ит жоқта шошқа үредінің кері келіп тұр. Қазір бəрі сатулы. Ол біздің абыройымызды төкпеу үшін бар ақшаны төгіп, полицияны да, тергеушіні де, бəрін-бəрін сатып алатын еді. Мен соған сендім. Қатираның көз алдындағы қап-қара теңбіл ұлғайып, қара сұр жүзі бұрынғыдан да сұсты көрінді. Кішкене шүңірек отты көздері жылтылдап, атылайын деп тұрған улы жыланды елестетті.

	– Ақша сізде де бар емес пе? Олай болса, балаңыздың өлімін неге жаптырып тастамайсыз. Бəрібір болар іс болды. Оның удан өлгені анықталса,, дəріні бергендерді соттап жібермей ме?

	Алдында жылтылдап жанып тұрған камин пешіне қарап, ойға батқан қаралы əйел, мына қыздың өзіне ақыл үйрете бастағанын ұнатпаса да, онысын білдірмеді.

	– Əлі кеш емес, көрерміз, онан да жүр кешкі асымызды ішейік. Қыз сыртқы есікке ұрлана көз тастады. Бірнеше кілт пен шынжырлап тастаған ашпалы құлыптар үмітін бірден үзді.

	– Мынадай үйде тұрғандар асыл тұқымды ит ұстаушы еді. Сізде иттің үргені де естілмейді.

	– Ит болған. Немістің қабаған иті. Тұран қайтыс болған соң, бір қимас досы, қалап алды.

	Ас үйдеге дайын асты алдарына əкелген соң, Қатира:

	– Қызым, екеуміздің де қайғымыз бір. Соны жеңілдету үшін аздап коньяк құйып жіберейін. Оның денсаулыққа пайдасы бар. Көңілді көтертіп, бойға қан жүргізеді. Мен, күнде жатарда бір жүз грамм ішем. Кəдімгідей қайғым жеңілдеп, жақсы ұйықтаймын. Бұл маған дəрігердің берген кеңесі. Сенің де жүзің боп-боз. Қаның аз шығар. Кəні, оңашада алып қоялық. Ісіміз сəтті аяқталып, амансау мен əже, сен ана атануың үшін, алып қоялық.

	Тұла бойын қорқыныш жайлаған менеджерді соңғы сөз жібітіп жіберді. Несі бар, ішпей жүрген нəрсесі емес. Банкідегі қызкеліншектер олжа түскенде, жұмыстан соң бас қосып, жиі көңіл көтереді.

	– Жақсы, сіздің денсаулығыңыз үшін деп, коньяк құйылған рюмканы түбіне дейін қағып тастады. Бір түрлі түп жағы қышқыл сезілді. Қыздың ішін от жалап өткендей, тұла бойы қызынып, бірден басына барып тигендей, көз алды кілегейленіп, есі ауып, құлап бара жатты.

	– Туу, мына ішімдігіңіз күшті ме, ап-а, – дей беріп ол үстел үстінен ауып түсті. Ес-түссіз қалған қызды қолтықтап, ауыз бөлмедегі диванның үстіне жатқызған əйел оған коньяк қосқан дəрінің қалай əсер еткенін білгісі келгендей тамырын ұстады. Оның тамыр əлсіз соғады.

	Əйел енді одан қалай құтылу керектігін ойлады. Оның денесін, ана бақшаның арғы шетіндегі қара топырақтың астына көміп, үстін жауып тастау керек. «Тез, тез, адам көрмей тұрғанда, ойын жүзеге асыру керек. Кім біледі, Мұқанның келіп қалуы да мүмкін. Мына шалажансарды көтеру де оңай. Қазір жаны шығып кетсе, қара тас болып көтеретпес». Ол үйдің астыңғы жертөле қабатына түсіп, үлкен кенеп қапшық тауып алды. Оның ішіне қол-аяғы шидиген арық қызды салу қиынға түспеді. Қапшыққа салып жатып, қыздың тамырын тағы ұстап көрді.Ол соқпай қалғандай көрінді. Не болса да бəрі бітті. Ол қапшықты арқалап аулаға шыққанда, айналада қараңғы қоюланғанмен, алғашқы жауған ақ қардан дала жап-жарық екен. Қапшықты дуалға сүйеген əйел жан-жағын жіті шолып шықты. Биік етіп қоршалған аула ішінде сезікті ешнəрсе байқалмаған соң, бау-бақшаның ана шетіндегі қара топырақ үйілген жаққа апарды. Қапшық ауырлап кеткен. Демек оның жаны шықты. Енді көміп тастаса, мəйітінен құтылудың амалын таң атқанша табар. Он қадамдай жерге көк тер боп əрең жеткен əйел қапшықты тастай салып, анадай жерде тұрған күрекпен қара топырақты ойып қаза бастады. Мəйіт сыяды дегендей шұқыр дайын болған соң, көтеріп салды да, қапшықты суырып алудың қажеттігі жоқ деп ойлап тездетіп көме бастады. Топырақтың сыртын көміп, оны көлденең көз байқап қалмасын дегендей, күзден қалған ағаштардың бұтақтарымен жапты. Тұла бойының тоңазығанын сезген ол өзінің бір көйлекпен шыққанын байқап, үйіне қарай тездете адымдады.

	Менеджердің өлгеніне ешбір күмəні қалмаған Қатира енді оны сол тыңайтқыш топырақпен бірге, қала сыртына шығартып, көміп тастату амалын ойластырып, күл-қоқыс таситын машиналарды газеттегі хабарландыру бойынша іздей бастады. Жеке үйден қоқыс шығарушылар деген хабармен телефон соғып, жүкшілердің таңертең ерте келуін, ақысын жақсылап төлейтіндігін шегелеп айтты.

	Өзі отырған орнында, қалғып кетті.





ОН ҮШІНШІ ТАРАУ


	МЕНЕДЖЕРДІҢ О ДҮНИЕДЕН ОРАЛУЫ



	Түннің бір уағында көзін ашып алған менеджер мұп-мұздай қапаста жатқанын сезіп, шошып оянды. Қол аяғы сіресіп қатып қалғандықтан, қозғалуға мұршасы жоқ. Мұрнына сыз топырақтың иісі келді. «Қанішер, баласына берген дəріні беріп, өлді деп көміп тастаған екен ғой» деген ой басына сап етті. Жəйлап қозғалып көргенде, үстінде ауыр бірдеңе барын, бірақ өзінің қапшықтың ішінде жатқанын сезді. Кендір қапшық топырақты ішке жібермей, ауа келіп тұрғандықтан тұншықпаған қыз қолын созғанда, мұп-мұздай топыраққа тиді. Қапшықтың аузы жабылмаған! Есін енді-енді жиған қыз ішкі қалтасынан ызылдап жатқан ұялы телефонының үнін естілді. «Анам» деген ой оның есін тез жиғызды. Мен тірімін, енді тез арда құтылу керек. Жан-дəрмен қол-аяғын жыбырлатып еді, үсіндегі топырақ ауыр да емес сияқты.Қимылдаған сайын суылдаған үні естілді. Демек, шығуға болады. Ол тағы да бар күшін салып қимылдағанда, қапшықтың ауыз жағынан тесік пайда болды. Түн. Ол енді топырақтың астынан шығуға қорықты. Анау қанышер жауыздығына жалғыз куə ретінде көзін жойып жіберуге əрекет жасады. Қыз жатқан күйі қалтасын сипалап ұялы телефонын тапты. Үйінің нөмірін терді. Анасы ұйықтамаған екен.

	– Апа, тез полцияға хабарла, мен мынадай адрестемін. Мені өлтірмекші. Ауладағы қара топырақтың астындамын.

	– Не! Не дейсің?!

	– Апа, тез, тез, хабарла!

	Қыз қапшықтың шетінен көрінген тесікті қайтадан қымтап жауып, тырп етпей, демін ішіне тартты.

	Шешесі сасып, полицияға хабарлай алмай қалса ше, деген оймен, 02-ні өзі терді. Кезекші бос болмады. Мүмкін апам шығар деген оймен, ол бір минуттан кейін, тағы терді.

	– Алло, кезекшімісіз. Мені құтқарыңдар! Есік алдындағы қара топыраққа көміп тастады. Дуалдан секіріп түсіңіздер. Ит жоқ. Адресті жазып ал.

	– Жақсы. Қазір патрульдерге жүргендерге хабарлаймын, – деді əр жақтан. Осы кезде коттедж жақтан дыбыс шыққандай, бірдеңе гүрс етті. Қыз екі бүктеліп, сіресіп қалды. Аяқ дыбысы бас жағына тоқтады. Үстіндегі бұтақтардың қозғалғаны естілді. Қара терге түскен қыз, қорыққанынан қалшылдап, аттай тулаған жүрегінің дыбысын тыңдады... Іштей енді төбелессем де жан бермеспін деп түйінгенмен, қорыққаннан аяқ-қолынан жан кетіп, дірілдегені сонша, тісі-тісіне тимеді. Осы кез қалтасындағы ұялы телефоны ызылдады. Қыз қолымен баса қойды. Кетіп бара жатқан Қатира жер астынан шыққандай тосын дыбыстан шошынып, тоқтай қалды. «Ұялы телефон! Ана қыздікі! Қап, əттеген-ай, ұмытып кеткенім-ай. Бірақ енді ол ешкімге де, ешуақтта жауап бермейді. Звондап, звондап қояр». Əйелдің өліктің сұп-суық денесін аударып, қалтасынан ұялы телефонын алуға жүрегі дауаламады. Тұрып тың тыңдады да, үйіне кірді. Бұл кезде қыз телефонын өшіріп тастап, сыртқа құлағын тосып, бүрісіп қалған.

	«Аналар, мынау үйге кіріп кеткен соң келсе екен. Құдайым-ай, əшейінде келіп болмайтын полиция келе қалса ғой, бəрін бүлдіреді. Ол енді өзіне келетін көмектің кешігіп, Қатира үйіне кіріп, ұйықтаған соң, келгенін тіледі. Қыздың тілегі қабыл болды ма, əлде қазіргі полицияның жайбасарлығы себеп болды ма. Арада аттай бір сағат өткен соң, дуалдан қарғып түсіп жатқандардың күбірлеген дыбыстары естілді.

	Сызды топырақтың астында əбден жаураған қызға əр минут жылдай. Уақыт жылжымай тоқтап қалғандай.

	– Қара топырақ қайда? – деп дауыстады келгендер.

	– Тш, неге айқайлайсын. Тш, – деді қасындағы.

	– Əне, қара топырақ. Жүр сонда барайық.

	Қыз жалма-жан қыбырлап, қапшықтың аузынан қолын шығарып, бұтақтарды жыбырлата бастады.

	Топырақтың қасына келген жігіттің бірі оны байқап шошып түсті.

	– Əне, анау бұтақтың асты жыбырлайды. Тез аш!

	– Ой, сұмдық-ай; Тез, тез, бейшара жүрегі жарылып кетпегенін айтсайшы. Екі жігіт бұтақтарды лақтырып, анадай жердегі күректі алып, топырақты аудара бастады. Қапшықты көріп, ішіндегі дірілдеген қызды суырып алғандар:

	– Сені бұлай еткен кім? – деп таңданды. Қыз əлсіз үнмен:

	– Кейін айтамын. Тез бұл жерден алып кетіңдер. Ананы жабыңдар, – деп өзін көмген шұңқырды көрсетті. Екі жігіт оны топырақпен жапқан соң:

	– Енді мені, алып кетіңіз. Бəрін кейін айтам, – деді қыз дірілдеген денесін игере алмай.

	Ажал аузынан қалған бейшараны екі жігіт екі қолтығынан сүйемелдеп қоршалған дуалдың жанына апарып, əр жағына белгі берді. Əр жағында дайын тұрғандар қызды көтеріп алды. Машинаға отырған соң ғана, қыз үйінің нөмірін теріп:

	– Апа, мені құтқарды. Қазір келем! – деп жылап жіберді.

	«Не болды? Сені неге өлтіргісі келді?» дегенге: Себебін тергеушіге ғана айтамын. Сіздер мені үйіме апарып тастаңыздар, – деп жалынды.

	– Жақсы.

	– Егер мүмкін болса, мен туралы оқиғаны құпия сақтауды өтінемін. Мен өзім бəрін айтамын.

	– Үйіңіз қайда? Қыз адресін айтты.

	* * *

	Таң алакеуімде келіп белгі берген күл-қоқыс шығарушыларды, қақпаны ашып қарсы алған қара сұр əйел, қалың қабақты шүңірек көз машина жүргізуші мен дөңгелек жүзді жас шамасы жиырмалардың ішіндегі қағылез экскаватор жүргізушісіне ауланың түп жағындағы қара топырақты көрсетті де, екеуін жанына шақырып:

	– Бұл топырақты терең шұңқырға апарып, үстін қалыңдап көміп тастаңдар, мынау ақысы, сосын не көргендерің туралы ешкімге айтпаңдар, деп екеуіне мың доллардан екі мың доллар ұстатты. Бұрын қолдарына доллар ұстап көрмегендердің көздері ұясына шыға бадырайып кеткені сонша, топыраққа қауіптене қарды да, қолдарын жылытып бара жатқан доллардан айырылмау үшін екеуі жүзі суық əйелге.

	– Жарайды, құп болады. Сізді біз, біз сізді көрген жоқпыз. Жүк тиейтін машинаға қара топырақты толтырып тиеп алған олар ауладан шығып қала сыртына бет алды. Іштей қобалжулы əйел ауыр жүк мойнынан түскендей болғанмен, бір түнде қара топырақты қайда жібердің деп күйеуі сұраса, не деймін деген сауалға жауап іздеп басын қатыра бастады.

	Аяқ астынан байып қалған жүк тасушылар қаланың қоқыс төгетін орнынан өтіп барып, арғы жағындағы терең ордың жанына тоқтады. Машина жүргізуші:

	– Бізді осыншама жарылқайтындай бұл топырақтың ішінде не бар екен, көрсек қайтеді?

	– Иə, мен де соны ойлағанмын. Егер адам мəйіті болса, жаңағы кемпірге қайта барып, қалтамызды қалыңдатуымызға болады. Адам өлімінің құны екі мың доллар емес қой.

	– Қайдағыны айтасың. Ондай сұмдықтан сақтасын. Шынында да топырақтың арасында не бар, көрейік. Жүк машинасының жүргізушісі машинаның үстіне шықты да, топырақты олай-былай аударып, одан кенеп қапшықтан басқа ешнəрсе таба алмады. Таң қалған ол:

	– Сонда мына топырақ пен кенеп қапшық үшін екі мың долларды ұста та салды ма?

	– Дұрыстап қарасаңшы? Ішінде есірткі бар шығар. Кейде есірткі таратушылар қорыққаннан осылай күл-қоқысқа лақтырып жібереді. Тағы да топырақты əрі-бері аударған жүргізуші:

	– Маған сенбесең, өзің қара, ештеңе жоқ, – деп секіріп түсті.

	Экскаватор жүргізушісі топырақты əрі-бері аударып көрді де:

	– Жаңағы əйелдің есі ауысқан шығар. Құр топырақты көміп не істейміз. Осы араға төгейік те, шаруамыздан қалмайық, – деп қолын сілтеді.

	Қоқыс тасушылар бұл оқиғаның жұмбағын шеше алмай, аяқ астынан олжалы болғандарына мəз боп, қалаға оралды.

	* * *

	Сұмдық түс көріп оянғандай болған менеджер жақын адамдарының ортасында отырса да, өзіне-өзі келе алмады. Ол өзін өлдіге санаған Қатираның одан арғы іс-əрекетіне ойша болжам жасады. Ол, əрине, ең бірінші анау қара топырақтан құтылуға асығады. Қандай жолмен? Ең бірінші ол күл-қоқыс тасушыларды сатып алатын болу керек.

	Менеджер полицияға телефон шалып, Райстың ұялы телефонын алды. Оған тез арада құпия түрде кездесу керек екенін айтты.

	– Жарайды, «Самал» кафесіне келе аласыз ба?

	– Əрине, келе аламын.

	– Жарты сағаттан соң күтемін.

	Қызының дауысын есітіп, бөлмеге кірген əкесі:

	– Мен сені ешқайда жібермеймін. Саған қастандық жасалды. Қастандық жасалып қана қойған жоқ. Олар сені өлтіріп жіберуді ойлады.

	– Менің тез арада тергеу бастығымен кездесіп, болған оқиғаны айтуым қажет.

	– Олар сенің өлігіңді топырақтың астынан таппаған соң, тағы іздесе қайтесің. Саған қазір ешқайда шығуға болмайды.

	– Мен тергеушімен жүздесуім керек.

	– Бəрін айтып үлгеруім керек.

	– Кездесетін жеріңе өзім апарамын, – деді əкесі шарасыздықтан.

	– Жарайды.

	Ескі қаланың ең ұзын көшесінің бойына орналасқан «Самал» кафесіне тергеу бастығы қыздан бұрын келді. Кафенің іші көгілдір. Бір жақ қабырғасына теңіздің көрінісі майлы бояумен салынған. Онда тулаған толқындар арасында қанатымен су сызған шағала. Су жағасындағы кемелер саяхатқа шақырып тұрғандай. Үстелдің үстері сəнділігімен көз тартады. Оңашалау үстелге келіп жайғасқан Райс даяшыға тапсырыс берді.

	– Екі кофе, – деді. Ақ көйлек, қара шалбар, мойнына көбелекше галстук байлаған жас жігіт екі кофе əкеп қойды.

	Сағатына қарап қойып, газет жаңалықтарына көз жүгірткен тергеу бастығы есіктен кірген менеджерді көрді. Өзін еркін ұстайтын қыздың бүгінгі түрі оның бір оқыс хабар алып келе жатқанын сездіргендей.

	– Отырыңыз, немене сырқаттанып қалған жоқпысыз ба?

	– Ажал аузынан оралдым.

	– Қалайша?

	Менеджер басынан өткендерін айта бастады.

	– Сіз онда неге бардыңыз? Бұрын да баратын ба едіңіз?

	– Бұрын бір-екі рет барғанмын.

	– Неге?

	– Ол стюардессаның жетім қыз екенін білген соң, Тұран екеуміздің арамыздағы «служебный романды» біліп қалып, менің қызғанышымды қоздырып, анаған қарсы қойды. Тезірек жүкті болсаң, балама сені алып беремін, – деді. Аяғым ауырлаған соң «Сүйген адамың өзіңе қалсын десең, олар саунаға барғанда, стюардессаның бокалына мына дəріні салып жібер. Менің балама жетімханада өскен қыздың керегі жоқ. Егер сен бала туып берсең, сені алғызам деп сендірген болатын. Оның бұл жоспарын менен басқа ешкім білмейді. Ал ана сауна күзетшісі мені ғана біледі. Ол жеме-жемге



	келгенде, мені ұстап береді. Сондықтан банкирдің шешесі өзінің қылмысы ашылмай қалу үшін менің көзімді құртуды ойлады. Маған сол баласына берген дəріні беріп, есімнен танған уақытта, өлді деп ойлап, ауласындағы қара топырақтың астына көмді. Мені құтқарған ылғал топырақ. Ол бұрын қолданған дəрінің мені де сеспей қатыратынына ешбір күмəнданбады. Сасқалақтап жүріп қапшықтың аузын байлауды ұмытты. Менің бағыма қарай, қалтамдағы ұялы телефонды алып қалу есіне келмеген. Райс Сапарович, бəрібір мен ақтала алмайтын шығармын. Енді бұдан былай не істеуім керек?

	– Енді сен ең болмағанда бір жеті тірі екендігіңді білдірмеуің керек. Сондықтан ешкімнің көзіне түспейсің.

	– Маған айтқандарыңның бəрін қағазға түсіріп, қолыңды қой.

	Қыздың алдына бір бет қағаз бен қаламсап қойды.

	Тергеуші қайтадан газетке үңілді.

	– Енді кофе ішіп алыңыз. Екеуімізбен арада болған əңгіме құпия күйінде қалсын. Керек уақытта өзім хабар беремін.

	Қалтасындағы ұялы телефоны ызылдады.

	– Жолдас полковник, егер уақытыңыз болса, ішкі істер бөлімінің бастығына соғып кетсеңіз. Сіздің келуіңізді сұраған.

	– Жақсы, жарты сағаттан кейін боламын.

	Райстың бар ойы өлімнің жұмбағы шешілді ме, шешілмеді ме – соның төңірегінде. Менеджердің басынан кешіргендері, банкирдің уланудан өлмегендігін дəлелдеп бергендей. Менеджердің бойындағы уды қара топырақ сорып алса, банкирдің бойындағы уды саунаның суы сорып алуы керек. Демек, өлімнің себебі бұл да емес. Бұл жерде бұдан да басқа біреулер бар. Олар кімдер?

	Райс осы қылмыс қашан ашалады деп безілдеп жатқан жоғары жақтағылардан, əлде де болса бір жетідей мерзім сұрап алуды ойлады.

	Оның ішкі түйсігі бойынша, бұл қылмыстің бұдан да басқа терең сырлары бар. Нағыз қылмыс жасаған жауыз кім? Оның ішкі даусы банкирдің шешесі деп сұңқылдады, бірақ өзі оған сенгісі келмеді. Себебі ол қалай дегендеде ана ғой, ананы өз туған баласын өлтірді деп жазаға тарту қисынға келе бермейді. Бас тергеушінің болжамынша, бұл өлімге себепкер тағы біреулер бар. Ол кімдер? Соны табу керек.





ОН ТӨРТІНШІ ТАРАУ


	КЕК



	Стюардесса саунадан келгенде, інісі компьютер алдында отырды. Апасының мұңлы жүзі мен ісіңкі көзіне қараған Роллан:

	– Сестрицка, опят этот кабан тебя растроил? – деп сұрады.

	– Саған не керек. Сабағыңды оқы. Енді өзіміз күн көретін боламыз. Ол менен бас тартты.

	– Уəдесінен айнып кетті ме?

	– Ия, қалталы мырзаға кім бала туып бермейді. Менеджер де жүкті. Шешесі маған үйленуге үзілді-кесілді қарсы, ана менеджерді қалады.

	– Менеджер сенен сұлу ма?

	– Жоқ. Оның əке-шешесі бар. Біздей жетімдер кімге керек. Он беске жаңа толған жасөспірімнің кеудесін ашу кернеді. Ызалана жұдырығын түйді.

	– Мен саған айтпадым ба? Байларда ұяты жоқ деп.

	– Мен оның ұятына қызыққан жоқпын, ақшасына қызықтым. Өзің ойлашы пəтерді, жиһазды, саған компьютерді ол болмаса, кім алып береді?

	– Ол «сені сүйемін, некелі əйелім етіп аламын» деп уəде берген жоқ па?

	– Біздейлер күйеуге ұнатқаны үшін шықпайды. Кімнің қалтасы қалың соған шығады.

	– Баласын не істейді?

	– Балаға қарасып тұрам деп уəде берді.

	– Бұл да сені алдаудың бір түрі.

	– Мүмкін.

	Қыз жатын бөлмесіне кіріп, есігін жауып алды.

	«Қорлық. Бұл қорлықты көргеннен өлген артық. Ол сұмырайды өлтіремін» деп ойлаған Роллан, киімдерін жүре киіп, сыртқа шықты. Сол бетімен автобусқа отырып, Андрейдің үйіне барды.

	– Андрей, мотоциклің жүре ме?

	– Жүреді. Бірақ түн ішінде қайда барамыз?

	– Артынан айтып түсіндіремін.

	Апасын талай іздеп барған саяжайды табу қиынға түспеді. Қызыл кірпіштен қаланған дуалдан ішке үңілгендер банкирдің мерседесінің аулада тұрғанын көрді де, ішке ырғып түсті. Саяжайдың есігі құлыптаулы екенін көрген соң, өздері кіріп талай тамақтанып, керегін алып кететін арт жақтағы терзеден ішке енді. Астыңғы бөлмелерде тірі жанның жоғына көз жеткізген Андрей екінші қатарға көтерілді. Жартылай ашық есікке қол фонарының жарығын түсірді де:

	– Жездең ұйықтап жатыр, – деді.

	– Қазір оятамыз.

	– Қайтесің, ұйықтай берсін. Тамаққа тойып алайық. Арақ-шараптың неше түрі бар. Анада жеген қара уылдырықтың дəмі əлі таңдайымнан кеткен жоқ.

	– Айуан, ол менің апамды мазақ етті.

	– Ты что?

	– Шын айтамын. Мен кегімді алу үшін келдім.

	– Ол оянса, екеумізді де, далаға лақтырады ғой.

	– Сондықтан оянбай тұрып, қимылдау керек. Анау қол фонарын банкирдің бетіне түсірді.

	– Өзі тірі ме, қозғалмайды ғой?

	– Қасына барайық.

	– Жансыз адам сияқты. Жарық жақсақ қайтеді.

	– Оянып кетсе, əл бермейді ғой.

	Есік алдындағы жылтылдаған су жаңа қара мерседесті көргеннен есі кеткен Андрей Ролланның «кек алу» деген қыжылын кеудесіне түйіп, оның дірілдеген қолынан қысып ұстады да:

	– Балақай, мұндайда батыл болмаса болмайды. Мына таблетканы жұтып жіберсең, алдыңдағы арыстаннан да қорықпай ақырып шыға келетін боласың деп, алақанына таблетканы тықты.

	– Бұ не?

	– Айттым ғой, қорықпайтын боласың.

	Бала аузына салды да, жұтып жіберді. Сəлден соң басы айналғандай болды да, артынан не істеп, не қойғанын білмейтін есалаң күйге түсті. Андрейге де керегі сол болатын.

	Ол шала жансар жатқан банкирдің тамырын ұстап көрді де, жанындағы қалтасынан есірткі толы инені тамырына тығып жіберіп:

	– Прощай, Батя! – деп қарыннан сипады.

	Қара мерседесінің кілтін, қалтасына салды. Сосын сағатқа қарады. Түнгі үш. Нағыз қимылдайтын уақыт. Саяжайдағылар шырт ұйқыда. Енді мына күшіктен құтылсам. Қара мерседеске отырып алып, Ресейге тартамын. Андрей ас үйдегі бар тамақты машинаның артқы жүк салатынына толтырды. Есірткі таблеткесінен кейін ұйықтап кеткен баланы артқы орындыққа тастай салды. Кəнігі қылмыскер банкирдің жансыз денесін қозғап көрді де, өзінің ізін жасыру үшін, бассейннің суының ішіне ауыр денені домалатып жіберді. Іштей «мұны бізге дейін біреулер у беріп, өлімші еткен. Сондықтан оның өлімінің ашылуы екі талай нəрсе. Егер бүгін түнде шекара асып кетсем, құйрығымды ұстатпас едім. Ал ана боқмұрынды мотоциклге байлап, саяжай жанындағы терең суға батырып, көзін құрту керек».

	Ол түнгі үште саяжайдан қара мерседеспен шыққанда, айналада өлі тыныштық орнаған. Саяжайдан ұзаңқырап шығып, машинаны тоқтатып, мотоциклді айдап келді де, былқ-сылқ жас баланы мотоциклге матап-байлап, жардың басынан тұңғиық суға итеріп жіберді. Мотоцикилдің суға күмп еткен даусы түнгі тыныштықты жарып өтті. Судың жағасына жақын жердегі күзетші оқыс дыбыстан оянып, біраз тың тыңдап жатты да, далаға шығуға ерініп, қайта ұйықтап кетті.

	Кəнігі қылмыскер қара машинаға қызыққанымен, оның құжаттарынсыз кеден шекарасынан өткізе алмайтынын ойлап, амалсыздан орман ішіне тастады да, өзі таң атқанша əр жаққа өтіп үлгерді. Осылай ізін жасырған Андрей өзін құқық қорғау органдарының таба алмайтындығына сенімді күйде еді...





ОН БЕСІНШІ ТАРАУ


	КҮДІК



	Шым-шытырық шытырманның шешуін таппаған тергеу бастығы көп жыл қызметтес болған генералға барып шығуды ойлады. Ол кісінің уақытындағы қылмыстың түрлі іс-əрекеттері тіптен де басқаша болатын. Дегенмен пікірлесу артық етпес деп түйді. Орнынан шапшаң көтерілген Райс көмекшісіне бірер сағаттан кейін болатынын ескертті.

	Бұрын көп жыл облыстың ішкі істер бөлімін басқарған генерал əділдігімен, кəсібіне берілгендігімен беделге ие болған білгір адам болатын. Кезінде кез келген қылмысты тез ашуымен қатар, оның қай уақытта, кімнің қолымен жасалғанын дөп басып, біліп отыратын. Көп адам осы кісінің көріпкелі бар шығар деп таң қалатын. Генерал əр қылмыстың қолтаңбасын, мінездемесін бірден білетін болғандықтан, ол туралы аңызға айналған алыпқашпа əңгімелер көп. Неше бір қанқұйлы қылмыс жасаған қанішерлердің өзі оған кек сақтамай, бостандыққа шыққан соң да құрмет көрсетіп, халжағдайларын айтып тұратын. Осындай екі дүниеде – қылмысты жасаушылар мен қылмыс ашушылар арасында қылкөпір салып, ешкімге қиянат жасап көрмеген тарланмен тілдесу де бір ғанибет. Соншама биік шенге, беделге ие бола жүріп, байлық пен мансапқа қызықпаған мұндай ар-ожданы таза адамдар бүгінгі күндері іздесе таптырмайтын қазынаға айналған тəрізді. Ол зейнеткерлікке шыққан соң, көп қабатты үйдегі пəтерін жеке үйге айырбастап, соның жанындағы 6 сотық жерге бау-бақша өсіріп, соны ермек етумен күн өткізіп жүр.

	Өзінің ескертпей, келе қалғанына қысылған тергеу бастығы:

	– Кешіріңіз, сізді көрсем деген ой көптен мазалап жүрген. Соның сəті бүгін түсті. Мына бір сыйлығымды қабыл алыңыз, – деп, ол «Қазақстан» коньягін үстел үстіне қойды.

	Генералдың жүзіне жылылық жүгірді:

	– Шетелдік ішімдік əкелмей, өзіміздің үйренген жауымы зды əкелгенің ұнап тұр. Мұны жалғыз ішсем, ауырып қаламын. Екеулеп қаужалап көрейік. Сосын келген бұйымтайыңды да айта отырарсың. Ол жедел тұрып, қабырғадағы ыдыс-аяқ тұрған жəшіктен екі рюмка алып, ас үй жаққа:

	– Қонаққа тіске басар əкеліңдер, – деп дауыстады.

	Үй қызметшісі үстел үстін тағамдармен толтыра бастады.

	– Дем алысыңыз қалай?

	– Қалай болғанда да, қайтадан қызметке алмайсыңдар ғой. Тіпті сіздің осы келісіңіздің өзі маған қатты əсер етуде. Күркіреген күн өткен соң, тұнжыраған түн келеді деген, өткен күнді қанша аңсағанмен оның ауылы алыс. Кейде таң атып, күн батпайды. Бұл əркімнің басына түсетін кəрілік деген керімсалдың салмағы.

	– Иə, сіздің айтып отырған ауылыңыз бізге де алыс емес.

	– Дегенмен, қызметке кіріскенің жөн болған. Əлі жассыңдар ғой, – генерал екі рюмкеге толтыра коньяк құйды

	– Ал айта бер, құлағым сенде.

	– Бұдан екі ай бұрын қаладағы екінші дəрежелі банктің президентін саяжайында өлтіріп кетті.

	– Естідім.

	– Соның қолтаңбасы кімге тəн деп ойлайсыз, сіздің пікіріңізді білгім келеді.

	– Мəссаған. Бұрынғы қылмыс пен қазіргінің айырмашылығы жер мен көктей. Қазір қоғамдық құрылыс өзгеше, демек, қылмыстың жасалу жолы мен амалдары да өзгерді. Адам əр уақытта қоғамға тəуелді.

	– Бұл қылмыста бірнеше əрекеттердің ізі бар. Сіздің тəжірибеңізде сондай кездесті ме?

	– Неге кездеспесін. Бір күнде бір адамға бірнеше рет шабуыл жасалуы, бір адамның бірнеше адамды бір түнде өлтіруі – бұрыннан келе жатқан қылмыстың түрі. Мен сізге біреуін айтып берейін, бір түрмеден шыққан тасжүрек бір түнде əйелін, екі баласын өлтірді. Қылмысты жасағанда əйелін алдап алып шығып, зорлап, сосын басын кесекпен жарып өлтіріп, үйіне оралып, балаларын буындырған. Ес-ақылы дұп-дұрыс.

	– Бұл қылмыста да қатыгез қылмыскердің қолының ізі бар. Сонымен қатар ол көңілдесіне арнаған уды ішіп қойып уланады. Сол уланған күйінде саяжайда жатқан оған, менің болжамымша, тағы біреулер қастандық жасаған. Бірақ олар кімдер, соның ізіне түсе алмаудамыз.

	– Несі бар, барлығы бір адамның ісі болуы да мүмкін. Тіпті кездейсоқ оқиғалардың қиылысып қалуы да ғажап емес. Өмірде бəрі болады. Адам ойы жетпейтін қат-қабаттардың қалтарысында адам өлімі кездеседі.

	– Бізге қол байлау болып тұрған жағдай, оның бірнеше көңілдесі, оған қоса заңды əйелі, оған қоса қызметтік бақталастары жеткілікті. Сондықтан оның ажалының кімнің қолынан болғанын бал ашып білмесек, басқалай болжам жасау қиынға соғуда.

	– Ол ойың да дұрыс. Біз баяғыда бір қанқұйлы қылмысты аша алмаған соң, бір цыган əйеліне, карта аштырғанбыз. Не болды дейсіз, айтқаны дəл келді. Ал қазір бақсы-балгер деймісіз, көріпкел деймісің, əйтеуір қаптап кетті емес пе? Біздің тергеушілер сол цыган əйеліне карта аштыруға ылғи баратын. Кейін өзім тыйым салдым. Сонда да олар жасырын баруын қоймапты.

	– Бізге де кеңес бересіз бе?

	– Ол кісі əбден қажымаса, менің қызметшім біледі. Кейде мен алдырып, қызыққа аштырам. Бір жағынан ермек болады. Барып шық. Одан келіп-кетер зиян жоқ. Қайыр, мына ағаңды карта ашатын цыган əйелдің үйіне апар.

	– Сізді мазалағаным үшін кешірім өтінемін.

	– Олай қашпа! Əңгімені өзің бастадың. Енді, аяғын айтып кет.

	Күтемін.

	– Уəде беремін. Есік алдына ере шыққан отставкадағы генерал, бұлар жүріп кеткен соң да, орнынан тапжылмай ұзақ тұрды.

	– Жалғызсырайтын сыңайлы, – Райс артына бұрылып, қарады, – ол кісіге өте қиын. «Жұмыстағы жылдарымның қалай өткенін білмей қалушы едім, қазір бір күнім бір жылдай» деп қапаланады.

	– Орынды сөз.

	– Сен қазір менен бұрын кіріп, бөтен адамдардың болмауын бақыла!

	– Жарайды.

	– Жаңағы кісі айтқан соң, сынағым келіп отыр. Əйтпесе, сенбейтінмін.

	– Өкінбейсіз. Болжамдары дəл келеді.





ТАРО




	Екі қабатты сырты қызыл кіріпішпен қапталған үйдің алдында бейсауат жан көрінбеді. Үйге тақап тоқтаған машинадан жедел түскен генералдың күтушісі жүгіріп кіріп кетті де, тез шықты.

	– Кіріңіз.

	Екі жағына гүл егілген тас жолмен тіке жүрген Райсты ауыз үйден күтіп алған жас əйел, ішке бастап, төр бөлмеге өткізді. Ортадағы үлкен үстелдің жанында карталарын жайып тастап отырған кемпірдің қай ұлттың өкілі екенін бірден айыру қиын.

	– Аманбысыз, – деді, өзін қолайсыз сезінген бас тергеуші, көріпкелден гөрі орта қол кəсіпкердің үйіне ұқсайтын жиһаз толы үй-ішін жіті шолды.

	– Төрлетіңіз, көптен заң адамдары ат ізін салмаған. Сіз иə біреудің сілтемесімен, иə өте тығыз іспен келдіңіз білемін. Кемпір сынай қарап, күлімсіреді.

	– Картаңызды салып, сөйлетіп көрсеңіз?

	– Кімге, неге?

	– Бұдан біраз бұрын бір банкир саяжайында өлтірілді.Сол туралы картаңыз не дер екен?

	– Отырыңыз. Ең бірінші картаға сенім артыңыз. Барлық басқа ойларыңыздан аулақтап, тек сол оқиғаны есіңізге алыңыз.

	Əйел қолындағы картасын араластырып, аударыстырып отырып, үш-үштен қоя бастады. Бірталай үнсіздіктен соң.

	– Үш əйелі бар ма?, Міне, төртінші қара көйлекті қара сұр əйел.

	– Ол шешесі болар, – таңданған Райс картаға қадала қалды.

	– Ақша, көп ақша. Арақ-шарап.

	– Өлтірген кім?

	– Банкирге у берілген. Бұл əйелдердің қолымен жасалған. Бірақ осы төрт əйелдің қайсысының ісі, оны айта алмаймын. Бірақ банкир удан өлмеген, оған бір түнде бірнеше рет қастандық жасалған. Алыс жолдан келген екі жолаушының жолы сайрап жатыр. Олардың да түсі суық. Бір қағаздар. Міне, мыннан тағы бір-екі адамның суыт жүрісі шықты, бірі алыс жол тартады. Шым-шытырық. Негізі ісіңіз ашылып тұр. Барлық күдіктілер қолыңызда, бірақ адам өлтірген қылмыскер қашып үлгерген. Оны бір жетінің о жақ бұ жағында ұстайсыздар. Банкирдің саяжайының қасында су барға ұқсайды. Оған бір адамның жолы тірелген. Мүмкін судың астында. Осы ертең-арғы күні бір суыт хабар аласыздар. Негізі қылмыс ашылады.

	– Рақмет.

	Райс қолына түскен бес мыңдықты үстел үстіне тастай салып, сыртқа шықты. Тергеушінің тез шыққанына таңданған жүргізуші мен жол көрсетуші орындарына жайғасты.

	– Райс Сапарович, тез шықтыңыз ғой.

	– Ойымдағының бəрін айтты. Таңғаларлық жағдай.

	– Мен де бұрын сенбейтін едім. Інім хабар-ошарсыз кетіп келгенімде, жолда келе жатыр, ертең үйіңде болады, – деді. Сенген жоқпын. Ешкімге айтқан да жоқпын. Келесі күні кешкілік інім үйге кіріп келгенде, бұл кісінің көріпкелдігіне таң-тамаша болдым.

	– Су... су, ол қандай су, саяжайға соға кетейік. Сонда бұрыл. Əбден жолдың маршруттарын біліп алған жүргізуші, үнсіз бұрылды.

	Бұралаң-бұралаң жолмен қалың ағаштың арасына түскен машина саяжай поселкесінің түп жағындағы табиғаты тамаша алаңға орналасқан банкирдің саяжайының жанына тоқтады. Екі қатарлы қызыл кірпіштен салынған саяжай бар сырын ішіне тығып тымырайды. Машинадан түсіп, жоғары қарай жаяу өрлеген тергеуші саяжай үйлерінің аулаларына үңіліп, сөйлесетін жан іздеп, мойынын созумен болды. Ең шеткі үйдің жанына келіп тоқтап:

	– Кім бар? – деп дауыстады. Саябақтың түп жағынан қаба сақал қария: – Мен бармын, – деп дауыстады да, түзеп жатқан арығынан аттап, бері аяңдады. Айнала тамылжып, ағаштардың арасынан себелеген күн сəулесі күздің соңғы жылуын аямай төгуде.

	– Күзде суарып тастаса, жер қатпайды.

	– Саламатсыз ба, полицияданбыз.

	– Полиция, бұрын милиция дейтін еді. Жарайды. Менің сізге не қажетім бар?

	– Сіздің саяжайыңыз ба?

	– Иə. Балалар қарамайды. Мен қысы-жазы осындамын.

	– Түнде де қонасыз ба?

	– Қонамын. Маған қалада не бар.

	– Анау банкирдің саяжайын көрдіңіз бе?

	– Иə. Онда қыз-қырқынды алып, өзі көп келетін. Сосын бір-екі рет екі баланың түнде сонан шығып бара жатқанын көрдім.

	– Банкир тап сондай үлкен балалы болатын жасқа келмеген тəрізді. Біреуі тіпті ересек. Жиырма үш-жиырма төрттердегі жігіт.

	– Түрі-түсін аңдамадыңыз ба?

	– Жоқ, олар кешкі қара көлеңкеде, мотоциклмен бір-екі рет келді. Бірі ересек, бірі он үш-он төрттегі бала.

	– Ал қыркүйек айының жиырма тоғызы күні осында қондыңыз ба?

	– Мен осында тұрақты түрде қонамын. Қалаға балалар қонаққа шақырса немесе туған күндері болса ғана барамын.

	– Сол күні түнде бір оқыс оқиға болғаны есіңізде қалған жоқ па?

	– Тоқтай тұрыңыз. Ол күні мен жалғыз болған жоқпын. Бір ескі досымыз екеуіміз өткен-кеткенді айтып кеш жаттық. Ұйықтап кеткен екенмін, бір нəрсе гүрс етті. Шошып оянып, біраз жаттым. Егер жалғыз болғанда, шығып, айналаны қарап келетін едім. Қасымда қонақ жатқан соң, қайта ұйықтап кеттім.

	– Жақын жерде су бар ма?

	– Бар. Бірақ бұл жердің суы терең, айналасы құлама жар. Сондықтан суға шомылатындар əрірек барып, тайызға түседі.

	– Сол су қайда?

	Қарт ағаш шарбақтың аузына шығып:

	– Міне, былай қарай жүз қадам жүрсеңіз, алдыңызда.

	Тергеу бастығы артындағыларға қолын сілтеді де, өзі жаяу солай қарай жүрді.

	Шынында алдында құлама жар. Оның астында көкпеңбек терең судың беті шымырлап, жайлап ағады. Судың астын жедел тексерту керек. Ол байғұс баланы суға лақтырып жіберген болды деп түйді де, шапшаң бұрылып, машинаға барып отырды.,

	– Қазір сізді жолдан тастап кетеміз. Генералға кейін соғамын.

	Тығыз істер бар.





ОН АЛТЫНШЫ ТАРАУ




	Талай күндерге созылған сот процессі жүруде. Тəжірибелі заңгер өңкей жастарға мынадай қиын қылмысты іспен мемлекеттік айыптаушылықты жүктеуге тəуекел ете алмай, оның ең жауапты бөлігін өз міндетіне алған. Қарсылық білдіргендерге, тергеудің денін өзім жүргізгендіктен, айыптау да менің міндетім деп тоқ етерін бір айтты.

	Адам қарасы көп жиналған сот процесіне осы іске қатысты куəлар мен күдік түскендер, қаза болған банкирдің тума-туысқандары түгел қатыстырылды. Мемлекеттік айыптаушы мінберге шыққанда алдыңғы қатарда қара жамылып қақшиып отырған банкирдің шешесіне қарағанда, ананың қара сұр жүзінің мың құбылғанын байқады. Талай қым-қиғаш қылмысты басынан өткерген тəжірибелі тарлан өзінің жүрек тұсының шымырлап шаншығанын байқап, қалтасынан нитроглицериннің бір түйірін тілінің астына салды.

	Мырза мен Айдардың жанында отырған Шолпан оның қатты толғанысын сезіп, «бекем болыңыз» дегендей, күлімсіреді.

	– Бірнеше айға созылған тергеу барысында барлық жағдай жан-жақты анықталып, банкирдің өліміне байланысты барлық айғақтар жиналғандықтан, қылмыс жасағандардың қылмысы толық дəлелденді деп есептейміз, – деді бас тергеуші, – отбасының трагедиясынан басталған бұл істе банкирдің қызметіне қатысты себепсалдар жоқ деген тұжырымдама жасалды. Бұл өлімнің басты себебі – банкирдің көңілдесі стюардессаға арналып дайындалған уды оның байқамай ішіп қоюынан болғандығын сараптама дəлелдеді. Ол уды бір емес екі рет ішіп, шарапқа əбден езіліп тұрған удың салдарынан жүрегі əлсірейді. Осы тұста оған екінші рет қастандық жасалып, көңілдесі стюардессаның кəмелетке толмаған інісіне еріп жүрген баскесер қылмыскердің – Андрейдің қолымен оның денесіне есірткінің шамадан тыс мөлшерімен ине шаншылғандығын сарапатама көрсетті. Осы есірткі онсыз да əлсіреп жатқан қаржыгердің ажалына себеп болады. Бұрын сотталған кəнігі қылмыскер жанындағы кəмелетке толмаған баладан құтылу үшін, оған да есірткі беріп есінен тандырып, содан соң, мотоциклге байлап, саяжай жанындағы терең суға тастап жібереді. Бұдан əрі қанқұйлы қылмыскер, мерседесті орта жолда қалдырып, өзі шекарадан өтіп кетеді.

	– Енді уды кім ойлап тапты, ол кімге дайындалды, соған көшейік. Уды баласының стюардессаға қатты көңілі ауғанын байқаған Қатира ханым дайындайды.

	Қара сұр əйел:

	– Жалған! Жала жаппаңыз! Мен жалғыз баламды өлтіруге қолым бармайды! – деп отырған орнынан дауыстады.

	– Тыныш отыруыңыз сұралады. Сөз кезегі сізге де келеді, – деп сот төрағасы ескерту жасады.

	– Сіздің берген уыңызды алған, оны пайдаланған адамдардың өз кінəсін толық мойындаған түсінектемелері бар.



	– Осы қылмыстың басты себебі, жетім балалар үйінде өскен қызды балаңыздың болашақта жары болуын қаламағандығыңыздан өрбіген. Одан гөрі төркін жағы мығым менеджер қызды келін болуға қолайлы, лайықты көргендігіңізден, стюардессадан осындай əдіспен құтылғыңыз келгендігі анықталды. Оның куəсі бар.

	– Оңаша бөлмедегі куə кірсін!

	Залға кірген менеджер қара сұр əйелге қарап:

	– Жауыз! Ең болмаса, ішімдегі нəрестені, балаңыздың баласын аямадыңыз ба? – деп ызалына тіл қатты.

	– Сен... Сен... Өлген жоқсың ба?

	Қатира орнынан тұра беріп, сылқ етіп отыра кетті.

	– Менің көзімді жойып, өзіңнің қылмысыңның жалғыз куəсін құртуды ойлаған екенсің ғой... менджер сұп-сұр болып əйелге төне түсті, – сіздің қолыңыз қанға малынған адамсыз, мен тек кездойсоқ сəттілікпен тірі қалдым. Біреуге ор қазсаң, өзіңе көр қазарсың деген. Балаң сенің қазған торыңа түсіп қаза болды. Бірақ сіз онымен де тоқтаған жоқсыз. Өзіңіздің жауыздығыңызды ешкімнің ешуақытта ашпауын қаладыңыз. Мен кейін білдім, сіздің күйеуіңіздің көңілдесі Ажардың жол апатынан қайтыс болуы да сіздің маған жасағандай қайрымдылығыңыздың арқасы екен.

	– Жалған! Жалған жала жаппаңыз! – Қатираның үні дірілдеп шықты.

	– Сіздің жасаған қылмысыңыз өз бөлтірігін өзі қаужаған бөрінің ісіндей жан-жақтың барлығын бүлдірді. Жазықсыздан жазықсыз жандарға күдік түсті. Сіздің жасаған қылмысыңыздың құйтырқылығы сондай, талай қиындықтарға кездестік. Бірақ адам қолымен жасалған қылмысты, адам ашпай қоймайды, – деді мемлекеттік айыптаушы, – сондықтан өз баласының ажалына өзі себеп болып, ауыр қылмыс жасаған Қатира ханымды бас бостандығынан заң тармақтарына сəйкес айырып, жазалануы сұралады. Оның азғыруымен қылмысқа барған, бірақ өзі содан зардап шеккен менеджердің аяғының ауырлығы ескеріліп, шартты түрде бас бостандығынан айыру сұралады. Кəмелетке толмаған стюардессаның інісінің ажалына жеткен, өте қауіпті қылмыскер Андрейге қатаң режимдегі 10 жыл мерзімге бас бостандығынан айыру жазасы бекітілді.

	Бірнеше күнге созылған сот процесінің үкімі мемлекеттік айыптаушының сұраған баптарынан ауытқымай, əділдікпен жарияланды.

	Күдіктен біржолата арылған Айдар мен Мирас тергеушілерге рақметтерін айтып, мəз-мейрам болды.

	Райс болса Мырзаның қонаққа шақырғанын есіне түсіріп, сонда баруға асықты.





ОН ЖЕТІНШІ ТАРАУ




	Күздің күні қараңғылық ерте түседі. Жарықтанбаған кейбір көшелер, тас қараңғы.

	Ақ кірпіштен қапталған жеке үйдің ауласының алдында тұрған Мырза қонағын қақпа алдынан күтіп алды.

	Ауланың ішінен ит үрді.

	– Мырзеке, ит иесіне тартады дейтін. Мынау кімге тартып ашулы болған, – деп қалжыңдады Райс.

	– Қаланың иті даланың адамына тарта ма? Өзімнің ауылда момын төбетім болған. Көрдіңіз ғой. Төбесінен ат ойнатсаң да мыңқ етпейтін. Біз көшерде ұшты-гүйлі жоғалды. Артынан көршім ауыл сыртынан өлігін көрдім деп келді. Жақсы ит өлігін көрсетпейді деген сол.

	– Япырай-а, халық айтса қалып айтпайды деген. Біздің əр сөзіміздің дəмі бар.

	Баршагүл кірер ауызға шығып, амандасты.

	– Жолдасыңыздың қайтқанын естімедік, айып етпеңіз, – деп жуып-шайды. Қарсы бөлмеден шыққан Айдар киімдерін алып ілді. Бір бойжеткен дастарқан жасап жүр. Төрдегі үстелдің үсті тағамға толы.

	– Реке, қалаға келіп қалалық болдық. Төрге шығып отыра беріңіз, – деді Мырза.

	– Дұрыс. Біз жерге отырудан гөрі үстелге үйренгенбіз.

	– Біз де осыған үйреніп қалдық, – деп күлді Баршагүл. Тағы да ит үрді.

	– Айдар, осы келген мамаң шығар, қарап келе қойшы, – деді үй иесі.

	Ауыз үйге шешініп, ішке енген əйелдің аққұбаша өңі мен үлкен қара көздеріне көзі түскен Райстің жүрегі шым етті. Адам адамға ұқсай береді екен-ау. Шолпан мен Гүлназымының арасында бір ұқсастық бар тəрізді. Қараған сайын жалғыздықтың зардабын тартып жүргендіктен бе, жүрегі сыздап, көңілін сағыныш биледі. Тіпті екі бетінің ұшындағы күлімсіреген сайын ойнап шыға келетін шұңқырына дейін аумайды.

	– Шолпанды танисыз ғой, – деді Мырза.

	– Көп болмағанмен, көз таныспыз, – деп күлді заңгер.

	– Ал, Реке, тағы бір жаңалық – анау жүрген Айдардың қалыңдығы, – деп Дарияға қарап иегін көтерді. Соңғы сөзге елең еткен жігіттің анасы, қыз жаққа жалт қарады. Артық айтып қойдым ба деп, Баршагүлге жаутаңдаған Мырза:

	– Енді қалғанын Бəкең айтар, – деп сөз аяғын жұта салды.

	– Бəрін қалдырмай айттың ғой. Айдар жас бала емес, өз теңін тауып тұрған соң несі айып... Дария – менің дəрігерім.

	– Ой, атқышсың-ау. Сенің ғана дəрігерің емес. Осы учаскенің дəрігері десеңші ең болмаса.

	– Бəкең өзін жақсы емдеген соң, келін болуға ыңғайлы деп таңдап алған болды, – деп əзілдеді Шолпан.

	Қуанған мен қорыққан бірдей деп, жүзі біресе қызарып, біресе бозарған əйел мұндай жаңалықтың үстінен шығам деп ойламаса керек. Аузына сөз түспей, əркімнің бетіне жалтақтап қалды. Оның толғанысын сезген Баршагүл:

	– Келініңнің көрімдігін өзіме бересің. Көрімдік алып барып көрсетуім керек еді, – деп қалжыңдады.

	– Қалағаныңызды алыңыз. Мұндай да қуанышқа жететін күн бар екен-ау! – Əйел қалтасын ақтара бастады.

	– Ой, əуре болмаңыз, ойнап айтамын. Келінді үйіңе түсіргенде берерсің, – деп Баршагүл ат-тонын ала қашты.

	Көптен қазақы əзіл-қалжыңды естімеген Райс мəз болып əйелдердің сөзін бар ынта-ықыласымен тыңдады.

	Сол бойы тағам əкелінді.

	– Мəке, баяғыда күздік соятын əдетіңіз бар еді. Содан жаңылмағансыз ба?

	– Одан жаңылып қалған да кездеріміз болды. Құдайға шүкір, қазір қалпымызға түсіп келеміз. – Мырза табақ толы етті турауға көшті.

	Райс қырынан отырған Шолпанның сыры кетсе де сыны кетпеген сұлу жүзіне тағы көз қырын салды. Əйелдің кезінде керім сал болғанын айғақтайтын кербез қимылдары мен суреттей кескінкелбеті көз тартады. «Құдай-ау, пайғамбар жасына таяп қалғанда, ғашық болып қалғаннан саумын ба» деп қысылған Райс əйел жаққа қарамауға тырысты.

	Басқа қонақ болмағандықтан, екеуі қатар отыр. Бір қызығы əйелдің үстінен даланың жұпар ауасының исі аңқиды. Үндемей отыра беруді жөн санамаған Райс:

	– Ауылдың əңгімесін айта отырыңыз, – деді.

	– Күні бойы мектептің жұмысынан қол босамайды. Біздің əңгімеміз бала тəрбиесі. Ол сіздерге қызық бола қоймас. Шолпанның дауысы сыбызғыдай сызылып шықты. Үні де майда. Сөйлеген сайын, жіңішке қастары түйіліп барып, жазылады. Жалпы əдемі əйелдердің барлығы бір-біріне ұқсайды дегенді бір жерден оқыған. Прокурор іштей «Бар қимылы менің Гүлназымымды еске салады екен» деп терең күрсінді.

	– Қай жақтан едіңіз?

	– Тараздан. Күйеуім сол жақтыкі болатын. Бірақ дəм-тұзымыз жараспады. Сосын төркінімнің жанына көшіп келдім.

	Бұдан əрі сөзді созбаған тергеу бастығы осындай əйелден де айырылатын еркек болады екен-ау деп таң қалды.

	– Жүр, Реке, таза ауаға жүріп келейік. – Мырза ас ішіп болған соң, қонағын оңашаға шақырды. .

	Аулаға шығып темекіні рақаттана сора бастаған Райс:

	– Айдардың қалыңдығы жақсы екен, – деді.

	– Шешесі жаман ба?

	– Бас құда болатын болдың, – деп Райс əңгімені бұрып жіберді.

	– Бұйырса, боламыз.

	– Ал шешесі қай пəннің мұғалімі?

	– Биолог па, математик пе, есімде жоқ. Қалаға көшіп келгісі келеді.

	– Əрине, қазір ауылдың да жайы кетті ғой. Үйге кірейік деді, – тергеу бастығы неге екенін көзіне жылы ұшыраған сүйкімді бейнеге тағы бір қарағысы келді. Олар кіргенде, əйелдер əңгімесін тыя қойды.

	Дастарқан басындағылар əр нəрсенің басын шалып, бірталай отырды.

	Ұялы телефонына хабардың белгісі түскенде, Астанадағы баласына кешке хабарласамын деген уəдесі есіне түскен Райс, жалма-жан телефонын ашып қарағанда: «Сақ болыңыз. Бүгін үйге қонбаңыз» деген жазуды оқыды.

	Райс:

	– Тықыр таянғанын білген, біреулер жанталасуда, – деп мырыс етті.

	– Ол да банкирдің өліміне байланысты ма?

	– Жоқ, Мəке, бізде одан да басқа талай-талай жуан жұдырықтарға қатысты істер бар. Солардың бірі болар.

	– Тышқаннан қорыққан егін екпейді. Олар қорқытты екен деп, істерін жауып тастай алмаймыз.

	– Сонда да сақтықта қорлық жоқ.

	– Сақтанғаннан емес, олардың не іздегеніне көз жеткізу үшін, бүгін сіздің үйдің құдайы қонағымын. Ал ертең көрерміз.

	– Дұрыс. Дұрыс. Түн ішінде жол жүрмей, қона кетіңіз.

	Мырза келесі бөлмеге шығып, əйелдерге тапсырма беріп, қайта оралды.

	Екі еркекке төр үйге төсек салып берген əйелдер қарсы бөлмеге жайғасты. Айдар мен Дария əлдеқашан кетіп қалған.

	Үй-іші көшеден олай-былай өткен машиналардың жарығымен секунд сайын жап-жарық болады. Көзі ілініп кеткен Райс ұялы телефонның ызылдаған үнінен оянды. Сағат төрт екен.

	– Райс Сапарович, сіз қайдасыз? Меніңше, сіздің үйге ұры түсті, – деді Мария Ивановна абыржыған үнмен.

	– Мен басқа жердемін. Үйімде алатын ешнəрсе жоқ. Сіз де жата беріңіз. Мен қазір полицияға хабарлаймын. Ал сіз есігіңізді ешкімге ашпаңыз, жарай ма?

	Мырза басын көтеріп алып:

	– Жайшылық па?

	– Үйіме ұры түсіп жатыр дейді.

	– Не дейді?

	– Олар мені іздеп жүрген болар. Қазір мен полицияға телефон соғып, адресті айтамын. Күтушім есігінің глазогінен қарап, оларды көріп тұрмын деп звондады.

	– Сұмдық екен. Байқамасаңыз жазым болып кетіп жүрерсіз, қазір адамның сұрауы жоқ болып барады. – Мырзаның ұйқысы шайдай ашылды.

	– Полицияға хабарладым. Үйіме барып, есігімді жаппасам болмайтын болды, – деп қозғалған Райсқа:

	– Іздеп жүргендер болса, мен мындамын деп барасыз ба?

	Əліптің артын бағыңыз, – деп Мырза тоқтау салды.

	Бірақ Райстың манағы тəтті ұйқысы келмеске кетті. Тағы ұялы телефон дыз етті.

	– Райс Сапарович, полиция келіп, екі жігітті ұстап, алып кетті.

	Есігіңізді мендегі кілтпен жаптым.

	– Тіпті жақсы. Жатыңыз да ұйықтаңыз, – деді Райс.

	– Тыныштық па? – Мырза тағы басын көтерді.

	– Ұрыларды ұстапты.

	Десе де ұйқысы келер емес. Көз алдында сот процесіндегі қара жамылған əйел. Психологтар оның есі ауысқан деп диогназ қойды. Жазадан солай құтылатын түрі бар. Бірақ ар жазасы бар жазадан ауыр.

	Енді Андрейді ұстау ғана қалды. Оған іздеу жарияланды.





ОН СЕГІЗІНШІ ТАРАУ


	ӨТКЕН КҮННІҢ БЕЛГІСІ



	Тергеу бастығының кезекті жұмыс күні оқиғаға толы болды. Шиеленіскен түйіндер шешілді. Иығынан ауыр жүк түскендей болған Райстың үйіне соқпағанына бір тəулік болғаны есіне түсті...

	Түскі тамаққа келгенде, Мария Ивановна:

	– Райс Сапарович, мынадай режиммен жұмыс істейтін болсаңыз. Денсаулықпен қоштасасыз. Мерзімінде ыссы тамақ ішпейсіз, – деп ұрыса жөнелді.

	– Мария Ивановна, за то, қылмысты аштық.

	– Ал кешегі сотқарлар, пəтеріңізден не іздеді?

	– Тіпті білмедім. Мені іздеген болар. Олармен айналысатын уақыт қайда? Үй-ішіне қарасам, бəрі орнында.

	– Сіз қашан келеді деп қол қусырып қарап отырамыз ба? Ана келіншектер келіп, жинасып кетті.

	– Базарда отыратын ба?

	– Базарда отырса ше? Олардың барлығы сіз дегенде ішкен асын жерге қояды.

	– Мені қатты мақтаған соң қайтсін.

	– Жо... ға имандай шыным. Мен бейбақ өсітіп тоқтамай кетем. Шаршап келген шығарсыз. Тамағыңыз дайын, киімдеріңзді өтектеп қойғам.

	– Рақмет. Рақмет.

	– Сізді қалай үйлендірсем екен...а.

	– Əуреленбеңіз. Одан да барып дем алыңыз.

	Су себілінің астына тұрып сергіп алған заңгер тамағын ішті. Теледидарды ашып, соңғы жаңалықтарға құлағын түрді. Сол арада кітап сөрелерінің қопарылысып жатқанына көзі түсіп:

	– Малұғындар одан не іздеді екен? – деп ашуға булығып, кітаптарды реттестіргенде, бұрын көзіне түспеген қызғылт түсті қалың дəптерді көріп, ашып қалғанда, Гүлназымның маржандай тізілген жазуы көзіне оттай басылды.





ГҮЛНАЗЫМНЫҢ КҮНДЕЛІГІ




	Жазу – менің мамандығым. Бірақ көптен қол шығып кеткен соң, қаламды, біртүрлі жүрексініп ұстадым. Бір көргеннен ғашық етіп, өзге дүниені ұмыттырған, жан жарым, сен жұмыс бабымен болса да алыстап кеткенде, өзімді елсізде қалғандай сезіндім. Жиырма жылдан артық жұбымыз жазылмаған, біріміздің бетімізге біріміз жел боп тимеген жан серігім əлдекімдерден шетқақпай көргендігін білдірмей, сабырлылық сақтағанымен, оның жан күйзелісін түсіндім. Бірақ «іш қазандай қайнайды, күресерге дəрмен жоқ» дегендей, əліптің аяғын бағудан басқа амал бар ма? Жалғыз ғана дəтке қуат, оның адалдығына, біреудің ала жібін аттамайтындығына сенемін. Сенемін де, əділ жолдан тайдырғысы келгендердің, оның аяғынан шалғандығына күмəнім қалмайды.

	Қызық, оқып жүргенде, курстастарым тағдырдың тауқыметін тартқандар ғана ақын немесе жазушы болады деп, қызыл-кеңірдек боп айтысып жататын. Осы күні сол пікірлердің де жаны бар ғой деп ойлаймын. Кейде адам жазайын деп жазбайды, жанына жансыз қағаздан медеу іздеп, ішіндегі шерін сыртқа шығару үшін жазады екен-ау. Аяулы жарым, сен үйден алыстап кеткелі осыны сезіндім. Бұрынғы əмпəй-жəмпай болып жүргендерге телефон шалайын десем, олардың қандай көңіл күйде сөйлесетіндігін біле алмай дағдарам. Бұрын прокурордың əйелі болған соң, бəрі жалпылдап, іші-бауырыма кіріп кете жаздайтын. Ал қазір солардың көбісі еріндерінің ұшымен əзер амандасып, тіпті кейбіреуі көрсе де көрмегендей боп өте шығады. Сонда олар мені тек сенің əйелің болған соң ғана сыйлаған екен ғой деген ой келеді маған. Егер олай болса, қандай жасандылық десеңші! Олар адамды мансабына қарай сыйлап үйренгендер екен ғой. Бұдан артық пасықтық бола ма! Өзім тым жақсы журналист бола тұрып, бойымдағы бар талантымды, өзім сүйіп таңдаған мамандығымды махаббатымның жолына құрбан ете салыппын. Кейде өкінем. Егер қолымнан қаламымды тастамасам, осындай күн үшін ғана күлтілдегендер туралы мақала жазар едім. Бірақ сенің жолыңа құрбан еткен нəрсенің баршасына өкінбеймін. Есесіне сүйіктіммен өмір сүрдім. Нағыз бақыттың не екенін білдім. Сол үшін де жолымда сені кездестірген тағдырыма дəн ризамын.

	Адамдардың мінез-құлқы мені қатты ойландырады.

	Бір сəт, күйкі тірліктің құрбандарына қолымды бір сілтедім де, сен қасымда жоқ кездері екеуміздің ең бақытты болған сəттерімізді қағаз бетіне түсіріп, саған қалдырайын деп, қолыма қалам ұстадым.

	Ең бірінші екеуміздің танысқан сəтімізді есіңе түсірейін. Мен онда телдидарда журналист болып істейтінмін. Прокуратураға, баспасөз мəслихатына барғаным есіңде ме? Прокурордың көмекшісі саған жетелеп апарды.

	– Гүлназым, мына жігіт саған сұхбат береді, – деді. Сенің бойың ұп-ұзын болғандықтан, төменнен жоғары қарадым. Көзің өткір екен, тура қараудан имендім. Сен қадала қап, күлімсіредің де:

	– Сізді тыңдап тұрмын, – деп жаныма жақындадың.

	Мен сол жерде-ақ сенің үп деген лебіңнен ұшып кететіндей, бір керемет күйге түсіп, жүрегім атқақтап, кеудемнен шығып бара жатқандай сезімге бөлендім. Сұхбат алып болған соң, мен:

	– Қосымша сұрақтарым болса, хабарласайын, қызметтік телефон нөміріңізді беріңізші, – дедім. Сен жалма-жан телефон нөміріңді жазып бердің де, менің созған саусақтарымды ұзағырақ ұстап тұрып, қоя бердің. Қолың жанып тұр екен.

	Сол күні сенің түр-тұлғаңды көз алдымнан кетіре алмай, есіме сен түскенде жымиып жүрдім. Бес жыл бойы ақын-жазушылардың арасында оқығандығымнан, талай қара сөздің қанын, өлең сөздің жанын шығарған шешен де, көсем де жігіттердің сұлу сөзіне селт етпеген жүрегім, сені бір көргенде-ақ майдай еріді. Мүмкін, махаббат деген осы шығар! Осыған дейін тасжүрек атанған сұлу сенің бір жалт еткен жанарыңнан күйіп-жанып жүре берді. Осы ма екен жұрттың күндіз-түні аузынан тастамайтын махаббаттың құдыреті? Өзім зарыға, жабыға күткен, енді кездеспесе, жалғыз өтуге бел буған қасиетті сезім иесі сенбісің? Сол күннен бастап сені тағы да бір көрсем, жаныңда қас-қағым сəт болса да, тұра тұрсам деп армандадым. Сосын алған сұхбатымды қарап отырып, сенімен хабарласудың бұдан өзге реті болмасын түсініп, телефон нөміріңді тердім.

	Жүрегім дүрсілдегені сонша, өзіме естіліп тұрды.

	– Бұл теледидардан, Гүлназыммын. Сенің қуанып кеткеніңді даусыңнан аңғардым.

	– Сізді тыңдап тұрмын, – сұрағыма, қысқа жауап бердің де:

	– Гүлназым, уақытың болса, бүгін бір жерге барып дем алайық, – дедің. Көңілім судай тасыды. Бірақ əдеп сақтап, кешке қарай хабарласайық, – деп сызылдым. Сен де ренжіген жоқсың. Тіпті бұрыннан көріп-біліп қойған танысымдай-ақ аңқылдап.

	– Жақсы, жұмыс аяғанда телефон шаламын, – дедің емес пе. Содан соң екеуміз жиі кездесетін болдық. Кездескен сайын уақыттың қалай өте шыққанын білмей қалатынбыз. Бір күні бір досың үйлену тойына шақырғанын, соған мені алып барғың келетінін айттың. Мен ыңғайсызданып, бас тартым. Ертеңіне жұмыс аяғында күтіп тұрып:

	– Гүлназ, мен сені мамамен таныстырайын, сосын үйлену тойы жайлы сөйлесейік, – деп, мен үшін де, өзің үшін де шешімді бірден айтып тастадың емес пе? Шынымды айтсам, сені құлай сүйгеніме сенімді болғандықтан, сен не десең де көне бергем...

	Анаң маған қатты ұнады. Ол байғұс жалғыз баласының тас төбеден түсіргендей етіп, қалыңдығын бірден жетектеп келетінін күтпесе керек. Мені қай жерге отырғызуды білмей, біресе төрге, біресе ас үйге жүгіргені естен шығар ма? Қарапайым ғана, қара дүрсін тұрмыс құрып отырған ана мен баланың аста-төк той жасауға шамасы келмеген. Тіпті қалыңдық киетін қымбат көйлек те алған жоқпыз. Бірақ сол сəттер менің жүрегімде мəңгі жазылып, мен бір патшаның баласына тұрмысқа шығып жатқандай шаттыққа бөленгенімнің өзі неге тұрады! Сенің жаныңда мəңгі жүретінімді ойласам болды, аяғым жерге тимей, ұшып жүрген қанатты періштенің күйіне енетінмін. Маған сенің жаныңда жүрудің өзі қол жетпес бақыт болып көрінетін. Апам екеумізге көнелеу ағаш кереуетке төсек салғызды. Сол күндері сен күн сəулесі, мен сенің шуағыңнан нəр алып, сенен қуат алған гүл тəрізді едім-ау. Шіркін, бұдан да өткен сұлу сөздер болса, сол күндерді суреттеп жаза берер едім, жаза берер едім. Осы күні сол бақытты жылдарымды күнделік етіп, күн сайын жазып отырмағаныма өкінемін.

	Жаным, кейде сондай бақытты болып кеткеніме өлердей қорқатынмын. Сол себептен сен бірнəрсеге ұшырап қалама деп үрейленіп, көзіме көрінгенше, байыз таппайтынмын. Осы шат-шадыман күндердің артында, бір қасірет бардай, келер күндерден сескенетінмін.

	Сендей бақытты маған сыйлаған анаңды да ренжітпеуге тырыстым. Бірде ол кісі:

	– Ертеңді кеш хабар жүргізем деп жүгіре бермей, еріңді күтіп үйде отыр. Ертең балалы боласыңдар. Райс аман болса, бір отбасын асырайды, – деп құлақ қағыс жасады. Мамандығымды қимасам да, сенің анаңның көңілін қалдырмайын деп, кезекті демалыстан кейін, жұмысқа шықпай қалдым.

	Сонда сен əзілдеп:

	– Оның не, мен тағы бір журналисті тауып алсам қайтесің, – дедің.

	Апамның құлағы шалып қалған болу керек.

	– Прокурордың əйелі секеңдеп, əркімннен сұхбат алып жүре ме? Сен журналист тапсаң, ол да тағы бір прокурор табар. Əзірге балаларын өсіріп алсын, – деп ұрысып тастады Менің білініп қалған ішіме көзің түскен соң ғана, айыпты адамдай абдырап қалдың. Əй, қожанасырым-ай. Жаныңдағы əйеліңнін жүктілігін де білмедің бе, деймін. Əлде осындай ұсақ-түйектерді көзіңе іле бермейтін ірілігің бе? Тек екеуіміз оңаша қалғанда ғана, неше ай болды деп сұрадың.

	Сен түскі тамағыңды ішіп кеткен соң, апам:

	– Бұл тұқым қуалаушылық деген керемет нəрсе. Бар мінез-құлқы əкесінен аумаған. Ол кісі қызметте жүріп, үйде не болып жатқанына, бала-шағасына көңіл аудармайтын. Атамыз қазақ ердің азығы түзде, қазығы үйде деп бекер айтпаған ғой деп жымиды.

	Шынымды айтсам, бар жақсы қасиеттерін баласында қалдырған əкесіне де ризашылығым шексіз.

	* * *

	Бар дүниені ұмытып, күнделікке үңілген Райс өзін сүйдім-күйдім деп бір ауыз сөз айтпаған, сөзге сараң, сезімге бай сүйікті жарының жан дүниесін енді ашып отырғандай, тапжылмай отырып, күнделікті əрі қарай оқыды.

	* * *

	Күнделігімді бір айдай қолым ала алмадым. Үйдің анау-мынау жұмысы көбейді. Сағын мектепті биыл бітіреді... Экономист болғысы келеді. Ал кішісінің арманы – сен сияқты заңгер болу. Тіпті екеуі де ержетіп қапты. Кеш болса үйде тұрмайды. Ал мен болсам, күндіз елең-селең тірлікпен сенің алыста екеніңді ұмытсам, кешке қарай жалғызсырай бастаймын. Сен бес-алты айдан соң, ораламын деп едің, уақыт жылжымайтын сияқты. Айтпақшы, бүгін дүкен ішінде, əкімнің əйелімен бетпе-бет кездесіп қалдым. Бұрынғы елпілдеуі жоқ, ернінің ұшымен əрең амандасты. Дүкеншімен сөйлескен болып, маған дөң айбат танытумен тұрды. Ал ана төртбақ келіншек, бұрын көрсе болды иіліп-бүгіліп жаны қалмайтын, бұл жолы мені көзіне де ілмей, əкімнің əйелінің алдында құрдай жорғалады. Адамды лауазымына қарай сыйлайтындар осындайлар екен ғой, деп оған жирене қарадым.

	Олардың маған əдейі естірте айтқан сөздері құлағымда қалды.

	– Балаңызды босатыпты. Ұзағынан болсын.

	– Əумин! Қосақ арасында бос кетіп еді ғой...

	– Əрине, əрине, сіздердей ата-аналар баланы жаман етіп өсіре ме...

	– Шүкір, шүкір.

	Олардың сөзінің аяғын есітімедім. Сен қызмет бабындағы жағдайды үйге айтып келмейтінсің. Сонда да болса, соңғы кездегі көңіл күйіңнің болмауы, ақыры басқа облыстың, басқа ауданына аударылуың əкімнің баласының қылмысты болуымен астарлас жатқандығын сезетінмін. Енді соған көзім жеткендей. «Япыр-ау, қылмысы дəлелденіп, ісі сотқа жолданғандарды да, ақтап алуға болады екен-ау. Тіпті бүкіл аудан жұртшылығына мəлім болған оқиғаны жаба салу, бұларға оңай болғаны ма?» деп ойландым.

	– Жеңгей, жеңгей, – деген дауысқа жалт бұрылып қарасам, сенің орынбасарың екен:

	– Рекеңнен хабар бар ма, балалар қалай, өз денсаулығыңыз ше? Үйіңізге жеткізіп тастайын, мəшинаға отырыңыз, – деп қоярда қоймай, көлігіне мінгізді. Жолда келе жатқанда:

	– Жеңгей, жабырқамаңыз. Рекең адал азамат қой. Көр де тұрыңыз, ол кісіге облыстан қызмет беріледі. Ондай прокурор ілу де біреу ғана, – деді.

	– Рақмет, – дедім ақ көңіл жанның ағынан жарылғанына ішім жылып қалды. Айтқаны келсін, бірақ əділдігі үшін жазалауға бола ма? Тіпті ауа райы қолайсыз жаққа науқасқа шалдыққан əйелімді алып бар алмаймын дегеніне қарамай жіберді емес пе? Бірақ сен менің əйелім науқас деп айтпағанда шығарсың. Біреудің алдында ақталу, жағдай айтып жалыну, сенің қолыңнан келмейтін іс.

	Мен өзім енелі болғанша, ене туралы басқаша ойлайтынмын. Оның себебі – менен бұрын тұрмысқа шыққан құрбыларымның көбісі енелерін ұнатпайтын. Тіпті ерлерімен дəм-тұзы жараспағандығына, ең бірінші енелерін кінəлайтын. Соларды естігенде мен де шошитынмын. Жəне де үй тұрмысының тіршілігіне де ебедейсізбін. Осыған қарамастан, енеммен бірден тіл табысқаным – мен үшін сəттілік еді.

	Мен ол кісіден үйдің тұрмыстық ұсақ-түйегінен бастап, келгенкеткен қонақты қалай күту керектігіне дейін үйрендім.

	Бір күні апам, баласына көңілі толмай:

	– Əкесі осындай біртоға қатал адам еді. Кісіге сырын бермейтін. Əйел адамға тіпті ішін алдырмайтын, – деп қалды. Мен «жоқ менің күйеуім олай емес» деп қалай айтайын.

	– Апа, балаңыз ренжітті ме? – дедім.

	– Мені не деп ренжітеді? Күні бойы баламен алысып отырған əйеліне бір жылы сөз айтып, көңілін аулауды білмейді, – деп кейіс білдірді.

	Мен сыр бермедім.

	Мен жер үстінде жұмақ болса жан жарымның құшағы дер едім. Сенің төсектегі мейірімділігіңе, өзіме деген сүйіспеншілігіңе ешбір теңеу таппаймын. Көз тимесін деп, оны ешкімге айтпаймын. Қызғанамын. Мен ылғи да жүрек жағыңда жатушы едім ғой. Сен мені еркелетіп «жүрегім менің» дейтінсің. Əйелін шын сүйген еркек қана солай деп айтады. Мендей бақытты əйел жер жүзінде жоқ. Менің шамшырағым, сен аман жүргенде, менің төрт құбылам түгел ғой.

	Қызық, сені сағынғаннан соңғы күндері жазуға құмар болып алдым. Менің арманым – алыста жүрген арысымның аман-есен, үйге оралуы. Сағынысып көрісер сəтіміз.

	* * *

	Наурыз айы. Биылғы көктем ерте түсті. Қалың түскен қар тез еріді. Ауа райы ылғал болған соң ба, жүрегім жие шаншып, түн баласы ауа жетпей, қиналамын. Дəрігерге барғанымда ұзақ тыңдады. Түрлі дəрілер жазып беріп, мүмкіндігіңіз болса, үлкен қалаға барып, кардиологке көрінуіңіз керек деді. Кіші бала мектеп бітіруі керек. Əзірге үздіктердің қатарында. Мен ауруханаға жатып алсам, оқулары нашарлап, балалар жүдеп қалады ғой. Олар да қорқады. Жүрегім ауырады десем, жанымнан шықпайды.

	– Мама, папама айтсаңшы. Мүмкін жұмысын ауыстырар. Сені дəрігерге көрсетер, – деп жалынады.

	– Қой қызметтегі адамды алаңдатпайық. Папаң уақытша кеткен, өзі де ыңғайын тапса, келеді деп қоямын.

	Аяулы жарым, егер мен олай-бұлай болып кетсем, осы екі ботамды жеткіз. Маған сенің анаң өлерінде алтын алқа сыйлаған. Сол алқаны осы күнделіктің ішіне салдым. Апам маған «жалғыз баламды саған тапсырдым, жан серігі бол, жалғызсыратпа, қандай ауырлық болса да бірге көтеріп, сүрінген жерінде демеу бол, жығылған жерінде жанына табыл» деген болатын. Кеудемде шыбын жаным тұрғанда, сенің көлеңкең боп өтсем, соған риза болар едімау. Бірақ айналдырған ауру алмай қоймас дегендей, санаулы күндерім қалған сияқты. Енді күн өткен сайын өзімді емес, мынау əлемжапырақ дүниеде артымда қалып бара жатқан сендерді ойлайтын болдым. Сен ер адамсың, жалғыз өмір сүруге тиісті емессің. Оның ішінде сен сияқты бар уақытын, бар өмірін өзінің сүйікті кəсібіне арнаған жанға жалғыз өмір сүру қиын. Тамағыңды дайындайтын, үсті-басыңды күтетін, сырыңды бөлісетін серік керек. Сондықтан, жан жарым, анаң маған аманат еткен алтын алқаны өзіңе қалдырып, оны өзің көңілің қалған адамға сыйлап, қалған өміріңді бақытты өткізуіңе тілектеспін. Мұны өзің үшін емес, мені уайымсыз жатсын десең, жаса! Сені жалғыз қалдыруға қимай, қайғыдан қан жұтумен артына қарайлай-қарайлай кетіп бара жатқан мендей құралайың үшін жаса! Менің сенен ақтық өтінішім осы.

	Райс еріксіз тамған көз жасын сүртіп, күнделік дəптерді парақтап қалғанда, жарқыраған алтын алқа жерге сылқ етті.

	* * *

	Ұялы телефон ызылдады.

	– Алло, тыңдап тұрмын.

	– Жолдас полковник, банкирдің орынбасары Жүрсін мырза жол апатынан қайтыс болды. Оған əдейі қастандық жасалуы да мүмкін.

	– Қашан? Қай уақытта?

	– Орынбор тас жолының бойында, кешкі сағат алтыда.

	– Жүргізушісі ше?

	– Жүргізуші ауруханада. Өмірі қауіпсіз.

	– Жарайды.

	Кейде осылай бір түйіндіі шешіп бола бергенде, тағы бірінің пайда болатыны бар.

	Тергеуші алтын алқаны алақанына салып, ұзақ отырды.

	* * *

	Ұзақ сонар əңгіме жол қысқартып, діттеген жерімзге қалай жеткенімізді білмей қалыппыз. Бурыл шашын кейін қайырған отставкадағы полковник:

	– Бұл болған оқиға. Егер əрі қарай тыңдағыңыз келсе, телефонымды жазып алып қалыңыз, – деп күлімсіреді.

	– Осы айтқаныңызды қағазға түсіріп, шытырман оқиға желісімен жазып шығайын. Содан соң хабарласам, – деп уəде бердім.

	– Окей, – деген сапарласым, жүктерін көтеріп сыртқа беттеді. Осы кітапты оқып шыққан соң, менің бас кейіпкерім де хабарласар деген үмітпен мен де əзірге нүкте қоймай отырмын.



	Бірінші кітаптың соңы.





МАХАББАТТЫҢ АЖАЛЫ




	Су бұрқағына қарап ойға батқан жігіт үнсіз біраз тұрды. Оның бар ойы Таңгүлі екеуінің махаббатына қарсы шыққан отбасының құпиясына ауысты. Сəлден соң кейін бұрылғанда, қанға бөгіп жатқан қыздың жансыз денесін көріп, өкіріп үстіне құлады.

	Оқиға болған жерге тез жеткен полиция ауыр қайғыдан сұлық түсіп отырған жігіттің қолын артына қайырып, ала жөнелді.

	Маздап жанған сезім отын мəңгі өшірген қара ниетті қарақшы, қою түнді жамылып, зым-зия жоғалды.





БІРІНШІ ТАРАУ


	АТЫЛҒАН ОҚ



	Жас сəулетші Нұртасқа темір жол вокзалы маңының көрінісі ұнамайды. Архитекторлық құрылысы жаңа заманға сай емес. Өткен ғасырда салынған үйлер, жыпырлаған көліктер, сауда-саттық дүңгіршектері кім-кімнің де талғамынан шыға қоймайтыны анық. Осында келген сайын жаңа жобасы есіне түседі. Біраз есікті тоздырғанымен, оның талай күн, талай түн көз майын тауысқан дүниесіне ешкім мəн бермеді. Бір рет қала мэріне ұсынғанда, қаражат есебін көрген ол «мұны байыған соң, əкелерсің» деп өзіне қайырды.

	Қалтасынан ұсақ тиындар іздестіріп, газет алуға бұрылған жігіт екінші қатардан түсіп келе жатқан жүзтанысты көріп, селт етті. Париждің сəн моделінен аумаған бойжеткен мұның ғана емес, айналасындағылардың назарына бірден іліккен тəрізді. Құрықтай мойынын паңдана бұрып, мінсіз жүзіндегі үлкен қара көздері жаудырап, ұзын кірпіктерін шанши бұған тесіле қарады.

	– Таңгүлі!

	– Нұртас! – қыз лап еткен қуанышын игере алмағандай, жақындай беріп, қалт тоқтады.

	Нұртас таң қалды: «Құдай-ау, бір мезгіл екі рет қайталана ма, осыдан біраз жыл бұрын КИМЭП-тің бірінші қабатында тұрып, жоғарыдан түсіп келе жатқан осы қызды көріп, бірден ессіз ғашық болған. Сол көрініс айна қатесіз қайталанып тұрғандай. «Менде галлюцинация шығар» деп ойлаған жігіт көзін жұмып, басын шайқады.

	Жоқ. Нақ өзі. Сол алғаш көргендегідей жанары рентген сəулесіндей жан дүниесін кескілеп, жандырып барады. Оның сөзбен айтып жеткісіз сұлулығын достары Клеопатраға теңейтін! Тағы да əзəзілдің тырнағына іліккені ме?! Осы қыздың қайғысынан есі ауып кете жаздаған жоқ па?! Ол əрең дегенде өз-өзіне келді.

	Павильонға неге келгенін ойына түсіргендей, қолындағы ұсақ тиындарын сатушыға ұсынды:

	– «Спорт жаңалықтарының» соңғы санын бере салыңызшы?

	Мелшиіп қалған қыздың қайқиған қою кірпігіне мөлдір жас тамшылары ілінді.

	– Кешір мені... Үні дірілдеп, ерні сəл ашылды.

	– Кешіре алмаймын, Таңгүлі! – Жігіттің ішінде булығып тұрған жанартаулары атылып кеткендей, ашудан шиыршық атты.

	– Мені сені кездестірген күніме, сен деп атқан таңыма, сен деп батқан күніме лағынет айтамын. Сен қансыратқан жүрегімді жамап-жасқап, əлі де болса өмір сүргім келеді. Сен мені сатып кеттің! Менің алғашқы кіршіксіз сезімімді, кір шалмаған махаббатымды көзді-ашып жұмғанша, байлыққа айырбастадың! Ең өкініштісі, сенің сол бет пердеңді бес жыл бойы көрмей, көр соқыр болғандығым ғана...

	Қаққан қазықтай бір орнында тапжылмай қалған қыздың аяққолы сал болып қалғандай, міз бақпады. Іштей «Егер мен білген шындықты білсең, сен мені бұлай жазғырмас едің, кешір жаным, басқа амалым қалмады...» деп күңіренді.

	Нұртас жүгіре басып, қаз-қатар тұрған көліктердің шет жағындағы джипіне отырды. Жаңа ғана кездескен бейнені көз алдынан аластағысы келгендей, қолын сілкіледі. Қайда ондай күш! Жүрегі өрт болып өртеніп, қызды бұрынғыдан да қатты сүйетінін, оны сағынғаны сонша, осы арадан кетпей, ең болмаса сыртынан бір көріп қалғысы келетіндігін сезінді. Сосын не істерін білмей, іштен тынды. Өмірге құштар ақжарқын, ақкөңіл жігітті сүйгенінің опасыздығы тозақ отына салғалы қашан?! Сол аярды күтпеген жерден кездестіргенде, оған деген ашуы ілезде тарап, ынтызарлығы күшейе түскеніне ызаланып, тұла-бойы от боп жанып барады. Қайда барып сөндірер, кімге барып шағынар?!.

	Неге сонша алдандым! Неге сонша соқыр болдым! Ақыры шамның жарығын алам деп мерт болған көбелектің күйіне түстім! Неге ғана жолықтым баянсыз махаббатпен?! Жігіт жан-жағындағылардың жолын бөгеп тұрғанын сезіп, жалма-жан машинасын оталдырды да, беті ауған жаққа безе жөнелді. Ешкімді көргісі келмеді. Ешкіммен сөйлескісі келмеді.

	Өткен күндердің өзегін өртеген өкініші мен күйініші енді ғана жазыла бергенде, қайтадан бетпе-бет келуі ауыр соққы болып тиді. Тіпті, еркінен тыс бір күш итермелеп, оны бəз-баяғыдай еркелеткісі, жұпар исі аңқыған шашынан иіскегісі келді.

	Ол өзін «Намыссызбын! Жігерсізбін!» деп іштей қанша рет қайраса да, қызды алда-жалда жек көріп кете алмапты. Тіпті, оны ұмыттым, енді көргім келмейді деп жүргені – өзін-өзі жұбатуы ғана екен...

	Нұртастың есіне студенттік кездері түсті. Сол шақтың мəңгілік бастарында тұрмағанын айтсаңшы?! Қандай шат-шадыман күндер еді!

	Ол күн сайын лекциядан соң, Таңгүліні төменгі қатардан күтіп алатын. Пəтерді де бір көшенің бойынан жалдады. Екі қыз бірге тұрады. Нұртас та сол маңайды жағалаған. Барлығының ішім-жемі бір. Нұртас пен Таңгүлі бір-бірін көрмесе тұра алмайтындай, шын ғашықтар еді-ау. Қос ғашық тəтті сезімнің жетегіне еріп майдай балқығанмен, Нұртас өзін-өзі билей алмаған адам хайуанмен бірдей деген ұстанымнан танбаған. Мүмкін сонысы орны толмайтын опық жегізді ме екен, осы күндері ойласа, іші удай ашиды. Ылғи ол күнге де жетерміз-ау деп, ішкі дүлейін тежеп тастайтын.

	Əдетте сұлу қыздар бағасын біліп, кекірейіп немесе сұғанақ көздердің сұқтана қарағанына мəз болып, қылтың-сылтың ететін болса, Таңгүлі жер қозғалса қозғалмайтын салмақтылығымен, кірпияздығымен дараланатын. Оның бұл ерекшелігі Нұртастың сенімін шыңдай түсті.

	Қыздың томаға-тұйық мінезіне қарама-қарсы, ашық-жарқын, кімге болса да əдемі əзілі дайын тұратын Нұртасты қызғанғандар Таңгүліге «суық сұлу» деп ат қойып, айдар тағып, сыртынан күндейтін. Ұзын бойлы, дөң мұрын, қырғи қабақ, екі бетінен нұры тамып тұратын Нұртасқа талайлар ғашық болғанмен, оған талақтай жабысқан тəкаппар сұлудан тартып алуға батылдары бармайтын.

	Талайларды тамсандырған, талайларды таң қалдырған екеуінің арасындағы пəк сезім мен мөлдір махаббатты бір күнде өшіріп, берген сертінен, өлмей айрылмаспыз деген антынан аттап кеткен опасыз жанды қалай кешіруге болады?! Осылай оңашада мүжілген жігіт əрі-беріден соң, ол да мен сияқты өткенді ойлап, өкініш отынан өртенеме екен деген ойға түседі. Сосын өзінің кек сақтамайтын жігерсіздігіне ызаланып, ашудан жарыла жаздайды.

	Бір сəт ең қымбат тойханада дүрілдетіп той жасап, фейервергтен от шашып, олигархтың баласының қолынан ұстап, лимузиннен түсіп, үлбіреп бара жатқан аққудың көгілдіріндей сұлуды көз алдына елестетті.

	Сол күні Нұртас мейрамханадан шықпай, таң атқанша ішкен.

	Жағдайын түсінген достары жанынан шықпады.

	– Осыдан кейін қыздарға қалай сенуге болады? Байлық десе басынан айырылады. Періштеге балап жүрген сұлуымыз сайқымазақ болып шықты, – деп күйінгендерге Нұртас «не смейте!» деп саусағын шошайтып, сес көрсеткен.

	Содан бері екі жыл өтті. Бүгін сол жазылмайтын жарасы, таусылмайтын мұңымен бетпе-бет кездесті. «Ол мұнда не істеп жүр екен, əлде олигархтың баласынан айырылып үлгерді ме?» Сəулетші түрлі ойдан шаршап барып, ұйықтап кетті.

	* * *

	Күздің ерте түсетін кеші. Күн бұлтты. Сіркіреп бастаған жауын, бірте-бірте үдей түсті. Саябақтың қасына көлігін қойған Нұртас рөлге басын сүйеп біраз отырды. Таңгүліні вокзалдан көргенде, өшіп бара жатқан сезім қоламтасын біреу көсеп қалып, ол қайта бықсығандай, əрі-сəрі күйге түскен. Соңғы кезде оған деген сүйіспеншілігі орны толмас өкпеге, сатқындықты кешірмейтін кекшілдікке ұласып бара жатқандай, оны еске алмауға тырысатын. Осы соңғысы ақыры жеңіске жетті ме, көргенде жер-жебірене жетіп, бұрылып жүре берем деп ойлайтын. Бі...ра..қ. қай...да?! О, Құдірет! Оның көзіне көзі түскенде, сол өкпесінің бəрі желге ұшқандай, өзі құлай сүйген сүйкімді бейне баяғыша магниттей тартып, бойын əрең биледі. Ұмытылып бара жатқан уыз сезім жүрегін шымырлатып, көңілі құлазыды. Бір ауыз сөзге келмей, көлденең көк аттыға еріп кеткен бейбаққа қарауға, енді онымен тілдесуге ешбір зауқым жоқ деп жүргенде, тағы да сергелдеңге түсті. Осылай мең-зең күйде жүргенде, ұялы телефонынан «Ақырға рет өтінемін, айтатын бір ауыз сөзім бар. Кешкі сағат онда саябақтағы су бұрқақтың жанында кездесейік» деген sms-ті оқыды. Оқыды да, тағат таппады. Еркінен тыс бір күш безілдетіп, əр минутті, əр секундті санап, уақыт өтіп болмады.

	Саябақта демалушылар сиреген. Алагеуімде бақтың ішіндегілерден гөрі, жанынан өтіп бара жатқан қара-құра басым. Бейуақытта жүргендер келім-кетімдер. Əлдебір себептермен сəбилерін бала-бақшадан кеш алғандар баласының қолынан тас қылып ұстап, зыр жүгіріп барады. Жігіт өткен-кеткенге үнсіз қарап отырып, ойға шомды. Осыдан екі жыл бұрын болашағы ап-ашық күндей еді. Оқуын бітірген соң, сүйгеніне үйленіп, одан сəби сүйіп, мыналар тəрізді бала-бақшаға жүгіріп, жұмысына барып, тіршіліктің ең бақытты, ең лəззатты шақтарын басынан өткерем деп ойлаған. Құрылыс архитекторы өзінің жеке өмірін осылай жоспарлап, одан соң сəулет өнерінің жаңа туындысын сызып, керемет шаһар тұрғызсам деп қиялдайтын.

	Оның осы көрікті ойы мен көркем болашағының бір күннің ішінде күлі көкке ұшты. Алғашқы соққы басқа біреуден емес, өзінің туған анасынан келді. Офисінде Таңгүліні шешесімен бірге көрген. Анасы аяқ астынан тулап «Ол қызға үйленбейсің, только через мой труп» деп аспанға ырғыды. Ешнəрсеге түсініп болмайтын шытырман оқиға сол күні жалғасты. Ұялы телефонына қыздан

	«Нұртас, мені ұмыт! Мен басқаны сүйемін!» деген хабар түскенде, жігіт есінен танғандай болып қалды.

	Сол бойы аласұрып, жұмбақты шешуге тырысты. Қыз болса ұялы телефонын тарс өшіріп тастады. Оның жолын күндіз-түні тосып, екі көзі төрт болған Нұртас арада бір тəулік өткенде, ажал айырмаса, адам айырмас деп жүрген Таңгүліні шетелдік көліктен бір жігіттің қолтығынан демеп түсіріп жатқанын өз көзімен көрді. Онымен де қоймай, екеуі бір-бірін қимағандай, емініп ұзақ тұрды. Бес жыл бойы алақанына салып аялаған ақ гүлін біреудің таптап тастағын сезгендей болған Нұртас енді қайтып ол маңға жоламайтындай боп безіп кеткен. Сертін бұзып сергелдеңге салған сұлудың есімін бұдан былай ауызына алмасқа ант еткен... Ол ол ма, арада аз уақыт өткенде, жанына балап сүйгені мұнай олигархының баласына тұрмысқа шығып, шет елге кетіп тынды.

	Таяуда вокзалда көрген сəттен бастап, Нұртас оны баз-баяғы қалпында сүйетіндігін сезініп, өзімен-өзі арпалысты. Енді ғана көңілі суып, жаралы жүрегі жалғыздыққа үйренгенде, сұрқия сұлу тағы алдын орады. «Е, сорлы жүрек! Сорлы сезім! Сені өшіріп тастайтын, жүректі жұлып тастайтын бір күш болсайшы! Соншалықты азапқа тап болғаным, бағым ба, сорым ба?! Кеудеңді аяқаптай етіп жүретін Нұртас, өрлігің қайда! Намысың қайда! Ақ, адал жүрегіңе қан жылатып қанжар салған қара бетті кешіре саламысың?! Жоқ! Жоқ?! Ешқашан көргім, лебізін естігім келмейді десе де, соның тартқан кермесіне көгенделген қозыдай маңырай беретін маубас болғаның ба?! Жігіт ызадан атқып шыққан көз жасын сүртті. «Сонда да менің жазығым не?! Не деп ақталмақ?!» Көкірегіне шер болып қатып, шерменде күйге түсірген осы сауалдарының ғана жауабын білгісі келді. Сағатына қарады да, машинадан түсіп, алға жылжыды.

	Айнала қою қараңғылық. Кеңестік дəуірде көл табанға егілген ағаштар тез өсіп, ну орманға ұласқан. Соларды сиретіп, ортасын саябақ жасағандықтан, жан-жағындағы биік қарағай мен емендердің арасы ит мұрны өтпестей қалыңдық. Саябақ ішіндегі əр жерден жылтыраған неон шамдарының жарығы түбінен əрі аспайды. Жігіт су бұрқағының жанындағы орындықта отырған қызды анадайдан таныды. Ол да орнынан көтерілді. Екеуі де амандасқан ишаратпен бастарын изесті.

	Қыз күрсінді. Жігіт оның жанынан əрігерек ысырылып, қолапайсыздау қимылмен отырды. Оның бар болмысынан «Айтатыныңды тезірек айт, сенің қасыңда отыруға зауқым жоқ» деген көңіл күй есіп тұрды.

	– Түсінем, – деді Таңгүлі. Жігіттің ашуы лап етті.

	– Нені түсінесің?! Менің алданған, азапқа түскен жанымды түсінем демекпісің? Түсінбейсің, Таңгүлі! – деді ызадан жарылардай, – оны мен сияқты басынан кешірген адам ғана түсінеді.

	– Сенің ойыңша, мен басымнан кешірмеген екенмін ғой?! Жігіт қолын сілтеді.

	– Жоқ! Сен мен сияқты сүймеген екенсің! Сен мені өтірік алдап жүргенсің. Саған мен емес, байлық керек екен.

	– Жалған! – қыз ұшып тұрды.

	– Жалған?! Сонда сенің қылығыңды қалай түсінуге болады?

	– Қалай түсінсең, олай түсін. Саған тұрмысқа шығуыма анам рұқсат етпеді. «Ол жігітке шықсаң, бізді көрмейсің! Екінің бірі» деп табандап тұрып алды. Нұртастың даусы оқыс шықты.

	– Немене олар астыртын сөз байласып алған ба, менің де анам солай деген! Дегенмен, сен əп-сəтте күйеуге шығып үлгердің. Маған деген мəңгі сөнбейтін сезімің де, қас қағымдық екен. Ақтал, ақтал! Сен естіген үкімді, мен де естігем! Бірақ мен айтқан серт, берген уəдеден тайғам жоқ. Ондай ойым болғанда жоқ.

	– Мен сені ұмыту үшін, көз көрмес, құлақ естімес жаққа кетіп қалайын деп шешім жасадым. Бірақ қателігімді кеш түсіндім. Нұртас, мен сенен басқаны ешуақытта сүйген емеспін. Сүйе алмайды екенмін. Кешір жаным! Менің алдымда анам мен екеуің таразыға түстіңдер. Қайсысыңды таңдарымды білмедім. Ақыры – өзімді құрбан еттім. Бұл құрбандығымның тым артық екенін кеш түсіндім. Сенсіз маған өмір жоқ! Тым болмаса сен дем алған ауамен дем алайын, сен жүрген жермен жүрейін деп елге оралдым. Мені кешірмейтініңді де білемін. Оны өзім де қаламаймын. Тек бір-ақ өтінішім бар, менің ендігі жерде өмір сүруім үшін тырнағым ілінетін бір сəуле керек. Онсыз мен тағдыр тұманында адасамын. Маған аналық бақыт бер! Маған сəби сыйла! Мен сенен онан артық ешнəрсе талап етпеймін. Талап етуге хақым жоқ. Егер сенен сəби сүйсем, соны өмір бойы алақаныма салып əлдилеп, соны ғана бақытым деп өтер едім!

	Қыз тізерлеп отыра кетті.

	Арқалығы бар орындықтың арт жағы ну орман. Нұртас су бұрқаққа қарай бұрылды. Қыз бүгіліп барып, орнынан тұрды. Осы сəтте ағаштың арасынан дыбыс қорғағышы бар револьвердің үні «таңқ» етті. Су бұрқағына қарап, ойға батқан жігіт ештеңе естімеді. Үнсіз біраз тұрды. Оның бар ойы, екеуінің махаббатына қарсы шыққан отбасының құпиясына ауысты. Сəлден соң кейін бұрылғанда, қанға бөгіп жатқан Таңгүлінің жансыз денесін көріп, өкіріп үстіне құлады.

	Қыз атылған жерге тез жеткен полиция ауыр қайғыдан сұлық түсіп отырған жігіттің қолын артына қайырып, ала жөнелді.

	Маздап жанған махаббат отын мəңгі өшірген қара ниетті қарақшы, қара түнге сіңіп, зым-зия жоғалды.





ЕКІНШІ ТАРАУ


	БАС ТЕРГЕУШІ



	Қазан айы жаңбырлы, салқын. Өткен ғасырда салынған екі қатарлы кірпіш үйлер уақытпен бірге тозатын адам тəрізді бұрыштары жарылып, іргетастары мүжіліп, күні өткенін көзге шұқып көрсетіп тұрғандай əсер етеді. Тергеу бастығы жаңадан салынып жатқан үйлерден жайлы пəтер алуға талай рет оқталғанымен, үйреншікті жерін қимады. Кешегі қатты нөсерден үйдің сылақтары тағы да түсіп, сыртынан ұсқынсыз көрінгені сондай, алғаш рет «пəтер ауыстырмасам болмайтын шығар» деп ойланды. Есік алдына келіп тоқтаған қызметтік көлігіне отыра беріп:

	– Мына суық өтіп барады ғой, – деп күңк етті.

	– Пешті қостым.

	– Дұрыс жасағансың.

	Райс төс қалтасын қарманып, ызылдаған ұялы телефонын тауып алды.

	–Тыңдап тұрмын. Жолдамын, аздан соң, кабинетте боламын. Прокуратурадан отставкаға шыққан полковниктің тергеу басқармасын басқарғанына таяуда үш жыл. Өзіне салса осы мерзім зейнеткерлікке шыққанға дейінгі бар жылына татиды. Бірақ адам баласы тозаққа да үйренеді дегендей, жаңа қызметіне де еті үйренді. Кейде шыдамы сыр беріп, кетіп қалғысы-ақ бар. Ал жұмыс күні басталып, оның шым-шытырығына енген соң, кету түгілі, өмірінің қыл үстінде тұрғанын ұмытып, ажал аузына талай-талай барып қайтады. Ондайда қырау басқан шашын, біразға келген жасын тарс есінен шығарып, есіл-дерті қылмысты ашуға ауып, қарамағындағы өрімдей жастардың оққағарындай қауіп-қатердің өтінде жүреді.

	Ертелетіп келіп, есік аузында тұрған тергеушісі Асхатқа:

	– Кіріңіз, – деп есікті ашық тастап, төрге озды. Орта бойлы қағылез жас жігіт қолындағы қағаздарын аударыстырып, ілесіп ішке енді де:

	– Баяндауға рұқсат етіңіз! – қолын шекесіне апарды.

	– Отырыңыз. – Райс ресмиліктен күнделікті жұмыс кестесіне көшуге шақырды.

	– Қалай тыныштық па?

	– Кісі өлімі екеу. Біреуі саяжайда, бұрын сотталған адам. Екіншісі суға батқан машинаның ішінде тұншығып қалған қыз. Қалғандары үйге түсу, көшедегі бұзақылық, жеңіл-желпі жарақат алғандар.

	– Ұрылармен, бұзақылармен учаскелік полиция айналыссын.

	Анау атылған қыздың өлімінен белгілі болған бірдеңе бар ма?

	– Əзірге жоқ, жолдас полковник.

	– Жарайды. Бара бер.

	Бас тергеуші үстелінің үстінде жатқан қалалық «Эврика» газетінің соңғы нөмірін алып, күндегі əдетімен ондағы «Факт нашей жизни» бетіне көз жүгіртті. Онда «Авиатор-2» бау-бақша ұжымында ағайынды екі жігітті өлтірген қылмыскердің 1992 жылы осындай адам өлтіргені үшін 10 жылға сотталғаны, ал 2000 жылы қарақшылығы үшін тағы да 10 жылға сотталып, арада 4 жыл өткенде шартты түрде мерзімінен бұрын босатылғаны жазылған. Сол қанқұйлы қылмыскердің қолынан бұл жолы 29 жəне 30 жастағы бір үйдің екі боздағы қаза болған. Полковник таңдана басын шайқады. Осындай баскесерлерді түрмеден жеңілдік жасап босата берген соң, олардың қолымен талай жан түршігерлік қылмыстар жасалатындықтан, қазір қарапайым халық қорғансыздық күйге түсуде. Қанды қол қарақшыларды түрмеде шірітудің орнына, бостандыққа жіберіп, жұрттың басын қауіп-қатерге тігушілер жазаланса ғана, ауыр қылмысқа тосқауыл қойылмақ.

	Қала көшелерінде саңырауқұлақтай қаптап кеткен машиналарға шабуыл жасау қайтадан бас көтерген. Солар туралы бүгінгі нөмірде де «Toyota-Land Cruiser» 2010 жылғы машинаны ұрылар қуып кеткендіктен, жəбірленуші шығынды 16 миллионға бағалапты. Тап осындай маркалы 2009 жылғы көлік те қолды болыпты. «Өз-өзіңе мықты бол, қоңсыңды ұры етпе» дегендей, жалпы, мұндай қылмысқа көлік иелері де кінəлі. Қазір көптеген көліктер далада жатқан іспеттес, оларды күзетшісіз, көшеде, есік алдында қалдыруға иелері қорықпайды. Көлік қожайындарының осындай қамсыздығын пайдаланған баукеспелер қапысын табуда.

	Тергеу бастығы газетті былай ысыра беріп, ондағы «Махаббаттың ажалы» деген мақаланы көріп, қолына қайта алды да, алдындағы кнопканы басып қалды. Есікті ашқан көмекшісіне «Асхатты шақыр» деп бұйырды.

	– Қыздың өлімі туралы журналистерге мəлімет берген кім?

	– Ішкі істер департаментінің баспасөз хатшысы болар.

	– Мен сіздерге айттым емес пе, менің рұқсатымсыз ешбір мəлімет берілмесін деп. Оқыдыңыз ба, ол жігіттің кінəсі дəлелденбегеніне қарамастан, сүйген жігіті қызды атып өлтіріпті деп сенсация жасаған. Əлі ешнəрсенің беті ашылған жоқ. Алдын ала болжау жасалмасын дегенім қайда! Ал қазір жігіттің ата-анасы дау шығарса не дейміз?!. Кешіріңіз, баспасөз хатшысы кінəлі дейміз бе? Шынында да, бұл мұқият тергеуді қажет ететін оқиға. Жігіттің оған қатысы бар ма, жоқ па, оны тергеу барысы ғана анықтайды.

	– Жолдас полковник, аты-жөні жазылмаған ғой.

	– Құдай сақтағанда, сол ғана біздің ақталатын жеріміз. Ал ол жігіттен жауап алдың ба?

	– Алдым, бүгін тағы шақырамын.

	– Жақсы, бара беріңіз.

	Райс кеше өзінің қабылдауында болған күдіктінің шешесінің қылығын есіне түсіріп, қабағын түйді.

	– Қызды Нұртастың өлтіруі мүмкін емес. Олар бір-бірін шын сүйген ғашықтар. Бар бəле қыздың ата-анасынан. Олар байлыққа қызығып, сүймеген адамына тұрмысқа берді. Солай болса да, екі жас бірін-бірі ұмыта алмады. Бұл қызғаныштан жасаған күйеуінің ісі, – деп, қайта-қайта пысықтады.

	Баласы үшін шырылдап отқа түсуге даяр отырған ананың қайғысына ортақтасуға тырысқан тергеу бастығы:

	– Сіз алдын ала абыржымаңыз. Бұл өлімнің бірнеше версиясы болуы мүмкін. Тергеу барысында барлығы тексеріледі. Сондықтан қазір бір шешім айту қиын, ақырын күтіңіз, – деп басу айтқан.

	Орнынан тұрып, есікке жете берген əйел, бір нəрсесін ұмыт қалдырғандай, қайта оралып, сөмкесінен қомақты пакетті алып, үстел үстіне қойды. Мұндай тосын қылық күтпеген Райс əп-сəтте абдырап қалды. Баласы қылмыс жасады ма, жасамады ма белгісіз, тек күдікті ретінде оқшау орында уақытша отырғаны үшін пара беру деген не деген сұмдық!

	Тергеу бастығы алдындағы пакетке бомба жатқандай үрке қарады.

	– Бұл, əзірге, балам аман-есен құтылатын болса, əлі де қомақты сый жасауға əзірмін!

	Райстың құлағы шыңылдап, ашудан тұтығып қалды..

	– Алыңыз! Жедел түрде алыңыз! Əйтпесе, қазір сізді ұстатып, пара бергеніңіз үшін жаптырып тастаймын!

	Полковниктің түтеп кеткен жүзіне, ашудан дірілдеген саусақтарына қарап, сасқан əйел:

	– Кешіріңіз, қазір бəрі алады ғой. Қысылмаңыз, екеумізден басқа ешкім білмейді! – деп күмілжіді.

	– Тез, алыңыз! Болмаса, қазір кезекшіні шақыртам! Ғалия пакетті алып, сөмкесіне салды.

	– Түсінбедім. Сіз ерекше жансыз ба, əлде менен ғана алмайсыз ба?

	– Кабинетті босатыңыз! Менің алдыма екінші рет келуші болмаңыз! Сіздің бұл ойыңызды білгенде, кіргізбейтін едім!

	Райс жедел қызметкерлерін жинады.

	Тергеушілер атылған қыздың қасында болған жігіттің кінəсі туралы бұлтартпас айғақтың жеткіліксіздігін, бүгін босатпаса, қамауда отырғанына 72 сағаттан асып, заңсыздыққа жол берілетіндігін айтты.

	– Онда қолынан еш жаққа кетпеу туралы қолхат алып, кепілдікпен босатыңдар. Ана күйеу жігіттің айналасын тексеру қажет. Əйелі екеуі заңды түрде ажырасқан ба?

	– Жоқ.

	– Асхат, күдіктіні босатпай тұрып, маған алып кел!

	Райс оның шешесінің оқыс қылығынан соң, жігіттің адалдығына да күмəнданайын деді. Ақшаның құдіретімен күн көріп, көздерін май басқандар болса, олардан бəрін күтуге болады. Сондықтан жігітті жібермес бұрын, өзім сөйлесейін деп шешті.

	– Құп болады, жолдас полковник, қазір уақытша оқшаулау орнына телефон соғып, сізге əкелсін деп айтайын.

	Жапонияның ертеден келе жатқан «нинсо» деп аталатын ғылымы адамның бет əлпетін «ашық кітапқа» балап, кімнің кім екенін бет əлпетінен білуге болатынын дəлелдеп шыққан. Ұзақ жыл бойы талай қылмыскермен бетпе-бет келіп жүрген Райс жауапқа əкелінгендердің белгілі бір қылмысты жасаған-жасамағанын кескін-келбетіне, сыртқы түріне қарап отырып байқауға болатынына көзін жеткізген. Оның болжауынша, адамның бет əлпеті – оның жан дүниесінің айнасы. Соған қарап, оның не нəрсеге қабілетті, не нəрсеге қабілетсіз екендігін айыруға болады. Алдындағы қылмыстық істердің том-том болған тігіндісін оқып отырған бас тергеуші, бөлмеге күдіктіні кіргізгенде басын көтерді.

	Бір көргеннен назарға ілігетін ұзын бойлы, қырғи қабақ сымбатты жігіттің өзін-өзі ұстай білетін сабырлы, салмақтылығы көзге ұрады.

	– Отырыңыз, Нұртас Сартаев боласыз ба?

	– Сартаев Нұртас Ертісбайұлы.

	– Мамандығыңыз?

	– Құрылыс архитекторы.

	– Қай жақтан бітірдіңіз?

	– Алматыдағы КИМЭП-ті.

	– Қашан?

	– Екі жыл бұрын.

	– Қайда істейсіз?

	– Қалалық архитектура мекемесінде бөлім бастығымын.

	– Жобаңызбен салынған үйлер бар ма?

	– Бар. Аяқталып қалды. Жаңа мөлтек ауданда.

	– Жақсы, қаза болға қызбен арадағы қарым-қатынасыңыз туралы айтып берсеңіз?

	Нұртас басын көтерді.

	– Ол менің ұнатқан қызым. Бес жыл бойы бірге жүріп, бірге тұрдық.

	– Сонда жақын қарым-қатынаста, дəлдеп айтқанда, ерлі-зайыпты есебінде болдыңыздар ма?

	Жігіт біраз үнсіз отырды.

	– Егер сенсеңіз, болған жоқпыз. Біріншіден, біз бір-бірімізге өлердей ғашық болдық. Бір-бірімізге сендік. Пəтерде тұрдық. Отбасылық жағдайға дайын емес сияқты болып көріндік. Оқу бітіріп, қызметке орналасқан соң, үйленуді ұйғардық. Бəрі де аяқ астынан бұзылды. Бір күні анам офисінде қызды шешесімен бірге көріп, ол қызға үйленуіме үзілді-кесілді қарсы екендігін айтты. Оның анасы да дəл осындай үкім шығарыпты. Алдымыздан адам айт са сенбейтін асу пайда болды. Осы түйін шешілмей жатып, қыз олигархтың баласына тұрмысқа шығып үлгерді. Күтпеген жерден біздің аялаған асыл махаббатымыздың күлі көкке ұшты. Егер шет елдердегідей тергеу ісі болса, мен солардың қызметін міндетті түрде пайдаланған болар едім. Өкінішке қарай, бізде тергеушілік қызмет дамымаған.

	Қызды бір жеті бұрын вокзалдан көрдім. Ол кешірім сұрамақшы болды. Мен ашуланып, қайырылмадым. Көп ұзамай саябақта кездесуге шақырған sms түсті. Əр жағын өздеріңіз білесіздер. Оны не үшін атты? Менің ойымша, ол оқ маған арналған, қараңғыда қарақшының қолы қалт кеткен болуы керек. Біздің сəтсіздікке ұшыраған сезіміміз – екеуімізге ғана ортақ қасірет еді. Сонда маған немесе оған оқ атқан үшінші адам кім? Соны менің де білгім келеді.

	– Сонда осындай жауыздыққа кім барады деп ойлайсыз?

	– Білмеймін. Қызғаныш шығар. Менің ойымша, ажыраспақшы болған күйеуі ғана осындай қастандық жасай алады. Бірақ, біреудің обалына қалғым келмейді. Оның қандай адам екенін білмеймін. Кесім айту қиын.

	– Сіз еш жаққа кетпеу туралы қолхат қалдырып, кепілдікпен босанасыз. Бірақ бұл сізден күдік түсті деген сөз емес. Нағыз қылмыс жасаған адам табылғанша, сіз күдіктінің қатарындасыз. Сондықтан бізден рұқсатсыз, еш жаққа кетіп қалмайсыз. Қажет болса, кез келген уақытта жауапқа шақырамыз.

	– Бұл өлімді ашуға сіздер қандай мүдделі болсаңыз, мен де сондай мүдделімін. Нағыз қылмыскер ұсталмайынша, менің жаным жай таппайды. Себебі күдіктің өтінде мен тұрмын. Мұндай жүкпен тыныш өмір сүру мүмкін емес.

	Жігітті алып кеткен соң, Райс тергеушілерін қайта жинады.

	– Бұл жігіт қылмыс жасағанға ұқсамайды. Нағыз қылмыскерді іздеу керек. Күйеу жігіттен жауап алдыңыздар ма?

	Асхат желкесін қасыды.

	– Жауап алдым. Ол да ұқсамайды.

	– Ұқсамайды деген сөз ғана, біз күдік түскендердің қылмысты иə жасағандығын, иə жасамағандығын нақты дəлелдейтін бұлтартпайтын айғақ іздеуіміз керек.

	– Ата-аналары үйленулеріне неге қарсы болған, соны білдіңдер ме?

	Ешкім жауап қатпады.

	Өз бетінше ізденбейтін қызметкерлеріне көңілі толмаған тергеу басқармасының бастығы:

	– Қылмыс іздеудің бет жағында қалқып жүрмей, түп-тамырын қазу керек қой. Жарайды, жұмыстарыңа кірісіңдер!

	Сол бойы шыр еткен телефонды көтерген Райс, тыңдап болып, тұрып бара жатқан қызметкерлеріне отырыңдар деп қолымен ишара жасады.

	– Үйінде өлтірген бе? Криминалистер барды ма? Қазір жіберемін.

	– Олигархтың баласын өлтіріп кетіпті. Үйінде. Асып кеткен.

	Немесе асылып өлген. Əлі анықталмаған.

	– Мұны қалай түсінесіздер?!

	– Мүмкін ол қызды немесе жігітті атуға киллер жалдап, кейін ақша беруден бас тартқан болар, – деді Асхат.

	– Ім... мм.. вариантың дұрыс. Соны дəлелдейтін факті керек. Демек, қызды өлтірген сəулетші емес. Оның қатысы жоқ. Оны босату керек.

	Талай қанқұйлы қылмыстың ізін суытпай ашатын Райс осы жолы тығырыққа тірелгендей, күн-түн демей жүргізіп жатқан ізденістерінен нəтиже шықпағандығына алаңдаулы. Қазір қылмыс жасаудың түрі өзгерді. Асылып өлу, буындыру, дəрімен уландыру – тағысын-тағылар. Бірақ көпшілік орында, адам аяғы басылмай тұрып, оқ атқан қылмыскерді таба алмау – құқық қорғау органдарының қауқарсыздығын көрсетеді. Жығылған үстіне жұдырық дегендей, олигархтың баласының өлімі тағы қосылды. Бұл екі өлімнің арасында байланыс болуы əбден мүмкін. Ол сүйгеніне кездесуге барған əйелін атып, өзі ар азабына шыдамай асылып өлсе ше? Олай болған күнде де, қалай дəлелдеуге болады?

	Қала тұрғындарын дүр сілкіндіріп, қоғамдық пікір туғызған қылмысты уақыт өткізбей ашу тергеушілердің алдына бірінші кезекке қойылды. Ел ішінде алып-қашпа əңгіме көп. Соның қайсысына құлақ салсаң да, қыздың өлімі туралы түрлі жорамалдар айтылуда. Бірақ екі отбасы да əзірге артық сыр ашпайды. Сонда оқ иесі кім? Нұртастан бірнеше рет жауап алынды. Ол жаралы арыстан тəрізді. Оның айтуынша, су бұрқақтың жанында серуендеп жүргендерді өз көзімен көрген. Бірақ қылмыс болған сəтте бəрі тым-тырақай қаша жөнелген. Солардың бірі болмаса, бірі оқ атқан адамды көрмеуі мүмкін емес қой. Полиция сол маңайда болған бір ғана жігітті əрең деп қолға түсіріп, əзірге соның айтқан мəліметтері назарға алынуда. Оның айтқан құнды пікірі: «Қыздың жанындағы жігіт мылтық атылғанда, су бұрқаққа қарап тұрды. Оқ атушының жігітті көздегені, немесе қызды көздегені белгісіз. Меніңше, ол жігітті көздеді, оны байқап қалған қыз кеудесімен қалқалап, оқ соған тиді» деген сөзі. Бұл Нұртастың өлімге қатысы жоқтығын дəлелдейтін басты айғақ. Демек, қараңғыны жамылған қарақшы қыздан емес, жігіттен құтылуды ойлаған? Сонда не үшін? Ол кім?

	* * *

	Тергеу бастығы келесі күні жұмысқа келісімен лездеме өткізді.

	– Атылған қыз бен олигархтың баласының өлімі жайлы тергеу не болып жатыр? Ана жігіттің əкесі Астанаға барам, арнайы комиссия шақыртам деп, айқай-шу көтеруде. Балам мен келінімді өлтірген жауыз бостандықта жүргенде, қарап отырмаймын деп, елді дүрліктіруде. Қандай жорамалдар бар?

	– Криминалистер қызды олигархтың баласы өлтіріп, кейін өзі асылып өлген деген версия жасайды. Қызды атқан револьвер керуетінен табылды.

	– Оған қоса күйеу жігіттің қойын кітапшасынан «21-қазан. Сағат он. Саябақ, су бұрқақ. Борис» деген жазу табылды.

	Асхат тамағын қырнады.

	– Осы жазудың қашан жазылғандығын, ондағы Борис дегеннің кім екендігін анықтау туралы жұмыстар жүргізілуде.

	Райс басын көтеріп алды.

	– Ұмытпасам. Бұл қыздың атылған күні.

	– Иə, қыздың атылған күні.

	– Ал, Борис деген кім?

	– Білмейміз. Соған сұрау салынды.

	– Ол біреудің жапсырма аты болуы мүмкін. Бұрын сотталған болса, түрмеде отырып шыққандардың тізімін қарау керек.

	– Киллер болуы да мүмкін. Олигархтың баласы оған тапсырыс беріп, қызды аттыруы мүмкін.

	– Айғақ бар. Қыз атылған револьвер, олигархтың үйінен табылды емес пе?

	– Онда əкесі неге аспанға атып жатыр?

	– Сезікті секірер болмасын.

	– Вообщем, кітапшадағы сөзді тексертіңіздер. Борис деген кім? Түрмеден шыққандардың, киллерлердің ішінен іздеңдер. Полицияға тапсырма беріңдер!

	– Майра!

	– Иə, тыңдап тұрмын жолдас полковник!

	– Сіз, осы отбасыларының ар жақ-бер жағын зерттеп, біліңіз. Қажет болса, таныстарын, қатысатын отбасыларын тауып алып сөйлесіңіздер! Барлық құпияны білуіміз керек. Соның əрқайсында өлімнің сыры жатуы мүмкін.

	– Асхат, олигархтың үйіне бақылау орнат!

	– Майра, машықтанушы қызды қасыңа ертіп ал. Ол да үйренсін. Мен сендерге үш күн мерзім беремін. Кез келген жаңа деректер мен мəліметтер дер уақытында хабарлансын. Мен департамент бастығына үш күннің ішінде қылмыс ашылады деп уəде бердім. Егер аша алмайтын болсаңдар, отставкаға кетемін.

	Полковниктің соңғы сөзінің қатты əсер еткені сонша, бөлме ішінде өлі тыныштық орнады.

	– Енді ашылайын деп тұрған істі ашу керек қой, – бастық даусын жұмсартты.

	* * *

	Тергеушілері шығып кеткен соң, бас тергеуші безілдеген телефон тұтқасын көңілсіз көтерді.

	– Ау, Реке, амансыз ба, көптен хабарласапай кеттіңіз, аман– саулық білгім келген, – деді ескі танысы Мырза. Тергеу бастығының даусы бірден өзгерді.

	– Мырзеке, сіз бе едіңіз, жоғарыдағы жан алғыштарым ба десем, түнде үй қызметшім, өзіңіз білесіз ғой, Мария Ивановнаның жүрегінің талмасы ұстап, ауырып қалды. Жедел жəрдем шақырып, ауруханаға жөнелттім. Немересін қайда жіберерімді білмей, көршіге тастадым.

	– Бізге əкеліңіз. Баршагүл мəз болсын. Бүгін Шолпан келді.

	Сізді қонаққа шақырғалы отыр едім.

	– Қол тимейтін шығар. Кешке қарай хабарласайық. Онда жүргізушім баланы сіздерге апарып тастасын. Əзірше бола тұрсын.

	– Жарайды, жарайды.

	Соңғы кезде қала тынымсыз. Жастардың арасында текетірес көбейіп, өлім-жітім жиіледі. Облыстың терроризмнен де құр алақан еместігін айқындайтын оқиға да құқық қорғау органдарын дүр сілкіндірді. Тəжірибелі заңгер мұның бəрінің түп-тамыры адам факторына барып тірелетінін сезеді. Бірақ «баяғы жартас бір жартас» деп ұлы ақын зар жылап өткендей, сыбайластық, тамыр таныстық пен жең ұшынан жалғасу, билік басындағылардың жеке бастың қамын ойлаудан əрі аспауы, пагон таққандардың мафиямен ауыз жаласуы, қарапайым халық пен құқық қорғаушылар арасындағы қарым-қатынасты ушықтырып, қоғамдағы ауа-жай бір күн былай, бір күн олай, тұрақтылықтан алыстап бара жатқандай.

	Полковник таяуда əзербайжан жазушысы Чингиз Абдуллаевтың «Связной из Багдада» романын оқыды. Бұл роман Қазақстанда болған оқиғаның желісімен жазылған, егер ондағы оқиға ойдан шығарылған болса, күнəсі мен кінəсі жазушының ар-ожданында. Онда Павлодар түбіндегі ядролық қалдық сақтау көмбесінен жарылғыш жасауға қажетті элементтің террористік мақсатта ұрлануы жəне оның барлық кедендік бекеттерден, əскери шекарадан ешбір тосқауылсыз өтіп кеткендігі баяндалады. Қазіргідей жауапсыздық белең алғанда, ондай оқыс оқиғаның кез келген жерде орын алатынына күмəн келтірмейтіндейсің. Бірақ оны басқа елдің жазушысының жазғаны өкінішті. Жалпы, желісі қоғамдағы қалыптасқан шындық ахуалды баяндайтын кітаптардың жетімсіздігі, рухани құлдыраудың бастамасы екендігін жазғыштардың ескермейтіндігі, өкінішті.

	Жоғарыдағы романның авторы оқырманға сауал қоя отырып, оған өзі жауап береді. «Сіз Беслан немесе Буденновка оқиғасының неден болғанын қалай түсінесіз? Осыларға қарап отырып, құқық қорғау органдарының бір-бірімен қаншалықты ауыз жаласып қалғандығын болжағандай болмайсыз ба? Əйтпесе, осыншама қаружарақ қайдан алынады? Олардың барлығын шет елден əкелді дегенге сенесіз бе? Əрине, жоқ. Барлығы жергілікті жерден сатып алынады. Қару-жарақтан гөрі бір бума доллар əкелу жеңіл емес пе? Соның күшімен бүкіл проблеманы шешуге болады. Осы оқиғаларда əскери құпия сеніп тапсырылғандардың ішінен біреуі террористермен ауыз жаласып, ақша табуды ойлағандығына, мен риясыз сенімдімін».

	Əзірбайжан жазушысының кітабында ядролық қалдықтар лабораториясы мен улы элемент тасымалданған бөшкелерден радияция сəулесін алып зақымданған адамдар бейқамдықтың құрбаны болып, мезгілсіз ажал құшады. Осы жолдарды оқығанда, қалдық көмілмеген қаласы мен даласы кемде-кем қазақ халқының қандай қауіп-қатердің өтінде тұрғанына көз жеткізгендей боласың. Егер осы кітапты əрбір ұлтжанды азамат оқып шығатын болса, ұрпағымыздың амандығы үшін байлыққа ұмтылу емес, алдымен ядролық қауіп-қатердің көзін жоюға ұмтылу керектігін ұғынар ма еді?..

	Қаланың шет жағындағы түрменің жанына келіп тоқтаған Райс көз алдынан көсіліп шыға келген кең далаға көптен көріспеген көзкөргенімен қауышқандай телміре қарады. Қазақ қуанса құйындатып шабатын даласы, қайғырса жығылып жылайтын даласы, сол баяғы момақан күйінде томсарады. Дала перзентінің жүрегі дір етті. «Қайран дала, қайран қазақ, бірде жылап, бірде күліп, қайда кетіп барасың?!»

	Оның қарсы алдындағы айқара ашылған есіктен ылғи қоңырқай киім киген жас жігіттерді полиция қаумалап бір жаққа алып бара жатты.

	Ғасыр қылмысына жататын «алтын бандыларынан» жауап алуға келген тергеу бастығы талай келіп жүрген жолымен түрме қожайыны отырған сұрғылт ғимаратқа беттеді.

	Осы кезде ұялы телефоны шыр етті.

	– Жолдас полковник, сізбен ақылдасу керек болып тұр, – деді Асхат.

	– Бір сағаттан кейін боламын.

	Ол алдынан қарсы кездескен түрме бастығымен қол алысты.

	– Комиссар Мегрэ, келдің бе ?

	– Шерлок Холмс жетіспейді, амал жоқ, өзім жүрмін.

	– Менің кабинетім бос. Сонда алып келеді.

	– Рақмет.





ЕСКІ ТАНЫС




	Райс түрмеден шыққан соң, ауруханаға соғып, үй қызметшісінің тəуірленіп қалғанын білгеннен кейін, Мырзаның үйіне беттеді. Адам мінезі аумалы-төкпелі. Бүгін ертеңгіліктен бастап, қызметтегі аужайға байланысты, көңіл күйі болмаған, түс ауа сабасына түсті. Қарамағындағы тергеушілерінің тəжірибесіздігі іске қол байлау болса, олардың əлеуметтік жағынан қорғалмағандығы да күнделікті жұмыстарына əсер етпей қоймайды. Көбісі пəтер жалдап тұрады, балалары бала-бақшаға орналаспаған, əйелдері жұмыссыз. Соған қарамастан, олар аянбайды. Бірақ əр кəсіптің бағын жандыратын өз орындаушысы болады, мысалға, тілшілікті қолынан жазу келетіндер атқара алатын болса, дəрігерлік арнайы дипломы бар, мейірбан жандардың қолынан келеді. Тергеушілік те сол сияқты ерекше кəсіп. Бұған шынында да анау əлемге əйгілі «сыщиктер» тəрізді қылмысты ашуға таланты мен қабілеті жететіндерді тарту қажет. Бірақ ондай тума таланттарды қайдан табасың? Жастардың ішінде ізденіспен іс атқаруға тырысатындар табылады. Соларға материалдық, моральдық қолдау жасау жағы жетіспейді.

	«Қысқа жіп күрмеуге келмейді» дегендей, жалақы мөлшері есептеулі, артыққа қимылдатпайды. Үкімет айлықты өсіргенімен, нарық қымбатшылығынан тұрмысты жақсартуға ықпалын тигізіп тұрғаны шамалы. Əйтеуір, ата-анасы, пəтерлері барлары амалдап күн көруде. Бір жас тергеушіні қанша ұстап қалғысы келсе де, ұстай алмады. Оның азғантай айлығы пəтер жалдаудан ауыспағандықтан, ақыры мұнай компаниясына заңгерлік қызметке ауысты. Оның қылмыс ашудағы қабілеттілігі ерекше танылатын. Амал не, жіберуге тура келді. Ол кетерде: – Жолдас полковник, қайтып келемін. Шамалы қор жинап алайын, – деп ақталды.

	– Жарайды, жарайды, қай уақытта келсең де, саған есік ашық, – деп шығарып салған. Бірақ ол айналып келем дегенше, бұл креслода кім отыратыны белгісіз. Райстан өзге адам болса, оның қылмыс ашудағы талантын бағалай ма, əлде болмаса «бұрын неге шықтың, бізде орын жоқ деп, шығарып сала ма?» Оны кім білсін. Райстың ендігі үміт артатыны Асхат, қазір ауыр қылмыстық істер соның мойнында. Бөлімдегі барлық тергеушілердің істері бастан асады. Тек қана кісі өліміне байланысты əрқайсысына екі-үш іс ілінген. Бес-алты жылдан бері сүйретіліп келе жатқандары да бар. Олардың ашылар-ашылмасы да белгісіз. Бір жағынан қоғамдағы аура соған қолайлы. «Көрмедім деген бір сөз, көрдім деген көп сөз» деп куəлер полицияға жəрдем беруден бас тартады.

	Қалың ой үстіндегі Райс Мырзаның үйіне тақап барып тоқтады. Терезенің алдындағы қарағай мен қайыңның жапырақтары сарғайып, сидиып, əйнектен үйдегілердің жүріс-тұрысы анық көрінеді. Шашын желкесіне түйген бойшаң əйелді сұлбасынан таныған Райс «Шолпан кетпеген екен ғой» деп іштей қуанып қалды. Қарсы шыққан Мырза:

	– Біз сізді келе алмайтын шығар деп, күдер үзіп отыр едік, жұмысыңыздың мəн-жайын білеміз ғой. Ас дайын. Мақтап жүреді екенсіз, – қалбалақтап алдына түсті.

	– Ой, Мырзеке, сізді мақтамағанда кімді мақтаймын? Күздің күні осы қалада күздік соятын жалғыз сіз. Қыста соғым соятын жалғыз сіз.

	– Енді үйреніп қалған ауыз, жемей тынбайды.

	Сөзді аз сөйлегенмен мəнерлеп, ұтымды айтатын, жүріс-тұрысы кербез, ой-өрісі кең, қандай тақырыпта болсын жазылып сөйлесіп, серігін жалықтырмайтын Мырзаны Райс қатты сыйлайтын. Тіпті, соңғы жылдары осындағы бірге туған туысындай, араласқұралас болып алды.

	Төргі бөлмеден көрінген Баршагүл мен Шолпан:

	– Саламатсыз ба, хош келдіңіз? – деп екеуі қатар дауыстады.

	– Мына Мырзекеңнің еті таусылатын емес. Ет дегенде бет бар ма, уақыт тауып келдім.

	– Сіздің келгеніңізге əруақытта қуаныштымыз. Көптен соқпай кеттіңіз. Күздік демегенде, бүгін де келмейтін едіңіз, – Баршагүл ашық мінезімен, тарпа бас салды.

	– Мына Шолпан да мақтап жүреді екен, бүгін конференцияға келіпті.

	Райс қырын қарап тұрған əйелдің шырайлы жүзіне, тіп-тік денесіне шақтап тігілген қоңыр қызыл костюм юбкесінің бар сымбатын нобайылап, жарасып тұрғанына көз жүгіртіп үлгерді. Кейбір əйелдердің жасына жас қосқан сайын жасарып, гүлдей түсетіндігін бұрын да аңғарған. Көрмегелі біраз уақыт болған танысының құлпырып, екі бетінің нұры тамып, жəудір көздері күлімдеп тұрғанын байқады. Шығыс сұлуларына тəн сопақша бетіне сəн беріп тұрған үшкір мұрны да шебер суретшінің қолынан шыққандай мінсіз. Алғаш танысқанда өзінің өмірден ерте өткен аяулы жары Гүлнəзбен бір ұқсастықты тапқандай болған тергеуші осы жолы оның өзіне тəн бір тартымдылығы бар құпия жан екенін сезінді.

	– Мұғалімдер конференциясы тамыз айында өтіп кетпеді ме?

	– Жоқ. Мектеп директорларының жиналысына келдім. Жақыннан бері директор болып тағайындалдым, – деді Шолпан жанарын жалт еткізіп.

	– Иə, Шолпанның сондай жаңалығы бар екен. Бізде бүгін естіп, құтықтап жатырмыз, – деген Мырза қонағын төрге өткізді.

	– Қазір мектеп директорлығына ешкім жолағысы келмейді. Мен де ат-тонымды ала қашқанмын. Мұғалімдер дауысқа салып сайлаған соң, басқа амалым қалмады.

	– Қазір қай жерде де оңай емес. Ондай-ондай проблемалардан бəріміз де құр алақан емеспіз. Дегенмен, əріптестеріңіз сенім артқан соң, қуануыңыз керек, құтты болсын, – деп Райс оның қолын қысты.

	Шолпан қызара күлімсіреді.

	Үлкен баласы банкіде күзетшісі болып жүргенде шаталып, қосақ арасында бос кеткелі тұрғанда, қол ұшын созған Райсқа оның алғысы ұшан-теңіз. Ұзақ жыл өзін əйел ретінде бақытсыз сезінуі, сүйдім-күйдім деп қосылған күйеуінің қызықты отбасынан іздемей, қыз-келіншек қуалап кетуі, жүрегіне жазылмас жара салған. Алғашқы сүйгенінен көңілі қалған əйел содан соң, ешкімге алданбауға, ешкімге тұрмысқа шықпауға серт бергендей, томаға-тұйық өмір кешуде еді. Сөз салғандар, қырындағандар болғанмен, сезіміне серік таппаған соң, жалғыздықты хош көрді.

	Ең алғаш Мырзаның үй-іші арқылы танысып, басына қиын іс түскенде көмек көрсеткен заңгерді үлкен ілтипатпен, жиі есіне алатын. Жақында оны ұжымы зейнеткерлікке шыққан директордың орнына ұсынды. Алғашқыда азарда-безер басын ала қашқанымен, «балаларың болса қалада, жұмысты білесің» деп ауданнан келген өкіл көндірді. Бір есептен ол да жақсы екен. Қазір күні бойы мектептен шықпай, уақытының қалай өткенін білмей қалады. Бірақ жанын жегідей жеген жалғыздығы, арқа сүйер азаматының жоқтығы үнемі білінеді. Тіпті, мойынына жауапкершілік жүгін салып алғалы, сондай бір сыр бөлісер, қиналғанда ақыл берер серіктің керектігін анық сезінеді.

	Ондайда Райсты есіне алады. Баршагүл қанша мақтап жақындатқысы келгенімен, қаланың лауазымды қызметкерінің бұған көңілі ауып, тең санауы екіталай. Солай бола қалған күнде де, балалары үйлі-баранды болып, оң-солын танығанда, екі жарты бір бүтін боламыз деп тұрмыс құруы да қисынсыз тəрізді. Бірақ сонау алдамшы махаббатынан кейін, көңілін селт еткізіп, оңашада ойландыратын жанды көрген сайын тұла бойын билеген əлдебір елегізуден арыла алмайды. Біразға келіп қалғанмен, жүзін алдырмаған, келбеті келіскен, киім киісі, жүріс-тұрысы ерекше мұндай ер азаматпен қайда барса да, қай ортада жүрсе де өзінің мəртебесі биік болатынын да сезеді. Осындай азаматқа жар болуды тек қана мен емес, кез келген əйел армандайтын шығар деп Шолпан жие ойланады.

	Міне, бүгін қайта жүздескенде, көңілі тағы алабұртып, үнемі асығып жүретін, үнемі бұған аса бір ыстық ықыласпен қарап, сонымен жүрегін жылытатын Райстың бұл жолы да, аздан соң бəрімен сыпайы қоштасып, бұларға беймəлім өз дүниесіне сіңіп кететіндігіне қынжылды.

	– Шолпан! – Бұл селк етті.

	– Ойланып отырсыз ғой. – Райс иығынан сипады.

	– Кешіріңіз, – деп жымиған əйелдің бетінің шұқырына күлкі үйіріліп, сүйікті жарын есіне салды. Райстың жүрегі сағыныштан сыздады.

	– Сіздің ауылға қонаққа баруға бола ма?!

	– Əрине, о не дегеніңіз! Қонаққа есігіміз ашық. Мырзеке, бəріңіз келіңіз! Сіздерді шақырып жіберу көңілімде жүрген. Мына тынымсыз тіршіліктен қол қалт етпейді. – Əйел ағынан жарылды.

	– Тіпті, кешіктірмейік. Келесі жексенбіде қонақ болып кетіңіздер!

	– Келесі жексенбі дейсіз бе? Онда барамыз. Егер менің бір тығыз жұмысым болып қалмаса, жоқ, тығыз жұмысым болса да барамын. Райс əйелдің саусақтарынан ұстады. Ол жанарын төмен салды.

	– Шыныңызды айтыңызшы, жалғызсырамайсыз ба?

	– Сіз ше?!

	– Жақында жан жарымның өзіме жазып қалдырған күнделігін тауып алып, оқыдым. Содан кейін ойлана бастадым. Реті келгенде, сізге де оқытармын.

	Сырттан Мырза кірді.

	– Мырзеке, келесі жексенбіде Рекеңді, сіздерді қонаққа шақырып отырмын, – деді Шолпан сасқалақтап.

	– Біз дайынбыз, ең бастысы осы кісінің қолы бос болса болды, – деді үй иесі.

	– Мен уəде бердім, – Райс орнынан тұрды, – Енді жүретін уақыт болды.

	– Қалайша, əлі ерте емес пе? – Шолпанның сөзі шын жүрегінен шыққаны сонша, Райс жалт қарады. Жанарлары түйіскенде, бұдан былай бір-бірінен көз жазып қалғысы келмейтіндігін екеуі де сезінді.

	«Атылған қыз туралы қылмыс ашылған соң, жалғыздықпен қоштасам» деп ойлаған бас тергеуші шытырман оқиғаны шешуге асықты.





ТӨРТІНШІ ТАРАУ


	БЕКБОЛДЫҢ КҮНƏСІ



	Жаңашыл басхатшы М.Горбачевтың «əр нəрсені өз атымен атайық» деген атақты ұраны қала мен даланы шарлап жүргенде Бекболдың екі ұлдан кейінгі қызы дүниеге келді. Ерте тұрып кеңсеге бара жатқан совхоз директоры есігінің алдындағы кішкене төбешіктен сап-сары сарғалдақтың гүл ашып тұрғанын көріп, таңырқады. Қызымның атын Сарғалдақ немесе Қызғалдақ деп қойсам ба екен. Бұл ненің белгісі? Үйінің алдынан белгі берген ғұмыры қысқа сарғалдақтың нышанын неге жорырын білмей, ішке кірген соң, «есік алдында жердің тоңы жібімей гүл ашқан сарғалдақты көрдім, қызымыздың атын гүлге байланыстырып қояйық» деді əйеліне.

	– Гүл жақсылықтың нышаны. Сəбиіміз сұлу, бақытты болсын, атын Таңгүлі қоялық!

	Сəбираның аузына бұрын-соңды естімеген əдемі аттың түсе қалғанына қуанған Бекбол сəбиді қолына алып:

	– Сенің атың – Таңгүлі! Таңгүлі! Таңгүлі! – деп үш рет айқайлады.

	Сөйтіп əкесі азан шақырып ат қойған сəби гүлдей жайнап, көргеннің көз жауын алатындай көркем болып өсті. Тілі тəтті, қылығы қызық ол, тіпті, осы үйдің шайқалып бара жатқан шаңырағын тіктеп қалды...

	Қырыққа шығып қылшылдап тұрған Бекбол декретке шыққан əйелінің орнына экономист болып келген қылықты келіншекті алғаш көрген сəттен көңілі алабұртып, оның бойынан бұрын өзі кездестірмеген құпия сəнді, жанарынан ғажайып бір сəулені көргендей, оны көрмесе тұра алмайтындай, ынтызарлыққа тап болды. Қалада сыланып-сипанып, күтініп үйренген Ғалияның ұзын шашын өріп, Юля Тимошенконың тəжіндей етіп, маңдайына орап қоюы, қаймақтай өңді жүзі құлпырып, үлкен қой көзі үнемі күлімсіреп, сиқырлы құпиясын сақтай, еркелей қарайтындығы, оның жан дүниесін астан-кестен етіп, ғашықтық дертіне шалдықты. Құлыншақтай денесіне шақтап киетін киімі, үстіне сепкен əтірінің хош иісі кеңшардың жұпыны кеңсесіне өзгеше бір леп əкелгендей, бүкіл еркек біткен соның ғана сəнін қызықтап, осы ауылдағы жалғыз əйел сол сияқты, ауыздарының суы құрып, қылығын қызықтаудан жалықпайды.

	Сұлу келіншек келгелі күйеулерін кеңсеге жіберіп, үйде отырған сыңарларының жаны шүберекке түюлі. Əудемде бір-бірін көре қалса:

	– Жаңадан келген экономисті көрдің бе? – деп сыбырласады.

	– Көрген жоқпын, бірақ шаш түйісі əлгі бір Украинадағы көрікті келіншектің үлгісі дейді. «Ғалияға шашы жарасқаны сондай, оның жанында Юляныкі далада қалады, нағыз қас сұлудың өзі. Біздің бастықтан ол келгелі маза кетті. Көрмесе отыра алмайды. Минут сайын шақырады» деп біздің үйдегі аңдамай айтып қалды, – деді агрономның əйелі инженердің əйелін көшеде кездестіргенде.

	– Бұл еркектерді қойсайшы. Беті қызарған əйел көрсе, аусыл болған сиырдай ауздарының суы құриды. Біреудің қаңсығы, біреуге таңсық деген, анау Украинадағы сұлудың шаш түйісі біздің қазақ əйелдерінен қалған. Бұрын бұрымдары ұзын барша қазақ əйелдері шаштарын орап, төбелеріне түйіп жүрген. Оның несіне дүрліге қалды екен, қаласа, ертең ауылдың барлық əйелі бастарына сондай орама жасап шығады.

	Кеңсеге өзі көрікті, өзі басы бос жас келіншек келді деген соң, көңілі қылпылдап жүрген инженердің əйелі қауіптің өз күйеуінен аулақ екенін естіген соң, есін жиды.

	– Ой-бүй, байғұс-ай, Сəбираның басына күн туды десеңші. Еркектің бір құсы түссе, түбі қоймайды, – деп қапаланды.

	Сол күні күйеуінің түскі асын беріп, шығарып салған бойы директордың үйінен бір шыққанда, Сəбира жаңадан дүниеге келген қызылшақасын емізіп отырды. Кірген бойы:

	– Күйеуің түсте келді ме? – деп көзімен үй ішін тінтті.

	– Келді, жайшылық па? – Сəбиін бесікке таңған Сəбира оның бетіне сезіктене қарады.

	– Қайдан жайшылық болсын. Сенің орныңа қаладан бір əдемі келіншек келіпті. Бүкіл еркек балға үймелеген арадай соның айналасынан шықпайтын көрінеді. Əлгі біздің үйдегі үйге келсе болды, оның сүйкімділігін, жүріс-тұрысының бөлектігін айтып, құлағымның құрыш етін жейді. Сен көрдің бе?

	– Жоға, шаранамен қайда шығамын. Бекбол көп сөйлемейді ғой. Қаладан экономист келді деді де қойды.

	– «Үндемегеннен үйдей бəлі шығады» деген. Сен күйеуіңе көп сене берме! Олардың бəрі солай. Көрікті əйел көрсе, көбелектей айналып, ақыры отқа түседі. Сосын құтқарып көр.

	– Сонда не істеймін? Емшектегі қызылшақаны тастап, соңынан еріп жүремін бе? Егер ондай ойы болса, бəрібір тоқтата алмайсың. Сəбираның қамсыздығына күйіп-піскен құрбысы:

	– Сен осылай қамсыз отыра берсең, ол өз дегенін істемей ме? – деді.

	– Сендер бір нəрсе білесіңдер ме? Күйеуім осы кезге дейін сенімімнен шыққан емес. Жел сөзге еріп, желігуім жөн болмас.

	Мектептен оралған екі тентек əйелдердің сөзін бөліп жіберді. Үшінші баласын босанып, өзінің жасынан əлдеқайда кексе көрінетін сары қарын құрбысына бірталай қарап отырған инженердің əйелі терең күрсініп алды да, етегін қағып, орнынан тұрды.

	Сəбира сырттай сабырлылық сақтағанымен, бір сұмдықты сезгендей, əрі– сəрі күйде.

	Ал Бекбол болса шынымен ғашықтық дертіне шалынды. Əріберіден соң сезімін жасыруға күші жетпейтіндей халге түсті. Үйленгеніне он бес жыл болған əйелімен екеуінің арасында мұндай бір-біріне құмарлық болды ма, болмады ма, оны таразылауға шамасы жоқ. Əйелімен институтта оқып жүріп, танысып, үлкен достықтың артында үлкен махаббат тұрады дегеннің жаны бар ма, ақыры екеуі қосылған. Бірақ Бекболда оған мына тосыннан пайда болған келіншекке дегендей ессіз құмарлық, көрмесе тұра алмайтындай ғашықтық болмағаны анық.

	Сол өзі өмір бойы күткен, күйдіріп жандырып, көрмесе тұра алмайтындай күйге түсірген ерекше сезім бұған кешігіп жеткен тəрізді. Директор таңертеңгі жұмысты Ғалияны шақыртудан бастайды. Көңілі алып-ұшып, есіктен жымиып көрінетін жас келіншек кабинетке кірген бойы, оның айналасы көктем шуағына бөленеді. Көзі мен көзі тоғысқанда, келіншектің жүзі лып етіп, жанарын алып қашады. Күн өткен сайын екеуін де билеп төстеп алған алапат тартылыс күшінің бір күні асып-тасып, жарға жығатынын сезгендей, əйел соңғы кезде онымен көрісуден қашқақтай бастады. Шақырса, жанындағыларды жібереді. Ол солай алыстаған сайын Бекболдың тағаты таусылып, күндіз күлкіден, түнде ұйқыдан айырылды.

	Бір күні жиналыстан кейін, жұрттың артын ала шығып бара жатқан Ғалияға:

	– Сəл кідіре тұр! – деп дауыстады.

	– Жай ма ? – деді келіншек естілер-естілмес үнмен. Орнынан атып тұрған Бекбол:

	– Қашанғы осылай бір-бірімізді қинаймыз. Жаным, Ғалия, мен сені сүйемін! – деп бауырына тартты.

	– Бірақ сіздің бала-шағаңыз... – дей бергенде, ауызын алқанымен басып:

	– Бəрін кейін, кейін, мен кештетіп үйіңе барамын, күт! – деді.

	Сол күннен бастап, өз үйіне баратын жолды ұмытқан Бекболды бір жасқа толған Таңгүлінің қатты ауырып, ауруханаға түсіп қалуы ғана оралтты.

	Тосырқаған балалары, əйелінің жабырқау жүзі аяқ астынан махаббат қызығына бөленіп, желігіп жүрген Бекболдың ар-ұятын шымшылады. Өсіп қалған ер балалары жанынан бір елі кетпей, қайда жүргенін, үйге неге келмейтінін сұрап мазасын алады.

	Жаңа ғана тəй-тəй басқан қызалағының тəтті қылығы оның əкелік мейірімін оятқаны соншалық, ақыры ол бала-шағасын тірі жетім етіп, осы жасқа келгенде, жеке басының қызығымен желігуінің жөнсіздігін амалсыз мойындады. Бір жетіден соң, ат ізін салғанда Ғалия да бұрынғыдай күйіп-жанбай қарсы алды.

	– Қызың қалай, тəуір ме? – деді мұңайып,

	– Шүкір, беті бері қарады. Бірақ менен айырылар емес, өзі тіптін тəтті, ұлдардан қылуасы бөлек. – Бекбол ағынан жарылды.

	– Түптің түбінде осының боларын білгенмін. Əке-шешемнің қолында қалған баламды мен де сағынып жүрмін. Балалардың көзінің жасына қалмайық. Сенімен өткен күндер менің есімде мəңгі қалады. Бұл жерде жүрсем, ұмыта алмаспын. Арызымды үстеліңнің үстіне қойып кеттім. Келгенің жақсы болды. Қалай хош айтысарымды білмей отыр едім.

	– Ғалия, мен сені шынымен ұнаттым, бірақ махаббаттан да зор міндетім бар екенін, кеш те болса ұқтым. Ол – əкелік парызым. Сондықтан, сен де мені кешір! Өмірде өзіңдей аяулымның барлығын көңіліме медеу етіп жүрермін. Сен маған шын сүю лəззатын сезіндірдің.

	Бекбол бұдан əрі тұрса, француз əтірі аңқыған аядай бөлмеден шыға алмай қалатынын сезгендей, далаға атып шықты.

	Артынан:

	– Бекбол, Бекбол, тоқтай тұр!.. – деген əйелдің үні құмығып естілді. Бірақ үш сəбиінің шырқыраған үні құлағынан кетпеген əке алды-артына қарамай, адымдап, ұзай берді.

	Ғалия сол күні қалаға жүріп кетті.

	Содан кейін олардың жолдары тоғыспады. Күйеуінің көзіне шөп салғанын көпке дейін көңіліне дық сақтап жүрген Сəбира да басқа түссе баспақшыл дегендей, басына түскенге көніп, бара-бара отбасындағы жарастық қалпына келе бастады. Соның бəріне Таңгүлінің сүйкімді қылығы себеп болғаны сонша, əкесі қолы қалт етсе, қызын айналып-толғанып, жүрегін жандырған ғашықтық сезімін балаға деген балдай махаббатпен сөндірді.

	Содан соң күлтөбеде күнде жиын деген мезгіл туды. Біраз жыл дəуірлеген кеңес үкіметі құлап, елдің тəуілсіздікке қолы жетті. Бұрынғы қоғамдық құрылыс ыдырап, ұжымшар мен кеңшарлар жеке меншікке қаратылып, нарықтық заманның ілгері-кейінді ырғағына ілесу басталды. Сол өлара кезеңдердің қызығы мен шыжығын бастан өткерген басшының бірі – Бекбол.

	Қоғам қайта құрылғанға дейін совхозда он жыл директор болғанымен, санасы сан саққа жүгіріп, бір дұрыс кеңес беретін жанашыр таппай қиналды. Ауданға барса «Сен не істеп жүрсің, бəрі жеке меншікке қарайды. Құжаттарыңды дайында» деп қоқаңдап отырған шенеуніктер, шынтуайтқа келгенде, не істеп, не қоятындарын өздері де білмейтін. Олардың əуселесін көрген Бекбол

	«Адамдарды не істейміз, олар қайда барып күн көреді? Жылдар бойы жиналған халықтың қазынасы кімнің қалтасына түседі?» деген сауалдармен бас қатырды. Бəрі де тұман. Солай бола тұрса да, əрі-беріден соң, «шаш ал десе, бас алатындардың» асықтыруымен жекешелендіру басталды. Алғашқы кезде іргелес көршілеріне қарап, олар не істесе, соны істеді. Кейін жоғары жақ не десе, соны істеді. Əрі беріден соң, халықтың ортақ мүлкі талан-таражға түсіп, тістегеннің аузында, ұстағанның қолында кете барды.

	Жоғары жақтағылардың ындынын байқаған Бекбол қолдағы барын шөміштеп совхоздың мүшелеріне пайға тарата бастады. Бірақ бұрынғы бір орталықтан басқару мен бағыну болмаған соң, əр адамның қолына тиген қазына байлығы суға сіңген құмдай із-түссіз жоғалды... Бекбол бір кітаптан «тарих соққысынан оған нағыз кінəлілер емес, жазықсыз жандар зардап шегеді» деген дəйексөзді оқыған. Соны қай жазушының, қай қайраткердің жазғанын есіне түсіре алмай қойды. Кім болса да тауып, дəл айтқан деп түйді.

	Сонымен арада əрі тарт та, бері тартпен бес-алты жыл өткенде бұрынғы гүрілдеп тұрған кеңшардың орнын сипап қалғандар беті ауған жаққа көшіп, күнкөріс қамын іздей бастады. Сол жылдары отбасымен қалаға көшіп, пəтер сатып алып, инженерлік мамандығының арқасында күзетшілер дайындайтын ЖШС-ін ашқан Бекболдың шаруасы шалқып кетпегенімен, күнкөрісін айыруға жетті. Бірақ қазір қарап отырса, қазіргі билік басындағылар бəсекелесіп баю жолына түскен. Көпке болсын, қатардағы қарапайым халықтың тұрмысы жақсарсын деп жан салып жатқан ешкім көрінбейді. Бекбол бұрынғы билік басындағылар мен қазіргілердің арасының жер мен көктей екендігін сезеді. Бұл оның кеңестік тоталитарлық режимді аңсағандығы емес, бай мен кедейдің жігі ашылмаған, адамның бағасы байлықпен өлшенбеген кезеңді бағалауы.

	Он жыл бас инженер, он жыл кеңшар директоры болған ол еңбек адамдарымен бірге өсіп, біте қайнасып, мұң мен зарын бірге бөлісіп, əр отбасының тіршілігін бес саусағындай біліп, олардың мұң-мұқтажын бірге шешісуге тырысатын. Бірақ қайта құру кезінде сол халқын қалыпқа салып ұстап тұра алмады. Осы күнге дейін ащы өкініш өзегін өртейді, кейбір ұжымшарлар мен кеңшарлардың халқының ауыз біршілігі, ынтымағы күшті болып, қаймағы бұзылмай қалды. Акционерлік қоғам, жауапкершілігі шектеулі серіктестік деп аттарын түрліше өзгертіп, затын өзгертпей, тұрғындарын көші-қоннан аман сақтап қалды. Бұлардың кеңшарына сырттан қызығушылар көп болды ма, іштегі азғырушылар мықты болды ма, жекеменшік деген желеуді жамылып, талан-таражға салушылардың арандай аузына, сонша жыл тырбынып жиған-тергендері аз уақытта сыйды да кетті. Ортақ малды жинау, өсіру бірнеше жылдарға созылғанымен, жым-жылас ету бір-екі жылдан аспады. Оның ішінде «колхоз –совхоз құрыды, енді бар қаржыны қаланы көркейтуге жұмсаймыз» деген, жоғары жақтағылардың дүмпуі жер жарды.

	Ұзақ жыл кеншар басқарған, халықпен жұмыс жасауда бірталай тəжірибе жинақтаған ол əуелгі кезде өзін басшылыққа шақырар, бір дұрыс қызмет берер деп дəмеленген. Бірақ күн өткен сайын ол үміті үзілді. Тамыр-таныссыз, біреудің сүйемелдеуінсіз ендігі жерде билік басына барудың мүмкін еместігіне көзі жетіп, өз тіршілігін өзі жасай бастады.

	* * *

	Салық комитетіне баратын ол, үйінен ертелетіп шыққанда, жапырақтары сарғая бастаған бұтақтардың басына қонақтаған біренсаран торғайларға, қала төбесінде қалың бұлттай қаптаған қара қарғаларға көзі түсті. Соңғы кездері қарғалар қара құрымдай қаптап кеткен. Сағатына қараған Бекбол салық комитетінде өшіреттің көп болатынын еске алып, жылдамдықты қосқанымен, таңғы жұмысқа барар мерзімде тоғытылған көліктер тосқауылы жүрісін мандытпады.

	Ғимараттың маңында қаптаған машиналардан ине шаншар жер жоқ. Бекбол бір көліктік орынды əрең деп тауып, соған орнықты. Ішке кірген соң, адам-қара сығысқан терезенің алдына барып «соңы кім?» деп дауыстады. Тап жанынан өтіп бара жатқан семіз сары, бұны қай жерде көрдім дегендей, тесіле қарады да:

	– Ау, сен Бекбол емеспісің?! – деп қалт тоқтады.

	– Иə, өзің дəуде болса, Ғалым шығарсың!

	– Ой, батыр, көріспегелі қанша жыл, қанша күн?! – Бірге оқыған курстасы Бекболға құшағын аша ұмтылды. Олар шетке шығып, амандық-саулық сұрасып, қайда жүргендерін, не кəсіппен айналысып жатқандарын білісті.

	– Мен мұнай компаниясының вице президентімін, – деді Ғалым, – салық комитетінің бастығында бір шаруам боп, ертелетіп кіріп шықтым.

	– Инженерлік мамандығың пайдаға асқан екен ғой. Мен ондай табысты жерге қол жеткізе алмадым. Совхоздың директоры болып, ауыл жақта көп жүріп қалдым. Одан оны бір жаққа шығару керек болды.

	– Ау, нағыз майлы жерде болдың ғой. Ондай билік басында жүргендердің көбісі байлыққа белшесінен батып қалды емес пе?

	– Менің сондай қулық-сұмдыққа қабілетім шамалы болды ғой деймін. Тіпті, осында келгелі Сəбираны жұмысқа орналастыра алмай жүрмін.

	– Сəбира ма, ол жақсы оқыды ғой. Мə, мынау менің визиткам, маған жібер, жұмыс тауып беремін.

	– Жақсы. Көп рақмет.

	– Сен олай сызылуды қой, саған баяғы заман емес, заманың түлкі болса, қасқыр боп шал дейтін кезең осы. Егер басқа да проблемаң болса, хабарлас.

	– Мен сол баяғы қалыптан шыға алмай жүрмін.

	– Көрініп тұр.

	«Жаңа жүз достан, ескі бір дос артық» дегендей, Бекболдың əп-сəтте көңіл көтеріліп, үйіне жеткенше асықты. Курстасымен кездесіп қалғанын əйеліне айтқанда, ол тіпті жерден жеті қоян тапқандай, қуаныштан жарыла жаздады.

	– Елдің бəрі сондай тамыр-таныстықпен күн көріп жатқанда, көзкөрген досыңды тапқаның жақсы болды. Сондай шетелдік компанияға сен де ілігіп кетсең, жақсы болар еді.

	– Маған жұмыс берем десе, ертең барам, тездетіп қонаққа шақырып, аралас-құралас болып кетейік.

	Сəбира өзінің ескі де, жаңа таныстарына байланысты талай күтпеген оқиғалардың болатыны қаперіне кірместен, ертеңгі күнге асықты...





БЕСІНШІ ТАРАУ


	КҮТПЕГЕН КЕЗДЕСУ



	Сəбираның көңіл күйімен күздің «бабье лето» деп аталатын шуағы астарлас келді. Қалаға келгелі төрт қабырғаға телміріп, ішқұса болған ол жұмыс берушіге кешіктірмей баруға бел байлады... Ғалымды өзі де талай көрген. Бірақ арадағы соншама жыл адамды қалай өзгерткенін бір Құдай білсін. Қазір бір күннен кейін көргендер, өзгеріп шыға келеді. Оның қасында арада аттай жиырма бес жыл өтті емес пе? Осындай күмəнді ойлардан сергіп, тұрақтағы машинасына кеткен қызын күтіп алуға есік алдына шыққан ол өткір сəулесімен айналаны жадыратқан күннің жылуының жауырынынан өтіп бара жатқанын сезді. Сапырылсқан қала жұртшылығының бірі автобусқа, бірі такси тұрағына, біреулері тағы бір жаққа асығып барады... Бəрі бірінен бірі қашып бар жатқандай бейтаныс, беймəлім дүниенің адамдары.

	Аздан соң, қылышын сүйретіп қыс келетінін ойлаған Сəбира осындай шақтың кеңшарда нағыз қарбаласқа толы болатынын есіне алды. Ауылда тұрғанда жылдың осы мезгілінде малға жем-шөп дайындап, қора-қопсыны жамап-жасқап, басшыдан қосшыға дейін қауырт күн кешетін. Бастықтардың үйі де мал ұстайтын. Сəбира үй шаруасына ұқыпты, бала тəрбиесіне икемді, қонақжай, қарапайым қасиеттерімен ел арасына аты шыққан қадірлі бəйбіше атанған. Бастықтың əйелімін деп кеудесін көтеріп, ешкімге астамшылық жасауды білмейтіндіктен, ауыл тұрғындары оны қатты сыйлайтын. Қазір ойлап қараса, ол кезде ертеден кешке дейін бітпейтін үй тіршілігімен, тамақ пісіріп, балаларын мектепке шығарып салып, күйеуін жұмыстан күтіп, бір сарынды өмір сүрген екен-ау. Сонда да, сол бір сағымдай бұлдырап алыстап бара жатқан күндерін қимастықпен еске алады. Үй шаруасына да, дала шаруасына да үлгеретін, онымен де тынбай, бір-біріне қыдырудан қолы босамайтын, қайран ауылдың ақжарқын, асыл жандары қайда жүр екенсіңдер?! Бекбол да, Сəбира да қалаға көпке дейін үйрене алмады. Бекбол – жылқышының баласы. Мал дəрігері болам деп Алматыдағы ауылшаруашылық институына оқуға түсуге барғанда, қасындағы достарына еріп, талапкер аз болған соң, инженерлер даярлайтын факультетке құжаттарын тапсырды. Онысы дұрыс болғандай, колхоз-совхоз тарап, балапан басына, тұрымтай тұсына кеткен тұста мал дəрігерлері ешкімге керек болмай қалды. Көбісі қолдарына ала дорба ұстап саудагерлікке кірісті. Өзінің қолынан келмегендер əйелінің, бала-шағасының сөмкесін тасумен күн өткізді. Тіпті бір агрономның колхоз базарында қайыр сұрап тұрғанын көрген Бекбол тап соған өзі кінəлідей, оған қарауға жүзі шыдамағанын, көпке дейін аузынан тастамай айтып жүрді.

	Қызының машинасына отырған Сəбира көшедегі бірін-бірі баса көктеп бара жатқан көліктер легінен шошынды. Бағдаршам жасыл көзін жағып болмастан, жүйткіп бара жатқандарды көргенде, жағасын ұстап:

	– Мынау бір есерсоқ қой, осындайлардың кесірінен күнде жол апаты болып жатқан жоқ па, қызым байқа! – деп ескертті.

	Осы сəт үлкен қара көзілдірікті үшкір мұрнының үстіне қондырып алған рөлдегі қызының қаннен-қаперсіз, сағыз шайнап отырғанын көріп, күліп жіберді...

	– Сен тіпті, саспайсың ғой!

	– Апа, бұл күндегі жағдай. Ондайларға жүйкеңді жұқарта берсең, инфаркт боласың. Тыныш, уайымдамай отыра бер!

	Осы кезде бағдаршамда қызыл шам жанып тұрғанына қарамастан, бір қара джип зу етіп өте шықты.

	– Ақымақ! – Қыз сигналын басып қалды.

	– Мына жолмен күнде қалаға барсам, мен шынымен инфаркт болатын шығармын, – деп Сəбира жүрек тұсын басты.

	– Үйренесің. Қаладағылардың бұған көзі үйренген. Таңертеңгісін жұмысқа баратын уақытта, кешке жұмыстан қайтатын уақытта, күнде осындай қарбалас. Əне, гаишниктер, жаңағыны қуып барады.

	– Ол ұстата ма?

	– Əрине, ұстатпайды.

	Ескі қаладағы ең үлкен ғимараттың алдына тоқтаған қызы:

	– Мынау СНПС – Қытай компаниясы. Сені шақырған папамның досы осында. Өзің кіресің бе, апарайын ба?

	Сəбираның жалғыз кіруге жүрегі дауаламады.

	– Бірге кірейік, жұмысыңнан қалып қоймайсың ба? – деп күмілжіді.

	– Мен сағат онда жаңа мөлтек аудандағы бір мекемеге барам.

	Оған дейін кіргізіп кетейін.

	Есік алдындағы күзетшіге, қолдарындағы визитканы көрсеткен соң, ол талон берді. Сыртқы есіктен енгеннен еуро жөндеуден өткен мекеменің безендірілуі мұнай пұшпағын ұстап отырғандардың кеңсесінен қаржы аямағанын білдіреді. Олар аты-жөні есікке жазылған вице-президенттің кіре берісте отырған хатшысына қабылдауға келгендерін айтты. Хатшы қыз телефонмен сөйлесті де:

	– Жүріңіздер! – деп алға түсті.

	Дағарадай кабинеттің төріндегі былғары креслоға жайғасқан орта бойлы сары кісі, орнынан ұшып тұрды. Оның қарсы алдындағы креслода шалқайып отырған жас жігіт те қоса тұрды.

	– Сəбира ханым, көрмегелі көп болды. Тіпті, өзгермеген екенсіз, – деген вице-президент Сəбираның қолынан сүйді. – Мына жас сұлу кім болады? Дəуде болса, қызың шығар?

	– Таңгүлі, – қыз жымиды.

	– Таңгүлі! Қандай əсем есім... Өзі де атына сай екен.

	– Ал мынау менің балам – Азамат. Америкадан кеше ғана келді.

	Сонда қызметте.

	Еуропаның талай сұлуын көрген Азамат Таңгүлінің көріктілігіне қайран қалды. «Бізде де осындай сұлулар болады екен-ау, мұның қасында еуропалықтар далада қалады!»

	Осы кез жас сұлу одан əрман таң қалдырайын дегендей, көзілдірігін шешті. Қыздың үлкен бота көздерін жапқан ұп-ұзын қалың кірпіктері қадалғанда, жігіттің жүрегі дір етті. Қаймақтай аппақ жүзіндегі түп-түзу қыр мұрыны, оймақтай ауызындағы үлбіреген еріні, құрықтай ұзын мойыны табиғат аямай берген сұлулықты паш етеді. Күлімсіреген сайын, екі бетінің шұқырына күлкі жиылып, қараған жанды еріксіз еліктіреді.

	Азамат қыздан көзін ала алмады.

	– Шынында да, Бəкеңнің мынадай сұлу қызы бар екенін білмедік қой, – вице-президент күлімсіреді.

	– Араға жиырма бес жыл салып көріскен соң, қайдан білесіз. Шүкір, екі үлкен баламыз үйленді. Немерелер де бар. Бұл кіші қызымыз. Дизайнер болып жұмыс істейді. Мен осында жеткізіп таста деп, жабысып алғанмын.

	– Дизайнер?! – жігіт таңдана қасын керді. – Осында сіздің мамандығыңызбен жұмыс жасайтын мекемелер бар ма?

	– Əрине, – қыз күлімсіреді.

	– Папа, сізге дизайнер керек емес пе?

	Баласының қылығын ерсі көрген əкесі, басын шайқады.

	– Мен жұмыс іздеп келген жоқпын. – Қыз орнынан асығыс тұрды. – Апа, сөйлесіп болған соң,телефон шаларсыз! Қайтарда соғып, алып кетемін.

	– Сау болыңыз! – Вице-президентке əдеппен басын иген қыз шапшаң басып, есікке беттеді. Аспаннан түскен таңғажайып арудан көз жазып қалудан қорыққан президенттің баласы орнынан ұшып тұрды.

	– Айып етпесеңіз, шығарып салайын.

	Сырт қарағанда екеуі бір-біріне үйлесе қалған жастарға қарап басын шайқаған Ғалым:

	– Сəке, екеуі бір-біріне лайық екен, – деп қалжыңдады.

	Вице-президент арада аз уақыт өткенде, ауызынан шыққан сөздің шындыққа айналатынынан хабарсыз, бұйырған сөзді айта салған.

	– Бөлімдегі экономистің жаңа жылға дейін контрактісі бар. Содан кейін кетеді. Біз сені соған көмекші етейік. Жаңа жылға дейін біраз уақыт бар, үйреніп аласың ғой.

	Институтты үздік бітіріп, совхозда бас экономист болған, нарықтық қарым-қатынастардан да хабары бар Сəбираның жұмыс берушінің талабына көнбеуге амалы қалмады.

	Таңгүліні көргеннен есі кеткен Азамат оны өкшелеп көлігіне дейін шығарып салып қана қоймай, қоярда-қоймай ұялы телефонының нөмірін жазып алды. Машинаның есігін қолтырауынның терісінен тігілген жылтыраған туфлиімен тіреп, жаптырмай тұрды.

	– Мүмкін, бүгін бір жерге барып дем алармыз? Мен сізді ең қымбат ресторанға, ең қымбат кинотеатрға апаруға дайынмын. Қаласаңыз, Америкаға алып кетемін.

	– Рақмет, уақытым жоқ. – Таңгүлі көзілдірігін киіп, жүруге асықты.

	– Онда уақытыңыз болған уақытта, маған маякните!

	– Көрерміз. – Қыз қылқуырдай қадалған жігіттің қылығын қызықтағандай, жымиды.

	Осы жылылықты пайдаланған джентльмен:

	– О’ кей, – деп қолынан сүйді.

	Қыз жігіттің жылымшы ернінен тітіркеніп, қолын тартып алды.

	Оның арада санаулы күн өткенде, осы жігітітің некелі жары атанатыны үш ұйықтаса түсіне кірмеген еді...

	* * *

	Арада бір жеті өткенде Сəбира жаңа қызмет орнынан түскі үзіліске шығып бара жатып, күйеуінің бір кезде көңілдесі Ғалиямен бетпе-бет ұшырасты. Сəл толысқанымен жас кездегі бедері мен сəн-салтанатынан айырылмаған келіншек мұны да танып, ернін жыбыр еткізіп, амандасқан ишарат жасады. Оның ізін ала ішке кірген жас жігітті көргенде, Сəбира есінен танып қала жаздады. Ол – қызының сүйген жігіті Нұртас еді. Төбесінен біреу суық су құйып жібергендей, шошынғаны сондай, аттап басуға əлі жетпей, бір орнында қатып қалды. «Сонда бұл Ғалияның баласы болды ғой!» деген ойдың өзі оған қорқынышты болып көрінді. «Тіпті, Бекболдың баласы болса ше!» Маңдайынан бұрқ еткен суық терді алақанымен ысырған əйел «Жоқ! Жоқ! Мүмкін емес. Қырсығынан сақтай гөр!» деп іштей күбірледі. Сол сəтте:

	– Мама, қажет болсам, телефон шал! – деген Нұртастың дауысын анық естіді.

	«Жоқ. Жоқ. Ол мүмкін емес. Бұл əйел Бекболмен əуре болатында, бір баласы бар деп еститін. Сол болар. Егер сол болғанда, өзінің өмірдегі ең қымбаттысы, асыл жарын құшағынан суырып алып, бір жыл бойы көзінен жас, көңілінен қайғы кетірмеген əйелмен ендігі жерде құдағи деп сызылып, сыйластықта болуы керек пе?! Бұған оның ерік-күші жете ме?! Бір кездегі отбасысының жылуын кетіріп, бала-шағасын шулатып, күйеуінің нақсүйеріне айналған əйелді енді құдағи деп қалай қабылдамақшы?! Бұл жағдай асқынып кетпей тұрып, алдын алу керек. Асығу керек, кешігіп қалмай тұрып, алдын алу керек! Егер қызы араласып қойса ше? Сонда да мұндай махаббатқа жол бермек емес. Ол менің өлігімді аттап қана, Ғалияның босағасын аттайды!».

	Күтпеген соққыдан есін жия алмаған ол түскі асқа жақын арадағы кафеге барғанымен, алдындағы астан татып алмай, бір кесе шайды зорлана ішіп, орнынан тұрды.

	Кабинетіне келген соң, жанындағы экономистен:

	– Сіз Ғалияны танисыз ба? – деп сұрады.

	– Аһ, Ғалия Өсербаевна ма, олардың офисі екінші қатардағы құрылыс компаниясы. ЖШС-де күйеуі директор, өзі экономист.

	– Нұртас соның баласы ма?

	– Иə, үлкен баласы. Жақында оқу бітіріп келді. Архитектор. Бір қыздың маңдайы жырта қарыс болып ашылғалы тұр.

	– Сонда баласы біреу ме?

	– Мен көп білмеймін. Бірде туған күніне шақырған. Жұрттың өсегіне қарағанда... Сəбираның жүрегі аузына тығылды.

	– Жұрттың өсегіне қарағанда, екі бала да алғашқы күйеуінен туған. Қазіргісінен бала жоқ. Оны неге сұрадыңыз?

	– Əншейін.

	Сəбираның ойы сан-саққа жүгірді. Ол осы жолы адам ойының бармайтын жері, баспайтын тауы жоқ екеніне көз жеткізгендей күйде. Егер, оның кіші баласы Бекболдан туған болса ше, деген суық ой сумаңдағанда, өзін қоярға жер таппады. Басын ұстап, бір түсті күйге түскен оның түріне шошына қараған қызметтесі:

	– Сəбира Таласовна, түріңіз бұзылып кетіпті. Ауырып отырған жоқсыз ба, сіз барлық бағдарламаны жақсы меңгергенсіз. Сондықтан үйіңізге барып дем алыңыз, су əкеп берейін бе?

	Осы кез үстеріне:

	– Кіруге бола ма? – деп, жүзі гүл-гүл жайнаған Ғалия келді.

	– Пəлі, Ғалия Өсербаевна, сізге бар уақытта қуаныштымын! Өзіңіз қалай жасарып, сұлу болып кеткенсіз! Просто, прелесть! – деген əріптесі орнынан ұшып тұрып, қарсы жүрді. Анау Сəбираға қарап басын изеді.

	– Не жаңалық, Нұртасыңыз үйленейін деп жатқан жоқ па? Қандай керемет жігіт! Қандай əдепті, мəдениетті! Қандай сүйкімді! Біздің компанияның барлық қыздары ғашық. Ол сізге келгенде, барлығы терезеден қарап тұрады.

	– Тіфə, тіфə, тіл-көзден аулақ болғай. Ондай жаңалық болса, бірінші сіздерге айтам ғой.

	– Ой, біздің қыздардың іштері күйіп өртеніп кететін болар.

	– Жақсы жігіт мыңдікі, жақсы қыз бірдікі, – деген бар емес пе. Ғалия баяғы еркін де, сұлу күлкісімен сылқылдады. Сəбираның тұла бойы түршікті. Оның осы күлкісі менің қақ төрімнен төгіліп, тағы да Бекболдың жүрегіне шоқ түсіруіне қалай жол бермекпін! Өкінішке орай, күйеуі ашынасын ұзақ жылдар ұмыта алмаған. Сонда Сəбира күндіз екеу, төсекте төртеу боп өмір сүрудің күйігін басынан өткерген. Ғалия төмен қарап, қағаздарды ауыстырып отырған Сəбирадан сескенді ме, ананы ымдап коридорға шақырды. Екі əйелдің шиқылдаған күлкісі, жүйкесіне əбден тигені сонша,алдындағы қағаздарын жинастырып, шыр еткен телефон тұтқасын көтере бергенде, Ғалым кірді.

	Əдеп сақтап орнынан көтеріле берген Сəбираға:

	– Отыра бер, қалай үйрендің бе? Сені мақтап компьютердің құлағында ойнайды деп жатыр. Үйде отырып жұмыс істегенсің ғой?

	– Құрдасыңыздың барлық бухгалтерлік, экономистік құжаттарын мен жасап беремін. Ол да жұмыс. Асыл тұқымды жылқы фермасын ашамын деген соң, бүкіл бизнес жоспарын құрдым.

	– Олай болса, мына кісіні жібере береміз. Ол жоғарыдағы құрылыс компаниясына ауысқысы келіп жүр. Сол жайлы сөйлесіп тұр ғой деймін. Біз ешкімді ұстамаймыз. Менің келген бұйымтайым, сенбіге сіздерді отбасыңызбен үйге қонаққа шақырамын. Жаңа

	Бекеңе айттым, қызыңды да ала кел. Біздің Азамат қайта-қайта сұрап жатқан. Жастар танысып-біліссін, біздің достығымызды жалғастырсын.

	– Əуреленіп қайтесіз, біз шақырып жібереміз деп жүргенбіз.

	Бекболдың жайбасарлығын білесіз ғой.

	– Игіліктің ерте-кеші жоқ.Үлгереміз.

	– Ал, қазір кете берсеңде болады. Келесі жетіден бастап өзің істейтін боласың.

	Бастықтан рұқсат алған Сəбира жиналып шыққанда, екі келіншек əлі сөйлесіп тұрды. Ту сыртынан қадалған көздерден жауырыны шымырлады. Аналардың:

	– Шеф, шеф... деген сөздерімен қатар, – вообщем то она сображает, – дегендерін анық естіді.

	Есік алдында шешесін күтіп тұрған Таңгүліні Нұртастың шешесі терезеден көріп, бұдан аз уақыт бұрынғы Сəбираның күйіне түсіп, шоқ басып алғандай, орнынан ырғып түсті. Оның да өзінің бір кезде көңілдесі болған, кіші баласының əкесі Бекболмен құда болып, қайта кездесуге зауқы соқпаған еді...





АЛТЫНШЫ ТАРАУ


	КҮЙЗЕЛІС



	Басының сақинасы қатты ұстаған Сəбира қызының машинасына аяғы тиісімен, көзін тарс жұмып алды. Қатты ашуланғанда немесе бір нəресеге жүйкесі жұқарғанда сол жақ шекесінен жармасып, көзін аштырмай тастайтын бұл ауру əбден сүйегіне сіңген. Сонау күйеуі көзіне шөп салатын жылдары жиі ауырып, қалаға келгелі сиреген. Бүгін таңертеңнен көзінің алды көбелектеніп, аурудың алғашқы белгісі білінді. Қазір шекесі солқылдап, шығып барады. Анасының əп-сəтте ұстайтын басының сақинасы барын білетін қызы, машинаның креслосын шалқайтып:

	– Жатып, көз шырымыңды ал, дəріңді іштің бе? – деді. Шешесі басын изеді. Осы кезде қыздың ұялы телефоны шырылдады.

	– Алло, тыңдап тұрмын. Нұр, мамамның мегрені ұстап, жұмыстан үйге алып бара жатырмын. Бүгін бе, үйге барған соң көремін. Кешке қарай звонда!

	– Өте сағындым. Көріскенше. – Қыз телефонды шөп еткізді. Көзін тарс жұмғанмен, құлағы есітіп жатқан шешесінің жүрегі қанжылады. Бетіне жел боп тимейтін жалғызын аяды. «Уһ, жаным-ай, енді қайтейін!». Жалын толы үні аузынан атып шықты.

	– Сəл шыда, үйге жақындадық. – Қызы анасының қолының сыртынан сипады. «Бұл тағдырдың маған дайындаған сыны мен сыйы көп екен ғой». Сəбира налыды. «Құдай-ау, көп жігіттің ішінен сол сайқалдың баласын кездестірмей-ақ, басқа біреуді қаласа қайтеді екен?! Бірақ жүрекке əмір жүрмейді. Өзі талай өліп-өшкендерді көзіне ілмей, Бекболдың көлеңкесін қуалап жүрді емес пе?!»

	Бұлар таяуда ғана элиталы үйге көшкен. Үйіне кіре берісте тағы бір аналгинді аузына салып жіберген Сəбира:

	– Шай қой. Екеуіміз əңгімелесуіміз керек! – Шешесінің күйінішті үнін ескі сырқатынан шаршағандыққа балаған Таңгүлі:

	– Қазір, киімімді ауыстырайын, – деп бөлмесіне жүгірді. Сəбира залдағы жұмсақ диванға жантайып, үй ішіне көз салды.

	Ол өзінің отбасын ерекше жақсы көреді. Өзі қолымен сатып алған əрбір жиһазы, анау қабырғалық жəшіктегі қымбат ыдыс-аяқтары, түрлі сувенирлер ол үшін өзінің өмірінің бөлінбес бір бөлшегіндей, көзіне ыстық. Қайсысын қай күні, қайдан алғанына дейін біледі. Соларды күніне бір сүртіп, орын-орнына мұқияттап қойып, жұп-жұмсақ алақанын бір тигізбесе, көңілі көншімейді. Осылай даладан сырқаттанып келгенде, өмір бойы маңдайының тері мен алақанының табы сіңген дүние-мүлкінің ортасында ыңқыл-сыңқылын ұмытып, жаны жай табатын. Қазір де өзіне-өзі келе бастады. Тіпті, солқылдап бара жатқан бір жақ шекесі басылайын деді. Орыстардың «туған үйіңнің қабырғасы да көмектеседі» деген сөзінің жаны бар-ау деп түйді. Сосын қызымен екеуінің арасындағы алдағы əңгіме есіне түсіп, қабағын шытты. Осы кезде ас үйден:

	– Апа, шəй дайын, – деген көңілді үн естілді.

	Орнынан баяу көтеріліп, залдан ас үйге өткен Сəбира Таңгүлінің қаймақтай аппақ мінсіз жүзіне көзін тікті де, оған табиғаттың сұлулықты аямай бергеніне сүйсініп, оның алдында əлі талай жігіттің табынатынын көңіліне медеу тұтып, сенімді үнмен сөзін бастады. Бірақ ол бақтың тек қана сұлулыққа тəуелді емес тайғақтығын ескермеген болатын.

	– Қызым, менің əңгімем саған жақпас. Ең бірінші сұрағым – Нұртас екеуіңнің араңда қандай байланыс бар? – Таңгүлі жанарын төмен салып, қолындағы жұқа кесенің ернеуін сипады.

	Анасымен мұндай тақырыпқа бұрын-соңды сөйлеспегендіктен, жүзіне лып етіп қан жүгірді.

	– Ешқандай, біз бір-бірімізді ұнатамыз. Біздің достығымызға бес жыл болады. Институттың алғашқы курсінде танысқанбыз.

	– Оған да шүкір. – Сəбира ауыр күрсінді.

	– Апа, əрине, біз сөз байласқанбыз. Оқу бітіріп, жұмыс істеп, пəтер мəселесін шешкен соң, қосыламыз деп шешкенбіз. Сіз турасын айтсаңызшы, Нұртас ұнамай ма?!

	Сəбираның ұнамайды деп айтуға аузы бармады. Жұрт мақтаған жігітті қыз жақтаған дегендей, жігіт жаман емес сияқты.

	– Қызым, біреудің обалына қалып қайтем, жігіт жақсы болар. Бірақ мен оның анасын көргенде, ескі жараның аузы өз-өзінен ашылды. Мен бір сыр айтайын. Одан арғы шешімді өзің қабылдайсың. Мұны айтпауға менің хақым жоқ.

	Анасының бұрын-соңды тісінен шығармаған бір құпияны айтқысы келіп отырғанын сезген қыздың жүрегі дүрсілдеп, аузына тығылды. «Сонда не? О, Құдайым-ау, егер Нұртас екеуімізге байланысты болса ше!»

	– Əкең совхоздың директоры болғанда, Нұртастың шешесі оның қарамағында қызмет істеді. Сол жылы сен дүниеге келдің. Өзі сұлу, өзі жесір əйелдің кеңсеге келуі, бүкіл ауылды дүрліктірді. Сонымен қысқасы, сенің əкең мен Нұртастың шешесінің арасында «служебный роман» басталды... Таңгүлі орнынан атып тұрды.

	– Апатай, бір нəрсені шатыстырып тұрған жоқсыз ба?!

	– Мен болған оқиғаны ғана айтып отырмын.

	– Сонда Нұртас менің ағам ба?

	– Ол мүмкін емес. Себебі Ғалия біздің ауылға жұмысқа келгенде, оның бірінші сыныпта оқитын баласы бар деп естігенбіз. Сол осы Нұртас болды. Ол сенен алты жас үлкен. Бірақ, ол біздің ауылдан кеткенде, сенің əкеңнен аяғы ауыр деген өсек өрттей қаулады. Демек, ол үйде сенің қандас бауырың өсіп жатыр.

	Қыздың жүзі ақ шүберектей оңып, буын-буыны босап, отыра кетті.

	– Əрбір ата-ана қызы бойжеткен соң, құтты орнына қондырғанын жақсы көреді. Бірақ мен бір кезде өзімді жесір еткен, балаларымды жетім еткен əйелді отбасыма енді жақындатқым келмейді. Шешең ендігі қалған өмірінде тыныш, алаңсыз, бақытты өмір сүрсін десең, Нұртасты ұмыт!

	Қыз жаңағы сəтте, Нұртастың өзінің туған бауыры еместігіне қуанған, ізінше анасының «ол үйде қандас бауырың өсіп жатыр» деген сөзі оны есеңгіретіп тастады.

	Сəбира ауыр қозғалып, орнынан тұрды.

	– Ештен кеш жақсы деген. Мен бар шындықты айттым. Ендігі шешім сенде. Не мені, не оны таңдайсың. Екінің бірі!

	Отырған орнында тас мүсіндей қатып қалған Таңгүлі айналасындағы бар тіршілік бір сəтте мəн-мағынасын жойғандай мелшиіп қалды. «Қалайша, мен оны біржолата ұмыта аламын?! Ұмытпағанда, осыдан соң, оны бұрынғыдай жақсы көру, онымен бірге тұрып, бақытты боламын деу мүмкін бе?! Жоқ! Жоқ! Ол мүмкін емес! Осы кезде оның ұялы телефоны безілдеп, бетінен Нұр деген жазу шықты. Қыз дірілдеген саусақтарымен бос емес деген кнопканы басты да, телефонын өшіріп тастады. Оның шекесі дызылдап, шешесінің «Əкеңнің бір кездегі көңілдесі, оның үйінде қандас бауырың өсіп жатыр...» деген сөзі құлағында ызылдап тұрып алды.

	Ол əрең деп өз бөлмесіне жетті де, есігін тарс қылып жауып алып, төсегіне құлай кетті.

	Қыздың бар өмірі киноның лентасындай көз алдынан тізбектеліп өтіп жатты. Өткенін ойласа, бəрі-бəрі Нұртаспен байланысты. Таңгүлі осы кезге дейін онсыз өмір бар, онсыз тіршілік бар деп ойламаған екен. Ол бір сəтте өзін қоршап тұрған қара орманынан айырылып, жапанда жалғыз қалғандай сезінді. Тіпті, сырын айтар, жанына жақын тартар досы да жоқ екен. Ол осы кезге дейін бар тіршіліктің мəні де, сəні де Нұртас деп келген екен. Оның достары – мұның досы. Оның қалауы – мұның қалауы. Бұл өзіне таңдау тастамапты! Соншалықты еркін билеген бұл қандай ессіз махаббат?! Əлде басқалай бір сыр бар ма?! Қыз үнсіз егілді. Егер ол менің туған ағам болғанда ше, білмеген у ішеді деген осы. Бұл біздің қатеміз бе? Жоқ, ата-анамыздың қатесі! Бірақ солардың күнəсінің азабын біз тартуға тиістіміз. Осы əділдік пе!?

	Сұлулықтың да сыны мен салмағын сезінетін ол, кейде өзінің елден ерекше көріктілігі бақытқа емес, бақытсыздыққа бастайтындай, тұла бойын қорқыныш билейтін. Нұртастан көз жазып қаламын ба деген үрейге толы күндерді басынан өткеретін. Маңын жағалап жүрген көптеген сұғанақ көздерді сезсе де, олардың сүйгенінің көзіне түсіп, қызғанышын оятпауды қалайтын. Бірақ үнемі бір сенімсіз сезімде, сергелдең күйде жүретін. Соның аяғы осы екен ғой! Ендігі өмірінің мəні не? Шынында да, бір кезде əкесінің нақсүйері болған жігіттің анасын, бұл екінші анам деп қабылдай алар ма? Жоқ! Жоқ! Тіпті, оны қойғанда, оның үйінде қандас бауыры өсіп жатса? Оны кім деп атауға тиіс?! Демек. Бəрі бітті. Жүрегіңді жұлып таста! Сезіміңді су құйып сөндір! Ертеңнен бастап, тіпті, қазірден бастап Нұртас деген жігіт сенің өміріңде болған жоқ. Бұдан былай болмайды да!

	Қыз қолына сурет салған альбомын алып, екеуінің бірге жүрген бақытты шақтарының белгісіндей суреттердің барлығын ұсақтап тұрып, жыртты. Барлығында «Жаным-ау, менің не жазығым бар?» деп, күліп тұрған Нұртас. «Оны шешеңнен сұра!» деп ызалан ған қыз, қолындағы суреттерді күлдей ғып жыртып, өртеп, оның бықсып жанған отына қарап отырды. Көңілі дал-дұл.

	Кенеттен соққан қатал соқыдан есеңгіреп, жұлма-жұлма күйде қалғып кеткен қыз, біраздан соң оянып, не болып, не қойғанын есіне түсірді. Есіне түсірді де, көңілі əлем-жапырақтанып, ендігі өмірінің қаңырап қалғандығын, алдындағы арман-мақсатының бəрі құрдымға түсіп кеткендігін, тағдырдың мұндай ауыр сынын көтеруге өзінің шама-шарқының жетпейтіндігін сезінгендей, тағы көз жасына ерік берді.

	Ұялы телефоны əндетті. Құлағына тосқанда, олихаргтың баласы екен.

	– Таңгүлі, привет! – ол бұрынан таныс-біліс досындай саңқылдады.

	– Ұйқыдан тұрып жатырмысың. Біздің поколение ұйқыны жақсы көреді, – деп өзімсіне сөйледі.

	– Мен оған жатпаймын.

	– Бүгін уақытың болса, бір жерге барып дем алайық.

	Жанын жеген уайым-қайғымен жекпе-жек қалудан қорыққан қыз:

	– Жарайды. Кешке хабарлас, – деп ұялы телефонын тастай салды.

	Тағы телефон. Бұл Нұртас. Қыз тетікті басып қалды. Іле sms түсті.

	«Таң, не болды. Кездесейік. Мен сені мəңгі сүйемін!» деген жазу шықты. Қыз сол бойы:

	«Ал мен сені сүймеймін. Нұртас, бəрі бітті. Мені аясаң, енді мазалама!» деп жазып жіберді.

	Сөйтті де таңғалды. Жүрегі бұрынғыдай алып-ұшпайтын тəрізді. Жүрегі бұрынғыдай ол деп солқылдап соқпайтын тəрізді. Бір марғау күйде. Шынында да, біз пешенедегі жазудан аттап кете алмайтын шығармыз. «Жазмыштан озмыш жоқ». Ол ылғи бір нəрседен қауіптеніп, ылғи бір нəрседен сезіктеніп жүретін. Оның не екенін өзі де білмейтін. Тым бақытты болып кеткеніне сенбейтін. Жалпы, «бір-бірін құлай сүйген ғашықтар ешуақытта қосылмайды, қосылған күнде бақытты бола алмайды» деген қағида дұрыс шығар.

	Қыз ұмытылған бір жағдайды есіне түсірді. Жаздың жайма шуақ күнінде бір топ студент көшеде келе жатқан, қыздар жолдың жиегінде отырған бір сығанға алақандарын алма-кезек тосып, бал аштырды.Таңгүлі ұмтылғанда Нұртас:

	– Бəрі өтірік. Алдыңды болжап қайтесің, – деп қақпалады. Бірақ оның біреу қақпаласа, қасарысып қалатын өжеттігі ұстап, бақсыға қолын жайды. Сұлудың сүйріктей саусағына, сүйкімді жүзіне қарап көз ала алмай отырған бақсы басын шайқады.

	– Оңаша қалдырыңдар! – деп анталап тұрғандарды əрі қуды.

	– Ой, сұлу бойжеткен, сенің нұрлы бейнең тартылып қалған жанарыма жарық түсіргендей, көз алдым жарқ етті. Жүзің нұрлы, жүрегің таза болғанымен, тағдыр жолың тас артқандай ауыр екен. Қыздың білегінен ұстаған бақсының тұла бойы қалшылдады. Көзі жұмулы.

	– Бұл жалғанда сүйгеніңе қосыла алмай, арманда өтеді екенсің. Өмірің қысқадан, көңілің құсадан болады екен. Өзің қандай көрікті едің... уһ... аһ... суф, суф... тіфə, тіфə, қаш бəле, қаш бəле... Тіл көздің сұғы бар екен... Алдыңда асу бар... Алыстарға қашу бар...

	Қыз ашуланып, қолын жұлып алды да, бақсының алдына тұтас мың теңгелікті тастай салды.

	– Е, пенде байғұс, мен сендердің ақшаларың үшін жазмыштан озып, жалған сөйлей алмаймын... Бақсы жұмулы көзің ашып алды. Көзі өзі аспан түстес көкпеңбек, жанары сұп-суық екен. Ол əрі қарай у... у... у-у... е... байғұс қыз... бақытсыз қыз,.. – деп селкілдеді.

	Кейін шегінген Таңгүлінің құп-қу өңіне үңіліп, дірілдеген саусақтарынан ұстаған Нұртас:

	Əдеттегідей жарқын жүзбен қарқылдап күлді.

	– Не деді, сонша бүлінетіндей, мен саған айттым ғой барма деп.

	Олар ақша алу үшін жұртты алдайды, – деп жұбатты.

	Бақсының ашқан балы көпке дейін көңілін күпті етіп, ойынан шықпай жүргенімен, келе-келе ол да ұмытылған. Енді сол алымжұлым сығанның айтқандары есіне түсіп, тұла бойы түршікті. Жамандықты білмеген жақсы деуші еді. Құдай-ау, сол сиқыршының алдына мені кім сүйреді десеңші! Шынымен оның айтқаны келсе ше?! Бірақ адамның тағдырды өзгертуге күші жете ме?! Жетпейді. Тағдыр деген бір еркіңнен тыс күш. Жетелесе, еріп отырасың.

	Есікті түртіп, артынша, бас сұққан əкесі:

	– Қызым, ауырып қалған жоқсың ба? – деп сұрады.

	Таңгүлі бөгде біреуді көргендей, оның бетіне самарқау, самсоз кейіппен тесіле қарады. Жанындай жақсы көретін ерке қызының жанарындағы жат, жатырқау сезімін байқаған Бекбол оның жан дүниесінде бұл білмейтін бір құбылыстардың болып жатқанын сезгендей, əлденеге тіксініп қалды.

	– Көңілсізсің ғой, бəрі жақсы ма?

	– Аздап сырқаттанып қалдым, – деген қыз көз жасын көрсетпей, теріс айналды.

	– Онда жатып дем ал. Бүгін бармай-ақ қой. Жұмыс жағыңа айтармыз.

	– Жоқ. Барамын. Жиналып жатырмын.

	Əйелінің де, қызының да көңіл күйлерінің бұзылғанын неге жорырын білмеген Бекбол «бұл əйелдерді түсініп болмайсың» деп басын шайқады.





ЖЕТІНШІ ТАРАУ


	АДАСУ



	Таңгүлі анасымен болған əңгімеден кейін өң мен түстің арасындағыдай өмір кешуде. Қызының сарылып жатып алатын немесе бір мұңды əуендерді тыңдап, өз бөлмесінен шықпай қоятынын сезген əкесі.

	– Қызыңа не болды? – деп сұрады.

	Сəбираның «Сенің жас күнгі қылтың-сылтыңыңның күнəсін көтеруде» деген сөз тілінің ұшында тұрса да, «қазіргі жастарды адам түсінбейді» деді де, қойды. «Ау, анасы болып, сөйлеспеймісің!» деп күйеуі шытынады.

	Бекболдың сөзі түрткі болды ма, Сəбира қызының бөлмесіне барып, есігінен сығалап:

	– Бүгін кешке Ғалымдар қонаққа шақырды. Шаштаразға барып келейік, – деді.

	– Бара бер, мен осылай-ақ барам, – деді ол.

	«Бармаймын деп айтпағанына шүкір» деп ойлаған шешесі, – өзің біл, мен кеттім, – деп жүре дауыстады.

	Қызының аяқ астынан өзгергені əкесінің жанына қатты батты.

	«Мүмкін жігітімен араздасып қалған болар, татуласар» деп үміттенді.

	Бекбол əйелі мен қызын алып, ауқаттылар тұратын мөлтек аудандағы Ғалымның екі қатарлы сəнді коттеджісіне келгенде, күн қызарып ұясына батып бара жатты. Сыртын келістіріп көтерген үйдің кіре берісінен бастап, талғаммен қойылған шетелдік жиһаздар көздің жауын алады. Холлдағы Париждік гобеленмен қапталған кресло, нағыз ағаштан ойылып жасалған орындықтар, жұмсақ диван, экраны ат шаптырым үй кинотеатры, анау-мынаудың қолына түсе бермейтін қымбат дүниелер. Ғалымның əйелі Сəуле томпақ бет, мұрнының ұшы келтелеу, күлім көз, ашық-мінезді сөйлеп тұрған жан екен. Вице президент көптен көрмеген достарына үй жайының сəн-салтанатын өзі аралатып жүріп көрсетті. Азамат Таңгүліні бильярд ойнайтын, спортпен айналысатын залға алып барып, Швецариядан жаңадан ғана əкелінген тренажерлармен түрлі жаттығулар жасап, қонағының көңілін аулауға барын салды.

	Қыз үйді тамашалап:

	– Бұл үйде неше адам тұрасыңдар? – деп сұрады.

	– Үшеуіміз. Қазір ата-анам ғана тұрады.

	– Бауырларың қайда?

	– Мен жалғызбын, – жігіт күлді. – Келешекте осының ішін балаларға толтырсам деген арманым бар.

	Таңгүлі қызарып кетті.

	Жігіт оның білегінен ұстады.

	– Таңгүлі, сол балалардың анасы сен болсаң ше?

	– Осы кезге дейін іздемедіңіз бе?

	– Осы кезге дейін, сізді кездестірмедім. Енді айырылып қалғым келмейді.

	– Бұл сөзіңіз тым асығыстық, сіз мені тіпті, білмейсіз, – қыз жайбарақат жауап қатты. Егер басқа уақытта, біреу осылай сөз салса, онысы шаншудай қадалып, бас салып ашуланар еді. Қазір оған бəрібір сияқты. Нұртас болмаса, кез келген кісіге күйеуге шығып кете беретініне күмəні де қалмаған. Сүйгеніме қосыла алмайтын болған соң, тезірек күйеуге шыққаным да дұрыс деп шешкен. Жанындағы еуропалық білім алған, сымбатты жігіт ендігі жерде іздесе таптырмайтын, өзіне лайық жар екендігін іштей мойындаған қыз зорлана күлімсіреді.

	– Таңгүлі, мен сізге бірден ғашық болып қалдым. Сізді көргелі менде маза жоқ. Жаным, тек қана мендік болшы. Төбеме көтеріп жүріп, бүкіл Еуропаны аралатамын. Жұрттың бəрі көрсін, менің жарымның қандай сүйкімді екенін. Тек қана, жауабыңды айтшы!

	– Білмеймін, көрерміз. Танысқанымыз жаңа емес пе.

	Қыздың үзілді-кесілді кет əрі демегеніне мəз болған жігіттің қуаныштан төбесі көкке жетті.

	Жастар жарасымды əзілмен қонақ күтетін залға кіргенде, үлкендер оларға сұқтана көз тікті. Жұптары жарасқан қыз бен жігітке сүйсіне қараған аналары балалары теңін тапқандай, дастарқан басында шүйіркелесіп «бұйырса құда-құдағай болып та қалармыз» дегенді айтып қалып отырды. Кешеге дейін сөз байласқан жігіті бар қызының аяқ астынан ши шығаруын неге жорырын білмеген Бекбол ғана алаңдаулы көңіл күйден арылмады. Оның ішкі түйсігі келе жатқан бір жамандықты сездіргендей, бір сергімей қойды.

	Ал Сəбира болса, осындай ауқатты үйге қызы келін болып түссе, бір бас, бір тақ дегендей, өзі би, өзі қожа болып шыға келетінін ойлап, оның Азаматпен тіл табысып кетуін шынымен тіледі. Қонақтар ас-су ішіп, біраз əңгіме дүкен құрған соң, Бекбол:

	– Ғалеке, қонақта отырған жақсы, бірақ өз үйің одан да жақсы, – деген бар емес пе, біраз отырдық енді қайтайық. Сіздер де демалыңыздар, – деп, кететін ыңғай танытты.

	– Жастар ше? – деген Сəбираға, Сəуле:

	– Азамат өз қонағын өзі шығарып салады, олар біз құсап шаршайды деймісіз. Мүмкін театрға, киноға баратын ойлары бар шығар.

	«Осындай ата-анасы бар, текті сұлуды келін етіп түсірсем, аяқ астынан байып кеткендерін көре алмай жүрген тума-туыстарының іштері бір күйер еді» деп ойлаған ол қызына алаңдаған Сəбираны иығынан қағып:

	– Екеуі де бала емес, көңіл көтерсін, тіпті, əрі кетсе, құда-құдағай болармыз. Несі бар, іздесең таптырмайтын жұп болайын деп тұр. Так что, құдағи, жастардың ісіне араласпайық, – деген жарасымды əзілмен сыртқы есікке дейін қапсыра құшақтап шығарып салып, қоштасарда бетінен сүйді.

	«Құдағи, құдағи» деп бірнеше рет айтты, кім білсін аузына Құдай салып тұрма? «Əйтеуір Нұртасты ұмытса болар, несі бар, бай десе бай, көрікті десе көрікті. Біреудің маңдайға басқан жалғызы. Қыздың беті бері қарап, жүрегі жібісе болды ғой» деп ойлаған Сəбира жолда бара жатып, өзінің жастық шағындағы бір оқиғаны есіне алды.

	Сəбира институттың соңғы курысында жүргенде, əке-шешесі бір құрдастарының баласына икемдеп, жігіт те мұны ұнатып қалып, каникулға келгенде, үйінен шықпай қойған. Жатса-тұрса есінен Бекбол кетпей, тезірек Алматыға жетуге асығып жүрген қыз каникулға шыққалы бір телефон шалмаған оған өкпелі. Бекболды сыртынан иемденіп, оны көрмесе тұра алмайтындай күйге түскенмен, жігіт тарапынан ешбір ишара жасалмағандықтан, көңілі күпті. Ақыры өзі телефон шалды.

	– Сəлем, мен іздемесем, өзің іздейтін түрің көрінбейді, – деп бірден өкпе-назын ағытты.

	– Сəбираш, – жігіттің қуанғаны үнінен сезіліп тұрды, – анам ауырып, ауруханаға жатқыздым. Шүкір, беті бері қарады. Хабарласқаның қандай жақсы болды.

	– Сені тіпті, үйленіп те қойған шығар деп қорықтым.

	– Саған айтпай қалай үйленемін, – жігіт күлді. – Ол мəселені көп кешікпей шешу керек, апам ауырады. Кездескенде, шешерміз. Пока, көріскенше.

	Сəбираның сол күнгі қуанышында шек болмаған. Тіпті, күнде жақтырмайтын «күйеу жігітті» жарқын жүзбен қарсы алды. Ана байғұс мұны жақсылықтың нышанына жорып, қызды икемдеп, арасында сүйіп алғысы келді. Екеуінің екі нəрсеге мəз болып отырғанын сезген қыз одан əрі шыдай алмай:

	– Мен сүйген жігітіммен сөйлестім. Сен неге мəз болып отырсың? – деп сұрады.

	Анау да, бұл ойлағандай аңқау, аңғал емес екен.

	– Мен өзім сүйген адамның қуанышына ортақтасып отырмын. Сенің жүзіңнің бақыттан нұрланғанын көріп, қуанып отырмын, Сəбира, сүймеген жүрекке зорлықпен сүйкімді бола алмайсың. Ертең жол жүретініңді біліп, қоштасқалы келдім. Қайда жүрсең де бақытты бол! – деп қолынан сүйді. Содан соң олар кездеспеді.

	Қыз бен жігіт бір-бірін сағынысып көрісті. Көп ұзамай Бекбол сөз салды. Сəбира өзінің сүйгеніне солай тұрмысқа шыққан. Бірақ жігіттің тап өзіндей өліп өшкен ғашықтық сезімге берілмегенін, ол күн өткен сайын сезініп, оның зардабын кейін тартты.

	Енді қызының тағдырын ойлады. Егер ол сүймеген адамына тұрмысқа шығуға бел байласа ше? Өмірі өксумен өтпей ме?! Əлде болмаса, бір кезде некелі күйеуін тартып алып күңіренткен Ғалияның баласына тұрмысқа шығуға рұқсатын бере ме? Іштей бір дауыс «Қызыңның бақыты үшін бəріне көн» десе, екінші бір дауыс

	«Дүниеде жігіт құрып қалса да, оған жол жоқ» деп үдере көтеріледі. Сəбираның аналық сезімі мен өзімшілдігі таразыға түсіп, бір шешімге келе алмай, құсалықпен күн кешіп жүргенде, барлық түйінді қызы шешті де тастады.

	«Асыққан шайтанның ісі» деп, оның сол қадамының неге апарып соқтырарын білгенде ғой... Əттең, болашақты кім болжаған...



	Таңгүлі жүрегінен Нұртасты біржолата өшіріп тастауға бел буды. Өмірінің қиын кезеңінде кездескен Азамат оған құтқарушысындай болып көрінді. Сүйгеніме қосыла алмайтын болған соң, маған бəрібір деген тоқтамға келген қыз жігіттің ыңғайына тез көнді. Тағдыр соққысынан майысқан жас сұлуды қақпанына түсірген олигархтың баласы асығыс үйленді де, жас жұбайлар шет елге жүріп кетті.





СЕГІЗІНШІ ТАРАУ


	ТҮС



	Құрылыс компаниясының президенті Жайлау үйде шөп басын сындырмайды. Оның есесіне мазасыз. Қолындағы затын қайда қойғанын білмей, жоқ жерде жанжал шығарады. Ері де, əйелі де үй тірлігіне онша көңіл бөлмейді. Олардың артын жинап, заттарды орын-орнына қойып жүретін Жания жақынан бері асқазаным ауырады деп Сарыағашқа курортқа кеткен. Содан бері ерлі– зайыптылар кафеге барып тамақтанып, үйге киім ауыстырып, аяқ суытып алуға ғана бас сұғады. Бүгін де кешкі асты рестораннан ішіп, кірген бойлары.

	Жаратылысынан адамға үйірсек, кімнің болса да тілін оңай тауып, кісіні магниттей тартатын Ғалияны құрылыс компаниясының президенті шынымен ұнатып алған. Обалына не керек, содан бері дос-жарандары көбейіп, өмірі той-думанға айналды. Араласатындар бұдан гөрі жайдары, аузын ашса жүрегі көрінеті ақкөңіл Ғалиямен дастарқандас болуды қалайтындай, қонаққа бару, қонаққа шақыру осы үйдің кезекті дəстүріне айналды. Бұрын мұндай ырду-дырдумен ісі жоқ Жайлауға құлашын кеңінен жайып, қыдырыстап жүру шынымен ұнаған. Іштей «Құдайға шүкір, ақшаны тауып жатырмыз, неге шайқап жүрмеске!» деп үйде отыра алмайтын сауықшыл əйелінің ығына əбден көшіп болды. Тек үйге келсе, көзге шыққан сүйелдей болып көрінетін оның кіші баласын көрсе, қара жыны қаптайды.

	Бүгін оның көңіл күйін бір хабар бұзды. Бұрын аралас-құралас болған ескі танысымен кафеде кездесті.

	– Əсемнің жаңалығын естің бе? – деді ол салғаннан, – Құдай берді. Əйелі қайтыс болған бір азаматқа күйеуге шығып еді, арыстай ұл туды. Анау мұны табалап əдейілеп айтып тұрғандай, Жайлау үнсіз қалды. Соны байқаған жолдасы:

	– Естімеп пе едің, жақсы, онда көріскенше... – деп қипақтап, орныннан тұрып, сыртқа шыға жөнелді. Түскі тамақтануға келген Жайлаудың тəбеті ешнəрсеге шаппай, іле шыққанда, жаңағының біреуді күтіп тұрғанын көріп, жанына барып, темекісін тұтатып:

	– Күйеуі кім болып қызмет істейді? – деп сұрады.

	– Менің таныстығым жоқ. Дегенмен Əсем бақытты болуға лайықты жан ғой. Қуаныш болған соң, айтып жатырмын. Көңіліңе ауыр алма. «Əйел қырық шырақты деген осы. Бұрынғы қайтыс болған əйелінен бір баласы бар екен. Соны Əсем бауырына басып, өліп-өшіп өз балам деп кеткен. Ықыласына берген болар. Өзі де нəрестелі болды» – деп, үйдегі құрдасың айтып отырған.

	Осы хабардан соң Жайлау ішін жалап бара жатқан күйікке шыдай алмай, ащы судан көбірек алып жіберіп, үйіне келген соң ұрыс-керістің көкесін көрсетті де, өзі машинасына отырып, безе жөнелген...

	Содан түннің бір уағында коттеджінің жанына келіп тоқтады. Шала мас оны осы жолы «мына сарайды кімге арнап салдырдым!» деген ой алғаш рет мазалады. Бүгінде ет жақын туыстары да қалмаған. Жалғыз інісі жол апатынан қайтыс болды. Артында екі бала қалды... Олармен хабарласпағалы қашан... Бизнеске енді-енді араласқанда, келіні бір-екі рет көмек сұрап телефон шалған, бірақ мұның ыңғайын байқаған болар, содан бері хабар-ошарсыз. Ендігі балалары есейген шығар. Біле білсе, інісінің балаларының бөтендігі бар ма, қызық қуып, қатын алып, оның тастанды балаларын асырап баққанша, өзінің жалғыз інісінен қалған тұяқтарына қамқорлық жасаса, бұған кім кедергі жасады?.. «Ақсақ қой түстен кейін маңырайды» деп, бар қаражатын дағарадай сарай салуға жұмсаған, сөйтіп жұртты таң қалдыруға асыққан Жайлау қос жетімегіне қамқорлық жасап, жалғыз бауырының артында қалған қос көзін қанатының астына алуға жарамағанын есіне алып, езілді.

	Жайлау бала кезінен бауырмал, ақкөңіл, аңғалдығымен, айналасындағыларға қайырымдылығымен, қарапайымдылығымен ағайын-туманың үлкен үміт артқан баласы еді. Мектеп бітіріп, оқуға түскен жылы əкесі мен шешесі күтпеген жерден теп-тез ауырып, арасы бір айға жетер-жетпесте қайтыс болды. Он оқып жүрген інісі жападан-жалғыз қалған соң, сырттай оқуға ауысып, ауылына оралған Жайлау кеңес үкіметі құлап, қайта құру жүріп жатқан кезеңге тап болды. Жасынан есеп-қисапқа зерек, ол кеңшарда кассир болып, інісін оқытып, үйдегі бірді-екілі малына қарап, шаңырағын құлатпауға бар күшін салды. Обалына не керек, ауыл адамдарының көңілі көл дария ғой. Екі баланы қараусыз қалдырмады. Шешесінің абысын-ажындары, келіндері мен көз көргендері кір-қоңдарын жуып беріп, алма-кезек үйлеріне ас-су ішуге шақырып, күн құрғатпайтын. Жайлау сондай көңілдері дарқан, ауылдастарының қарлығаштың қанатымен су сепкендей жақсылықтарының қайырымын немен қайтарам деп сол кезде қатты толқитын. Сондай қайғысы мен қуанышы бірге болған алақандай ауыл адамдарының басына ата жұртынан айырылу зіл-заласы түскенде, мұның жетімдігі түк болмай қалды ғой.

	Ауылдастарының туып-өскен жерін қимай күзеліске ұшырағанын көзімен көрген Жайлаудың қазіргідей тас бауыр, қайырымсыз болып қалыптасуына, жетімдіктің ауыр салмағы, жоқшылықтың зарын тартып, əркімнің ала қабын арқалауы себеп болды ма? Кім білсін? Адамды заман тəрбиелейді деген қағида бекерден-бекер айтылмаған болар.

	Кеңшар жекеменшікке таратылғанда, Жайлауға он қой мен бір сиыр тиді. Ол да ауыл атқамінерлерінің мұның əкесі мен шешесінің өмір бойы осы арада жұмыс істегендігін есепке алғандығы. Ел-жұрт жел айдаған қаңбақтай амалсыздан тым-тырақай көшіп жатқанда, əкесінің көзін көрген Таубай ақсақал, Жайлауды өзіне шақырды.

	– Ал балам, не ойың бар? Елдің түрі мынау. Балапан басына, тұрымтай тұсына деген заман. Басқа жақта ет жақын, тума-туыстарың бар ма?

	– Жоқ. Облыс орталығында жоғары оқу орнында сырттай оқимын. Тыныс та сонда барып оқуын жалғастырады. Мына мал мен үйді қайда қалдырамын, соны білмей отырмын?

	– Малың бірден өтпейді. Ата-анаң сендерді маған аманаттап кетіп еді. Алмағайыпқа тап болғанда, аманаттың да ауырлығын сездім. Мен мына жақын жердегі темір жол бойына қоныс аударғалы отырмын. Үй-жайыңды бұзып алып кетіп, өткенінше сатып, қаражат қылып беруге тырысамын. Малдарың біздің малдың ішінде жүре берсін. Қала сендерге қақпасын ашып, нан-суын дайындап тұрмайды. Естеріңді жиғанша, сатып нəпақа қыларсыңдар. Елді қанша қимағанмен, күнкөріс қалмаған соң, енді алды-артыңа қарамай, ініңді жетектеп жүріп кет. Маңдайыңа жазылғанын көрерсің. Алғаш кезде жұмсайтын, пəтер жалдайтын тиын-тебенің бар ма?

	– Бар.

	– Онда жолың болсын!

	Інісін жетектеп көне чемоданын сүйретіп қалаға келген Жайлау жұмыс таба алмай көп сандалды. Оның сырттай оқып жүргендігі, мектепті жақсы оқығандығы ешкімді селт еткізбеді. Ақыры базарға барып, саудагерлердің арбасын тасыды, машина жуды. Інісі біреудің мейрамханасының айналасын сыпыруға жалданды. Қаланың шет жағынан бір жертөлені жиырма мыңға жалдаған олардың тапқан-таянғаны пəтер ақысы мен күнделікті тамақтарынан ауыспады. Осылай тақұл-тұқыл күнкөріспен Жайлау оқуын бітіріп, экономист-қаржыгер мамандығын алып шықты. Інісі мұнай саласының мамандарын дайындайтын колледжді бітірді. Оқуын бітірген соң, мал-мүлкін қалдырған ақсақалға барып, оның жинап қойған ақшасына қаланың шет жағындағы жатақханадан бір бөлмелі пəтер сатып алды. Сол күнгі інісі екеуінің қуанышында шек болмады. Мына екі қатарлы коттеджді салып алғанда, ондай қуанбаған шығар. Сыз иісі шығатын төбесі салбырап тұрған жертөледен құтылып, хан шатырына кіргендей болды. Екеуі базарға барып, ең арзан тұс қағазын алып, түнімен əр жағында көк тасы шығып тұрған қабырғаға жапсырып, əйтеуір жаңартып алғандарына мəз болды. Сосын Жайлау жұмыс іздеп, бір жаңадан ашылып жатқан ЖШС-ке экономист болып орналасты. Үстінде дұрыс киімі жоқ, ол таныс жігіттердің бір киер киімін сұрап алып, бастықтың алдынан сынақтан өтті. Есепке жүйрік, қалаға келгелі тиіп қашып компьютерді меңгеріп алған Жайлау аз күнде барлық программаларды тез үйреніп, қабілеттілігімен таң қалдырды. Бастық та алғыр жасты тез аңғарып, оған тəуір айлық беріп, пайдаланып қалуға барын салды. Сол компанияда бес жыл жүрген Жайлау нарықтың қыры мен сырын бес саусағындай біліп алды. Ендігі арманы – өз алдына коммерция орталығын ашу. Бірақ қалтасында көк тиыны жоқ. Бір күні колледжді бітірген соң институтқа сырттай оқуға түскен інісіне:

	– Тыныс, сен вахталық əдіспен жұмысқа тұр. Оқуыңды бітірген соң, инженер боларсың. Мен мына үйді сатамын, – деді.

	Баспананың зарын тартқан інісі:

	– Тағы далада қаламыз ғой! – деп шоршып түсті.

	– Жоқ, далада қалмаймыз. Мен өз алдыма сауда нүктесін ашып алғым келеді. Айлықпен жарымасымыз анық. Оны ашу үшін қолда алғашқы қорың болуы керек. Осы пəтерді сатудан басқа амал таппадым. Ағасына арқа сүйеп үйренген бала өзің білесің ғой дегендей иығын көтерді де қойды.

	Екеулеп жүріп інісіне вахталық əдіспен істейтін жұмыс тауып, үйлеріне қуанып оралды. Ертеңіне Жайлау інісін аттандырып тұрып, оның алысқа кеткісі келмей қобалжыған түрін көріп, қатты босады. Ол сол арада солқылдақтық танытса, бауырының кетпей қалатынын біліп, жауырынынан қақты да, тез бұрылып, жүгіре жөнелді. Екі көзінен соралап аққан жасын қолымен сүртіп, былайырақ барған соң, бар өмірден көрген тауқыметін оңашада ішінен шығарып алғысы келгендей, еңкілдеп жылады. Алысқа кетіп бара жатқан жалғыз інісін əлдебіреулер ренжітіп, əлдебіреулерден жəбір көретіндей, ілгері басқан аяғы кері кетті. Сондай мейірімділікті, бауырмалдықты қай жылдың жықпылында, қай күннің қалтарысында жоғалтқанын, қазір айырып айта алмас еді. Ақша жасаймын деп арпалысып жүріп, тиынның датын жалаған сараң, қара басының қамынан басқаны ойламайтын қатыгез біреу болып шыққанын өзі де аңғармай қалды. Əлде бұл нарықтың қатал заңы ма? Ондай заңы бар қоғамның адам баласына берері бар ма?

	Жатақханадан алған бір бөлмесін сатып, зыр жүгіріп талай тесіктен, талай шіренген шенеуніктердің алдынан өткен Жайлау құрылыс компанияларына керекті тұс қағаз сататын дүкен ашып алды. Ашылар кезде ауылдағы ақсақалға барып, қарызға деп тағы біраз қаражат жинап əкелді. Бірақ сол қарыз берушілер осы күнге дейін қайтар деп сұрамады, бұл қайтаруға асықпады. Сонымен ол да ұмытылды. Жайлаудың ашқан коммерциясы керек уақытында, керек жерден ашылған сауда нүктесі болып шықты. Аз уақытта қалтасына науадай құйылған ақша кешегі жалаң аяқ, жалаң бас азып-тозған күндерін тез ұмыттырып, кеудесіне нан пісірді. Бірер жыл келіп-кетіп жүрген інісі мұнайлы ауданның бір ауқатты отбасысының қызына үйленіп, балалы-шағалы болып, сол жақта тұрақтап қалды.

	Ақшаның құдіреті мен күшін түсініп, əбден құныққан Жайлау банкідегі есепшотының қомақтылығын ғана ойлайтын дəрежеге жетіп, компаниясын ірілеген үстіне ірілеп, билік басындағылардың көзіне түсуге ұмытылып, інісі екі балалы болғанда да, барып төбесін көрсетуге жарамады. Ақыры тұманды күні жолға шыққан Тыныс жол апатынан қайтыс болғанда ғана бір барды. Інісінен аумайтын екі ұлды көргенде, ет бауыры елжіреп, көз жасын тия алмаған Жайлау үйреншікті орнына оралған соң, оларды да тез ұмытты.

	Бұл күнде бүкіл қаланың биліктілері оның ашса алақанында, жұмса жұдырығында. Бірақ кейінгі кездері қай-қайдағы есіне түсіп, көңіл қошы бір түзелмей-ақ қойды. Соның бірі алғаш сүйіп алған жары Əсемнің басқа біреуге тұрмысқа шығып, одан балалы болуы. Ең бірінші ЖШС-ін ашқанда хатшы етіп жұмысқа қабылдаған Əсемнің көріктілігі, тапсырылған іске ұқыптылығы сүйсіндіріп, көп ұзамай үйленген. Компания үлкейген соң, «Енді сен үйге қара!» деп əйелін отырғызып қойды. Қол байлау болатын баласы жоқ келіншек бірер жыл отырған соң, күйеуінің наразылығына қарамай, басқа компанияға жұмысқа орналасты. Сөйтіп жүргенде Ғалияны кездестірген Жайлау оған бір көргеннен ғашық болып, екеуінің мінез-құлқы, тіпті, бизнестегі жоспарлары үйлесе кеткен. Оның үстіне жиырма жылдан бері құрсақ көтермеген бедеу əйелін жаңартуды өзі де ойлап жүргенде, іздегенге сұраған дегендей, балалары бар жесір келіншекпен тіл табысуын сəті түскен іске балаған Жайлау Əсеммен тез ажырасты.

	Содан соң Ғалияға үйленіп, оның балаларын өз баламдай көрем деп уəде берген Жайлау кейінгі кезде ішіп алса, не айтып, не қойғанын білмейтін ауруға шалдықты. Бұл жоқшылықты көп көріп, сонау жылдары ылғи мастар мен наркомандар тұратын жатақхананың бір бөлмесінде інісін бауырына тас қылып қысып жатып ұйықтайтын қорқынышты түндерінің жүйкесіне тигізген əсері ме, кіндігінен бала сүйе алмағандығының наласы ма, оны өзі де болжай алмайды. Бір қызығы сол мас күйіндегі айтқан сөздерін айыққасын мойынына алмай, азар да безер болады. Өзінің есінде түк қалмайды.

	Еңсесін түсірген ойлармен үйінің жанына келіп тоқтаған Жайлау үйіне кіргісі келмей, машинаның ішінде біраз отырды. Бұрын қара-құраң кісі жүрген соң дағарадай үйдің кеңдігі білінбейтін. Қазір екеуінен басқа адам жоқ үш жүз шаршы метр үйдің іші құлазып, кірсе қай-қайдағыны есіне салады. Соңғы кез де сарайдың сəн салтанаты дүниеқор, сылқым сұлу Ғалияны да қызықтырмайтын тəрізді, ол да селқос. Жайлау Нұртастың ұялы телефонын терді. Телефон ұзақ гуілдеді де, кенет үзіліп кетті.

	«Иттің баласы!»

	Жайлау төбесінен төніп толықсып тұрған айға қарап, ай жарығымен əбден шаршағанша ойнайтын ауылының тұп-тұнық кешін, маужыраған түнін, сол кешкі тұнықты бұзып-жарып үйінің қасына тырылдап келіп тоқтайтын əкесінің тракторын есіне алды. Кенет ол жымиды. Егер тірі болғанда əкесі мен шешесі баласының мынадай кең сарай салып алғанын көрер еді. Шіркін, тірі болғанда ғой! Олар сияқты сексендегі шал-кемпірлер жүрген жоқ па? Соншама неге ерте өлді екен? Оның мойны салбырап, көзі ілініп кетті де, іле қорылға басты.

	Ұйықтап жатып түс көрді. Тап баяғыдай үнемі солярканың иісі шығып жүретін күрткесін киген əкесі мен үстінен сүт иісі шығатын анасы бұның үйіне келіп жүр екен. Қол ұстасып мұның коттеджін аралаған апасы «Мынадай cарайларда бұрын хандар мен билер тұратын. Бұл біздің үш ұйықтаса түсімізге кірмеген нəрсе. Жайлаужан, қалай байыдың? Ата-бабаңның тапқан-таянғаны ішкен асынан, киген киімінен ауыспаған ғой. Ал сен, осының бəрін маңдай тер, табан ақыңмен таптың ба? Əлде... Ойбай-ау, мына үйің қаңырап тұр ғой. «Балалы үй – базар, баласыз үй – қу мазар» дегендей бала-шағаң қайда?! (Шешесі əдеттегідей бетін шымшыды). Ең болмаса, ана ініңнің жетімектерін жинап алып, соларға шарапатыңды тигізбеймісің!» Кейуана əлденеге ренжігендей, көзін жаулығының ұшымен сүртті. Ал əкесі лəм-мим демеді, бұған қырын қарап есіктен шығып бара жатып, «халықтан алған қарызыңды қайтар! Ол ана дүниеге барғанда алдыңнан өгіз болып өкіріп шығады дегенді ұмыттың ба?!» деген даусы күңгірлеп естілді. Екеуі де ұзай берді.

	Шошып оянған Жайлау апалақтап жан-жағына қарап, өзінің машинаның ішінде ұйықтап кетіп, түс көргенін енді ұққандай «біссміллə, біссміллə» деп кəлиме қайырды. Толықсып туған ай ұйқыдағы қалаға мол сəулесін төгіп, жер бетіндегі пенденің қолымен жасалған күнəлəрінің жалғыз куəсіндей үнсіз жылжып барады.





ТОҒЫЗЫНШЫ ТАРАУ


	ШЫРМАУЫҚ



	Қызыл кірпіштен қаланған үлкен коттедж Ербол үшін туған үйі сияқты емес, ылғи ілгері аттаған қадамы кейін кетіп, əрең деп кіреді. Есік қапталындағы тор ішіндегі басы қауғадай алабай ғана қыңсылап, құйрығын бұлғаңдатып қарсы алады. Осы үйде онымен қыдыратын да, қалған-құтқан тамақты беретін де Ербол. Соны білетін ит бұл қақпадан кіргенде, темір торға асылып, арсалаңдап, еркелеп, аспанға атылады. Бүгін де, оны көргенде үрерін немесе қыңсыларын білмегендей, соның екі ортасындағы бір дыбыс шығарды.

	– Жат! – Ербол итке ақырып қалды. – Ит иесіне тартады деген. Сен де ана месқарынға ұқсап, тамақ сұраудан əрі аспайсың! Ол қалтасын сипады. Жанын емдейтін дəрі тапқандай, оны иіскеп көргенше асықты. Сыртқы есікті бірнеше рет бұрап əрең ашты. Үйде тірі жан жоқ. Бірінші қатардағы өзінің бөлмесіне шешініп, ас үйге кірген ол ертеңгілік тамақты дайындап, бетін жауып кеткенін көріп, татып алмастан бөлмесіне беттеді.

	Ұялы телефоны ызылдады. Нұртас екен.

	– Ербол, келдің бе?!

	– Иə...

	– Үйде боласың ба?!

	– Басқа баратын жерім жоқ.

	– Мен бүгін ертерек келемін. Екеуміз сөйлесейік.

	– Мейлі...

	– Тамағыңды іштің бе?!

	– Жоқ, тəбетім тартпады.

	– Жақсы, онда дем ал.

	– Жарайды.

	Ерболда сырт қарағанда бəрі бар сияқты. Бірақ ішкі өртеніп жатқан жан дүниесін емдейтін дауа таба алмай, тығырыққа тірелгелі қашан! Ешбір жасыратыны жоқ, тіпті, тап қазір əкесі табылғанның өзінде, кеудесінде қатып қалған шер енді ерімейтін сияқты. Осы кезге дейін жігерінің құм болғаны, өзін ешкімге керексіз делқұлы ретінде сезінуі, оның жан дүниесін əлдеқашан езгілеп, өмір-теңіз шайындысымен мұны жағалауға шығарып тастағандай. Ал жағадағылар жанын ауырта тепкілеп, тұла бойының сау тамтығын қалдырмай, ұрып-соғып кеткен тəрізді.

	Ол керуетіне шалқасынан құлады. Еурожөндеуден өткен бөлме, аспалы төбедегі шашылған жұлдыздай шамдар, соңғы үлгідегі шетелдік жиһаздар, компьютер, құбылған терезе пердесі, ауа тазартатын конденционер – бəрі оның көңілін бір селт еткізбейтін, үйреншікті дүниелер.

	Нұртас оқу бітіріп келгенде, жасандырып қойған бөлмесін көріп ерекше қуанған, анасының бетінен сүйіп, өгей əкесінің қолынан қысып, рақметін айтқан.

	– Міне, мəдениетті адам, ана інің сенен үйренсін, «жаман атқа жал бітсе, жанына торсық байлатпас» деп, дөрекілік танытқанан басқа, ешбір ілтипат көрмейміз, – деп сол жолы өгей əкесі өкпесін айтып тастаған.

	Олар мұның сабаққа зерек, үй шаруасына ыңғайлы, көп сөйлемейтін қасиеттерін еш уақытта бағаламайды, барлық уақытта үлкен ағасының көлеңкесінде қалып, жаман деген жапсырма атты иеленіп алғалы Ербол ол иірімнен шығам деп ойлауға дəрменсіз.

	Осындай көңіл күйдің əбден құлдырауына түсіп тұнжыраған жас жігіт көшедегі есірткі сатушылардың назарына тез іліккен. Жастардың психиологиясын сырттай зерттеп, шетке шыққанын қағып алуға үйренгендер, терең депресияға ұшыраған оны дəл танып, қармақтарына іліндірген...

	Жас жігіт қалтасындағы пакетін сипады. Шынымен еңсесін басқан ауыр қайғыдан арылып, сергитін халге жеткізе ме, əлде жұрт айтып жүргендей тəуелділік күйге түсе ме?! Маған бəрібір емес пе? Айналадағыларға да бəрібір. Олар бұрынғыдан бетер түңіледі. Ол дірілдеген саусақтарымен пакетті ашып, ішінен бір шөкім шөпті алып иіскеді. Сол бойы түшкірініп, есінеп, көзінің алды қарауытып, басы айналды. Сосын бір шөкімін ернінің астына салып сорды да, сол бойы тұла бойы балқып, ұйықтап кетті.

	Содан алакеуімде бір оянып, жүрегі айнып, құсқысы келген соң, тəлтіректеп далаға шықты. Күні бойы тамақ берілмеген ит қыңсылап, торды айқаптай кеудесімен соғып, бүлінді.

	– Қазір, қазір... Жолдағы бірнəрсеге сүрініп-қабынып үйге кірген Ербол ас үйдегі түскі асын апарып итаяққа құйды. Əбден қарны ашып тұрған алабай табақты жалап тастады. Бойы тоңазып, қалтыраған жігіт иттің ішетін азығын суға езіп тағы алдына қойды. Басы шыр айналды. Есіктен кірген екеу оның көзіне төртеу болып көрінді. Дауыстар алыстан күмбірлейді. Иттің мойына асылып, мүлгіп отыр.

	– Ха.. ха қара, екеуі құшақтасып қапты. Иттің күшігі. Ей, сайқал, сен айтшы, мынаны кімнен тудың?! Маған неге бір бала туып бермейсің? Уəдең қайда?! Мен сені, сенің күшіктеріңді сол үшін бағып-қағып отырған жоқпын ба?!

	Мас болса не айтып, не қойғанын білмейтін күйеуінің сөзі шымбайына батып кеткен Ғалия:

	– Сенімен жиырма жыл тұрған əйелің туып бермеген баланы мен қайдан туып беремін. Біле білсең, сен бедеусің. Тағы жиырма қатын алсаң да, балалы бола алмайсың. Жетер енді, маған, менің балаларыма тіл тигізгенің!..

	– Өшір үніңді, қанден иттей қыңсыламай. Мен болмасам, саған мынадай дəурен қайда?! Тілің шығайын деген екен. Көрсетейін мен саған! – Жайлаудың жуан жұдыры түйіліп, жоғар көтерілді.

	Осы кезде иттің мойынын құшақтап отырған Ербол:

	– Жолбарыс, айт! – деп оны босатып жіберді. Арсылдаған ит иесінің балтырына жармасты. Иттің өткір тісінен жан даусы шыққан үй иесі.

	– Иттің күшігі! Қаныңды ішем! – Үйге жүгіріп кіріп кетті де, қолына пистолет алып шықты.

	Қас қағымда не істерін білмей, сасып, екі ортаға жүгірген Ғалияның:

	– Ойбай, өлтірді! – деген жан даусы шықты. Осы кезде қақпадан кірген Нұртас інісін қалқалап тұра қалды.

	– Тоқта! Атпа! Мылтықты таста! – Нұртастың даусы өктем шықты.

	– Міне, тағы бір күшігің келді! Бəрібір сенің қаныңды ішем, арамза неме?!

	– Не дедіңіз?! – Оның жанына атылып барған Нұртас, жағасына жармаса кетті.

	– Не істейсің, айтқаным айтқан!

	– Жауыз! Олай деуге қалай ауызың барады?!

	– Өтірік десең, шешеңнен сұра!

	Көзі ұясынан шығып, шашы қобырап дірілдеген анасына шамдана қараған Нұртас:

	– Апа, не есітіп, не көріп тұрмын! Осы екен ғой менен жасыратының? Болды! Бəрі бітті! Ербол, жинал! Кетеміз бұл үйден! Тап қазір кетеміз! Ол екі көзі қанталап, есеңгіреп отырған інісін жерден сүйемелдеп тұрғызды.

	– Нұртас, кешір мен, сендер үшін...

	– Біз үшін бұлай жасамауың керек еді..

	Ашуға булыққан Нұртас інісімен екеуінің киімін машинаға лақтырып, түн жамылып, өзінің əлі де жөндеуі бітпеген жаңа пəтеріне көшіп тынды.

	Қара түнге еніп бара жатқан қара джиптің ішіндегі Ерболдың басында бір-ақ ой ұялады. «Пистолет, өгей əкесінің пистолеті бар екен. Оны қалай қолға түсіруге болады. Əзірге олардың əрқайсысында коттедждің бір-бір кілті бар. Соны пайдалану керек». Інісінің бұл ойынан хабарсыз Нұртас түндей түнеріп, артындағы өгей əкесі мен шешесінің хан сарайындай үйіне жиіркене қарап, алыстап бара жатты.

	* * *

	Кешкі коорпоративтен көп ішіп қойған күйеуінің үйге келіп қойған «концертінен» кейін, Ғалия сырт киімін шешпей құлай кетіп, қорылға басқан оған назар аудармастан, балаларының босап қалған бөлмесіне барды.

	Байлыққа тоқ көңілінің шырқы бұзылып, безініп кеткен балаларын ойлап, өзін қоярға жер таппады. Өзінің көркіне, кімнің болса да іші-бауырына кіріп алатын ашық-жарқын мінезіне сеніп, əйел адамға ақылдылықтан гөрі, ажарлылық бақыт сыйлайды деген ұстанымға бек сенетін Ғалия алғаш рет тығырыққа тірелді. Алғашқы күйеуіне жастық, албырт сезіммен ұнатып шыққанмен, оның жай ғана мұғалімдіктен əрі аса алмайтын күнкөрісін көңіліне місе тұтпаған. Бара-бара таңдаған адамының өмір бойы басын қатырып бала тəрбиелеу үшін ғана жаралған жан екендігін білгенде, көңілі тез суынған. Күнделікті берген сабағынан басқа қақ-сұқпен ісі жоқ, ең болмаса мектеп директоры да бола алмайтын маубастығына көзі жеткен соң, төрт жасар Нұртасын жетектеп ажырасып тынды. Одан соңғы қызмет бабында кездескен ашынасы Бекболға шынымен ғашық болып, барлық сəн-салтанатын тек қана соған арнағанымен, шынтуайтқа келгенде, бұл үшін бала-шағасын тастамайтындығын сезген күннен бастап, одан да суынып, қалталы бизнесмен табуды армандаған. Тек бір өкініші, Бекболдан бойына біткен балаға түсік жасау уақыты өтіп кеткендіктен, амалсыз дүниеге əкелуге мəжбүр болды. Дегенмен, жүрген жерін ойын-сауық етіп, жарқылдап, жайнап жүретін Ғалия көп ұзамай құрылыс компаниясының президенті Жайлауды кездестірді.

	Жайлау жүзіктің көзінен өткендей жас келіншекті көргенде, бірден аңсары ауып, кабинетіне кіргенде, көзімен ішіп-жеп, оның құлын мүшесін көргенде, жұтқыншағы бүлкілдеп, жұтынып-ақ қалды. Өзінің бір көргеннен қызыққанын білдіргісі келмей:

	– Отырыңыз. Бұрын қай жерде қызмет істедіңіз? Отбасы жағдайыңыз?.. – деп қолындағы түйіндемеге үңілді. – Екі балаң бар. Күйеуің жоқ па?

	– Жоқ, дəм-тұзымыз жараспады. – Келіншек қою кірпігін жыпылықтатып, төмен қарады.

	– Қазіргі программаларды білесің бе?

	– Білемін. Мен үйде отырып жұмыс істедім. Кəсіпкерлердің бизнес жоспарларын, отчеттарын үйден істеп беремін. Қазір де жасап жүрмін. Əйтпесе, екі баламды кім асырайды. Екі беті албырап, қыр мұрнының үсті сəл тершіп, соңғы сəнмен қиылған шашын жіңішке саусақтарымен кейін жинаған жас əйелді басынан аяғына дейін шолып шыққан Жайлау:

	– Жақсы. Бірақ бізде құрылыс компаниясы. Балаға қарайтын уақытың болмайды. Уақытпен санаспайсың, – деді.

	– Менің сіңілім бар. Балаларға көбіне сол қарайды.

	– Жарайды. Отдел кадрға барып, мынаны беріңіз. Қалғанын өздері біледі. – Компания президенті оның түйіндемесінің шекесіне бұрыштама жазып, қолына берді.

	– Рақмет. – Ғалия жымия қоштасып, есіктен шықты.

	Алғаш көргенен құмарлық сезімін оятқан келіншектің қылықтылығының қыры неде екенін түсінгісі келгендей компания қожайыны оңашада ойланып қалды. Неге екенін белгісіз оны тағы көргісі, еркелеп сөйлейтін əдемі үнін тағы бір естігісі келді.

	Сонымен арада бір ай өтпей жатып, құрылыс компаниясының бастығы мен Ғалияның арасында махаббат хикаясы басталды. Ғалия оның неден, қалай басталғанын да білмейді. Жайын ауыз, жалпақ бет бастығын өліп-өшіп сүйген сезімді басынан кешірмесе де, осындай үлкен компанияның қожайынының қанатының астына нақсүйері болып енсе, бағының жанатынын сезген ол, оның көңілін қалдырмауға тырысты. Қылықты келіншекті құлай сүйген Жайлау көп ұзамай əйелінен айырылып, үйленейік деп қылқуырдай қадалды. Бір жағынан жиырма жыл тұрған əйелінен бала сүймеген соң, бала туып отырған келіншектен нəресте сүюді армандады. Ұнатқан əйелі, бала туып беретін болса, ол барлық жиған-тергенін оның жолына шашуға дайын еді. Алғашқы кезде оның екі баласының барлығы да қаперіне кіріп шықпады. Бірақ жүре келе Ғалияның бірінші баласының некелі күйеуінен туғанын, екіншісін жолдан туып алғанын білгенде, көңілін қызғаныштың қызыл оты жайлап, əйеліне деген бұрынғы ыстық сезімі суиын деді.

	Ғалия экономист есебінде, баға жетпес маман болып, есеп-қисабын келістіре бастаған соң ғана бəріне көндіккен. Бірақ кіші баланы көрсе, қара жыны қаптайды. Біреу оның маңдайынан соғып, «қалтаңда ақшаң сыймай жүріп, осындай салдақыны алдың» деп табалап тұрғандай, не болса соны сылтау етіп, жоқ жерден ұрыс шығарады.

	Бүгінгі соның ең асқынған көрінісі. Қымбат машина, неше түрлі шетелдік жаһаз, құндыз ішіктің түр-түрін киіп, қолына гауһар тасты сақинадан бастап неше түрлі асыл тастарды қалдырмай салып, шалқып жүруге үйренген əйел балаларының анау-мынау «еркелігін» баршылықтың буы деп есептеп келген. Оның бір-ақ қайғысы бар болатын. Ол қолын жылы суға малған күйеуінің арманын орындап, оған бір бала туып бере алмағандығы. Бірақ ол өзінің кінəсі емес екенін де білетін. Біле тұрып, күйеуінің бетіне басып айтуға батылы жетпейтін. Əрі-беріден соң өзі де сезетін болар деп ойлайтын. Əбден жəбірі асып кеткен соң, бүгін бар шындықты ақтарып салды. Шындығында, Жайлау бедеу болып шықты. Екеуі дəрігерге көрінгенде, тіпті, қазіргі сурагаттық əдіс те көмектеспейді, оның ұрығы жарамсыз деген байлам айтқан соң, Ғалия ол əңгімені жабулы қазан күйінде дегендей, қозғаусыз қалдырды.

	«Өлетін бала отпен ойнайды» дегендей, бүгін балаларын да, өзін де сөгіп, сай-сүйегін сырқыратқан соң, ішіндегісін ақтарып салды. Осы уақытқа дейін ақылына сүйенбей, ажарына сүйеніп келген əйел балаларының орнын сипап қалғанда ғана есін жиды. Таразы басына байлыққа қызығып басын байлаған күйеуі мен одан зорлық-зомбылық көріп, үйден безе қашқан балалары түсті. Əсіресе, соңғы кезде үй иесінің мінезі өзгеріп, Ғалияға айтпайтын сөзі қалмайтын...

	Қараңғы бөлменің ішінде қақшиып, ойы онға, санасы санға бөлінген əйел ішін ит жалағандай, өзін дода-додасы шығып далада қалған қуыршақтай сезінді. Ендігі қалған өмірін осылай қу тізесін құшақтап, араққа тойып алған күйеуінің боқтық сөзін есітіп өткізетіндігіне көзі жеткенде ғана, ұлдарының алдындағы кінəсін сезініп, ендігі мағынасыз өмірінің мəнін жиһаз толы үйдің бұрыш-бұрышынан іздегендей, мелшиіп таң атқанша кірпік қақпады.

	* * *

	Ерболдың ойынан өгей əкесінің пистолеті кетпей қойды. Қалтасындағы коттедждің кілтін қолымен сипалады. Кешке қарай сол үйге телефон соқты. Ешкім жауап бермеді. Демек, аналар қонақта. Осы сəтті пайдалану керек. Ол тез киініп, көшеге шығып такси ұстады. Коттеджге таяп келіп, ат шаптырым қоршалған дуалдың сыртында тұрып, тың тыңдады. Сырттан аяқ дыбысын естіген ит абалады. Бір шумақ кілттен қақпаның кілтін тауып алып ашқан жігіт «Жолбарыс, жат!» деп жекіді. Ит тынышталып, қыңсылай бастады. Коттеджде жарық жоқ. Қол фонарымен бөлмелерді мұқият қарап шыққан ол «егер питолетті сейфке салса, онда ала алмаймын» деген күдікпен кереуеттің оң жағындағы тартпаны ашып қалғанда, пистолетті көріп, демін ішіне тартты. «Ашық ауыз, өзіңе осы керек...» Қолы қалтырап, суық қаруды жалма-жан қойнына тықты. «Маған көздеген оғыңмен, өзіңнің үніңді өшірмесем, Ербол атым құрысын!». Ол сыртқы есікке жақындай бергенде, таяп қалған машинаның үні естілді. Коттедждің сыртқы есігіне американдық құлып салынғандықтан, өзінен-өзі жабылып, жағдайын жеңілдетті. Ербол жанұшырып иттің үйшігі жанындағы қақпаның артына бой тасалады. Сəтін салғанда, ит үрмеді. Жайлау мен Ғалия үйге кірген сəтте, ашық қалған қақпадан зып етіп далаға шыққан жігіт алды-артына қарамай зыта жөнелді.





ОНЫНШЫ ТАРАУ


	ПИСТОЛЕТ



	Қала жұртшылығы дүрлігуде. Жас сұлудың саябақта атылуын, одан арада бір жеті өткенде, олигархтың баласының үйінде асылып өлуін, əркім əр түрлі саққа жүгіртуде. Бірінші күні Нұртасты қамап тастап, үш тəуліктен кейін босатқан соң, Ғалияның жүрегі орнына түскен. Бірақ «Екеуін бірдей кім өлтіруі мүмкін?!» деген сұрақ жатса да, тұрса да көкірегін кеулеп, маза берер емес. Ана қалталы мырза Ғалым полицияның есігін тоздырып, баласы мен келінінің өлімін Нұртасқа жауып қояр емес. Оны қайтадан қамауға алуды талап етуде. Тергеу бастығы қылмысының дəлелденбегенін айтып, уақыт создыруда. Бірақ нағыз қылмыс жасаған адам табылмаса, күдік Нұртастың мойнынан түспейтіні анық.

	Таңертеңгісін киініп, сыртқа шығып бара жатқан Ғалия қалт тоқтады. Оның ойына Жайлаудың пистолеті түсті. Бір көргенде тартпасында жатқан. Ол жалма-жан тартпаны ашып қалды. Қару ұшты-күйлі жоқ. Тұла бойы дірілдеп, жүрегі дүрсілдеп аузына тығылып, сейфті ашты. Онда да жоқ. «Ой, сұмдық-ай, енді қайттім! Оны тек Нұртас пен Ерболдың бірі алуы мүмкін. Шынымен, аналардың ажалына жеткен Нұртас болса ше?!» Екі тізесі дірілдеп, орнынан қозғала алмай қалған əйел сырттан машинаның сигналын естіп, асып-сасып далаға жүгірді.

	– Неменеге шығып болмайсың? Соншама сыланып-сипанатындай тойға барамысың?!

	– Ауырып тұрмын. Жүрегім қатты шаншып кетті.

	Балалары бөлек кеткелі көңіл хошы болмай жүрген əйелінің сөзіне Жайлау сенді.

	Сұп-сұр боп кеткен өңіне қарап:

	– Мүмкін ауруханаға барарсың? – деді.

	– Сен жұмысыңнан қалма, мен өз машинамды шығарып, дəрігерге барып көрінейін. – Ғалия жүрегін ұстады. – Жіберген сияқты. Бірақ кардиограммаға түсейін.

	– Менде бүгін жиналыс. Онда ақырындап, өзің барып, тексеріл. Күйеуінен оңай құтылғанына қуанған əйел, өз машинасын ауладан шығарды.

	Сосын аздап тыныстап, Нұртастың нөмірін терді.

	– Жұмыстамасың! Кілтіңді беремісің, сендерге жататын тахта əкеліп тастайын. Қазір қолым бос. Жайлау жиналыста.

	– Болады. Əйтпесе жерге жатып жүрміз. Ас үйге де бірдеңелер керек.

	– Онда кілтіңді бер. Офисіңнің жанында күтемін.

	– Өзім көмектесейін.

	– Жұмысыңнан қалма! Дүкеннің жұмысшылары тасып, құрып береді ғой. – Баласының қанен-қаперсіз салмақты жүзі Ғалияны тыныштандырғанымен, үйінен пистолеттің жоғалуы, оның жанын жай тапқызбады.

	– Апа, өңің бұзылып кетіпті. Ауырып тұрған жоқпысың?!

	– Жоқ. Жайлау екеуіміз ұрысып қалдық.

	– Тағы да ма?!

	– Үйреншікті əдет...

	Жиһаз дүкеніне барып, тахта, үстел мен үш орындыққа ақша төлеп, мекен-жайды айтып кеткен Ғалия ұлдарының үйіне жеткенше асықты. Екі бөлмелі пəтерге кіріп, барлық тесіктерді қарап шыққан Ғалияның көзі жатын бөлменің батериясының артындағы ораулы затқа түскенде, сілейіп қалды. Екі-үш аттап барып, оралған қағазды ашып жібергенде, ішінде пистолет жатты. «Сұмдық, құрыдық! Демек, бұл өлімге Нұртастың қатысы бар! Мына айғақты құртпаса, бейшара бала, түрмеде шіриді! Кету керек, тез арада мынаның көзін құрту керек! Бірақ қайда?! Суға лақтыру керек!» Əйел қол сөмкесіне қаруды салып алып, дедектеп далаға шықты. Сол арада «Жайлау пистолетім қайда десе, не айтам. Ол бірден балалардан көріп, полицияға хабарлайды» деген суық ой сумаң етті.

	«Онан да орнына... орнына..., жақсылап тазартып, орнына қою керек...». «Жайлау жоқта орнынан қойып үлгеру керек» Осы кезде ұялы телефоны ызылдады. Ол сөндіріп тастады. Қол-аяғы дірілдеп көлігін əрең меңгерген əйел үйінің есігін ашып, жатын бөлмедегі сейфке пистолетті қойды. Одан соң қолына қайта алып, спирт батырылған орамалмен жақсылап сүртті. Қолы дір-дір, бет аузы жыбыр-жыбыр ететіндей, алақанымен маңдайынан моншақтаған терін сүртті. Сосын барып есік алдына шығып, ұялы телефонының қақпағын ашып қарады. Жұмысшылар екен.

	– Қазір келе жатырмын. Күте тұрыңдар. Тағы телефон. Бұл Жайлау.

	– Ғалия қалайсың?!

	– Жақсы. Магнитті күн дейді. Қан қысымым жоғары. Дəрі іштім. Үйге барып жатам.

	– Мен түскі асқа келмеймін. Бір адамдармен ресторанда тамақтанамыз.

	Ғалия өзінің оңашада есін жиып алатынына қуанды.

	– Жақсы. Маған алаңдама. Түстен кейін жұмысқа шығамын.

	– Əуре болма, бүгін жатып, дем ал!

	Балаларының үйіне жиһаздарын түсірткен соң, есігін жауып, Нұртасқа кілтін қайырды.

	Анасының боп-боз өңіне көз тіккен Нұртас:

	– Апа, сен шынымен науқастанып жүрсің ғой деймін. Дəрігерге барып көрінсеңші, – деді.

	– Бүгін магнитті күн дейді. Үйге барып дем аламын. Ана мебелдеріңді өздерің қойып аларсыңдар.

	– Көп-көп рақмет. Айлық алған соң сатып алармын деп жүргем.

	– Ербол қалай?!

	– Жаман емес.

	Үйіне келген Ғалия пистолетті алып, тағы сүртті. Оқшантайдағы патрондар түгел орнында екен. Əйелдің көңілі орнына түскендей, жұмсақ диванға жантайып, қорқынышты ойлардан сəл сергіп, мызғып кетті.

	* * *

	Ішкі істер бөлімінен шыққан тергеуші қыздар жүргізушіге адресті айтты.

	– Майра, шеф шынымен отставкаға кетсе, не болады?! – Лариса қол сөмкесінен айнасын алып, шашын түзеді.

	– Ойлаудың өзі қорқынышты. Ондай бастықты сосын тауып көр. Мына істі қалайда ашуға тырысу керек.

	– Онсыз да аянып жатқан жоқпыз. Тупик, вот и все!

	– Куəлер көмектеспейді. Маған салса, саябақта болғандарды қылмысты жасырғаны үшін жауапқа тартар едім.

	– Заңда ол бап қаралған. Бірақ əр адамның рахымшылық сезімі болмаған соң не істейсің?!

	Жаңа мөлтек ауданның шет жағына сəндеп салынған коттедждің сыртқы көрінісін тамашалаған қыздар есік алдында біраз аялдады.

	– Мынадай коттеджді салуға қанша ақша керек?!

	– Бұлар коммерсанттар! Біз екеумізге мұндай үй қайда?!

	– Мұндай сарай түгілі екі бөлмелі пəтер алсам, жүрегім жарылып, қуанар едім. Соған қол жеткізу қиын болып тұрған жоқ па?

	Лариса домофон тетігін басты.

	– Бұл кім? – деді іштен.

	– Прокуратурадан, тергеушілерміз. Ғалия Өсербаевамен сөйлесуіміз керек.

	Аздаған үнсіздіктен кейін есік ашылды. Орта жастағы қара торы əйел:

	– Кіріңіздер, Ғалия ханым ауырыңқырап отыр. Залға өтіңіз, – деді.

	Ат шаптырым залдағы көз тартатын жиһаздар ортадағы үлкен дөңгелек үстел мен тап сол тəріздес орындықтардың сəнділігі бірінен-бірі өтеді. Прокуратура дегеннен жүрегі зырқ еткен Ғалияның ойына бірден пистолет түсті.

	Өңі бозарып, қабағы қатқыл тартып отырған ол қонақтарын ізетпен қарсы алды.

	– Отырыңыздар, – деп жұмсақ креслоны көрсетті.

	– Сырқаттанып отырғаныңызды естідік. Дегенмен біздің тапсырмамыз тығыз болғандықтан, сізбен тілдесіп кетуге тиіспіз. – Майра алдындағы ауқымды үстелдің бір шетіне қағаздарын жайып қойды.

	– Түсінемін.

	– Ғалия Өсербаевна, сіз бар сырды жасырмай айтатын болсаңыз, өзіңіздің де, біздің де уақытымызды алмайсыз. Айтыңызшы, балаңыз бен өлген қыздың қосылуына неге қарсы болдыңыз?

	Сұрақтың өзі күткендей болмағанына шүкіршілік еткен Ғалия, үй күтушісіне:

	– Қонақтарға кофе əкел? – деп бұйырды да, маңдайына түскен шашын кейін ысырып, атлас халатының етегін жымқырып жайланып отырды. Сəл тамағын қырынып, баптап сөйледі.

	– Мен баламның өзімен бір институтта оқитын сұлу қызға ғашық болып, екеуі уəде байласып жүргенін бұрынан білетінмін. Одан арғысы мені көп ойландырмады. Нақты үйленем деп жатпаған соң, уақытында көрерміз деп, ол қыз қай жақтікі, əке-шеше сі кім деген сауалдарды қоймадым. Екеуі де оқу бітірді. Бір күні қызды шешесімен бірге офисте көрдім де, төбемнен жай түскендей күйге түстім. Несін жасырайын, сіздер қызметте жүргенмен, заты əйел адамдарсыңдар ғой. Алғашқы күйеуіммен дəм-тұзым жараспай, айырылдым. Ал балам сүйген қыздың əкесі бір кездегі қызметтесім жəне көңілдесім болған еді. Жеме-жемге келгенде, ол бала-шағасын қимаған соң, арақатынасымыз үзілді. Бірақ бір-бірімізді қатты ұнаттық, одан айырылысқанда, ішімде үш айлық нəрестем болатын. Яғни, Нұртастың сүйген қызы – Таңгүлінің інісі. Қысқасы, сол себепті бұл некеге үзілді-кесілді қарсы шықтым. Меніңше, қыздың шешесі де осындай шешім айтты. Бар сыр – осы. Одан кейінгі жағдайды өздеріңіз білесіздер.

	– Сонда Нұртас пен Таңгүлі бірге туған бауырлар ма? – Лариса көзін жыпылықтатты.

	– Жоқ. Екінші балам Ербол мен Таңгүлінің əкесі бір.

	– Қызды атқан Нұртас емес делік, сонда кім деп ойлайсыз?

	– Нұртас емес. Бірақ білсем, əлдеқашан сіздерге көмектесер едім. Менің бір-ақ білетінім, баламның қолынан мұндай іс келмейді. Себебі ол қызды қатты сүйетін. Ол өлтірмек түгілі, ол үшін өмірін қиюға даяр болатын. – Ғалия ауыр күрсінді..

	– Мүмкін, өте жақсы көрген соң да, басқа біреуге қимаған шығар.

	– Бəрібір ол мұндайға бармайды. Оған сенімдімін..

	– Балаларыңыз қазір қайда?

	– Олар бөлек шығып кетті.

	– Неге?

	– Тумаған əкелерімен келісе алмады. Соңғы кезде Жайлаудың мінезі өзгерді. Ішімдік ішсе, үйге тиісетін əдет шығарды. Ер жеткен балалар оған көне ме?

	– Кіші балаңыз не істейді?

	– Институтта оқиды. Қазір ағасымен екеуі бірге тұрады.

	– Олардың адресін айта аласыз ба?

	– Əрине.

	Тергеуші қыздар өздерінің естіген соңғы жаңалықтарын бастықтарына жеткізуге асықты. «Бірақ бұл не береді?» деп ойлады жолда келе жатып Лариса, бұл қыз бен жігіттің неге қосыла алмағандығының себебі ғана. Қызға оқ атқан қылмыскер бəрібір белгісіз.





ОН БІРІНШІ ТАРАУ


	ƏЙЕЛ СЫРЫ



	Қаладан қонақ шақырғалы Шолпанда маза жоқ. Ол қонақ күтпегелі қашан. Іштей алдағы сенбіге дейін неше күн қалғанын санап қояды. Бар болғаны бес жыл күйеуімен отасып, содан бері жалғыздықтың зарын тартып келе жатқан əйелдің жанға ашпаған сырының бірі – Райсты алғаш көргеннен бері өзі тұншықтырып тастаған, əйелдік сезімінің бас көтеруі. Алғашқы кездері лауазымды адамның өзіне назар аударуы екі талай нəрсе екендігін ойлап, оны ойламауға тырысатын. Бірақ екі баласы да қалаға кетіп, төрт бөлмелі үйде жалғыз қалғанда, елегізіп, дүниеде жалғыздықтан ауыр нəрсе жоғын басынан өткерді. Бара-бара оғанда еті өліп, мектептен шаршап келіп, басы жастыққа тигенде, ұйықтап кететін. Бірақ арасында қан қысымы көтерілетіндіктен, биылғы оқу жылы жақын жердегі ауылдан қатынап оқитын оқушы қызды үйіне жатқызды. Екеуі шүйіркелесіп тамақ пісіріп, ананы-мынаны айтып, тіпті, адам болып қалды. «Япыр-ай, бұрын неғып ойыма келмеген. жалғыздық бір Құдайға жарасыпты» деген рас екен-ау, деп мəз болды. Оқушысы елгезек, үй жұмысына епті, қолы тигенде бірді-екілі малға да қарап тастайтын пысық, тəрбиелі қыз. Тіпті, ол келгелі Шолпанның қан қысымы дұрысталды. Бұрын үнемі қорқып, адам жоқта көтеріліп кетсе қайтем деген үреймен де, өзінің жағдайын нашарлатып алғанын енді білді.

	Алдағы келетін қонағын ойласа, əлденеге қобалжиды. Бір көргеннен көзіне жылы ұшырап, бұған ерекше ілтипатпен қараған Райс ойынан бір шықпайды. Құдай-ау, осы жасқа келгенде, шынымен ғашық болып қалдым ба, балаларым ер жетіп, немере сүйем бе деп үміттеніп жүргенде, желіккенім не жетіскенім деп бір ауық өзіне-өзі тоқтам салады. Бірақ сондай азаматпен бас қоссам, балаларыма да, өзіме де қамқор болар еді деген үміті жоқ емес. Заман мынау, кімнің қолында билік бар, кімнің қалтасында ақша бар, сол сөйлеп тұрған шақ. Əлі қайда, оларға жұмыс керек, жақсы тұрмыс керек. Жалғыз басты жесір əйелдің қолынан не келе қойсын. Айдары ана жылы шатылғанда, Райс болмағанда оның күнінің не болатынын бір Құдай білсін. Қосақ арасында бос кетіп, сотталып кететін бе еді. Шолпан жұмсақ диванда отырып, қозғалақтап жанжағына қарады. Сара өз бөлмесінде сабағын оқып отыр. «Мына бала болмағанда, биыл үйге де қарай алатын түрім жоқ. Ерте кетіп кеш келемін. Мұғалімдерді де басқару оңай еместігін, директор болып тағайындалғалы сезіне бастады. Кейде солардың қылығына ашуланам деп қан қысымы көтеріледі. Ондайда «өле алмай жүрмін бе, əуелде неге бас тартпадым. Сабағымды беріп жөніме жүретін кісі екенмін» деп өкінеді.

	«Біреудің жоғын біреу өлең айтып жүріп іздейді» дегендей, мұның өмірден көрген құқай-сұқайында олардың ісі жоқ. Бірдеңе деп сынаса, бастық болып, бармағын батырып жатқандай, бұртиып шыға келеді. Педагог ретінде əр баланың жанына үңіліп, олардың психиологиясын терең зерттеуге ұмтылыс жасап, шын беріліп жұмыс істеп жүргендер шамалы, сабақ беріп болысымен əрқайсысы əр түрлі сылтау айтып мектептен тайып тұрады. Шолпан мұғалімдерді жинап алып:

	– Сендер бірінші орынға ұстаздық парыздарыңды қойыңдар. Біреуің үйде бала-шағам бар дейсіңдер, біреуің күйеуім ерте кел деп айтты, біреуің малыма шөп салатын едім деп, мектептен қашуға дайын тұрасыңдар! Біздің əрқайсымыз өмірі бітпейтін шаруамызды күйттеп, балаға білім беруді тек қана ақша табу көзі деп қарайтын болсақ, онда ұстаз емеспіз. Ұятымызды ысырып қойған адамдармыз, – деп ұрысты... Сосын сабаққа келгенде бастарынан орамалдарын тастамай, онысын əдептілікке, имандылыққа балайтын əйел мұғалімдерге қалыңдар, – деп ишара жасады да:

	– Үйлеріңде шаштарыңды бастырып, орамал тартқандарыңды түсінемін. Бірақ сабаққа бас киімсіз кірулеріңізді сұраймын. Бұл сіздердің балаларды білім нəріне сусындатудағы мəдениеттіліктеріңіз, білімді маман ретіндегі киіне білу сипаттарыңыз болуы керек, – деді.

	– Орамалға бірнеше жылдан бері өзіміз де, оқушыларымыз да үйреніп қалды. Директор шеш деп айтты дейміз бе?

	– Мен сіздерге шеш деп бұйырып отырған жоқпын. Мектеп – білім беру ордасы. Мұнда тамақ істемейсіңдер, малға қарамайсыңдар, қонаққа немесе садақаға бармайсыңдар. Бұл шəкірттерге білім беретін қасиетті мекен. Сіздердің қызмет орындарыңыз. Сіздер балаларға білім берумен қатар əдемі киінуді, əдемі сөйлеуді, кез келген ортада өздерін ұстауды үйретіп, эстетикалық талғамын қалыптастыратын үлгісіздер.

	Үш-төрт мұғалім директордың сөзін тыңдап отырып, келістік дегендей, ыңғай танытты.

	– Дұрыс қой. Бұрын бізге мұндай ескерту жасаған ешкім жоқ. Мектепке үстімізге ілінгенді киіп келе бердік. Бұған шамданатын ешнəрсе жоқ. Алдағы уақытта айтқаныңызды ескереміз.

	Шолпан жалғыз отырып, мұғалімдердің сөзін есіне алды. Сосын жымиды. Адам қызық, тез иланғыш, тез сенгіш, тез еліктегіш. Бұдан жиырма шақты жыл бұрын бастарыңа орамал тарт десе, оны надандық деп түсінетіндер, енді керек жерде де, ке рек емес жерде де, орамалдан айырылмайды. Үй шаруасындағы əйел болса бір сəрі, балаларға білім беріп жүрген жоғары білімді педагогтар мектепке қалай болса солай келе салуға дағдыланып барады.

	Оның ойы тағы да қонақтарына келіп тірелді. Терезеден көрші үйдің сылауы түскен жарын, төбесіндегі əлдеқашан тозығы жеткен шұрқ тесік шиферін көріп, келген қонақтардан ұят болатын болды-ау деп ойлады. Өзінің үйінің түрі де оңып тұрмаған. Көптен жөндеу көрмеген. Қысқа жіп күрмеуге келмейді. Ауыл мұғалімінің үйі бизнесменнің коттеджі емес екенін ескеретін болар. Баласы мен келіні жұма күні келіп дайындықты өздері жасамақшы. Шолпан жас кезінде тəуір хозяйка болатын. Содан кейін бар уақытын мектепте өткізетіндіктен, бұрынғы білетіндерінің бəрін ұмытып, қолы шығып кетті. Ал егер, қайтадан хозяйка болатын күн туа қалса, не істер екен? Кім білсін? Шолпан бірнеше жылға созылған бір сарынды өмірден запы болғанын жиі сезінетін. Шынында да, бəрін тастап, қалаға барып, жайлы пəтерде, қолын жылы суға малып неге отырмасқа?!

	– Апай, төсегіңізді салып қойдым.

	– Ой, айналып кетейін, сен болмасаң не істер едім. Сабағыңды оқыдың ба?!

	– Оқыдым.

	– Жақсы, онда жатып дем ал! Мен далаға шығып, таза ауада жүріп келейін.

	– Дала салқын. Тоңып қалмаңыз.

	Шағын ауылдың көшелері құлаққа ұрған танадай тым-тырыс. Əр жерден үрген иттің, анда-санда былай-былай өткен машинаның салдыры естіледі. Тымырсық тіршіліктің тылсым салмағы мұның ғана емес, əр үйдің еңсесін түсіріп, қоңырқай тұрмыстарын паш еткендей, кейбір үйдің мұржасынан түтін сыздықтап шықса, кейбіреулері дымсыз сораяды.

	Шолпан бұрынғы кеңшардан қалғандардың күнкөрісінің қандай екенін мектепке баратын балалардан біледі. Институтта оқып жүргенде тұрмысты қарын билейді деген теорияны оқыған, ол уақытта оның іс жүзіндегі сиқының қандай болатынындығын білмегендіктен бе, тереңнен ойлап, бас қатырмаған.

	Күздің қоңырқай кешін жамылып тұрған үйлердің арасын аралап келе жатқан мектеп директоры осы тұрғындардың ырабайда біреуінің ғана жұмысы барлығын ойлады. Өзінің үлкен баласы армиядан келген соң, бір жылға жуық жұмыс таба алмай, ақыры танысы жоқ, тамыры жоқ қалаға қаңғырып кеткен-ді. Ол жақта талайына Мырза мен Райстай жақсы адамдар кездеспегенде, күннің не болатындығын кім білсін? Тіпті, түрмеде шіри ме? Əр ауылда ең болмағанда, төрт түлік мал өсіретін ферма ашылса, ата-бабасы малмен күн көрген қазақтың жағдайы жақсарар ма еді? Кім білсін... Шеткі үйдің жанынан өте бергенде ішінен шаңқ-шұңқ еткен дауыстар естілді. «Бұл үйде қай бала тұратын еді?» деп ойлады Шолпан. Ə, ана үнемі салдыр-салақ жүретін таңқы мұрын қара бала екен ғой. Сірə, əке-шешесі ішетін болды-ау. Үй жақтан түрлі боқтық сөздер борады. Үйдің жанындағы ағаштар күздің салқыны ұрып, сидиып қалған. Төбеден бір топ құс тізбектеле ұшып, оңтүстікке қарай бет алып барады. «Жарықтық жылы жаққа бет алды-ау, енді күн салқындайды. Биыл мектептің жылу жүйесі қалай болар екен?» Аяғы кедір-бұдыр жерге сүрініп кеткен ол, күн жауса балшықтан жүргізбейтін ауыл-арасы жолының азабын есіне алды. Осы мен неге уайымға салына беремін. Осы ауылдан бір күн бір жаққа кетсем, қайтып көргенше асығатыным қайда? Əлде шынымен, қалаға кеткім келіп жүр ме?

	Өз үйінің ауласына келіп, оны-мұны шұқылаған əйелдің қолы ешнəрсеге батпады. Адам бір қазықты мың айналып, күнделікті ісін қайталай беретін болса, мезі болатыны рас екен. Жиырма жылдан бері құрап-сұрап қиыстырып келе жатқан мал қорасы, тауық күркесі оны əбден жалықтырғандай. Соңғы кезде байқап жүр, айқай-шуы жетерлік бала тəрбиесі де ығыр еткен бе, мектепке де амал жоқтықтан барады. Ол өмірінің бұдан гөрі қызықтау, бұдан гөрі жарқындау жақтарын аңсайтын сияқты. Шолпан есігінің алдындағы, ағаштары мүжіліп, аяқтары сықырлап шаққа тұрған ұзынша орындыққа отырды. Мынау орындыққа да бір отыз жыл болды. Осы үйді сатып алғанда, осы арада тұрған. Ал жақсы, үйреншікті өмір ырғағың кенеттен өзгере қалғанда, жаңасына үйреніп кете аламысың? Қанша жыл өзімен-өзі болып кеткен ол, енді біреудің айтқанымен жүріп, айдағанына көне ме? Сұңғыла əйел Райстың қонаққа шақырды дегенді сылтау етіп, осы жолы жай келмейтіндігін де сезетіндей. Бірақ соған өзі дайын ба? Тұла бойы тоңазыған ол үйге кіріп, жатын бөлмесіне беттеді.

	Жұма күні қаладан келетін соңғы автобуспен артынып-тартынып келген баласы мен келіні оған базардағы барды көтеріп келгендей болды.

	– Азғантай адамға соншама шашылғандарың не?

	– За-то какие гости, – баласы шешесін құшақтап, – Райс мырзаның жақсылығын қалай қайырам деп жүруші едім. Ең болмаса шақырып, қонақ етіп жібергеніміз дұрыс болды.

	– Қонақ күтуді де ұмытып қалыппын.

	– Мама, ешбір алаң болмай, жұмысқа кете беріңіз. Дастарқанды өзіміз əзірлейміз. Тек салатын етіңізді шығарып кетсеңіз!

	– Əрине, əрине. – Шолпан мұздатқыштан ет шығарып, табаққа салды.

	– Жібіп тұрсын. Ертеңгісін аса беріңдер. Жылқының еті кемінде екі, екі жарым сағат қайнауы керек.

	Түнімен үй жинап, салаттарын дайындаған келіні, ертеңгісін де таң атпай тұрып, ас үйде жүрді. Аяғы ауырлай бастаған келінінің ширақтығы ұнаған Шолпан «Осы күнгі келіндер ұйқыдан бас көтермейді. Жалқау» дегенді көп еститіндіктен, іштей шүкіршілік етіп, аузын ашса жүрегі көрінетін ақкөңіл Дарияның пысықтығына да дəн риза болды. Бір жағынан баласы да қолқабыс беріп жүгіріп жүр. Үйден көңілі көтеріліп шыққан Шолпан жолда бара жатып, баласы мен келінінің көңілінде титімдей арамдық жоғын ойлап, іштей қысылды. Райс қолқа сала қалған күнде не деп жауап беремін деп қиналды.

	Мектептен ертерек оралған Шолпан төр үйдің ортасындағы үстел үстіндегі неше түрлі салаттар мен жұқалап туралған қазы, қарта, тіл, қақталған тауық еті, қуырылған балық, орама етіп пісірілген еттің ортасындағы ағарып тұрған жұмыртқаны көріп, мыналарды қай уақытта жасап үлгерген деп таң қалды. Тағамнан майысып тұрған үстелден көзін ала алмаған Шолпан:

	– Мынаның бəрін қашан дайындап үлгердің? – деп таңданды.

	– Бірсыпырасын түнде дайындап, тоңазытқышқа салып қойғанмын.

	Ертеңнен бері Сара көмектесті. Қолының ебі бар екен. Сабаққа түстен кейін баратын оқушысына қараған Шолпан, оның алдын май дақтарымен бүлдіріп алған көйлегіне көзі түсті.

	– Алжапқыш байлау керек еді.

	– Көне көйлек. Ештеңе етпейді. Есесіне неше түрлі салат жасауды үйрендім.

	Осы кезде терез алдына келіп тұра қалған қара джиптен түсіп жатқан қонақтарды көрген Шолпан:

	– Келді, – деп сасқалақтап, жатын бөлмесіне кіріп кетті. Жүрегі дүрсілдеп, үсті-басын айнадан шолып өтті. «Мұным не, осынша жасқа келгенде, жас балаша елпілдеп» деп қысылды.

	– Апа! – даладан ішке кірген кіші баласының даусы естілді. –

	Қонақтарды қарсы ал!

	– Иə, қазір, қазір. – Шолпан ішкі бөлмеден шыққанда оның албыраған жүзіне көзі түскен келіні:

	– Апа, ауырып тұрған жоқсыз ба? Жүзіңіз қызарып кетіпті? – деді.

	– Жо-ға, көптен қонақ қарсы алмағандықтан, қобалжығаным ғой. – Базаргүлді алға салған ерлер есік алдына аялдады. Базаргүл алдынан шығып сəлем салған Дарияға:

	– Бақытты бол, қарағым. Менің қолымда өскен қызымдайсың. Сəлем салып əуре болмасаң да болады, – деп маңдайынан сүйді.

	Алена Базаргүлден айырылмайды. Шолпан кіп-кішкене қызды қызықтап, қолын алып амандасты.

	– Мария Ивановнаның немересі ғой.

	Хабардың шет жағасын естіген Шолпан, сыртқы есіктен кірген Райс пен Мырзаға жоғары шығыңыздар деген ізет жасады.

	– Қайырлы болсын. Есітіп жатырмын, – деп Райсқа бұрылды.

	– Ең қиыны – немересінің жайы. Əзірге Бəкең бағып жүр.

	– Ешқандай қиындығы жоқ, қайта қызды болып қуанып қалдым.

	– Ал, қонысың жайлы болсын! Үйің толған той болсын!

	– Əумин! Дастарқан да дайын, қолдарыңызды шайып, бірден отыра беріңіздер. Дария мен Айдар бəрін дайын етіп қойыпты. Менің де осы сіздердің алдарыңызды кірген бойым.

	– Тіфə, тіфə, тіл-аузым тасқа, келініңнің қолы алтын екен. Жайнатып қойыпты ғой, – бар тетігі аузында Базаргүл сампылдап жүріп, Аленаның қалың жемпірін шешіп былай қойды.

	– Көрдің бе, қаншама тəтті тағам бар. Жүр, қолымызды жуып келейік. – Қызды жетектеп, жуынатын бөлмеге беттеді.

	– Аленаға əжесінің қайтыс болғаны туралы əлі естірткен жоқпыз.

	Райс Шолпанға қарап айтты.

	Оның жанарында «бұл қызды не істеймін, ақылыңды айт» деген жазу тұрды.

	– Жоғары шығыңыздар! Қысылмай кең отырыңыздар. Сіздерден басқа қонақ жоқ, – деп үй иесі күлімсіреді.

	Шай ішіп болған соң аулаға шыққан Райс Мырзаға:

	– Мырзеке, асықпаңыз. Əлгі миссияңыз туралы айтам. Əлі ерте сияқты. Мен де үйіме шақырайын. Аралас-құралас болайық. Содан кейін көрерміз.

	– Мен де солай ойлап отырғам. «Асыққан шайтанның ісі, асықпаған арбамен қоян алады» деген бар. Негізі асықпағаның дұрыс.

	– Өткендегі атылған қыз туралы қылмыс ашылды ма?

	– Сол менің басымды қатырған оқиғаның бірі болып тұр. Қыз өлгенде жігіті қасында болған. Жалпы, екеуінің қосылуына қыздың да, жігіттің де ата-аналары үзілді-кесілді қарсы болыпты. Бірақ екі жағы да сыр ашпайды. Менің ойымша, бұл отбасылық трагедия.

	– Онда сол отбасылардың жақын таныстарынан, тума-туыстарынан сыр тарту керек қой.

	– Не дедіңіз?! Бұл менің басыма неге келмеген! Негізі, сізді көмекші етіп алатын шығармын.

	– Өзіңіз отбасылық трагедия деп айтып тұрсыз ғой. Бірақ, қыз басқа біреуге шығып кетсе, сол күйеу жақты да дұрыстап зерттеу керек.

	– Ол жағын да ескеріп жатырмыз. Тергеушілерімнің тəжірибесі жетіспейді. Ылғи жастар.

	– Қазір солардың заманы болып тұр ғой. Қылмыс жасап жатқандар да жастар. Сондықтан білуі керек.

	– Желең шығыпсыздар, тоңып қалмайсыздар ма? – Айдар жандарына келді.

	– Əзірге тоңбаған сияқтымыз.

	– Мырза аға, үйге кірейік. Тамақ дайын, – жігіт əдеппен қонақтарын алға жіберді.

	Қол жуып дастарқан басына отырғандар қазы мен жаясы шылқыған семіз жылқының етін көріп, ішпей-жемей тойды.

	– Пай, пай, шіркін жылқының еті! Біздің осы тəбетіміз тұрғанда, жылқыларымыз құрып кетпесе болар еді, – деп күлді Мырза.

	Ал менің есімнен бұрынғының ұрыларының:

	– Ет тəттілігін қойса, мен ұрлығымды қояр едім, – деген сөзі кетпейді.

	– Қайда барсаң да, ұры мен қылмыстан əрі асып кете алмайсың. – Мырза құрдастығын пайдаланып, əзілдеп алды.

	– Енді кəсіп болған соң, – деген Райс қызарып, əйелдерге қарады. Олар өздерімен өздері екеуара бірнəрсені айтып, бұлардың қалжыңын естімеген сыңайлы.

	Сүр етке тойып алған соң, уыздай айран əкелінді. Базаргүл бір жұтқан соң:

	– Шолпан, өзің ұйытасың ба? Жібектей екен. Мен қалай ұйытсам да осылай шықпайды, – деді.

	– Ой, пəлі бір жаңалық болатын шығар. Базаргүл өзінің қолынан келмейтін бір нəрсесін өзі мойындады. – Мырза шын ниетімен күліп алды. Қызарақтаған Базаргүл:

	– Мен қолымнан келмейтін нəрсені келмейді деймін. Сен ғой бір нəрсеге ерегіссең, табандап тұрып алатын, – деді.

	– Онан да осында бірер күн қалып, айранды мынадай етіп ұйытудың сырын үйрен!

	– Үйренетін ешнəрсесі жоқ. Сіздер сүтті қолдан сатып аласыздар. Саудагерлер сүтке су қосып сатады. Сондықтан су араласқан сүттен мынадай айран шықпайды. Ол Базаргүлдің кінəсі емес. – Шолпан құрбысын аяқ астынан тағылған айыптан арашалады.

	– Шынымен де солай шығыр. Бар өнерімді салып-ақ бағам. Бəрібір іріп кетеді. Немесе бетіне су жиналып тұрады.

	Əйелінің ашуына тиюді жалғастырған Мырза:

	– Ақталма, ақталма, ауылда тұрғанда да мынадай айран ұйытқан жоқсың, – деп, өшіп бара жатқан отқа май құғандай болды. Ашуланғанда əдемі мұрнының ұшы тершіп, екі беті албырап шыға келетін Баршагүл:

	– Бұл еркектерді қойсайшы. Жақсы ат бермейді ғой, – деп еріне қарап, көзін алартты.

	– Ой, Мырзеке, біздің құрдастың тамағының тəттілігін осылай теп-тез ұмытып кетуің жарамайды. Өзім Базаргүлдей етті баптап ұстайтын хозяйканы көрген жоқпын, – Райстың шын көңілімен айтқаны сонша, дастарқан басындағылар бірден жадырады.

	Жүзі албырап, құлағына таққан кіп-кішкене сырғасы неге екенін діріл қағып қозғалған Шолпанға қараған Райс оның тұңғиық сырға толы жанарымен кездесіп, əлденеге абыржып қалды. «Мүмкін осы жолы айтқаным дұрыс болатын ба еді...» Сол бойы Мырзаға қарағанда оның «жүрейік» дегенін ұқты.

	– Шолпан, құрметіңізге көп-көп рақмет. Біз жүрейік. Ендігі кезекте біздің үйде қонақ болып кетесіздер, – деп орынан тұрды. Əйелдің жанары жалт етіп, басын изеді.

	Алдын ала дайындап қойған пакетті Аленаға ұсынып:

	– Мынау саған сыйлық, – деп бетінен сүйді.

	– Жолдарыңыз болсын. Егер кемшілік болса, айып етпеңіздер.

	– Жақсы отырыс болды, – деді Райс Шолпанның қолын қысып, – Тағы да кездесеміз ғой.

	Қонақтарын шығарып салған Шолпан оларды қимағандай арттарынан қарап қалды. Жанынан келген Айдар.

	– Апа, қалаға көшкің келіп тұрған жоқ па? – деп сұрады.

	– Қазір сіздер де кетесіздер. Жалғыздықтан қажыдым. Өстіп жүргенде...

	– Райс аға, қаладан жұмыс тауып беруге көмектесер, мына үйді сатып, пəтер алайық.

	– Сенің құлап тұрған үйің кімге керек?

	Айдар сырты көптен сыланбай, азып кеткен үйге қарады.

	– Шынында да, жөндеу керек екен. Жазғы еңбек демалысымда жөндеймін. Сосын сатып көрелік.

	– Көрерміз...

	Дария енесінің бір құпиясын сезгендей, анадай жерде тұрып күлімсіреді.





ОН ЕКІНШІ ТАРАУ


	ТАБЫСУ



	Бекбол қалаға жақын жерден жылқы фермасын ашқалы өзінің күзетшілер дайындайтын жауапкершілігі шектеулі серіктестігін кіші баласына беріп, фазендаға біржолата көшіп алды. Сүйікті қызының қазасынан кейін əйелі екеуінің көңіл бөлетін ермегі осы қожалық. Қала сыртына салынған коттедж қаланың у-шуынан аулақ тыныш. Жұрттың түрлі өсек-аяңы мен алыпқашпа əңгімелері басылғанша, осы араға қоныс аударғандарына Сəбира да дəн риза. Асыл тұқымды айғыр сатып алып, кəдімгі қазақтың қазанатын өсіруді қолға алған бұрынғы кеңшар директоры Бекбол тыным көрмейді. Жаңа кəсібіне жан сала кірісті. Банкіден несие алып, Түркиядан екі асыл тұқымды айғыр сатып алды. Олардың тұратын орны, жем-шөбі ерекше күтімде. Жылқышы жалдаған Бекбол оған сене бермей, көбінесе өзі жүреді. Алыстан сатып алған айғырдың бірін мініске үйреткен Бекбол оның төрт аяғы теңселген жорға екендігін білгенде, қатты қуанды.

	– Сəбира, бұдан туатын құлындардың барлығы жорға болады, – деп төбесі көкке жетті.

	Бекболдың жылқы өсіруге ықыласы ауғаны сонша, қалаға барған сайын жылқы туралы ғылыми кітаптар сатып алып, жылқы өсірген көнекөз қарияларды іздеп барып ақылдасады. Бірде жылқының азығын жан-жақты зерттеген ғалымдардың мынадай тұжырымын оқыды. – Жылқы – ажырықты жыл бойы, шиді –қыстан көктемге дейін, изенді – жыл бойы, ебелекті күзде жəне қыста, тас бұйырғынды – күзде жəне қыста, көкпекті – күзден көктемге дейін, майқараны – күзде жəне қыста, бетеге, боз селеуді жыл бойы жейді, – дегендей ғалым жылқының не жейтінін, не жемейтінін түптеп зерттеген екен.

	– Міне, мына жерде қымыз туралы жазылған, қарашы, амандық болса, жаз шыққан соң қымыз ашытамыз, – деп газетті əйеліне ұсынды.

	Қымыз ашытпақ түгелі, оны ащы, жұрт несіне қызғады деп татып алмайтын Сəбира күйеуінің көңілін қалдырмау үшін басылымды қолына алды. Онда биенің алғаш байлағанда ашытатын қымызды – «уыз қымыз», алғаш рет құлындаған қулық биенің сүтінен ашытылғанды – «қысырақ қымызы» немесе «ту қымыз», қымыздың үстіне саумал құйылып келесі күні қорытылатынды «түнеме қымыз», ашып кеткен қымыздың үстіне үстемелеп саумал құйып жуасытқанды «жуас қымыз», сабадағы мол қордың үстіне күн сайын сүт құя отырып, бірнеше күн жинаған қымызды «қорабалы қымыз» деп аталатындығы жазылған екен.

	– Биелер суалатын уақытта сауатын, қымыз ашытатын маман іздемесең. Мен бəрібір келістіре алмаспын, – деді Сəбира газетті ысырып.

	Жалғыз қызынан айырылған соң, ешнəрсеге қызықпай, көбіне тұнжырап жүретін əйелін немен сергітуді білмеген Бекбол:

	– Қымыздың емдік қасиеті күшті. Сондықтан қаладан қымызхана ашып, халықтың сауабына қалу игілікті іс деп білемін, – деп оны қалайда иландырғысы келді.

	– Бекбол, тергеушілер хабарласқан жоқ па?!

	– Жоқ. Азаматтың өлімінен кейін тым-тырыс. Олар əйелін атып тастаған соң, өзіне-өзі қол жұмсап, асылып өлді деген пікірге тоқтайтын тəрізді. Істі жауып тастауы да мүмкін. Өздері хабарласамыз деген. Тіпті, бізді ұмытып кеткен шығар. Соғып білу керек еді.

	– Мм...

	– Бекбол, мен саған бір сыр айтуым керек. Бұдан əрі шыдай алар емеспін. – Далаға шығуға ыңғайланып, тонын ала берген күйеуі қалт тоқтады. Өзі де Сəбираны мазалайтын бір нəрсе барын көптен сезетін.

	– Мен Таңгүлінің алдында кінəлімін.

	– Не деп отырсың?!

	– Мен қызымды сүйгеніне қоспай, бақытсыз еттім. Аяғы мынадай болды.

	– Сəбира, есіңді жи! Өзіңді-өзің қажай бергенмен, өлген адам тірілмейді.

	– Егер мен өзімшілдігімді жеңіп, қызымның бақытын байламаған болсам, бұлай болмас па еді! – Сəбира еңіреп жіберді.

	– Түсіндіріп айтсаңшы!

	– Бекбол, оның сүйген жігіт Нұртас – Ғалияның баласы... Мен соны білдім де, сенің бір кездегі көңілдесіңмен құдағи болғым келмей, екеуінің қосылуына үзілді-кесілді қарсы шықтым. Оған қоса, сол үйде сенің балаң бар.

	– Қайдағы бала?!

	– Ғалия біздің ауылдан кеткенде аяғы ауыр болатын. Ол сөз жоқ, сенің балаң.

	Есік алдында қалт тоқтап, ашуланған Бекбол:

	– Сен осының бəрін қайдан білдің? Көріпкелің бар ма? – деп тіксінді.

	– Ғалияның офисі мен менің офисім бір ғимаратта. Бір күні Нұртас оны жұмысқа əкеліп тастады. Мен жігітті бірден таныдым. Қасымдағы əйелден сұрап едім. Ол Ғалияның бірінші күйеуінен қалған бала, бұдан басқа да бір баласы бар, – деді. Екінші баланың əкесі сен екеніңді жобаладым. Осыдан соң Таңгүліге бар шындықты айттым.

	Бекболдың жүзі күреңітіп, қолындағы қамшысының сабына сүйеніп отыра кетті.

	– Менің олай істемеуім керек еді. Қызымның бақытына жол ашуым керек еді. Бірақ оған тəуекел ете алмадым. Мен екі ойлы болып жүргенде, түйінді Таңгүлі шешті. Сүйгенін ұмыту үшін, сүймеген адамының етегінен ұстады. Бірақ ол өз қателігін кеш түсінді. Е,сорлы қызым-ай, қайдан білейін бұлай болатынын...

	– Осының бəрін уақытында неге айтпадың?

	– Саған айтуға батылым жетпеді.

	– Енді болар іс болғанда, несін айтасың!

	– Балалар үйінен бір қыз асырап алайық. Таңгүлінің орнын бассын. Біздің жанымызды жұбатсын. Сол қызыма ұқсас бір қызды мəпелеп өсіргім келеді.

	– Жарайды...

	Үйден шыққан Бекболдың не ашуланғаны, не өкінгені белгісіз кеудесі дызылдап, не істерін білмей дағдарды. Əттең, кеш... кеш... Уақытында білгенде, мүмкін, бір амалы табылар ма еді? Таңгүлінің тағдыры қайғылы қазамен аяқталмаған болар ма еді. Қызының мезгілсіз мерт болуының бір себебі – өткен өмірінің өткелдерімен қиысуы Бекболдың өзегін өкінішпен өртеді. Бейуақытта у ішкендей теңселген əке, шетте тұрған атқа мініп, даланы бетке алды. Айнала ала қар. Жусанның қылтиған басы көрінетін жерде аттың тізгінін тартқан Бекбол аттан түсіп, қолына іліккен қар аралас топырақты қарпып алып, уыстай құлады. Дүниеде өз перзентінің бақытсыздығына өзін кінəлі сезінген əкеден бақытсыз, одан шарасыз жан жоқ шығар! Соқыр болғыр көзім неге көресің, саңырау болғыр құлағым неге естисің деп өкірді. Еліктің лағындай ерке қызын, тағдырдың тасқалдағынан тайдырмай, қолтығынан демеудің орнына, шыңырауға итеріп шырылдатқан өзі екен ғой... Өзі бір кезде құмығып, құмарын тарқатпақшы болған алдамшы дəуреннің, алдынан ор қазып, оған бауыр еті баласының түсетінін біліп пе?! Кешір, жан балам, бір кезде нəпсісін тия алмаған, көрсеқызар əкеңнің күнəсіне сен күйген екенсің ғой!... Бəсе ойымнан кетпей қойған сол бір жат та, салқын көзқарасың мені кінəлау екен ғой. О, қу тағдыр, бір кезде бір-бірін құлай сүйген екі мұңлықтың қыз бен ұлын бір-біріне ғашық еткенің, не мазағың?! Не азабың?! Əлде мені жазалауың ба?! Онда мені, мені неге көрмедің?! Неге мені отқа күйдіріп, суға салмадың?! Неге мені тозақ отына жандырмадың? О, қу тірлік, мөлдір сезімге қол созған балапанымның басына түскен қасіретке өзім себеп болған екенмін ғой! Ешкімге жазықтарың жоқ, асау арманға қол созған бəйкүнə жастар емес пе едіңдер?! Сендердің бір-біріңді сүюіңе, сүйікті болуыңа кедергі келтіруге біздің хақымыз жоқ еді ғой! Жүрегіңнен өліп-өшіп сүйген жанды жұлып тастаудың қандай қиямет-қайым екенін бір кезде өз басынан кешірген Бекбол бордай үгілді. Ботадай боздады. Өмірге бақыт үшін, сүю үшін, күлу үшін жаралған жалғыз қызының жолына жастық-мастығының жуа болып біткеніне жаны күйді. Өз кеудесін өзі төбелеп: «Кешір, қозым! Сені алған бетіңнен қайтара алатын ба едім, алмайтын ба едім, кім білсін? Бұл адам баласының кеудесінде өзінен басқаның қайғы-қасіретімен есептескісі келмейтін көрсоқыр сезім бар. Солардың ішіндегі ең сорақысы, ең қатыге зі – өзінен басқамен санасқысы келмейтін менмендік. Сенің анаң сол сезіммен жекпе-жек келгенде, тым құрығанда құрсағын жарып шыққан баласының бақыты үшін де сол көрсоқыр өзімшілдігін жеңе алмапты. Оның есесіне енді қайғыдан қан жұтуда. Енді мен қоса жерлегенде, жер жебіріне жеткенде, не табам?! Егер адам баласы бір-біріне сəл мейірімдірек болса, сəл кішіпейілдірек болса, өмірде жауыздық атаулыға жол берілмеген болар еді-ау!.. Мен осы кезге дейін білмеген, көрмеген баламның өсіп жатқанын өз əйелімнің аузынан естідім. Осы əділдік пе?! Біз бір-бірімізді сүюді білгенде, сол сезімнің куəсі нəрестемізді мойындауға неге ұяламыз?! Мені өз перзентімнен бас тартады деп кім айтты?! Бəрін де орын-орнына қоюға, бəрін де реттестіруге болатын нəрсені, өзіміз ушықтырып, ақыры орны толмайтын опық жедік. Осыған кім кінəлі?! Қайран, таң шығындай тазалықтың белгісі Таңгүлім, мына күнəкəр əкеңді, өзінен-өзі аса алмаған шешеңді кешір!»

	Жапан түзде күңіреніп қанша отырғанын өзі де аңғармаған əке беті-жүзін жуған жас мұз болып қатып, тұла бойы əбден тоңазыған шақта ғана орнынан тұрды.

	Жел көтеріліп, айнала ақ түтекке ұласты. Бекбол атын жетектеп, жаяу ілбіді. Көкжиекті қызыл бояуға малып, батыстан соққан ызғырық желдің лебімен домаланып бара жатқан шар сияқты күн ұясына батып барады. «Қызым, сен өмірге жылап келіп, жылап кеттің. Ендігі менің парызым – əкесіз өскен бауырыңды тауып алып, соны бақытты ету. Бұл өмірде адам қолымен жасалған нəрсенің бəрі адам қолымен түзеледі. Тек кеш болып қалмасын...» деп күбірледі қайғымен қан жұтқан əке.

	Ашумен кеткен Бекболды уайымдап, өзін қоярға жер таппай жүрген Сəбира қырау-қырау боп есіктен кірген Бекболды көргенде, елпілдеп алдынан шықты..

	– Адасып кетті ме деп қорықтым.

	– Адасып болдық. Енді баламды тауып алуым керек. Уəдем – уəде, балалар үйінен қыз асырап алып, маңдайына шаң тигізбей өсіреміз, – деп тонын шешті.





ОН ҮШІНШІ ТАРАУ


	АЖАЛ



	Жұмыстан кеш келген Нұртас үйден бір жат иіс сезгендей, демін ішіне тартып, жатын бөлменің есігін ашты.

	– Ербол!

	Ол ес-түссіз жатқан інісін көріп, жалма-жан тамырын ұстады. Дереу жедел жəрдемнің нөмірін теріп, дəрігер шақырды да, үстел үстіндегі кішкене бос пакетті көріп, шоршып түсті. Есірткі! Бұл не?! Өңім бе, түсім бе?! Жетпегені осы еді.

	Жалма-жан мұздай суды інісінің басына құйып, көзінің қарашығын айналдырған Нұртас оның аузына да су құя бастады.

	– Жұт! Жаның барында жұт, ақымақ! – деп айқайлады.

	– Пистолет? Пистолет қайда? – деп сыбырлады інісі.

	– Сандырақтама! Қайдағы пистолет?

	Осы сəтте екі дəрігер ішке кірді.

	Жігіттің қолын, тұла бойын тегіс қарап шыққан дəрігерлер:

	– Егілуден аман. Анашаны көп тартып, содан уланған. Система құйып, тазарту керек. Тездетіп емханаға жеткізейік. Жүрек соғысы тым нашар.

	«Пистолет, пистолет...» деп сандырақтаған інісін жандəрмен күйде ауруханаға жеткізген Нұртас, ол есін жиған соң ғана, анасына хабар салды. Сол бойы Ғалия да жетті.

	Ұзын коридорда отырған Нұртас:

	– Есі кіресілі-шығасылы, сандырақтап сөйлейді. Қайдағы пистолет екенін білмеймін «пистолет, пистолет» деп қоймайды, – деді шешесіне.

	Ғалияның өңі сұп-сұр боп кетті. Баласының өзі тауып алып, орнына қойған пистолетті іздеп жатқанын түсіне қойды. Осы сандырағын тергеушілер естісе, сөз жоқ, қыздың өлімін Нұртастан көреді деген ойдан шошынғаны сонша, тағат тауып отыра алмады.

	– Енді қашан есін жинайды?!

	– Білмеймін.

	Нұртас ұялы телефоны шырылдаған соң, қолына алды.

	– Саламатсың ба, Нұртас, мен Таңгүлінің папасымын, Ербол қайда? – Таңданған жігіт шешесіне қарап иығын көтерді.

	– Ол ауырып, ауруханаға əкелдік.

	– Қай ауруханада?

	– Жедел жəрдем ауруханасында.

	– Мен барып шықсам, бола ма?

	– Қазір жағдайы ауыр. Есін жинағасын болмаса...

	– Соншалықты қатты науқас па?

	– Иə, уланған.

	– Мен оны көруім керек.

	– Жай ма?

	– Кездескенде айтамын. Сіздер сондасыздар ма? Ғалия да сонда ма?

	– Иə.

	– Жарар көріскенше... Шыдамы таусылған анасы:

	– Ол кім сонша қадалып қалған?

	– Таңгүлінің əкесі. Ерболды сұрайды. Оның Ерболға қандай қатысы бар? – Ғалия бір бозарды, бір қызарды. Ақыры:

	– Əкесі ғой... – деді.

	– Əкесі?! – Жігіт ток ұрғандай селк етті. Аздан соң барып есін жиып, басын ұстады.

	– Осы екен ғой, осында екен ғой бар сыр... Қайран Таңгүлі! Сенің нəзік жаның тосын соққыны көтере алмай, сынған екен ғой! Нұртастың бетін жас жуды. Оның жан күйзелісін сезген анасы:

	– Кешір, балам, мен бұлай болатынын қайдан білейін. Біз де бір-бірімізді қатты ұнатқан едік. Соның куəсі – Ербол, – деп төмен қарап күбірледі.

	– Апа, біздің жазығымыз не? Таңгүлі кінəлі ме еді? Неге қатал шешім жасадыңдар?.. Ол – менің əкем емес, Ерболдың əкесі ғой.

	– Бізді ойландыратын мұрша бердіңдер ме? Болар іс болды. Ербол есін жиса, мен кіріп шығайын. – Ғалия ішке кіргенде, өңі бозарған ұлы көзін ашып, қайда екенін білгісі келгендей, алақтап жатты. Анасы келіп бетінен сүйді.

	– Қорқыттың ғой, қалайсың?

	– Тəуірмін. Маған не болған?

	– Есірткіден уланғансың. Мұндай əдетті қайдан шығарып жүрсің?

	Ербол үндемеді.

	– Ербол, Жайлаудың пистолетін неге алдың?

	– Керек болған соң...

	– Сол пистолетті үйден тапса, қыздың өлімін ағаңнан көретінін білемісің?

	– Білемін, бірақ кім алғанын білмей басым қатуда.

	– Оны мен орнынан апарып қойдым. Енді түсіндің бе? Енді пистолетті аузыңа алушы болма! Əйтпесе, ағаңды немесе өзіңді түрмеде шірітесің. Қазір əкең келеді. Дайын бол!

	– Қайдағы əке?

	– Кəдімгі əкең... Тамақ əкелдім. Мына жерге қояйын.

	Ғалия палатадан шығып, Нұртастың жанында тұрған Бекболды көргенде, жүзі лап етті. Сымбатты, қыр мұрынды қырғи қабақ, жігіт ағасын өзінің əлі де сүйетінін сезгенде, бетіне тура қарай алмай, төменшіктеді. Бекбол бір кездегі бар дүниені ұмыттырған сезімінің ұшқынын іздегендей, Ғалияға тесіле қарағанмен, арадағы қилы-қилы кезең сонау бір тəтті сезімнің ешбір жұқанағын қалдырмай ұшырып алып кеткендей.

	– Ғалия, сау-саламатсың ба? – деді салқын ғана.

	– Шүкір, кіріп шығасың ба, мен айттым, келетініңді...

	– Дұрыс болған. Ештен кеш жақсы деген. Шындықты жасыруға болмайды. Балалардың кінəсі жоқ қой...

	Нұртас теріс айналды.

	«Əттең.. Таңгүлі.. неге асығыс шешім жасадың! Əкең қандай есті адам. Бізді түсінетін еді ғой...» – Жігіт іштей күңіренді.

	Үстіне жамылған халатын дірілдеген саусағымен көтерген Бекбол ішке кіргенде, Ербол кеудесін тіктеп, жастыққа сүйеніп отырды. Оның көз алды тұманданып, құлағы шыңылдады. «Шыда, Ербол, осы сəт емес пе еді күткенің» деп өзіне дем береді. Есікті жайлап ашып, салмақпен кірген Бекбол өзінің бала кезіндегі бейнесін көргендей, оған сұқтана қарады. «Құдды өзі. Япыр-ау, осындай да ұқсастық бола береді екен-ау. Екеуі бір тамшыдан жаралғандай!» Оның не ойлағанын сезгендей, баланың көңілі босады.

	– Мен сізді көп күттім ғой... Неге... мені жетім еттіңіз?! – Балаң жастың кеудесінде сартап болған шері көз жасымен бірге сорғалады.

	– Балам... кешір... мен білмедім ғой... Бекбол құшағын ашып, Ерболды бауырына қысты. Жетім көкірек боп өскен жігіт əкесінің иісіне еміреніп, тас қып құшақтап алды.

	– Мені енді тастамаймысың?

	– Əрине, жазылып шыққан соң, қала сыртындағы жылқы фермасына алып кетемін. Сол жақтан біржолата айығасың.

	– Жылқы фермасы?! Сіздікі ме?

	– Иə.

	– Тамаша! Мен жылқыны жақсы көремін.

	– Атаң жылқышы болған. Бұл тұқым қуалайтын қасиет.

	Көзін жыпылықтатқан Ерболдың аузына сөз түспеді. Мұндайда болады екен-ау, бақытсыздық болмаса, бақытқа тап болмаған болар едің дегеннің де жаны бар ма?! Өмірден түңіліп жүрген жігіттің көңілін шуақ жайлап, бар дүние əп-сəтте құлпырып, жан-жағы жайнап кеткендей, атып тұрып, жүгіре жөнелгісі келді.

	Іле ішке енген Нұртас:

	– Құттықтаймын, əкеңнен аумапсың, аузынан түскендейсің. Ешқандай ДНК керек емес, енді еркелікті қоятын боларсың. Ал, мына қисықтығың, тіпті, кешіруге болмайтын нəрсе! Мұндай əдетті қайдан таптың?

	– Қайғымды басайын дегем.

	– Ойынан от шығады деген, өміріңмен қоштаса жаздадың. Бір жаман жері, енді сені жарылқаушы «достарың» қыр соңыңнан қалмайтын болады.

	– Нұртас, мен осы институтта оқығым келмейді. Басқа жаққа барып, оқуға түскім келеді. Журналист болғым келеді. Экономист боласың деген апам ғой.

	– Жə, өзіңнен де бар. Тұрақты пікір білдірмедің. Біресе сəулетші болам дедің, біресе тарихшы болам дедің.

	– Ана кісі, то есть əкем, ауруханадан шыққан соң, жылқы фермасына алып кетем. Сонда дем аласың дейді. Биыл дем алып алып, келесі жылы оқуға түсем қайтеді...

	– Шынында да, солай дұрыс шығар. Себебі «жанашырларың» енді сенің ізіңнен қалмайды. Оларға ақша керек. Əрі-беріден соң қорқытып, қоқан-лоқы жасайды.Əзірге көздерінен таса бола тұрғаның дұрыс.

	Ербол басын изеді.

	Коридорға шыққан Нұртас сөйлесіп тұрған Ғалия мен Бекболдың жанына келді.

	– Сізге рақмет! Ербол мүлдем өзгеріп, көңілі көтеріліп қалыпты. Тіпті, сізге қазір еріп кетуге дайын.

	– Қайда кетеді?!

	– Ендігі жерде əкесімен тұрғысы келеді.

	– Сəбира не дейді?!

	– Сəбираның өзі айтты, əйтпегенде мен білмейтін едім.

	– Апа, ең дұрыс шешім, Ербол əкесінің жанына барып дем алсын. Əйтпесе, жағдай қиын болып кетуі мүмкін. Меніңше, сіз дер кезінде қол создыңыз. Оған əке тəрбиесі, əке қамқорлығы жетіспей жүрді. Ендігі жерде Ерболдың не істейтінін, қайда оқитынын өзіңіз шешіңіз.

	– Мындағы оқуы ше?

	– Апа, ол бұл мамандықты қаламайды. Сіздің айтқаныңызбен түсті ғой. Сондықтан зорламайық.

	Бекбол машинаға отырған соң, өзіне-өзі таң қалды. Сонау жылдары күндіз күлкіден, түнде ұйқыдан айырған Ғалия сұлу оны еш селт еткізбеді. Байырғы бір ескі танысын көргендей, салқын амандасып, салқын қоштасты. Оған отбасындағы қайғылы жағдай себеп болған шығар. Десе де сол күндерінің бір жылылығы қалмағаны өкіндірді. Кеудесіне сақтап жүрген қимас бейнесін біржолата жоғалтып алғандай, əрі-сəрі күйге түскен Бекбол өзінен аумай қалған баласын есіне алып қана жымиды.

	* * *

	Ғалия ауруханадан салы суға кетіп оралды. Ол Бекболмен бір көрісуді армандайтын. Ал көрісті, бұдан көрмегені жақсы еді. Сонау жылдардағысы алдамшы ғана сезім екен. Соған көзі жетті.

	Бекбол бұған самарқау. Бұл əйелдің жүрегін оңдырмай жаралады. Оның сонау кездегі ынтық ықыласы тек қана еркек адамның көрсеқызарлығындай, əдемі əйелді уақытша қызықтағанындай із-түссіз кеткендей. Екеуінің арасындағы сол бір күндердің куəсі Ербол болмағанда, ол тіпті, жүздесуді де қаламайтын сияқты. Ғалия оны шынымен сүйген, талай жылдар үздігіп күтумен жүрді. Екеуі екі айырық жолға түссе де, ұмыта алмады. Біраз уақыт елеңдеп, іздеп келер, тағы да көрісерміз деген үміттен арылмаған. Бірақ Бекбол қатты екен. Немесе ол тек лап еткен құмарлықпен ғана шектелді. Сол құмары тарқаған соң, мұны біржолата ұмытты. Бүгін көргенде Ғалияның көзі соған жетті. Көңілі құлазып, жалғызсырап қалды. Бұл дүниеде өзін жанындай жақсы көріп, үнемі аңсап жүретін, сүйгені бар əйелден бақытты жан жоқ шығар деп ойлады.

	Коттедждің жанына келіп, көлігін сөндірді. Жайлау мен екеуінің арасындағы салқындық күннен-күнге асқынып, соңғы кезде бір-бірін іздемейтін болды. Ғалия сəнді сарайға сыртынан қарап, ойға шомды. Осы үйді салғанда, оған дүние-мүлік сатып алғанда, қуанышында шек болмаған. Қазір сол үй толы жиһаз, жалтыраған ыдыс-аяқ, неше түрлі құндыз тондар, гауһар тастар – бəрі де қызықтырмады. Өзін айдалада адасып, қаңғалақтап жүрген қауқарсыз бейшарадай көріп, жиі торығады. Елдің бəрінің байлық, байлық деп жанын салып жүргенінің түкке тұрғысыздығына осы күні ғана көзі жеткендей. Бір кезде өзі де солай ойлаған. Сол байлыққа жетем деп, əйел жанды Жайлаудың алдынан олай ойқастап, былай ойқастап, бар өнерін салып, өзіне қаратып алған. Енді ойлап отырса, содан тапқаны не? Жылуы жоқ үйден жатырынан шыққан балалары шошып, бет-бетімен кетті. Ербол əкесін тапты. Бір күні Нұртастың да əкесі іздеп келуі ғажап емес. Ол жекеменшік мектеп ашыпты, қазір ауқатты деп естиді. Сонда жиһаз толы Жайлаудың үйін бағып, оның сүйегінен өткен сөздерін есітіп, байлық үшін бағасын түсіріп жүре бере ме? «Сен сол үшін, байлық үшін жүрген жоқпысың? Енді неге көңілің толмайды?» дейді əр жағынан бір дауыс. «Мен байлықтың рахатын балаларыммен бірге көргім келді». «Олай болса, байлықты балаларыңмен бірге жасауың керек еді. Біреудің тапқан-таянғанымен қолыңды жылы суға батырғың келгені əділдік емес». Ғалия ашуланды. «Мынадай қағынған саудасаттық заманда қайдағы əділдік, қайдағы еңбек! Заманың түлкі болса, тазы болып шал деген нарық заңы осы емес пе?!.» «Олай болса байлыққа жеттің, енді қалай шалқимын десең де өз еркің өзіңде!» «Мен өз ойымнан айныдым. Бұған дейін бар бақыт пен қызық байлықта деп ойлайтынмын. Ол адасқандық екен. Мен тұйыққа тірелдім. Мені қазір мына жиһаз толы үй қызықтырмайды. Осы үйден кеткім келеді де тұрады. Бірақ қайда?» Əйел аяғын санап басып, үйге кірді. Араққа тойып алған Жайлау алдынан аюдай ақырып қарсы алды:

	– Иə, бүгін ашынаңмен кездесіп, көңіліңді бірледің бе? Əкесін тауып балаң мəз болды ə!.. Көңіл күйің неге жоқ?.. Өткен күндеріңді сағынып тұрмысың? Сені кім ұстап тұрған, балаларыңның соңынан бар! Мен саған мына дүние-мүлікті қалдырмаймын. Мен өлген соң, артымда қалатын мұрагерлікке қызығып жүрген боларсың?! Босқа əуре болма! Мына дүние-мүліктің иесі бар. Мен оны інімнің екі баласына өсиеттеп қойғанмын. – Күйеуі нотариалдық контардан куəландырылған көк қағазды мұның көз алдына тосып, шошаңдатты...

	– Міне, сенбесең?! Тапқан екенсің нақұрысты. Менің үй-күйімді басып қалғың келді ғой. Анау жетімектеріңе мені жегізгің келді ғой. Мə, аларсың... – Ол саусағының арасынан бас бармағын шығарды.

	– Сен бұдан былай, бұл үйдің қызметшісің! Жаңа қызметің ұнай ма? – Естігендері етінен өтіп, сүйегіне жеткен Ғалияның көзі шарасынан шықты.

	– Мейлі не қылсаң ол қыл... Мен де өлмеймін, сен сияқты қубас емеспін. Балаларым бар...

	– Қайда сол балаларың, анау қаңғып жүрген шибұттар ма? Олар сені бақпақ түгілі, өздерінің тамағын əрең тауып жүр! Бірақ ең басты көздеген мақсатың... менің байлығымды басып алу емес пе? Енді менің өлгенімді күт!

	– Өтірікті соқпа!

	– Маған сүйіп тиген екенсің ғой. Алғашқы тиген күйеуіңді ақша жасай алмайды деп тастап кеттің. Одан кейінгі сенімен көңіл көтерді. Саған үйленуді ойламапты да. Менің басымды байлығыма бола айналдырғаныңды өтірік деші? Айта алмайсың! Сен ойлаған арамдықты мен ойламайды деп саған кім айтты?

	Қараңғыда үйден ашумен атып шыққан Ғалия машина рөліне отырды. Жүйткіп келе жатқан машинамен бірге өмірінің де өтіп бара жатқанына есеп бермеген əйел қас қағымда қиылыстан шыға келген КамАЗ-дың астына кіріп кетті...





ОН ТӨРТІНШІ ТАРАУ


	«САЙТТАҒЫ» ХАТТАР



	Ұлу жылының қытымыр қысы жеңілді. Ылғалды көктемінің бұрқ еткен көк иісі аңқаны ашады. Бірер жылдықта отырғызылған жас талдар бүршік жарып, күн сəулесі қай жақтан түссе, солай қарай майысады. Маусымдық гүлзарларға əлі гүлдер отырғызылмағандықтан, қара топырағы ғана қопырайды. Бір шөкім бұлты жоқ ашық аспан көгінде қыран құс қалықтайды. Содан сескенді ме, қала төбесін айналшықтаған қаптаған қара қарғалар бір сəт жымжылас жоғалды. Биыл Нұртас қатал қыспен бірге, қатал тағдырдың сынын басынан өткерді. Өзі құлай сүйген Таңгүлі кісі қолынан қаза тапты, одан соң сүйікті анасы Ғалия жол апатынан мерт болды. Жігіт басына түскен ауыр қайғыға бордай езілмей, нарға тəн қылық көрсетті.

	Дегенмен ең қымбатты екі адамынан бір жылда айырылуы Нұртасты талай жылға есейтіп, бұрынғы ақжарқын, жарқылдаған жайдары мінезі салқын қанды сабырлылыққа ауысты. Өмірден көрген құқайын еңбекпен емдеуге тырысқан ол өзінің ойға алған жобаларын іске асыру үшін күндіз-түні сызудан бас көтермеді. Қол жетпеген аяулы арманы Таңгүлі мерт болған жерге «Махаббат күмбезін» тұрғызып, бар ғашықтар тəу ететін ескерткіш ашуды ойлап, бойындағы бар талантын күмбез тұрғызуға жұмсады. Сəулетшінің бұл ұсынысына қала мэрі қолдау көрсетіп, қаржы бөлгендіктен, ашылуына да аз уақыт қалды.

	Нұртас су бұрқағының жанынан көтерілетін Махаббат күмбезін қиялында өрді. Аспанға атылған ақ сəуленің арасынан қыз бен жігіттің бір-біріне қол созған бейнесі бейнеленбек. Ол күндіз күн сəулесіне шағылысып, дұрыс көрінбегенмен, түндегі көрінісі тіпті, ерекше. Доғадай иілген екі балдақтың ішінде, бір-біріне ұмсынып тұрған қос ғашық пайда болады. Қосылмай кеткен қос бейнедей бірі көрінсе, екіншісі көзден таса болып құбылып тұратындықтан, қараған жанның жан дүниесін шымырлатып, əлдеқайдағы сағынышы мен мұңын оятады. Оның болжамы бойынша күмбез Таңгүлі қаза болған күні ашылмақ. Тек құрылысшылар серттен таймаса болды.

	Қыз оққа ұшқан жерге келгенде, ақырғы сөзі есіне түсті. Көпке дейін ол «сүйем» деп айтқысы келген болар деген Нұртасқа осы жолы «сайт» емес пе екен, мүмкін, «сайтты қара» деп айтқысы келген шығар деген ой сап етті. Үйіне асығыс оралған ол компьютерін қосып, сайтын ашқанда, Таңгүлінің өзіне арнап жазған ақырғы хаттарын көрді.

	Америкадан хат

	Жарық дүниеде жалғыз сүйгенім, жарық жұлдызым Нұртас, ең біріншіден сенен аяғыңа жығылып, кешірім сұраймын. Кешіре алсаң, мендей ақымақты кешір! Өзімнің түзеуге келмейтін қателігімді ойласам, өртеніп кете жаздаймын. Бірақ өз қолымды өзім кесе алмай, ішқұса болып өмір сүрудемін. Мұның бəрі – менің асығыс шешімімнің кесірі. Өз бақытымды өз қолыммен тұңғиыққа батырдым. Мен анамның аузынан екеуіміздің отбасымыздың арасындағы құпияны естігенде, біріншіден, қатты жақсы көретін əкемді сенің анаңнан қызғандым. Тұла бойымды қызыл көз қызғаныш жайлап алып, басқа ешнəрсе ойлауға шамамды келтірмеді... Сол сəтте «олар да сенімен мен сияқты бір-біріне өлердей ғашық болған шығар» деген ой келгенде ғой... Кектен кешірім басым болар ма еді?! Əттең, ақымақтың ақылы түстен кейін келедінің кері келді ғой. Білмеймін мені не əзəзіл түрткенін, үзілді-кесілді кесім жасап, сенен бірден безіп кеттім. Осы уақытқа дейін бір-біріне адал деп жүрген ата-анамның арасында алалық жатқаны есімді тандырып тастады. Бірақ «адам аласы ішінде, мал аласы сыртында» дегендей, əркімнің жүрегінде бір құпия жататынын мен қайдан білейін. Қайран Нұртас, жалғыз қайғым, жалғыз қуанышым, мен сөйтіп араға өткелі жоқ өзен ағыздым, асуы биік асқар тау тұрғыздым. Тағдырымыз тас-талқан боп, екеуіміз екі айырық жолға түстік. Осы кезге дейін бұның бəрі менің басымда емес, өзге біреудің басында өтіп жатқандай мең-зеңмін. Құдай-ау, «сасқан үйрек артымен жүзеді» дегендей, əліптің артын бақпай, көлденең көк аттының жетегіне еріп жүре бергенімді айтсаңшы!

	Сенің алдыңда ақталайын немесе алдап-арбап аянышыңды оятайын деп отырған жоқпын. Тек сенің жараланған жүрегіңнің жарасын жазбасам да, жеңілдетіп, ең болмаса ғаламтор арқылы сырласқым келеді. Егер екеуіміз осындай шым-шытырық жағдайға кездеспегенде, бақытты болар ма едік?! Егер осының бəрін кеш білгенде, бір-бірімізге кешіріммен, түсіністікпен қарар ма едік! Кім білсін?..

	Аяулым Нұртас, өз ақымақтығымнан өзім опық жеп, сенен жырақта жүргеніме екі жыл өтті. Артым өрт, алдым тұман. Елге қайтсам, екеуімізді сергелдеңге салған махаббат машақатына қайтадан шалығатын сияқтымын, қорқамын. Бірақ сен мені кешірмейсің.



	Оны да білемін. Сенің орныңда мен болсам да, кешірмес едім. Бір сəт біздің тəтті сезімімізді тас-талқан еткен анамның əңгімесінің төңірегінде ойланамын. Өзімді оның орнына қоямын. Егер мен болсам, қызымның бақыты үшін, құпияны сақтап қалар ма едім... Несін жасырайын, кейде анам неге солай етпеді екен деп, қапаланамын. Бірақ, ол мүмкін емес қой. Адам қолымен жасалған іс, адам қолымен бəрібір ашылады.

	Бірақ өзімнің кешірілмейтін қате, түзелмейтін іс жасағанымды, мойындаймын. Мойындадым да, өмірден түңілдім. Обалына не керек, Азамат менің өзіне деген ешбір сезімімнің жоқ екендігін білді, бірақ кінəламады. Қайта қолдан келгенінің бəрін жасады. Қаласаң, екеуміз екі бөлек тұрайық. Бірақ елге барған соң ғана ажыраса аламыз деп, маған бостандық берді. Бірақ жат жерде қайда барамын! Ол жалдаған вилланың жоғарысында мен, төменінде ол тұрып жатырмыз. Жұмысқа бір көлікпен барамыз. Екі жылға жасалған контрактымыз біткен соң, елге қайтамыз. «Өзге елде сұлтан болғанша, өз еліңде ұлтан бол» деген рас екен, жатсам-тұрсам, ел-жұртым естен шықпайды. Көбіне балалық шақты, өзіңмен бірге өткен студенттік күндерді сағынамын. Осындайда не болса да өз ортаңда, туған жерде жүрген сен менен əлдеқайда бақытты болып көрінесің. Біз бақыттың өлшемін махаббатпен, байлықпен өлшейміз, ал туған еліңнің топырағын басып жүруден асқан бақыт жоқ екенін, одан жырақтап кетпей сезінбейді екенбіз. Өкінішті-ақ! Мен тағдырыма өкпелеп, өзімнен өзім қашыппын. Бірақ адам өзінен өзі ешқайда қашып құтылмайды екен! Ойланып қарасам, менің жеке басымның сəтсіздігі, жат жерлік болып жүргеніме қарағанда, түкке тұрғысыз бірдеңе болып көрінді. Мен бұрын Еуропаның сəулетті шаһарына, жоғары мəдениетіне қызығатынмын. Бірақ ол көзден тасаның бəрі жақсы деген адасушылық екен. Қазір не көрсем де, салыстырмалы түрде бағалаймын. Туған жеріңнің топырағы да ыстық дегенді түсінемін.

	Бүгін осымен жазуды аяқтаймын. Жұмыс істеуім керек.

	* * *

	Аяулым Нұртас, хатымды жалғастырайын. Əйтеуір бір кезде маған деген ашуың тарар, сонда оқырсың.

	Бүгін көшеде саудагерлер сатып тұрған қып-қызыл қызғалдақты көрдім. Студенттік кезімізде табиғат аясына шығып қызғалдақ тергеніміз, сондай бір саяхатта тау бөктерінен теріп алған бір уыс қызғалдақты сенің тізерлеп тұрып табыс еткенің, қыздардың «Нағыз джентльмен!» деп сақылдап күлгендері есіме түсті. Сол шақ қалай ғана енді оралмайды?! Біздің жас композиторларымыз баянсыз, мұңлы махаббат туралы көптеген əндер шығарып жүр, солардың көбісін ұялы телефоныма жазып алғанмын. Соларды тыңдап отырып жүрегім қан жылайды. Жаным Нұртас, біз екеуміз неге ғана кездестік екен?! Кездескен болсақ, неге ғана осылай тағдырдың қолындағы ойыншыққа айналдық екен! Менің сұлу жүзімді көріп, сен жүрегіңді айықпас дертке шалдықтырдың. Саған менен басқа да жан бер десе жанын беретін сұлулар көп еді ғой. Бірақ сен мені ғана қаладың. Мен сені қаладым. Амал не, тағдыр бізге қатал сынын дайындапты. Мұнда жүріп жарасқан жұптарды көрсем, қандай армансыз жандар деп қызығамын. Осы күндері сенің не күйде жүргеніңді білгім келеді. Бір арманым бар, сыртыңнан болса да, көзімнің қиғымен бір көрсем. Уақыт емші дейді ғой, бірақ ол мен үшін айтылған сөз емес. Мен тіпті уақыт өткен сайын, сені сағына түсемін. Мүмкін, сен үйленген де шығарсың. Бірақ сенің жүрегіңнің тек қана мен деп соғатынын білемін. Бұл жараның екеуміздің де жүрегімізде мəңгі жазылмайтынын да білемін.

	Мен бүгін бірі қара нəсілді, екінішісі ақ нəсілді жұптарды көрдім. Тіпті бірінің тілін бірі түсінбейді. Мен ағылшын тілінде еркін сөйлеймін ғой. Екеуі бір зат сатып алуға келіп тұрды. Мен олардың қиналысын түсініп, жандарына барып аудармашылық қызмет атқардым. Менің ағылшын тілін білетіндігіме таң қалған қара нəсілді:

	– Сіз қайдансыз? – деп сұрады.

	– Қазақстаннан, – дедім.

	– О, кей, о кей, большое спасибо, – деп орысшалады.

	– Сіз орысшаны қайдан білесіз? – дедім.

	– Россия, Патрис Лумба.

	Олардың Ресейде оқығанын түсіндім. Бірақ екеуінің екі тілде сөйлеп, бір-бірін түсінбегеніне қарамастан, олардың арасындағы сүйіспеншілік таңғалдырды. Бұл да махабаттың заңы. Олар бір-бірімен жүректерімен ұғысады ғой. Мен қатты əсер алдым.

	Мен бір фирмада дизайнер болып жұмыс істеймін. Онда əртүрлі тілде сөйлетін түрлі ұлт өкілдері бар. Бірақ олардың бір-бірін түсінбей ұрысып жатқанын естіген жоқпын. Менің бойымдағы екі өнерім, бірі – табиғат берген сұлулық. Екіншісі – он саусағымнан өнері таматын шеберлігім. Бұл екеуі де əжемізден маған ауысқан генетикалық мұра.

	Əкем бірде мені алдына алып отырып:

	– Бұл қызым əжесіне ұқсаған. Əжеміз туғанда шаңыраққа ел арасында сирек кездесетін бөдене деген құс қоныпты. Қазақ халқының бір ерекшелігі балаға бұйырған атты қоя берген ғой. Бала жерге түскен соң, шаңырақта қонақтап отырған құсты көрген əйелдер мұның аты «Бөдене» болсын деп шешіп тастапты. Əжеміз күн санап құлпырып, ай десе аузы, күн десе көзі бар сұлу болып өсіпті. Көздің жауын алып өсіп келе жатқан бойжеткенге атының сай еместігін сезген ауыл адамдары оны «Бөкен-ай» деп атап кетіпті. Ол Бөкенай сұлу атанып, ақылымен, ажарымен елді аузына қаратқанымен тұрмай, бармағынан бал тамған шебер екен. Ол тіккен киімнің құны үйір-үйір жылқы, атан түйеге бағаланыпты. Өзі сұлу, өзі шебер əжеміз ақылдылығымен сүйгеніне қосылып, бақытты өмір сүріпті.

	Сол əжемнің сұлулығы да, қолының шеберлігі де менің басыма ауыпты, ал ақылдылығын білмеймін. Мектепте жүргеннен киім пішіп, түрлі сəн жорналдарын жинап, үйдің бір бөлмесін тігін шеберханасы етіп алдым. Барлық киімдерімді өзім пішіп, өзім тігіп киетін едім. Əке-шешем біреулерге ақша қосып, Жопаниядан тігін машинасын алдырып берді. Сол күнгі қуанышымды көрсең, жұрт көлік алғанда қуанады. Ал мен болсам, əлемге аты жайылған жапондықтардың тігін машинасына қолым жеткеніне мəз болып, бірнеше күн үйден шықпай, іс тіктім. Онымен жұмыс жасау сондай жеңіл, əрі киіміңді ойдағыдай сəндеуіңе болады. Сол өнерімнің маған көп пайдасы тиді. Мен фирмада əрі дизайнер, əрі пішуші міндетін атқарамын. Арасында аудармашы боламын. Əйтеуір уақытымның қалай өткенін білмей қаламын. Енді, амандық болса елге жеткен соң, сəн үйін ашсам деп қаржы жинап жүрмін. Табысым жақсы. Мұндай ақша біздің жақта түске қана кіреді.

	Күндіз ешнəрсе ойлауға мұршам болмайды. Кешке үйге келген соң ғана ойланып, түс көріп жүргендей күйге енемін. Мен бұл жақта не істеп жүрмін! Нұртас қайда, мен қайдамын деп ойлаймын. Кейде жынданып кете жаздаймын. Қасымда сырласатын достарым жоқ. Далаға шықсам, мұндағы экзотикаға толы табиғат көрінісінің бəрі маған жат болып көрінеді. Көшенің бəрі бейтаныс адамдарға толы. Мен жапанда жалғыз өмір сүріп жатқандай əсер аламын. Əркімнің өзінің туған жері – Мысыр шаһары деген рас екен. Мынау менің елім емес, мынау менің жерім емес. Мынау менің халқым емес. Мен адасып жүрген құс сияқтымын. Құдай-ау, өзгелер шет елге кетуге неге құмар?! Шет елде оқығысы, тұрғысы, жұмыс істегісі, тіпті шет елдің азаматтығын алып, сол жақта қалып қойғысы келеді. Сонда олар қандай топырақтан жаралған жандар екен?! Мен армияда жүрген солдаттар сияқты қабырғаға күнтізбені іліп қойып, өткен күнді сызып тастаймын. Күн өткен сайын қуанамын. Есіл-дертім – еліме жету. Тіпті, сол жақта тозақ оты болса да түсуге дайынмын.

	* * *

	Жаным Нұртас, жатсам-тұрсам сенімен өткізген бақытты күндерімнің əрбір минутын, əрбір секундын есіме алып, содан жаным лəззат алады. Бұл жарық дүниеде сенің барлығыңа, сені сүйетіндігіме қуанамын. Осы күні оңашада отырып, сені сағынғанда өлең жазатын болдым.

	Сені көріп нұрланғанмын жарығым,

	Сені сүйдім, сенсің менің жалыным.

	Мəңгілікке қалдым қалай көз жазып?

	Сағынамын, ақ қағазға сөз жазып.



	Кеш түсіндім, кешір мені асылым,

	Жастығыма тұншығады жас үнім.

	Оңбайтындай опасыздық жасадым,

	Кешір мені, кешіре гөр, ғашығым!

	Осындай жолдарды жазғанда сəл-пəл болса да жеңілдеп қаламын. Сосын ойлаймын ақындар ішкі шерін ақ қағазға төгіп тарқатқанда, мен сияқты күйге түсетін шығар деймін. Əрине, менің шатпайым мен шын ақынның өлеңдерінің арасы жер мен көктей ғой. Сонда да, саған деген сағынышымды, көңілімнің зарын өлеңмен өргенде, тəп-тəуір шығатын тəрізді.

	Мен сенсіз сыңарынан айырылған аққу тəріздімін. Аққу сыңарынан айырылса көп өмір сүрмейді дейді ғой, сірə, менде ұзақ өмір сүрмеспін. Сондықтан көңілімдегі бар зарымды осы күнделігіме түсіріп кеткім келеді.

	Осылай арамыз бір күнде жер мен көктей боларын кім ойлаған... Бірақ менің əкем мен сенің анаңның арасындағы болған бір кездегі жақындық біздің жарқын болашағымызды бұлдыр етті. Ең бірінші ойымнан өзім де шошыдым. Егер Нұртас менің туған ағам болса қайтем дедім, бірақ Құдайға шүкір, олай болмай шықты. Бірақ сіздің үйде қандас бауырым өсіп жатқанын естігенде, есеңгіреп қалдым. Бірақ осының бəрі біздің шынайы сезіміміздің алдында түк емес екендігін, сенен біржолата айырылғанда ғана сезіндім. Бірақ бəрі кеш. Соны білдім де айырылмас мұңға, жазылмас жараға тап болдым. Басқа біреуге күйеуге шықсам, сені біржолата ұмытам деуім, өзімді-өзім алдау болып шықты. Қайта күн өткен сайын сені бұрынғыдан да қатты сүйетіндігімді, сенсіз мына өмірдің мəні жоқтығын түсіндім.

	Есіңде ме, қыздар мені «Нұртастың бөтекесі» деп мазақтайтын. Əуелгі кезде ашуланып жүрдім. Бірақ келе-келе оған үйреніп кеттім. Тіпті, маған ол ұнайтын болды. Сонда бір қыз:

	– Адамда екі бөтеке болады. Бірінсіз-бірі өмір сүре алмайды. Екеуі бүлк-бүлк етіп бірге соғып тұрады, – деді. Сонда бір қыз тұрып, ол теңеуің дұрыс емес, қазір бір бөтекесін алып тастап өмір сүріп жатқандар қаншама?! Қазақта талақтай жабысып дейді, ол

	«Нұртастың талағы» деп күлді. Мен оларға қарап не дерімді білмей тұрдым. Əрі-беріден соң:

	– Мейлі, не десеңдер о деңдер, біздікіндей махаббатты бастарыңа берсін дедім.

	– Əумин, бірақ, сенің тек соның көлеңкесіне айналып жүре беруіңе қарсымыз.

	– Сонда мен оның басындағы қалпағы болуым керек пе? – деп мен ашуландым. Қайран бақытты күндер десеңші! Мен сенің көлеңкең болуға да, көбелегің болуға да, көзіңнің қарасы болуға да дайын сияқты едім. Бірақ алғашқы сыннан оңбай сүріндім.

	Осы күні ойлаймын. Махаббаттан басым айналған мен сен ұнатқан киімді киіп, сен ұнатқан тағамды ішіп, сен ұнатқан əндерді тыңдайды екенмін. Сен барған жерге барып, сенімен барған жерде сенің билегеніңе, сенің жүрген-тұрғаныңа мəз болып қарап тұрады екенмін. Тіпті, кейбір пысықай қыздар сені биге шақырып, жанымнан жұлып алып кететін. Сонда саған көз нұрымды қандырып, қызыға, құмарланып қарап тұрушы едім-ау! Қайран қайырылмай кеткен күндер! Қапыда айырылған, мөлдір махаббатым!

	Ұялшақ, ұяң, алғашқы ақ махаббатым! Мен сенің ғылыми тақырыптарда жасаған мақалаларыңды беріле тыңдап, екі көзімді сенен алмай отыратынмын. Сен де залдан мені іздейтінсің. Мен саусақтарымды көтеріп белгі беремін. Шыққан соң екеуіміз қызу айтысамыз. Мен сенің кейбір болжамдарыңмен келіспейтінімді білдіремін. Сонда сен:



	– Сен неге осындай ойларыңды жинақтап жазбайсың! – деп мені өз жолыңа итермелейтінсің.

	– Бір үйден бір ғалым, – деп күлетінмін. Сонда менің алақанымды алақаныңа салып:

	– Сен маған ғалым ұлдар мен сұлу қыздар сыйлайсың, – деп мəз болатынсың.

	Мен саған сонша бағынып, сені ием деп басымды игенмен, сен мені ешуақытта басынып, астамшылық жасаған жоқсың. Оның бір себебі – сенің ішкі жан сұлулығың, тəрбиелілігің, ішімдік пен темекі атаулыға жоламайтын мəдениеттілігің болса керек. Сені достарың «ғалым» деп мазақтайтын. Кейде «періште»дейтін. Біз күлетінбіз.

	– Таңгүлі, айтшы, бұл періште ғой? – дейтін Дəуір. – Бұл адам баласын ренжітпейді. Оның ішінде қыздарға қол тигізбейді. Сені ақ гүлдей аялап жүреді. Менің жалғыз ғана қызым бар. Ол – Таңгүлі. Оған күн тигізбеу, суыққа тоңдырмау менің парызым! – деуден бір танбайды. Сен қызарақтап күлесің.

	Мен күн сайын сенімен өткізген сол бір бақытты шақтарымды еске алуға бос уақытымды бөлемін. Өткен-кеткен күндерге саяхат жасап, қанат бітіп, қиялыммен ұшып кетемін. Бірде кафеде тамақтанып отырып, ұзын бойлы, саған ұқсайтын бір жігіттің əрі қарап кофе ішіп отырғанын көріп, жанына жетіп бардым. Басыма «Ол мені іздеп, осында келіп жүрсе ше?» деген ой сап етті. Тіпті, шет елде жүргенімді де, тарс ұмытып кетіппін. Бейтаныс жігіттің бетіне тесіле қарап қалсам керек. Ол сасқалақтап:

	– О кей, – деді.

	Ол тіпті, саған ұқсамайды екен. Көзі тұздай, еуропалық. Мен осы есімнен адасармын деп орныма келіп отырдым.



	Қайда менің жүрегімнің дүрсілі?

	Қайда менің сезімімнің бүршігі?

	Қайда менің қуанышты күндерім,

	Қайда менің арман толы түндерім?



	Қайда менің таңдап сүйген асылым?

	Қайда менің жалғыз ғана ғашығым?

	Зарланамын, жапа шегіп жат жерде,

	Жетер ме екен құлағыңа осы үнім!

	– деп өлең шығардым.

	* * *



	Жаным Нұртас, соңғы күндері мен жаман түстерді көп көретін болдым. Үнемі саған қолым созып жылап жүрем де, құрдымға құлап кетем. Елге қайтуға да аз уақыт қалды. Азаматпен жиі кездесіп, сөйлесіп тұрамыз. Екеуіміздің арамызда ешқандай сезім жоқ. Дос болып қалуға уəде байласқанбыз. Ол да ел жақты сағынып жүр. Енді қайта келмеймін дейді.

	Жалғанда жалғыз сүйгенім! Менің шалыс басқан қадамымды кеш! Мен сенен осылай тез көз жазам, сенен осылай мəңгілікке ажырасып қалам деп ойламаған едім. Бірақ кеудемде шыбын жаным барда, сені ұмыта алмайды екенмін. Қайта бұрынғыдан да қатты сүйем. Екеуміздің арамызда аттап өте алмайтын ор барын, ар намыс деген зор барын сеземін! Сенің биігіңді аласартуға өзім де бармас едім. Сені ондай еңкеюге қимас едім. Сен олай еңкейетін болсаң, мен сені сүймес едім. Асқар тауым аласарма, тек қана маған деген адал сезіміңе дақ салмай, өмір бойы таза ұстасаң болды. Сенен басқа ешнəрсе талап етпеймін. Тек қалған өмірімде, сен жүрген аумен дем алып, сен жүрген жерді басып жүрсем болды.

	Егер мен мезгілсіз өміріммен қоштассам, маған арнап, өзіңе арнап махабаттың күмбезін тұрғыз. Ол сенің қолыңнан келеді. Менің қазіргі кезде бірақ арманым бар, сенің көзіңе қарап тұрып, сенен кешірім сұрау. Саған бақыт тілеу.

	Мəңгілік сенің махаббатың – Таңгүлі.

	Айтпақшы, менің соңғы кезде Азамат туралы пікірім өзгеріп жүр. Ол маған білдірмей, із кесуші жалдап алып, соңыма салып қойған сияқты. Компьютерді де ашатынын байқаймын. Адам аласы ішінде деген осы.

	* * *

	Аяулы Нұртас, мен оңашада біздің кіршіксіз махаббатымызға кедергі келтірген не деген сұраққа жауап іздеймін. Ол меніңше адам бойындағы өзімшілдік, кекшілдік, өткенді кешіре алмаушылық. Сондай сезімнің құрбаны біз екеуміз болдық. Адам жүрегіне сыймайтын қасіреттен жазғыш болып кетеді екен-ау. Мен компьютерге отырып, саған хат жаза бастасам, қайғым жеңілдеп, сенімен күнде көрісетін сияқты күйге түсем. Сен менің хатымды оқып жатырсың ба, оқымай жатырсың ба, оны да ойлап бас қатырмаймын. Түбінде оқитыныңды білемін. Мүмкін оқып отырған да шығарсың. Қалайда сенің жағдайың маған қарағанда жеңілдеу, саған мені ұмыту жеңілдеу, бұрынғы достарды көресің. Ал мен жел айдаған қаңбақтай жат елден бірақ шықтым. Қазір интернетті ашып, одан бірден ел жақтағы хабарларды іздеймін. Ел тыныш болсын. Негізі шетке шыққан соң патриот болып кетеді екенсің. Қазақ «қолда барда алтынның қадірі жоқ» деп не үшін айтқан дейсің. Ішінде жүргенде, біздің мəдениетіміз де, өркениетіміз де өзге елдерден артта қалды деп ренжиміз. Былай қарасақ, анау Африка, Индия елдерінің жоқшылықтың құрсауынан шыға алмай жүрген қайыршылық қалпын көргенде, біздің елде шүкіршілік қой. Сол барымызды базарлап, соны уысымыздан шығарып алмай, халқымыздың кəдесіне жарата білсек жарайды.

	Жаным, сенімен тіпті, саясатқа дейін барып қалдым ғой. Менің сенен басқа сырласарым жоқ. Ең болмаса оқып жүрмін деп қана жауап қатшы. Мен жүрегіме жиналған бар мұңымды тарқатайын. Мен мында керемет сəулет өнерінің туындыларын, керемет табиғатты тамылжыған сұлу жерлерді көремін. Бірақ бəрі де туған жердің қарапайым қара тасына жетпейтін тəрізді. Суық, көңілге сəуле түсірмейді.



	Туған елдің күні күліп шығатындай тəрізді,

	Сəулесімен жылындырып бар ізді.

	Қалам ыстық, далам менің дарынды,

	Ыстық сəлем жолдайыншы жалынды!



	Нұрым, сені, елді сағынғанан ақын болып кеттім. Тіпті бұрын қалай байқамағанмын, тəп-тəуір дарыным бар екен! Бұрын қазақша жазып, өлең шығармақ түгелі, қазақша сөйлей алмайтындай көрінетінмін. Бірақ туған тілім тегімде жатыр екен. Мен кішкентайымда əжемнің тəрбиесін, əжемнің əлдиін тыңдап өскен жанмын. Сол əжемнің тілі көкірегімнің көмбесінде көмулі екен. Қазір тек соның тілінде сөйлеп, соның тілінде жазғым келеді. Сен қазақша оқыдың ғой, менің жазғандарымның қатесі болса күлме.

	Нұр, соңғы кезде табиғаттың неше түрлі сиқырлы құбылыстары болып жатыр емес пе? Бүгін мұнда қар жауды. Кəдімгі ақ қар. Есіңде ме, Алматының алғашқы жауған ақ қарын екеуіміз ылғи бірге қарсы алып, бірге тамашалайтын едік қой. Мен көзімді тарс жұмып, сол өткен күндерге ораламын. Сенің күз киетін киімің жоқ болып екеуіміз орталық ЦУМ-ға барған күні қар жапалақтап жауып тұрған. Сенің қолтығыңа тығылып, қарға алақанымды тостым. Айнала қандай тамаша еді. Моп-момақан үйлер, мүлгіп тұрған ағаштар көптен сағынған қонағын күткен үй иесіндей, аспаннан жауған ақ нұрға құшағын жайып тұрғандай əсер еткен. Біз екеуіміз бірге жүргенде, төрт құбыламыз түгел ең бақытты жандардай едік-ау! Сен менен, мен сенен көз алмайтынбыз. Ойлап отырсам, біз мəңігі бір-бірімізді сағынып, мəңгі бір-бірімізге қол созып өтуге жаралған ғашықтар екенбіз.Сондай бақытты күндердің енді қайтып оралмайтыны қандай өкінішті!

	Сен дүкенді, базарды аралағанда менің қолымнан адасып қалатындай тас қылып ұстап алатынсың. Мен сенің сол қылығыңды ұнататын едім. Ал өмірде сондай табандылық көрсете алмадық. Мен бірінші сынақтан-ақ сүріндім. Мүмкін бұлай да болмас еді. Отбасына байланысты оқиға болмағанда, мен сенен өлсем айырылам ба?! Біз екеуімізге тағдыр ең қиын сынын тосқан екен. Бəрібір мен саған деген сезімімді сөндіре алмадым. Қайда жүрсемде, сен қасымдасың, сен жанымдасың! Қайда барсам да сен туралы ойлаймын. Қайда жүрсем де сен бір елі көңілімнен шықпайсың. Көз алдымда тұрасың да қоясың.

	Сен менің ғана Нұртасымсың!

	Өткенде айтып едім ғой, менің соңыма адам салып қойған тəрізді. Əне біреу есіктен қайта-қайта сығалайды. Барып білейінші. Олар менің компьютерімнің кодын білмей жүр. Оны біле алмайды. Олигархтың баласының қалтасы қалың болғанымен, электрондық жүйені мендей меңгермеген.

	Сені мəңгі сүйетін Таңгүлің.

	* * *

	Аяулым Нұртас, мен қас қағымда екеуміздің бақытымыздың тамырына балта шаптым. Менің ақымақтығыма бола сен жабығып, жалғыздықтың зарын тартып жүргеніңді ойласам, өзімді қоярға жер таппаймын. Мен сені сүйдім. Күндіз күннен қызғандым, түнде айдан қызғандым, жымыңдаған жұлдыздардың сəулесінен сені көлегейлеп, тек менің ғана сəулеммен нұрланғаныңды қаладым. Бəрі де өтті кетті. Осы күні сенің анаң менің əкемді мен сияқты сүйген шығар деп ойласам, оларды да кешіре алады екенмін. Əттең, бəрі кеш. Уақытты кері айналдыруға адамның құдіреті жетпейді. Енді саған бақыт тілеуден басқа амалым жоқ. Мен сені өзімдей өле-өлгенше сүйетін бір адамды білемін. Ол – Нұрила. Ол əлі күнге күтіп, екі көзі төрт болып жүрген шығар. Ең болмаса сүйгеніне қолы жетіп, Нұрила бақытты болсын! Кейде осы бақытсыздықтың бəрі соның көз жасынан ба деп те ойлаймын. Біреуді жылатып, бақытты бола алмайсың дегеннің де жаны бар шығар. Орталарыңа мен түстім емес пе? Мені көрдің де, сен маған ғашық болдың. Сенің аяқ астынан бұзылуың Нұрилаға да оңай тимеді.

	Шынында да, екеуің бақытты болуға лайықсыңдар. Тілімді алсаң, Нұрилаға үйлен. Мен соны шын жүрегімнен қалаймын. Оның сені сүйетіндігін бұрынан білетіндіктен, оған сенемін. Ол саған адал жар бола алады.

	Міне, көзіме ұйқы тығылып, жастыққа басым тисе ұйықтап кеткелі отырмын. Кейде түнімен неше түрлі жан шошырлық түстер көріп, көз ілмей шығамын. Сосын ұйықтар алдында саған хат жазсам, жеңілденіп қаламын. Осы интернетті ойлап шығарған адамға мың рақмет. Ал, аяулы досым, əзірге сау бол. Тағдыр жазса, көрісерміз, көріспесек,өз отын өзі сөндірген мендей ақымақты кешір.

	Сені мəңгі сүйетін – Таңгүлің.





ОН БЕСІНШІ ТАРАУ


	ТЕРГЕУ ТҮЙТКІЛДЕРІ



	Қайғылы махаббат оқиғасына баланған іс ашылып, киллер қылмысын мойындағанымен, Райстың ішкі түйсігі осы істе бір шикілік барын сезгендей, соның айналасын қазбалай береді. Оңаша отырғанда үстіне кірген Асхаттың бір нəрсені айтқысы келіп тұрғанын сезген ол басын көтерді.

	– Жолдас, полковник, саябақта атылған қыз туралы бір тың дерек айтқан куəгер табылды. Жаңа ғана келіп, сол күні көргенбілгенін айтты. Үйінің жанында тұрып, саябақтан жүгіріп шыққан қызбен қақтығысып қалған. Ананың қолынан пистолет ұшып түсіпті.

	– Не дейсің? Қайда ол жігіт?!

	– Қазір сізге кіргізейін. Басынан кешкендерін өз аузынан естіңіз.

	* * *

	Көп қатарлы үйге жылу жібергелі Сағын тыным көрмейді. Жеті атасынан бастап малшы болған оның қалаға көшіп келуіне жұмыссыздық себеп болды. Кеңшарда трактор бригадасының бригадирі болып жүргенде, ол күнкөрісінен де айырылған соң, бар жиғантергеніне қаладан үш бөлмелі пəтер сатып алды да, мұнай өнімін өндіретін компанияда вахталық əдіспен үш жыл оператор боп істеді. Табысы да жаман болмаған. Бірақ қыстың көзі қырауда үш жүз шақырым жол жүретін автобустың соққысы мұның белінің құяң ауруын қопсытып, ақыры шойырылып қалған соң, тастауға мəжбүр болды. Қаланың ішінен күзетшілік тауып еді, ыстық-суығы алма-кезек келіп есік аузында тағы қиралаңдап қалды.

	Ақыры жұмыссыз отырғанда, көп қатарлы тұрғын үйдің жиналысына қатысқандар, кондоминиум етіп сайлады. Көпке дейін тілін бұрап атын жөндеп айта алмаған қызметінің қазақша баламасы осы үйдің жылуына, суына, құбырларының жарылмауына жауап беретін жандайшабы өзі екен. Жаңа қызметіне келіншегі кəдімгідей қуанды. Қайтсін енді, жоқшылық та қысып барады. Екі балаға киім мен тамақ тауып беру күн өткен сайын оңайға түспеуде.

	– Осыдан байып жатқандар көп, – деп кəдімгі күйеуі мұнай компаниясының президенті болып сайланғандай мəз болған əйеліне қарап, Сағынды күлкі қысты.

	– Байитын жер болса, жиналысқа қатысқандардың барлығы аттонын ала қашқаны несі?! Мен жұмыссыз отырған соң, амалсыз келістім. Мысалы, өзің комуслуганы төлемегелі қанша уақыт өтті?

	– Сен айлық алған соң төлейін деп жүрмін. Соңғы бір жыл бойы төлей алмадық.

	– Ал енді төле, маған төлейсің! Ол айлығым содан жиналады.

	– Қойшы, қайдағыны айтпай, енді қолыңа билік тиген соң, əйтіп-бүйтіп құтылармыз...

	– Пəтер иелерінің бəрі сен сияқты. Бəрі ебін тауып екі асағысы келеді. Бəрі сылтау іздейді. Бар болса да, қолындағы тиын-тебенінен айырылғысы жоқ. Немесе тиынның датын жалаған сараңдар.

	– Соқпасын, бəрінің үйінде еурожөндеу, кірсе-шыққысыз. Сөйте тұра қайыршы бола қалады.

	– Болмаймын деп едім, сенен басқа ыңғайлы ешкім жоқ, өзіміз көмектесеміз, – деп тұрғындар қылқуырдай қадалды. Бəрібір үйде отырмын, мұны да көрейік...

	Содан бері бір жыл болып қалды. Сағын тұрғын үйдің жертөлесімен алысып келеді. Кеңестік кезеңде тартылған құбырлар іріп-шіріген, оны паластикалық құбырларға жаңартып, ауыстыру үшін қыруар қаржы керек. Тұрғындар осы үйден кіріп шыққандары болмаса, астарын су алып, төбесі құлап қалса да, мыңқ етер емес. Кондоминиум белін түбіт шəлімен орап алып, жертөледен шықпайды. Бір күн əне жері, бір күн мына жері кетіп жатқан құбырларды қолынан келгенінше жамап жасқайды. Кешке қарай жұрт жұмыстан үйлеріне келді деген кезде, қолына дəптерін алып коммуналдық төлемді жинауға шығады. Жүз пəтердің ішінен бұны жылы шыраймен қарсы алатын үй иелері саусақпен санарлық. Көбісі ай сайын төлейтін төлемді ол жан қалтасына салатындай, көздерін алартып, жақтырмай, жиырылып қарсы алады. Сағынай оларға жертөледегі құбырлардың жарылып істен шығып жатқанынын, аула сыпырушыға айлық беру керектігін айтып ақ тер-көк тері шығады. Ал кейбір кесіп алса қан тамбайтын Шықбермес Шығайбайлар «көк тиын қара бақырым жоқ, ақша алғасын төлеймін» деп шығарып салады. Ондайда зығырданы қайнап, «ертең жиналыс шақырып, құжаттарын өздеріне тапсырам. Кімге берсе, сол алсын, маған десе итке тастасын» деп салы суға кетіп үйіне оралады.

	Тұрғындардың дені баяғы кеңестік кезеңдегі екі аяқты үкіметтің мойнына салып жіберіп, бəрін солар істеп береді деген арамтамақтық пиғылдан арыла алмаған. Жекеменшікке айналған үйлердің су алып жатқан жертөлесін сырттан баяғыдай сары Иван келіп ақысыз жөндеп, ауланы қара Иван сыпырып кететін тəрізді. Кейбір пəтер иелерінің осындай керітартпалығынан, коммунальдық төлемін ай сайын төлеп отырғандар жəбір шегіп, күннің суығында жылусыз, салқын сусыз, ыссы сусыз қалатын түрі бар. Сондай кесіп алса қан тамбайтын сараңдардың суын, жылуын қиып тастайтын амалдар да табылып жатыр деседі, ол бұларға жеткенше қай заман. Əй, ит тірлігі-ай, өсітіп əркімнен сөз есітіп, əркімге қол жайып жүрем деп ойлап па еді.

	Сағын таяуда бұрынғы аулының жұқанасы қалған стансадағы ағайын-тумаларына қыдырып барғандағы оқиғаны есіне алып, еріксіз жымиды.

	Барған бойы ауылдың шал-шауқандары жиналған садақаға түсіп қалғаны, онымен амандық-саулық сұрасқандардың бірінші сауалы қайда жұмыс істейсің болды.

	– Мұнай компаниясында вахталық əдіспен істейтін едім, денсаулық жарамады, қазір кондоминиуммын дегенде, вахта деген сөз далада қалды. Барлығының құлақтары елең етіп, бұған Барак Обаманы көргендей тесірейіп, бірқатары тамақтарына шашалып, аңырая қарап қалды. Ауыл ақсақалы Дəрібай тамағын кенеп, сақалын сипап жаңағы бұрын естімеген сөзін қайталамақ болды.

	– Сағынжан, кондо...мина ма, немене өзі атауы қиын екен, жаңадан ашқан бизнесің бе? Ұялғанынан жерде тесік болса кіруге əрең қалған жігіттің бас изеуден басқа амалы қалмады. Бірақ бір кезде əкесінің көзін көрген ақсақалды алдарқатуға дəті шыдамады.

	– Жо-ға, көп қатарлы тұрғын үйдің үй басқарушысымын.

	– Е.. сөйдеп түсіндіріп айтсаңшы...

	– Ой, онда тұрмысың жақсы екен ғой. Ана бір жылдары біздің ауылда тұрған Жаңбырдың əйелі де əлгі не деп едің... аты қиын-ақ қой. Сол жұмысты тауып алып, байып кетіпті. Қазір қарамағында бірнеше үй бар дейді. Астында машина, коттедж салып алған көрінеді.

	– Ал, қарағым, қызметің құтты болсын! Өзіңе жұғысты болсын! Біз мына жақта отырып қаладағы ауылдастарымыздың бірбір қызметтің пұшпағына ілігіп, біз болмасақ мына балаларымызға немесе немерелерімізге бір шарапаттарының тигенін қалаймыз. Мына елдің түрі мынау. Қарамағыңда жұмыс болса, менің немерем биыл оқу бітіріп келіп, осы ауылдың көшесін шуылдатып бос жүр. Соны қамқорыңа ал! – Қарт сақалын сипап, бұған үміттене қарады. Сағын өмірінде мұндай тығырыққа тірелмеген-ақ шығар. Өзі екі қолға бір күрек таба алмай, амалсыздан кондиминиум болып жүргенде, өзгелерге жұмысты қайдан тауып берсін. Пəтер иелерінен ай сайынғы коммунальдық төлем ақыны уақытында жинай алмай, қара тер боп, есік алдын сыпырушыға айлық бере алмай, ебіл-себілі шығып жүрген мүсəпір халін бұлар қайдан білсін!

	– Енді іріленіп, КСК болып жатсақ қарастырамын ғой. Жаңадан қолға алып жатырмын, – деп күмілжіді. Содан кейін дастарқан басындағылар еттің майлысын, қазы-қартаны мұның алдына ысыра бастады.

	– Қаланың бір ішек болып қалған адамысың ғой, алсаңшы, – деп жалпылдады.

	Біреуі:

	– Ресторандар мен кафеде тұрып қалған, сосын əлгі лездеме пешке жылытып беретін қаланың тұрып қалған ауқатымен мынаны салыстыруға болмайды, алсаңшы, – деп жанашырлық білдірді. Əй, ауылдың ақ көңіл адамдары-ай! Оның үй жағалап тіленшінің күнін көріп, жертөленің сасық иісін иіскеп жүргенін қайдан білсін! Бірнеше күн төрлеріне отырғызып, қолды-аяққа тигізбей қонақ етті. Сол сапардан қалаға келгенде, ертегілер еліне барып қатқандай, есін жия алмай, сасып жатқан жертөлеге түсуге беттемей бірнеше күн жүріп алған.

	Телефон шыр етті:

	– Əй,к ондоминиум бала, үйіміз ұлып кетті ғой, жылу қайда?

	– Комуслуга төледіңіз бе?

	– Сенің ақша-ақша деуден басқа қасиетің бар ма?

	– Қазір ақшасы жоқ адамның ешбір қасиеті жоқ? Төменде құбыр жарылып жатыр. Ақша жинамайсыңдар. Қалай жаңартам?

	– Елдің бəрі беріп жатқан жоқ па?

	– Ешкім бермейді. Ертең жиналыс жасап, өздеріңе тапсырамын.

	– Мен үйдемін, қазір алып кет!

	Осылай тығырыққа тіремесең, бұларға дауа жоқ. Ол есік алдына шығып, жертөленің темір есігін ашып, қол фонарын жағып, түп жағына жылжыды. Кеше ғана жаматқан құбырынан ыссы су атқылап жатыр. Буы жақындатар емес. Сол бойы трансэнергияға телефон соғып, бригада шақыртты.

	– Күт, бір сағаттың əр жақ-бер жағында барып қалады, – деген соң, есік алдында шығып жол тосты.

	Қазан айының ызғырық суығы. Бұлар тұратын мөлтек аудан саябақпен іргелес. Саябақ жақтағы қалың ағаштардың басы уілдеп, шуылдаған қамыстың дыбысын шығарады. Əрлі-берлі жүрген оның тұла бойы тоңазып, əбден шыдамы таусылды. Сағатына қарағанда, оннан жиырма минөт кеткен екен. «Бұлар енді түн ортасында келе ме, подвал суға толатын болды» деп ашуланған кондоминиум машина жолын кесіп өтіп, шағын кафенің жанындағы гүлзарға арнап қара топырақ төгілген орамның жанынан өтті. Биік емен ағашын қалқалап, көше жаққа көз тігіп тұрғанда, сырт жағынан соққан біреудің екпінімен, шоршып түсті. Ананың қолындағы қаруы ұшып түсті. Сағын тұла бойы ток соққандай дір етті де, анау қаруын тапқанша, жасырынып үлгеруге тырысып, жалт бұрылып қаша жөнелді. Үстінде спорттық киімі бар, басына тоқыма шапке киген орта бойыл қағылез бейтаныс қаруын іздеп жанталасуда. Сағын тап аяғының астына түскен пистолетті көрді де, аяғының ұшымен итеріп жіберді...

	Сол бойы жанұшырып ауласына жеткен соң, артына бұрылып қарады. Жаңағы қаруын тапқан болуы керек, қарсы үйдің бұрылысына қарай зытып барады. Бұны іздейтін түрі көрінбейді. Тұрған орнынан баспалаған кондоминиум ананың машинасына отырып жатқанын көрді. Қараңғыда көлігінің нөмірін айыра алмады. Машинаға отырған соң бас киімін шешіп тастаған қару иесінің шашының желбіреп бара жатқанын көріп «неужели, қыз» деп таңданды.

	Бұл 21 қазан күнгі кешкі 22.30-да болған оқиға еді. Содан бері жігіт сол күні саябақта қыз атылғанын, қылмыскерді көрген-білген куəлар болса, ішкі істер бөліміне хабарласуды сұраған хабарландыруды талай рет оқыды. Оқыған сайын, сол күні кештегі оқиғаны есіне алады. Бір жағынан кешкі қараңғылықта көрген суыт жүргіншінің бет əлпетін дəлдеп айтып бере алмайтынын ойлайды. Бірақ қолынан ұшып түскен қаруы су жаңа пистолет. Шашы желбіреген қыз. «Көрдім деген көп сөз, көрмедім деген бір сөз» басым пəлеге қалар» деп, біразға дейін тəуекел ете алмады. Бір жағынан мынадай үдеп бара жатқан қылмысқа тосқауыл қойылмауының басты себебі өзі сияқтылардың тергеушілерге көмек көрсетпеуінен екендігін сезеді. Бір кезде өзі де пагон тағуды армандаған, бірақ əке-шешесінен ерте айырылып, тума-туысқандарының қолында өскен жеке басты жігіттің оқуға қолы жетпеді.

	Көп ойланып толғанған Сағын ақыры көргенін айтуға тергеу бөліміне келді.

	Оның жеткізген мəлімдемесін қайта-қайта пысықтап жазып алған Асхат кондоминиумның сол күнгі кеште қылмыскермен бетпебет келіп қалғанын сезді.

	– Сəке,оқ қағарыңыз бар екен. Сіз бізге өте қажетті мəлімет беріп отырсыз. Енді бұрынғы күдік түскендердің суретін, фотороботын жинақтаймыз. Соларды қарап, кісі өлтірушіні анықтауға көмектесуіңізді сұраймыз.

	– Мен оның бет əлпетін аңғармадым, бірақ ол ер адам емес, қыз екені анық.

	– Қыз?!

	– Мен оған бəс тіге аламын.

	– Міне, қызық! Қылмысты мойындаған ер адам.

	– О жағын білмеймін. Менің көргенім, сары шашты бойжеткен.

	– Қаруы пистолет дейсіз бе?

	– Иə, оны да анық көрдім.

	– Мм... мм, міне, шытырман. Қызға револьвердің оғы тиген.

	– Көрген көзде жазық жоқ. Қылмысты кім жасағанын анықтау сіздердің міндетіңіз. Рұқсат етсеңіз, мен кеттім.

	– Əрине, əрине, сізге көп-көп рақмет.

	Куəгер шығып кеткен соң, іс ашылып, мойнынан ауыр жүк түскендей болып отырған Асхат бүйректен сирақ шығарған оған не алғыс, не қарғыс айтарын білмей дал болды. Шеф бəрібір түбіне жетпей тынбайды. Сондықтан енді сол қызды іздеуге тура келеді. Бірақ қайдан?! Ол кім?!

	* * *

	Куəгердің сөзінен соң, Райс тергеушілерімен ақылдасып, шалт іске кірісті.

	– Асхат, Нұртас қызмет жасайтын мекемеге өзің бар. Оның қаза болған қыздан басқа біреуі болды ма, бар болса кім, соны білу керек. Жігітке екі қыздың таласуы мүмкін ғой.

	– Сен келгенше, мен де ораламын...

	Райс сыртқа шығып, машинасына отырысымен, жүргізушісіне:

	– Қыз атылған саябаққа! – деді.

	Қыз атылатын су бұрқағының жанына келген бас тергеуші орындыққа төніп тұрған қалың емен ағашына таяп барып жоғары жақтағы бұтақтарына көз жіберді. Екі метр биіктіктегі бір-біріне жанаса өрілген бұтақтардың қуысын көргенде, таңдайын қағып, басын шайқады. «О бастан, өзі осы өлімді қыздың қолымен жасалған болса ше?» деп бірнеше дүркін ойлаған. Бірақ өлімді мойындаған киллердің табылуы. Оның барлық күдігін шайып жіберген.

	Райс анадай жерде өтіп бара жатқан бойжеткенді тоқтатты: Қолындағы куəлігін көрсетті де:

	– Айып етпесең, мына ағашқа шығып, ана қуысқа отырып көрші. Сіздің бойыңыздың өлшемін білгім келеді? – деді.

	Қыз таңырқай қарағанымен, мына кісінің жай адам еместігін түр-түсінен білгендей, ағашқа жақындады.

	– Өзің шыға аламысың?

	Қыздың қол аяғы ұзын екен, киікше атылды.

	Бірақ бір-екі рет ұмтылғанымен, шыға алмай, қайта түсті.

	– Мойныңдағы шарфыңды бұтаққа лақтыр! Қыз ұзын шарфын лақтырып жібергенде, ол бұтаққа барып ілінді.

	– Вот, енді шығып көр.

	Шарфпен тартылған қыз лезде қуысқа барып дік етті.

	– Молодец!

	Қыз екі бүктеліп отырды.

	«Ал ана қыздың бойы аласалау болуы мүмкін.»

	– Бойыңыз қанша?

	– Метр жетпіс.

	– Жарайды... жақсы, енді мына су бұрқақтың жанындағы орындыққа қараңыз, жақсы көріне ме?

	– Бəрі де алақандағыдай...

	– Енді түсіңіз. Сіз маған көмектестіңіз. Рақмет!

	– Оқасы жоқ. Жəрдемім тисе қуаныштымын.

	– Демек, бəрі белгілі болды. Жігіттің бұрынғы сүйгенімен осы арада кездесетінін білген бақталасы ағаштың қуысында жасырынып отырған. Киллер ағаштың төменгі жағын қалқалаған. Мүмкін екеуі бір мезгілде атқан болар... Бірақ қайсысы? Бір қызығы, екеуі бірін-бірі көрмей, екеуі де мен өлтірдім десе ше? Қыз бəрін көріп тұрған болуы керек. Киллер сол бойы бой тасалаған. Ал ана қыз оқиға орнындағылар кеткенше күтіп отырған болды. Егер ол үй басқарушыға соқтықпағанда, қылмысының ашылмай қала беруі де мүмкін...

	Райс кабинетіне келген соң, ешкімді қабылдамай, тергеушілерін күтті. Револверьді қайтадан сараптамаға беру керек.

	Асхат бірден бастығының кабинетіне келді.

	– Сізді күтіп отыр! – Көмекші орнынан атып тұрды. Есіктен кірген тергеушісінің жүзіне барлай қараған Райс:

	– Жаңалық бар ма?

	– Болғанда керемет! Нұртастың мектепте жүргенде сөз байласқан қызы бар екен. Институтта өлетін сұлуға ғашық болып, сол қызбен арадағы қатынасын үзген. Бірақ ол күтуден талмаған. Ақыры нақсүйері олигархтың баласына тұмысқа шығып кеткен соң, жігітті іздеп барып, екеуінің арасындағы байланыс қайтадан жалғасады. Қазір екеуі үйленудің қамында тəрізді.

	– Қыз қайда?

	– Қыз ағылшын тілінің аудармашысы.

	– Жауапқа шақыру керек.

	– Қашан?

	– Қазір шақырыңыз. Қазір шақырсаңыз, мен оны бір жерге апарамын. Бүгін мойындатамыз.

	Көзі алақандай болған Асхат бастығына қарап күлді.

	– Жол.. дас.. по..

	– Қазір сол қызды алып кел! Сосын сөйлесеміз.

	Нұрила тергеуші куəлігін көрсеткен бойы, орнынан атып тұрды. Қыздың боп-боз болып кеткен түрінен, оның сасқанын байқаған Асхат білініп қалған ішіне көзі түскенде, қатты қобалжыды.

	«Байғұстың аяғы ауыр екен ғой деп ойлады. Бұл Нұртастың баласы болды ғой».

	– Той қашан?

	– Келесі айда.

	– Жігітіңіздің аты кім?!

	– Нұртас.

	– Саябақта атылып өлетін сұлудың сүйген жігіті ме? Оны сіз қайдан білесіз дегендей Нұрила жалт қарады.

	– Загске арыз беріп қойдыңдар ма?

	– Иə, балалы болатын болған соң, солай шештік.

	– Сізді тергеу басқармасының бастығы шақырады.

	– Нұртасқа айтайын.

	– Қажет емес. Керек болса, өзіміз алдырамыз.

	Ішке имене кірген бойжеткеннің аяғы ауырлығын көрген Райстың қылмыс ашуға деген құмарлығы, нағыз қылмыскердің қолымен істегенін мойнымен көтеретін айыпкер есебіндегі сəтін көрсем деген кəсіптік қызығушылығы су сепкендей басылды. Бастығының көңіл күйінің неге бұзылғанын сезген Асхат қызға:

	– Отырыңыз, – деді.

	– Жодас полковник, сіздің алдыңызда Нұрила Мұңайтпасова.

	– Сіз Нұртас Сартаевты білесіз бе?

	– Білемін, ол менің сүйген жігітім. Тойымыз болмақшы.

	– Ə... тойдың күнін де белгілеп қойған екенсіздер ғой?..

	– Ал, Таңгүлі Бекболқызын білесіз бе? Қыз төмен қарады.

	– Білемін. Нұртастың бұрынғы қызы.

	– Ал оны кім атқанын білмейсіз бе?

	– Оны күйеуінің киллер жалдап аттырғанын жұрттың бəрі біледі.

	– Сіз де солай ойлайсыз ба?

	– Енді қылмыс ашылған болса, қалай ойлауға болады?

	– Біз де солай ойлағанбыз. Бірақ сол қылмыс жасалған күнгі бір куəгердің көргендері біз білмеген құпиялардың бетін ашты.

	Қыз сұп-сұр боп, жанарын төмен салды.

	– Əлдеқашан ашылған қылмыстың куəгерін бүгін тауып отырсаңыздар, оған менің қандай қатысым бар?

	– Біз сізді соған қатысыңыз болған соң шақырып отырмыз.

	– Сол күні сағат кешкі он мен он бірдің аралығында қайда болдыңыз?!

	– Есімде жоқ. Тоқтай тұрыңыз, үйімде телевизор қарап отырдым. Түріктің «Листопад» филімі жүріп жатқан.

	– Соны растайтын адам бар ма?!

	– Менің əке-шешем ауданда. Жалғыз тұрамын.

	– Сол күні Нұртастың бұрынғы қызымен кездесуге баратынын білдіңіз бе?

	– Иə, білдім.

	– Кім айтты?!

	– Нұртас айтқан.

	– Мұныңыз шындыққа жараспайды.

	– Келесі бөлмеде Нұртас тап осындай сұрақтарға жауап беріп отыр. Мен компьютерден қарап отырмын. Бұл сұраққа ол «білмейді, мен айтқан жоқпын деп жауап берді.» Сонда сіз оның кездесуге баратынын қайдан білдіңіз?

	Қыз үнсіз.

	– Нұртастың телефонына түскен sms-ті оқыдыңыз ба?!

	– Иə.

	– Қайдан?

	– Сол күні екеуіміз бірге болғанбыз. Ол жуынуға ваннаға кеткенде, телефонына хабар түсті. Мен алып оқыдым.

	– Сосын.

	– Сосын ол кешке біреулермен кездесетінін айтты. Мен қалаға жақын жердегі туыстарыма кеттім.

	– Жаңа ғана үйде болдым дедіңіз. Енді туыстарыма бардым дейсіз. Сол туыстарыңыздың нақты адресін айта аласыз ба?!

	Қыз жауап бермеді. Сəлден соң барып:

	– Нақты адресін білмеймін. Машинамен барып, машинамен кетемін, – деді.

	– Түсінікті. Нұрила енді пистолетті қайдан алғаныңызды айтыңызшы?!

	Қыз атып тұрды.

	– Қайдағы пистолет?!

	– Оны сізден сұрап тұрмын?

	– Нұртас үйінде пистолеттің болғанын растайды. Інісі өгей əкесінің үйінен əкеліп, батерияның артына тығып қойған. Оны өзі де кейін білген. Сіз сол пистолетті пайдаландыңыз ба?!

	– Мен ешқандай пистолет көрген жоқпын. Райс алдындағы түймені басып қалды.

	– Асхатты шақырыңыз, жігітті алып келсін!

	Нұртас пен Асхат кірді. Асхаттың қолында пистолет. Қыздың өңі бұзылып, бетін бұрды.

	– Мына пистолетті ұстап көрдіңіз бе?

	– Нұртастың үйінен көргенмін.

	– Көргенсіз, оны пайдаланып, орнына қайта əкеліп қойғансыз.

	– Өтірік! Жала жаппаңыз! Нұртас бірдеңе десеңші!

	Жігітте үн жоқ. Осы кезде ішке кірген кондоминиумге, Райс:

	– Келіңіз, келіңіз, сіздің көргеніңіз мына пистолет пе? – Таңғалған жігіт қызға бір, пистолетке бір қарады.

	– Иə, ол менің аяғымның астына түсті. Ол жер жарық болатын.

	Дəл өзі.

	– Ал мына қызды танимысыз?

	– Нұрила, орныңнан тұршы!

	– Иə, бойы, дене бітім келеді. Спорттық костюмі, басында тоқылған шапкесі болды. Жүгіргенде, шашы желбіреп кетті. Жігіт қасына жақындап келді. Иə, осындай сары шашы болатын.

	Нұртас орнынан атып тұрды.

	– Нұрила, мұны қалай түсінуге болады? Қалай ғана қолың барды!

	– Кешір жаным, мен сені ешкімге бергім келмеді. Қыз бетін басты.

	– Сəбиіміз үшін кешір. Мен өзімді-өзім билей алмай қалдым. Ол саған қосылғысы келді. Сəби сыйласаң, сонымен бақытты болам деді. Оның артының не болатынын ойлағанымда, шыдай алмадым.

	Бөлмеде өлі тыныштық орнады.

	Райс алдындағы стаканға графиннен су құйып алып ішті.

	– Нұрила Мұңайтпасова, өзіңіздің кінəңізді мойныңызға аласыз ба?

	– Аламын... тек қана махаббат отына күйгенім үшін, кешірім сұраймын. Сəбиім үшін кешірім сұраймын.

	– Ол жағы тергеу аяқталғасын шешіледі. – Райс сұлық түсіп отырған Нұртасқа қарады.

	– Бекем болыңыз, өмірде мұндай күтпеген шытырман оқиғалар бола береді, бірақ алдын ала абыржымаңыз. Сараптамашылардың нəтижесіне қараймыз. Пистолет соларға тапсырылады.

	– Таңгүлі екеуіміз ата-аналарымыздың күнəсінің азабын тарттық. Енді менің балам біздердің күнəмізден жапа шегетін болғанына қапаланамын! Тергеуші мырза, сəбиімнің болашағы үшін көмектесіңіз. Əрине, енді той болмайды. Мен тек сəбиім тордың əр жағында дүниеге келмесе екен деп тілеймін..

	– Қатты қайғырмаңыз, Таңгүлінің өлімі пистолеттің оғынан емес, револьвердің оғынан екенін сараптама көрсеткен. Бұл жерде əлі де күмəнді нəрселер бар. Қызға екі оқ емес, бір оқ тиген. Сондықтан Нұриланың қылмысы толық дəлелденген жоқ.

	– Енді қайда əкетті?

	– Қазір түсініктеме алып, хаттама толтырған соң, кепілдікпен босатады. Ендігіні сараптама көрсетеді.

	– Рақмет.

	Нұртас Нұрила екеуінің көңіл жарастырған тұстарын есіне алып, ауыр күрсінді.





ОН АЛТЫНШЫ ТАРАУ


	ҚЫЗҒАНЫШ



	Оқиғаның барлығын сырттай бақылап жүрген Нұриланың сөнуге айналған үміті қайта тұтанып, жүрегін жаулап алған жігіттің бетін бері қаратар кезең келді деп түйді. Ол алған бетінен қайтпайтын қайсар, өзінің мақсатына жету жолындағы кедергілерді қалайда жеңуге күш салатын тəуекелі басым өткір қыз болатын.

	Нұртас пен Нұриланың бір-біріне деген ерекше сезімі оныншы сыныпта оянды. Қоғамдық жұмысқа белсенді, оқу озаты олардың жолдары қиылыса беретін. Мектеп бітірген соң, бір қалаға, бір оқу орнына баруға уəде байласқан қыз бен жігіт қоштасу кешінде, таң шапағын бірге қарсы алып, құшақтарын жаза алмай, ұзақ қыдырды.

	Сол күні Нұриланың бақыттан басы айналып, бар дүние құлпырып, айналасы шаттыққа толып тұрғандай көрінді. Жатса, тұрса Нұртастың бейнесі көз алдынан кетпей, күлімдеп жүреді. Ақыры Алматыға бірге аттанып, бір институттың екеуі екі факультетіне: жігіт архитекторлық, қыз ағылшын тіліне түсіп, екеуі де студент атанды.

	Студент болған қуаныштарын бірге тойлаған олар Алматының ең əсем жері – көрікті Көктөбесіне көтерілді. Нұрила Нұртастың қолтығына тығылып тұрып, Алатаудың қар басқан шыңдарына құмарта қарап, осылай тұра берсем, мына сұлулық бұзылмаса, біздің құшағымыз осылай мəңгі ажырамаса деп тіледі. Керімсал табиғат құшағында сүйіктісімен бірге жүрген жігіттің де сол сəтте басқа алаңы жоқ еді. Сұлу болмағанымен сүйкімді, еліктің лағындай ерке Нұриланы ол да қатты ұнатқан.

	Қыздың аш белінен құшақтап өзіне тартып, үлбіреген ерніне қадалып, жан дүниесі сезім буына балқып, өліп-өшкен.

	– Əне, тағы біреулер таяп қалды, – деп қыз талай рет есін жиғызған.

	– Екеуіміз оқуды бітірген бойына үйленеміз, – деген сонда жігіт сезіміне мас болып, – мен сені сүйемін!

	Жігіттің аузынан өзі үздіге күтіп жүрген сөзді естіген қызға қанат бітті. Сол жерде екеуі:

	– Оқуымызды бітіргенше, жұбымызды жазбайық, – деп уəде байласқан. Екі жас айтқан уəде, берген серттерінен шыға алмаймыз деп те ойламаған. Көзге көрінбейтін тағдыр тылсым сыйын дайындап, аздан соң екеуін екі жағаға лақтыратынын да болжамаған.

	Бұның бəрі Нұртастың Таңгүлімен кездесер сəтіне дейінгі жағдай. Жігіт аспаннан түскендей боп кездескен жас сұлуды көрген күннен бастап, майдай бұзылды. Бұған дейінгі Нұрилаға деген сезімі шынайы емес екен. Ғашықтық дертіне шалынған байғұс қыздың күнде жолын күтіп жүретінін көрсе де көрмегендей, көзіне ілмей кете барады.

	Нұрила жігітті магниттей тартқан Таңгүлінің сəн сарайының модельеріндей киім киісін, жүріс-тұрысын, ерекше сұлулығын көргенде, Нұртастан біржолата айырылғанын сезді. Сезді де алғашқы махаббатының айықпас мұңына батты. Қайда барса да, кімге қараса да көз алдынан Нұртас кетпейді. Оның өзін сүйген шақтары ішіне шоқ болып түседі. Ол күнде сабақтан соң, алды-артына қарамай кетіп қалам деп өз-өзіне уəде берсе де, тасада тұрып, жігіттің шыққанын күтеді. Сұлуын қолтықтап, мəз-мəйрам болып бара жатқан оның соңынан қарап тұрып, көз жасын төгеді. Кейде тосып тұрып: «Опасыз, маған айтқан антың, берген уəдең қайда?» дегісі келеді. Бірақ оны «ол мені сүймеген екен» деген ой ғана тоқтатады. Бірде екеуі бетпе-бет жүздесіп қалды. Нұриланың ашулы жүзінен өкпелеп жүргенін бүгін байқағандай жігіт қалт тұрды.

	– Нұрила!

	– Нұртас! – Қыздың үні жалын атып шықты. Бар қайғысы мен өкпесі кеудесіне сыймай, көз жасына булығып қалды.

	– Кешір мені, екеуіміз дос болайық! Таңгүлі жақсы қыз, – деп қолына жармасты.

	Қолын жұлып алған Нұрила жүгіре жөнелді.

	«Мен сені сүйемін. Сенімен қалай дос боламын. Мен сені ешкімге бергім келмейді!» деп іштей сан рет қайталады. Нұрила соңғы кездері түрлі ойларға берілетін. Өзіне бұйырмаған жігіттің ешкімге бұйырмауын қалайтын. Кейде ол кенеттен Нұртас өліп қалып, басына қара жамылып жоқтап отырғандығын түсінде көретін. Махаббат пен зұлымдықтың арасы бір-ақ қадам деген рас па?! Нұрила екі ғашықтың бақытты түрлерін көрсе, түрлі дұшпандық ойларға бой алдырады. Кейде өзінен-өзі қорқып, жексұрын ойларды басынан шығарайын десе де, желімдей жабысып, қыр соңынан қалмайды.

	Институтты бітіріп, диплом алатын кешті олар бірге тойлады. Сол күні жиынның жұлдызы болып, түрлі биді талмай билеп, əн салып, көптің көңілінен шыққан Нұрила жұмбақ сұлуының жанынан шықпай тұрған Нұртасты талай рет биге шақырды. Жігіттің құшағында жүріп, айналасындағылардың бар-жоғын ұмытқан Нұрила осы сəтте екеуіне қанат бітіп аспанға, басқа бір планетаға ұшып кетсек қой деп армандады. Тіпті осылай екеуі құшақтарын жазбай жүріп, мынау жарық дүниемен біржолата қоштаса салса, ешбір өкінбес еді. Би аяғында, ол жігттің иығына басын сүйеп, құлағына сыбырлады.

	– Той қашан?

	– Жұмысқа тұрып, пəтер мəселесін шешкен соң.

	Нұриланың есіне оқуға түскен жылы жігіттің өзіне «оқу бітірген соң, үйленеміз» деген сөзі түсті. Көптен тозған жүйкесі осы жерде сыр білдірді ме, ол:

	– Сен түбінде маған үйленесің. Көр де тұр! – деп, бұрылып жүре берді. Қыздың алдында үнемі кінəлі сезінетін жігіт сыр білдірмей, Таңгүлінің жанына таяған.

	– Немене ренжісіп қалдыңдар ма?

	– Жай, əшейін, ескі достармыз ғой, тіл табысармыз.

	Нұртас көзімен Нұриланы залдың ішінен іздеп таба алмады. Қараңғы түнді жамылып, жалғыз кеткен қыз осы жолы Нұртасты жек көріп кетті. Сонша жыл жүрегін тілгілеп, ерік күшін жаулап алғаны үшін де, өзін басқа біреуге айырбастап кеткені үшін де, одан кегін қайтарып, өш алуға бел буды. Ақылды да, асау қыз соншама жыл əуре-сарсаңға салып, өзін осыншама қорлаған жігітке ендігі жерде есесін жібергісі келмеді. Мен көз жасыма тұншығып, бақытсыз болып жүргенде, олар неге бақытқа кенелуі керек? Ана қыздың менен несі артық! Қызғаныш пен өшпенділік оның кеудесін жайлап алды. Əр адам өз бақыты үшін күреспесе, оған біреу бақытты əкеліп бере салмайтыны анық. Нұриланың аяғына талай жігіттер жығылып жүрсе де, оның жүрегі бірде-біріне жібімей қойды. Нұртастан басқаға көңілі аумады. Күн өткен сайын сезім суынар, оның орнын біреу басар деген үміті ақталмай, зарығумен күн өткізуде.

	Нұрила Таңгүлінің олигархтың баласына тұрмысқа шығып, шет елге кеткенін естігенде, сенерін де, сенбесін де білмей, дал болды. Талайды тамсандырған жарасымды жұптың аяқ астынан айрылғанын неге жорырын білмеді. Бірқатар достары «Бұл Нұриланың қолынан келген іс деп, бұған қырын қарады». Мейлі, кім не десе ол десін, бірақ ендігі кезек менікі деп қыз Нұртаспен кездесуге асықты.

	Жұмыс орнына іздеп барды. Бұрынғы Нұртасты біреумен алмастырып жібергендей, жабырқау жүзін көргенде: «Ə, жылтырағанның бəрінің алтын емес екенін енді түсінген боларсың» деп табалады. Өзі Тəңірідей табынған Таңгүлінің аяқ астынан басқа біреуге тұрмысқа шығып кетуі жігіттің жүрегіне жазылмастай жара салып, қыз біткенге қырын қарап жүрген ол Нұриланы да самарқау қарсы алды.

	Əрі-бері отырған соң:

	– Нұрила, сен түбінде маған үйленесің деп едің. Сенің көріпкелің бар шығар, неге олай дедің? – деп сұрақ қойды.

	Қыз шынымен абдырап қалды.

	– Менің жанымның жарасын, өзіңнің жаның ауырғанда ғана түсінейін деген екенсің. Əрине, мен саған ызам келген соң айта салдым. Мен сені одан артық сүймесем, кем сүйген жоқ едім. Бірақ мені көзіңе ілмедің. Мені бағаламадың.

	– Онда енді үйленейік!

	– Сүйгеніңе ерегісіп, жараңның орнын мен жаласын деп отырсың ғой. Амал жоқ, мен байғұс оған да көнемін. Бірақ сенің онымен ешбір байланысың жоқтығына көз жеткізуім керек. Мен де адам баласымын. Менде де жүрек бар. Ертеңгі күні сүйгенің кеткен жағынан қайта оралса, мені тағы зар жылатып, жарға жығып кете берсең қайтемін. Мен ондай қорлыққа енді төзе алмаймын.

	* * *

	Ертеңгілік бас қосудан соң, компьютеріне отырып, жобаларын қарай бастаған Нұртас ұялы телефонының əуенін есітіп, қолына алды.

	– Нұртас сəлем!

	– Сəлем!

	– Бүгін жұма, қандай жоспарың бар?

	– Əзірге ешқандай.

	– Онда кешке киноға барайық.

	– Мүмкін, ресторанға? Кинодан жасымыз өтіп кеткен сияқты.

	– Нағыз джентльменсің!

	– Анда-санда болады ғой.

	– Онда кешкісін хабарласайық.

	Нұриланың көңілі көтеріліп, жүгіре басып бастығына кірді.

	– Нəзира Махмутовна, түстен кейін рұқсат етесіз бе? Дүкендерге барып, имиджімді өзгерткім келіп еді.

	– Оһо, міне жаңалық! Мүмкін тойға барармыз?

	– Шаштаразға барам, сұлулық салонына кірем, рұқсат етесіз бе?

	– Əрине, жұмыс, жұмыс деп, жеке өмірді ұмытуға болмайды.

	Əйтпесе, мен сияқты жалғыз қаласың! – Уақытында тұрмысқа шыға алмай қалған кəрі қыз ағынан жарылды.

	– Что вы, Нəзира Махмутовна, сіздің таңдауыңыз мықты болып жүрген шығар.

	– «Таңдаған тазға, ақылы азға жолығады» дегенді естен шығарма. Жалпы, таңдауға емес, тағдырға сеніп, көзді жұмып, уақытында тəуекел ету керек. Менің саған үлкендік ақылым осы. Уақытыңды өткізіп алма.

	– Мен таңдауды əлдеқашан жасағанмын. Соны күтіп жүрмін.

	Сəті түссе, бүгін бағымды сынап көремін.

	Қыздан мұндай ашықтық күтпеген бөлім бастығы күліп жіберді.

	– Қазір кете бер, тек результатын айтатын бол! – Саусағын шошайтты. – Немедленно, кешке дейін өзіңді ретке келтір. Сəттілік тілеймін!

	Нұргүл бастығының кабинетінен атып шықты. Екі көзі шоқша жайнап, алабұртқан ол үнемі алды қатты, көп сөйлемейтін бастығының лезде өзгеріп, бұған соншама кеңшілік жасағанына қайран қалды. Орнына келіп, компьютерін сөндіріп, қол сөмкесіне ұсақ түйегін салды.

	– Бастық бір жаққа жұмсады ма? – деді қарсы үстелдегі қызметтесі.

	– Иə, тығыз жұмыс. Бүгін түстен кейін болмаймын. Сұрағандарға солай деңдер.

	– Гуд бай, – ол қолын бұлғап, жүгіре басып шығып кетті.

	– Интересно, как они нашли общии язык! – Терезе жақтағы көк көз сары қыз иығын қиқаң еткізді.

	– Нұрила, пысық қыз ғой!

	– А, за что, бастық ее не любить?

	– Кого она любить?

	– Старые девы все злые! – Ішкі есік ашылғанда қыздар жым болды.

	– Нұрила кетіп қалды ма?

	– Өзіңіз бір жаққа жұмсап жіберген сияқтысыз.

	– Иə, иə, Света, келіп кет. – Сары қыз орнынан ұшып тұрды. Нұрила далаға шыққанда, аспан ашылып, бұлттар жөңкіліп көшіп бара жатты. Машинасына отырып жатып «қызық, кəрі қыздар ашуланшақ болады» деген рас шығар. Біздің бастық бірде түйе, бірде бие дегендей, бабын таптырмайды. Бүгін маған сонша жібігені несі екен? Мүмкін, жолым болар! Қыздарды отырып қалды деп кінəлауға бола ма? Көңілі сүймеген адамға қалай шықпақ. Мысалға, өзі Нұртастан басқа адамға ешуақытта тұрмысқа шықпас еді. Сүймеген адамға сүйікті болам деп өзін-өзі алдап өмір сүргенше, жалғыз жүргені артық!» Қыз шет елдік машинасының автоматты жүйесін іске қосып, алға жылжыды. Жаңадан тұраққа келіп тоқтап жатқан іргелес компанияның заңгері бұған қолын көтерді. Қыз басын изеді. Бұл жігіт те көптен қырындап жүр, бөлімдегілер оны мақтағанда ауыздарының суы құриды. Нұрилаға ол тіпті де ұнамайды. «Əрине, Нұртастың басқан ізіне татымайды». Сүйгеніңнің ұрысқаны да сүйкімді.

	Қыз кең көшеге түскен соң бұрынғы барып жүрген шаштараз салонына бұрылды. Өзінің шеберіне таңертеңгісін сағат екіге жазылған, сырт киімін шешіп, креслоның босауын күтіп, үстел үстінде жатқан сəн жорналдарын парақтады. Ішінен Таңгүліге ұқсас модельерді көріп, соған ұзақ қарады. Қысқа қара көйлек киіп, шашын соңғы сəнмен бояған қыз бақталасынан аумай қалған. «Менде де осындай қара көйлек бар ғой. Соны кисемші. Осы шаштың үлгісін шеберге көрсетейін». Қыз қолына жорналды алып салонға кірді.

	– Маған мына қыздың шаш үлгісі ұнайды.

	– Париж.

	– Жасап бере аласыз ба?

	– Жасауға тырысамыз.

	Салонға үш сағат уақытын кетірген қыз итальяндық киімдер сататын дүкенге кіріп, біраз айналды. Ақыры ақшыл түстес шифон көйлекті киіп, айна алдында тұрып, əрі-бері айналды. Сатушы қыздарды көмекке шақырды.

	– Сіздің түсіңіз. Керемет үйлесіп тұр. Өкінбейсіз, – деді менеджер. – Егер жігітіңізбен кездесуге барсаңыз, сізден көзін ала алмайды.

	Нұрила айнадан өзіне қарап тұрған, қара торы күлім көз, келте мұрын қызға қарап:

	– Сұлу болмағанмен сүйкімдісің. Сұлудан көңілі қалған жігіттің жүрегі жібімей көрсін! – деп көзін қысты.

	– Аламын! – Екі ойлы болып тұрған сатушылар жүгіре жөнелді. Осы кез телефоны шырылдады.

	– Нұрила! Қалай уəде, уəде ме?

	– Əрине, мен шаштаразға, одан соң киім дүкеніне барып əмиянымды жұқартып тастадым.

	– Онда мен ресторанға звондап, тапсырыс беремін.

	– О, кей!

	* * *

	Қала көшелері соңғы жылдары көп өзгерген. Көшедегі коммерциялық дүкендерді, ресторан, кафелердің маңдайын безендірген жүгіртпе жолды неон шамдары түнгі қаланы түрлі түске бөлеп, көздің жауын алады. Белгіленген уақытта үйінің жанына келген Нұртасқа Нұрила ас үйінен төбесіне су кетіп жатқанын айтып, біраз күте тұруды өтінді.

	Жігіт түнгі қалаға қарап, ойға кетті. Осындай кездесер сəттерде Таңгүлінің қанатын қомдаған құстай аяғын сəндеп басып, үкідей ұшып кездесуге шығатынын есіне алды. Жүрегі сыздап, көзіне жас үйірілді. Қыз ерекше жүрісімен жан-жағындағылардың бəрін еліктіріп кеп, үлбіреген ерінімен бетінен өбетін. Сүйгенінің лебінен Нұртастың тұла бойы балқып, жан дүниесі жадырайтын. Таңгүлі көзінің үстін қарамен жұқалап жүргізетін, ерніне білінер білінбес далап жағатын, онысы көбіне байқалмайды. Ал егер сондай макияж жасамаса, он бес, он алты жастағы балауса деп ойлайсың. Медеуге, Шымбұлаққа барғанда боянбайды. Саяхатта кездесіп қалған таныстары «Қарындасың ба?» деп, жабыса кететін. Жігіт аһ ұрғанда, ішкі шері сыртқа шыққандай, жеңілденіп қалды. «Қызбен кездесуге келіп тұрып, өткен күндерді ұмыта алмасаң, келер күнің не болады?» деп өзіне-өзі ұрысты.

	Ұмытам деп өзіне сан рет ант беріп, азарда-безер болған жігіт оңаша қалса болды, сүйгенімен бірге жүрген күндерін еске алады. Сағынады. Оның бейнесі жүрегіне мəңгі жазылып, ұмытылмас қылықтары, есін тандыратын еркелігі көкірегін қарс айырып, мына өмірдің мəні мен сəнін ол өзімен бірге алып кеткендей, жан дүниесі зар қақсайды. Ендігі өмірінің бəрі құр далбаса, кеудесі қуыс кеуешек болып көрінеді. Мұндай күйден серпілмесе, толқынға қажалған тастай мүжіліп, бір күні омырылып түсетіні де сөзсіз. Жақында студенттік жылдардағы досы Жолдаспен екеуі ұзақ сырласқан. Оның əжептəуір ақындығы бар. Қонақ үйде оңаша отырып, өмір туралы, өздерінің бастан өткен-кеткендері туралы түнімен əңгіме-дүкен құрған.

	Жас жігіттер отырған қонақ үйі нөмірінің есігін əлсін-əлсін қаққан түнгі «көбелек» қыздар да маза бермеді.

	– Қара, Нұртас, бұлар да бір кезде біреуді сүйіп, біреудің сүйіктісі болған шығар. Сəтсіз махаббаттан бастарын тауға да, тасқа да ұрып, ақырында осындай жолға түскен болар. Бұларды не деп кінəлаймыз. Олар түгілі мына біз, екі иығымызға екі кісі мінгендей нар жігіттер Мəжнүн болып кете жаздадық емес пе?! Дүниеде сүйгеніңнен айырылғаннан артық қасірет жоқ шығар! Мен де сенің сыңарыңмын. Сенің жағдайың менен тəуірлеу, Таңгүлі сені сүйді ғой. Оған өзіміз куəміз. Сенен басқа жанды көзіне ілмейтін. Оның сұлулығындай сұлулықты алып жүріп, махаббатқа сонша жыл берік болу, əр қыздың қолынан келе бермейді. Ал менің жүрегімді жаулаған қыз маған жылы шырай бермеді. Қанша зарланып аяғына жығылсам да, жібімеді.

	– Таңгүлінің сезімге беріктігі осы ма? – қызып алған Нұртас, өзеуреп, елірді. – Бір аптада күйеуге шығып үлгерді. Осы ма уəдеде тұрғаны?

	– Қалай айтсаң да, мен оны жамандыққа қимаймын. Оның бір астарлы сыры бар. Өзің айтып отырсың ғой. Анам үзілді-кесілді қарсы шықты деп. Оның анасы да сондай шешімге келген. Неге?

	Нұртас иығын көтерді.

	– Ау, сүйгенің шын болса, соның түбіне жетпеймісің?

	– Түбіне жетем деп жүргенде, қыз өзінің түбіне өзі жетті.

	– Жоқ, досым! Мен білетін Таңгүлі бұлай жасамауы керек еді. Бір кезде мен де оған ғашық болып өлең шығарғанмын. Айтып берейін бе?



	Түстің бе көктен, шықтың ба жерден, білмедім.

	Аққудай екен, мойныңды бұрып, игенің.

	О, періштем, жалт етіп маған қарашы!

	Жамалыңнан нəр алып, кірпігімді ілмедім.



	Не керек маған Париждің айдай сұлуы,

	Жүрегінде қалмаған титтей жылуы.

	Қалқалап сені көлеңкеммен жүрейін,

	Пай, пай, жүз қыздың сенде қылығы!



	– Осы өлеңді Таңгүліні көргенде шығардым. Ол кейіннен сенің сүйіктің болып шықты. Бəрібір оны көрген сайын, бір өлең шығарып жүрдім емес пе? Сенен қорыққаннан көрсетпейтінмін.

	– Мен сендей ақын болғанда, өлең ғана емес, том-том романдар жазар едім. Ондай өнерден құралақанмын.

	– Нұртас, мен саған достық ақыл айтайын. Дос жылатып айтады, дұшпан күлдіріп айтады. Бұл өмірде сүйгеніне қосыла алмаған жалғыз біз емеспіз. Жалпы, бір-бірін құлай сүйгендердің қосылуы өте сирек құбылыс. Мына ерлі-зайыпты болып, бала сүйіп жүргендердің барлығы бақытты жандар деп ойлаймысың? Ерунда, көбісі бастарына ноқта салып жүргендер.

	– Сонда ноқтаны сенде сал демекпісің?

	– Енді күйеуге тиіп, Америкаға кетіп қалған ғашығыңды күтіп қартаймайсың ғой? Əлде, күйеуін тастап, саған оралар деп үміттенемісің? Сенің өзіңе лайық жар таба алмауың мүмкін емес. Жалпы, сен қыз-келіншектің сүйіктісі болатынсың. Қазірде жан-жағыңа қара! Əне бір сүйкімді, өрттей лаулаған өткір қыз қайда? Саған өлердей ғашық еді ғой.

	– Нұрила ма?

	– Иə!

	– Осында.

	– Күйеуге шыққан жоқ па?

	– Жоқ!

	– Демек, əлі сенен үміттеніп жүр. Давай, əңгімені қой. Тездетіп үйлен!

	Қалың ой үстіндегі Нұртас селк етті.

	– Əй, əй, свиданияға келген жігіт ұйықтап қалдың ба? – Нұргүл терезені түртіп тұр. Оның көз алдына Таңгүлі тұрғандай, терезе əйнегіне бақырайып қарағаны сонша, қыз шошып кетті.

	– Немене, сонша тесіле қалдың? – Есікті шапшаң ашып отырған қыз еңкейіп, Нұртастың бетінен сүйді. Салонның ішін француз əтірі «Шанельдің» хош иісі жайлады.

	– Қыздардың иісі əдемі, – деп күлді Нұртас.

	– Постаралась!

	– Оценим! – Екеуі қосыла күлді.

	– Достардан ешкімді көрген жоқпысың?

	– Мен жұмыстан бас алмаймын. Егер сəулетшілік мамандықтың осындай қиындығын білсем, əуел бастан таңдамас едім.

	– Мектепте жүргенде архитектор болам дегенсің.

	– Оның қиын екені білмеппін. Ол кезде қиял-ғажайып ертегінің шылауында жүрдік. Ал, өмірде сол армандаған шаһарларды тұрғызудың құйтырқылары көп болатынын кім білген?

	– Мен болсам ағылшын тілінің аудармашысы болып, шет елде жүремін деп ойлағам. Маған біреу шет елге бара ғой деп жолдама ұсына салатындай. Ондай жолдама біз сияқты қарапайымдардың қолына түсе бермейтінін ойламаппын. Шынында да, арман мен шынайы өмірдің арасы жер мен көктей екен. Шет елде оқуға, жұмыс істеуге билік басындағы шенеуніктер мен қалталы мырзалардың балаларының ғана қолдары жетеді. Біздің жұмыс тапқанымызға шүкіршілік.

	– Нұртас, жайлап жүрсейші, жүрегімді ұшырдың!

	– Жылдамдықтан қорқамысың?

	– Əрине, қаланың ішінде осылай жүруге бола ма?

	– Қасында сендей сұлулар келе жатқан жігіттерге жүруге болады деген ереже бар.

	Қыз күлімсіреді.

	– Амандық керек! Сондықтан, өтінем! Жай жүрші!

	Олар ең қымбат ресторанның жанына келіп тоқтады. Жігіт көліктің есігін ашып, қызды қолтығынан сүйеп түсірді. Мұндай жайлы жерлерге келушілер көп болмайтындықтан, күзетшілерден бастап, даяшылар есіктен кіргеннен құрдай жорғалады. Екі адамдық кабинаға тапсырыс бергендерді дем алатын орындарына дейін шығарып салды. Талғампаз жігіт Нұриланың киім киісі мен жүріс-тұрысын жіті бақылап, оның сымбаты мен сəнінен мін таба алмады. Қыз барынша көңілінен шығуға тырысып бағыпты.

	Итальяндық кухнияның аспазшылары дайындаған тағамдар мен шотландық вискиді ұртап, шет елдік əуендерге құлақ тігіп отырған қыз бен жігіт біразға дейін ортақ тақырып таппағандай, қысқа-қысқа тілдесуден əрі аспады. Мейрамхана іші қонақтарға толып, қыздар мен жігіттер кабиналарынан шығып, бір-бірін биге шақыра бастағанда, Нұрилаға келушілер көбейіп, қыз оларға əдеппен қарсылық білдірді. Нұртас қыздың қолынан демеп биге шақырды. Талай кештер мен ойын сауықтарда ұршықша үйріліп, қыз бен жігіттердің ортасында жүретін «зажигалка» Нұриламен билегісі келгенімен, екеуінің бұрынғы арақатынасын білетін Таңгүліден бата аламайтын. Ал Таңгүлі баяу билер болмаса, қызуқанды еуропалық билерді билеуден бас тартатын. Көбіне топырлап, жұлқынып жүргендерге жымиып қарап тұратын. Кейде арқасы қозып кететін жігіт оны жалғыз қалдырып ортаға түседі. Ондайда Таңгүлі өзінің Нұрила құсап билей алмайтындығына шынымен өкінетін.

	Бұл жолы Нұрила Нұртасты өзі икемдеп, шет жаққа тартып, жай ырғақпен қозғала бастады. Нұртас қыздың құлағына аузын тақап:

	– Неге ортаға түспейсің?

	– Жас емеспіз. Ақыл тоқтаттық. Студенттік шақты есіңе алып тұрмысың?

	– Сенің жұртты есінен тандырған билерің əлі есімде.

	– Соның бəрін сен үшін істейтінмін. Қазір сен қасымдасың.

	– Мен болмасам, билемейтін бе едің?

	– Билеймін. Бірақ ешкімнің көңілін жаулауға тырыспаймын. Өзім лəззат алу үшін ғана билеймін. – Қыздың ыстық демі құлағының түбін шарпып өтіп, жігіттің денесін бойлады, ол талдырмаш денені өзіне қарай тартты.

	– Нұрила, кетсек қайтеді... – Қыз үнсіз басын изеді. Мейрамханадан шыққан қыз бен жігіт қол ұстасып, көліктеріне отырды.

	– Қайда барам десең сонда апарамын. Бірақ екеуіміз ғана болатын болайық. – Жігіт қыздың шашынан иіскеді. – Менің пəтерімде інім бар.

	– Жігіт қызды алып қашудың орнына, қыз жігітті алып қашатын заман осы шығар. Менің үйім оңаша.

	– Сені осындай ашық-жарқын мінезің үшін жақсы көремін.

	– Бірақ... сүймейсің!

	– Есесіне сен сүйесің! Мен сенен кейін үйренемін!

	– Оған да келістік.

	Есік алдындағы автотұраққа машинаны қойып, Нұрила пəтеріне кіргенде, жарық жағуға қолын созған оның қолын жігіт ұстай алды. Бір сəт екеуі де бойларын билеген алапат сезімнің жетегіне еріп, құшақтасып, жатын бөлмеге енді. Таң атқанша бір-біріне өліп өшіп, тəн лəззатынан естанды болған екі ғашық, көз шырымын алып оянғандарында, күн арқан бойы көтеріліп, бөлмеге жарық нұрын төгіп тұрды.

	– Нұртас, бір сұрақ сұрайын, ашуланбаймысың?

	– Мың сұрақ қойсаң да ашуланбаймын.

	– Таңгүлі екеуіңнің араңда ешнəрсе болған жоқ па?

	– Ешкім сенбейді. Бірақ ешнəрсе болған жоқ. Мүмкін, солай болғаны да дұрыс шығар.

	– Енді мен саған бір өтініш айтайын. Маған мұндай сұрақты алдағы уақытта қойматын бол. Мен бүгіннен бастап өмірімнің жаңа парағын бастадым. Оның басты кейіпкері тек екеуіміз ғана.

	Орнынан тұрып, жуынуға беттеген жігіттің бұлтылдаған бұлшық еттері, құрыштан құйылғандай сом денесіне сүйсіне көз тастаған қыз бақыттан басы айналып, көзін жұмды. Осы кезде жігіттің ұялы телефоны шылдыр етіп, оған хабар түскенін білдірді. Жалма-жан қолына алып қараған Нұриланың тұла бойы ток ұрғандай дір етті. Тағы суық сұлу! Ол ұялы телефоннан Нұртасты кездесуге шақырған sms-ті оқыды. «Жоқ, сұлуым, енді ойын аяқталды. Нұртас ендігі жерде тек қана мендік болады». Қыз тас түйін күйге түсіп, жалма-жан телефонды орнына қойды. Ішін алай-түлей қызғаныштың қызыл оты жалап бара жатқан Нұрила, қайда барса да қыр соңынан қалмай қойған Таңгүліден қалай құтылуға болатынын ойлап, бас қатырды. «Қайта шапқан жау жаман, қайтып келген қыз жаман» деп, күйеуін менсінбеген сұлудың Нұртасқа тағы да қармақ салғалы тұрғанын сезгенде, өзін қоярға жер таппады. Егер ол келіп тағы мойнына асылатын болса, жігіттің төтеп беру екі талай нəрсе. Нұрила Нұртастың өзін Таңгүліні сүйетіндей ессіз сезіммен, көзсіз махаббатпен сүймейтіндігін біледі. Сол себепті де Таңгүліден қорқады. Бірақ бұл жолы ол неден болса да тайынбайтындығын, сүйген жігітін қолдан шығарып алмау үшін, от жанып тұрса, сол отқа түсіп, жанып кетуге даяр екендігін сезінеді. Енді өліспей беріспеймін деп шешті. Бір рет жеңілдім. Екінші рет жеңіс менікі. Жеңіске жетіп тұрып, одан айырылып қалатын Нұрила емес! Күйеуге шығып, екі жыл шет елде серуендеп келіп, Нұртасты тағы айналдыруы қай басынғаны?! Сонда Нұртас желп етіп, бара қояр ма екен?! Қалай ойласа да, Нұрила жігіттің бармайтындығына бəс тіге алмады.

	Ойы онға бөлінген қыз, қайта-қайта алдын ораған Таңгүліні жек көргені сонша, атарға оғы болмады. Бір сəт шет елдік фильмдердегі жігітке таласып, неше түрлі зұлымдыққа барып жатқан қыздардың қылығын ойлады. Олардың да махаббаты менікі сияқты ешкіммен бөлісуге келмейтін ерекше шығар. Ал мен ше?! Мен не істеймін? Осылай қолымды қусырып, бауырымнан барымды біреу суырып алып бара жатқанда қарап отырамын ба? Жоқ, Нұрила! Енді алысу керек, қажет болса атысу керек! Өз бақытыңды қолдан шығарып алмай тұрып, қорғап қалуың керек! Нұртас бұрынғы Нұртас емес, қазір ол сенің құшағыңның да ыстық екенін білді. Тіпті тойлары туралы да келісіп қойған. Бұйырса, балалы да болып қалар...

	Бірақ не істеу керек?! Оның есіне Нұртастың үйінің жиһаздарының шаңын сүртіп жүргенде көрген пистолет сап етті. Бір сəт өз ойынан өзі шошып кеткендей, самсарып қалды. Бірақ бақталасынан құтылудың басқа амалын таппағандықтан, «егер пистолет сол жерде тұрса, оны қолға түсіру керек» деген байламға келді.

	Ваннадан су-су боп, орамал жамылып шыққан жігітке күлімсірей қараған қыз:

	– Нұртас, көйлегіңнің жағасы кірлеп кетіпті, үйіңе барып киіміңді ауыстыр. Сосын пəтеріңді тазартайын, маған кілтіңді тастап кет, – деп еркелей қарады.

	– Сен болмасаң ғашығым,.. – əр жағын білмеймін, – жігіт əндетті де қызды құшақтады. – Жарайды, сенің айтқаның болсын. Тіпті, шайды біздің үйден ішейік, тоңазытқышта торт бар. Өткенде туған күнімнен қалған. Тез киін.

	Үйінен шай ішіп, киімдерін ауыстарған соң барып, телефонына қараған жігіттің жүзі күреңітіп шыға келді.

	– Немене, бір нəрсе болды ма?

	– Жо-ға, жұмысқа баруым керек...

	– Жарайды. Мен үй жинап, тирге барып шығамын. Менің хоббиімді білесің ғой.

	– О’ кей.

	Жігіт шығып кеткен соң, жатын бөлмеге жүгіріп барған қыз пистолеттің орнында тұрғанын көріп, қалшиып қалды. «Мұны кім, не үшін тықты екен? Мұндай сəттілік бола бермейді. Егер өз бақытың үшін өзің күреспесең, өмір бойы бақытсыз болып өтесің. Таңгүлі келгелі Нұртастың көңіл күйінің бұзылғанын тағы байқады. «Егер жаздым, жаңылдым мені кеш десе, өзі де етегіне намаз оқып жүрмеген Нұртас сұлуын кешіре салуы əбден мүмкін».

	Нұрила қолына пистолетті алып, айналдырып көрді. Оқшантайы толып тұр. Ой, Құдай-ау, мен не ойлап тұрмын? Ендігі қалғаны адам қанын мойныма жүктеу еді. Қыздың қолы қалтырап, тізесі дірілдеп, біраз тұрды. Қолында пистолет. Ол бір сəт ғайыптан пайда болған қаруға таңдана қарады. Сен қайдан пайда болдың? Кімге арнап сені əкеліп мұнда тығып қойды? Оның əржағында бір əзəзіл дауыс «Осыдан басқа амалың жоқ, сол қыздың көзін құртпасаң, енді саған Нұртас жоқ!» деп сыбырлайды. «Саған Нұртассыз өмір жоқ. Онсыз өмір сүре алмайсың. Енді оны ешкімге берме, қызды қараңғыда бір оқтық қыл!» деп жанын жеп барады. Қыз теңселіп орнынан тұрды. Сөмкесіне пистолетті тықты. «Тап маған əзірлеп қойғандай, қайдан шыққан қару? Неге мұнда тұр? Əлде, Нұртас ана олгархтың баласын атып тастағысы келіп жүрме? Сұмдық қой! Оның да маған айтпаған жасырын сырлары болды ғой. Нұртас, жаным, мені неге беріліп сүймейсің? Мені сүймейсің білемін. Бірақ мен сені ешкімге бергім келмейді».

	Қыз үйден шығып, көлігіне отырды. Қай жаққа бартынын, не істейтінін өзі де білмейді. Саябаққа барып бірақ тоқтады. Су бұрқақтың жанына барды. Күздің ызғырығы ағаштардың бұтақтарын жұлқылап, су бұрқақтың суы жан-жағына шашырап, көл-көсір еткен. Қазан айында су бұрқақтарды сөндіретін еді. Мынаны неге қалдырды екен деп ойлады қыз. Аяғының астына жапырақтарының жартысы сарғайған, жартысы көкпеңбек кішкене бұтақша ұшып түсті. Жазда жайнап жататын екпе гүлдерді жинап тастаған. «Мына орындыққа келіп отыратын болар?» Қыз орындыққа қарай иіліп, жапырағымен жартысын жауып тұрған емен ағаштың басына қарады. Адам құшағына сыймайтын ағаштың ұшар басы теңселеді. Өрмелеп шығып, ана бір-біріне жабыса өрілген бұтақтың қуысына тығылып отырып алса, ешкімнің көзіне түспейді. Сосын дауыстары да анық естіледі. Олардың сөздеріне қарап, не істейтінін шешеді. Қазір қала сыртына шығып, қаруын сынап көруі керек. Нұрила кішкене кезінен мерген. Əкесімен аңға шығып, құралайды көзге ататын. Бірақ аң мен адамды атудың айырмашылығы жер мен көктей. Қыз Нұртасқа телефон соқты.

	– Нұр, кешке қайда боласың?

	– Пысық қыз, бүгін дем ал! Ертең өзім хабарласамын. Бүгін жұмыстарым бар!

	«Білем, қандай жұмыс екенін».

	– Онда мен мына жақын жердегі апамның үйіне барып келемін. Жоқ, келмеймін, сонда қонамын. Қаламен іргелес поселкеде тұрады.

	– Келістік. Жолың болсын.

	Қыз қала сыртына шыққан соң, қалың ағаштардың арасына барып, жан-жағына мұқият қарады. Қыбырлаған жан көрінбейді. Сосын пистолетті қолына алып, анадай жерде домалап жатқан шыныны тікейтіп қойды да, он аттам қашықтықтан көздеп, пистолеттің шүріппесін басып қалды. Түк даусы шыққан жоқ, бірақ шыны күл-талқан болды. «Міне, сəттілік, дауыс басары бар. Бұл бір бай адамның қаруы болды. Жай адамдар мұндай қымбат қаруды қолға түсіре алмайды. Босаған патронды лақтырғысы келді де, қайтадан оқшантайға салып қойды. Ататын уақытта алып тастармын. Əзірге толық болып тұрсын» деп ойлады. Қолы шықпапты. Басқа амалым жоқ. «Маған да Нұртассыз өмір жоқ. Мықтаса сотталармын. Бəрібір Нұртас менікі ғана болады». Қыз белін бекем буды. Пистолетті сипалап, сөмкесіне салды.

	Нұрила саябаққа ерте келді. Су бұрқақты алыстан айналып, айналасын əбден зерттеді. Бақтың ішіндегі аспалы көпірдің үстінен өтіп бара жатқан жас жұбайларға қызыға қарады. Сонша жыл күткен сүйгенімен енді табысып, енді бақытты өмірді бастаймын деп жүргенде, Таңгүлі тағы алдын кес-кестеді. Өзі бір кезде тастап кеткен жігітті, көңіл көтеріп болған соң, тағы айналдырмақшы. Осы əділдік пе? Өзіңді сүйген адамды осылайша қорлауға бола ма? Жоқ, енді оған мен жол бермеймін! Жетер осы мазағың мен азабың! Мүмкін Нұртас кездесуге келмес деген үміт оты жылт етті. Ылайым, солай болғай. Бірақ, əй қайдам, Нұртастың хабарды оқығандағы жүзінің бұзылып кеткенін көріп тұрды емес пе? Демек, əлі ұмыта алмаған. Оны өзі де сезіп жүр. Кейде өзінен-өзі түйіліп, сағаттар бойы ешкіммен сөйлеспей қояды. Шет елден қайтып келіпті, вокзалдан көрдім деп біраз сенделді. Сонда өмір бойы осы қыз алдымнан айналып шыға бере ме? Ал егер, ол күйеуінен айырылыпты, басы бос, мен соған кеттім десе, не болады? Онда Нұрилаға өмір бар ма? Ондай қорлыққа бұл шыдай алар ма?» Нұрила талай қыр соңынан қалмаған жігіттермен көңіл қосып көруді ойлаған. Онысынан ештеңе шықпады. Басын дуалап алғандай, Нұртас ұйықтаса түсінен, тұрса ойынан шықпайды. Ақыры оған шықпаса, жалғыз өтуге бел байлаған.

	Нұртастың беті бері қарағалы ол ұшып жүрген қанатты періште тəрізді. Өз бақытына өзі сенбейді. Одан айырылып қалатындай, көзінен таса қылғысы келмейді. Осындай өлшемі жоқ өрттей сезімді қалай сөндіре алады? Немесе басқа біреудің сөндіруіне жол береді. Таңгүлі күйеуге шыққан соң, одан біржолата құтылдым деп, көңілін бірлеген. Бүгін одан түскен sms-ті оқығанда, төбесінен жай түскендей болды. Зарығып жеткен бақыты қолыннан суысып шығып бара жатқандай, шыбын жаны шырылдады. Не істеу керек? Нұртасты сөзбен иландырып, сүйгенінен тайдыру ешкімнің қолынан келмейді. Ендігі амал бақталасының көзін құрту ғана. Нұрила аласұрды.

	Қыз есалаң күйде. Бір кезде Бəледен қашқан Машайық құсап, алды артына қарамай осы арадан қаша жөнелгісі келді. Бірақ сүйгенін мəңгіге жоғалтып алатын болса, содан соңғы өмірінің мəні неде екенін білмей дал болады... Нұртас бүгін Таңгүлінің қолынан жетектеп кететін болса, одан арғы жарық күнді, жарқыраған таңды Нұрила көргісі келмейді. Демек, оған жалғыз ғана таңдау қалды. Екеуінің бірі ғана өмір сүруі керек. Екеуінің бірі ғана Нұртасты сүюі керек.

	Осылайша сандалып жүрген қыздың бар ойы кешкі кездесуде. Саябақтың ішінде алагеуім басқанда, жылымық қар жапалақтады. Бұл жерге түскен бойына еріп кететін алдамшы қар. Қыз кешке қарай үйіне соғып, спорттық киім киіп, қайта келді. Көлігін сол маңайдағы көп қабатты үйдің ауласына қойды. Сосын су бұрқақтың жанында адам қарасының азайғанын күтті. Адам аяғы əбден сиреген соң, өзі күндіз белгілеп кеткен ағашқа өрмелеп шығып, бұтақтың қуысына жайғасты. Бір-біріне жабыса өрілген бұтақтың арасына еркін сыйған қыздың, көз алды алақандағыдай. Қолына қыстырып келген минералды суды жұтып тамағын жібітті. Бірақ қол-аяғы дірілдеп, иегі сыртылдап, бебеу қаққанын қояр емес.

	Əрі-беріден соң, бақталасын бір оқтық қылу ойынан айныды. Олардың өзара келісімін естіген соң ғана, бір шешім жасайын деп бекінді. Бірақ амал қанша, Таңгүлі ең болмаса аналық бақыт бер деген сөздерді үздігіп айтқанда, қыздың қолы еріксіз шүріппеге жетіп барды. «Сайқал, ана олигархтың баласынан неге тумадың? Үздігіп, қойныңа аласың, сосын Нұртастың басы біржолата байланады! Сосын құтқарып көр! Жоқ, бұл аярлығыңа жол жоқ!» ол орнынан тұра берген қыздың жүрек тұсын көздеп шүріппені басып қалды.. Олигархтың баласы жалдаған киллер еменнің түбінде отырып, атты. Қыз құлап түскен бойы, киллер безіп, темір жолды бетке алып қаша жөнелді. Ағаш басында отырған Нұрила өлік пен Нұртасты полиция алып кеткен соң ғана түсіп, жан ұшырып келе жатып, кондоминиуммен соғысып, қолындағы пистолетін ұшырып алды. Бірақ оның түн ішінде мұның кім екенін байқауы екіталай нəрсе болғандықтан, сабасына түсіп, Нұртастың үйіне бұрылып, пистолетті орнына қойды. Келесі күні пистолетті тауып, алып кеткен Ғалия ол арқылы қылмыс жасауға əрекет жасалғанынан да мүлде хабарсыз болатын.

	* * *

	Райс сараптамашылардың қорытындысын алып келген бойы тергеушілерін шақырды.

	– Сонымен, не істейміз?

	– Сараптама қыздың пистолетінен оқ атылмағанын, онда бос патрон болғанын дəлелдеді. Демек, саябақтағы қыз киллердің револьверінен атылған оқтан мерт болған.

	– Бəрібір қастандық жасауға əрекет жасалған факті бар ғой.

	– Ол қыздың аяғы ауыр екен.

	– Жақсы, Асхат, екеуін де маған шақыр. Жалпы, өте көп қиындықтарға кездескен жастарды бұдан артық мазаламаған дұрыс.

	Нұртас пен Нұрила екі бөлек келді.

	Отырыңыздар деп белгі берген тергеу басқармасының бастығы, алдындағы қағаздарын ысырып қойып, екеуіне алма-кезек көз салды. Нұртастың қабағы қатыңқы. Нұрила селқос.

	– Өмір сіздерді қатал сынға салып, күтпеген оқиғалардың кейіпкеріне айналдыңыздар. Мен сіздерді түсіне отырып, алдағы уақытта асығыс шешім жасап, бұдан əрі оқиғаны ушықтырмаудың кейбір өзім білетін жолдарын естеріңе салуды дұрыс көріп отырмын. Нұртас, сіз өте ауыр қайғыны бастан кешірдіңіз. Сіздің орны толмас қайғы-қасіретіңізге ортақтаса отырып, өзінің бақыты үшін күресудің бір жолы бақталасынан құтылу деп ойлаған Нұрила өзінің қателігін кеш те болса, толық түсінер деп ойлаймын. Əрине, біреудің өміріне қастандық жасалып, ол кездейсоқ сəттіліктен жасалмай қалған болса да, күдікті жазасын алады. Бірақ Нұрила əйел адам болғандықтан, сəби күтіп жүргендіктен, жаза жеңілдетіледі. Бізде қазір тараптардың бір-бірін кешіруіне, келісіміне қарай қысқартылатын істер бар. Бұл қылмысты ізгілендіру ниетіндегі шаралар. Соған байланысты екеуіңіз келісімге келетін болсаңыздар, Нұриладан айып алынып тасталады.

	– Түсіндім, – деді Нұртас басын көтеріп, – мен ондай қағазды жаза аламын.

	– Əрине, бұл уақыт жазатын жара. Сондықтан сіздер өз-өздеріңізге келулеріңіз үшін уақыт керек.

	– Қазір екеуіңіз де 256 кабинеттегі тергеушіге барыңыздар, қажет қағазды сол жерде толтырасыздар. Ал сəбилеріңіздің болашағы үшін түсініскендеріңіз дұрыс.





ОН ЖЕТІНШІ ТАРАУ


	НИНДЗЯ



	Райс соңғы бір жетіде түйдектеліп ашылған қылмыстардың іс қағаздарын қарап отырды. Тергеушілері де күн санап тəжірибе жинақтап, төселіп қалғандарын дəлелдеуде. Көмекшісі Асхаттың келіп тұрғанын айтты.

	– Кірсін.

	– Хабарлауға рұқсат етіңіз, жолдас полковник.

	– Отырыңыз. Барлық істермен таныстым. Жарайсыңдар. Жігіттерге өте ризамын. Жан аямай-ақ қимылдаған екен.

	– Ниндзя тəрізді, – деп күлді Асхат.

	– Жолдас полковник, сізге ылғи айтқым келеді. Біз жас кезімізде ниндзя дегенді басқаша ұқтық. Оларды Жапонияның ең тапқыр, ең шапшаң жауынгерлері деп ойладық. Бəріміз ойын ойнағанда ниндзя сияқты ұшқыр, төбелескіш, шапшаң болуға тырысатынбыз. Кейіннен олардың ең сұмпайы адам өлтіргіш, қанішерлер екендігін білгенде таң қалдым. Олар қарсы келгендердің бетін кесіп, тамағын орып жібереді екен. Оларды елінде «мунэатэ» деп атап, аттарын естігеннен жай халықтың тұла бойы түршігетін болған.

	– Уақытыңыз тығыз болмаса, мен сізге ниндзя туралы қызықты хикиялар айтып бере аламын.

	– Бүгін тыңдауға болады. Айта бер.

	Көзілдірігін түзеп қойып, тамағын қырнаған Асхат сөзін бастады:

	– Мен бала кезімнен жапондықтардың осы жауынгерлеріндей нағыз жаужүрек болып өсуді армандадым. Ағаштан ағашқа секіріп, талай рет аяқ-қолымды сындырдым. Олар туралы фильмдерді іздеп жүріп көрдім, видео қарадым. Ақыры бірталай мəліметтер алдым. Сосын алған бетімнен айныдым.

	– Ол неге?

	– Соны айтамын. Ниндзияларды елінде «Көзге көрінбейтіндер» деп атайды екен. Олар туралы талай аңыздар тараған. Соның ішінде олар құрбақаға, құсқа, жыланға айналып кете берді-міс. Қанат бітіп, аспанға ұша алады. Биік тосқауылдардан қас қағымда оқша атылады. Судан лезде құп-құрғақ болып өте шығады. Былай қарасаңыз қиял-ғажайып ертегі. Бұлардың көбісін ниндзялар, яғни «синобилердің» өздері таратқан. Бірқатарын халық ойлап шығарған. Шындығында да, олар адам баласының қолынан келмейтін талай күрес өнерін меңгеріп, атағын алысқа жайған. Оларды сəби кезінен түрлі қиындықтарды жеңуге баулығаны сондай, қарапайым адамдардың санасына сыймайтын нəрселерді жасауға қол жеткізген. Жəне де олардың өздерінің өмір сүру заңы болған. Онысы біз үшін нағыз тағылық. Қаталдық, сатқындық, алдау оларға тəн қасиет болып есептелген. Елінде олар туралы «ниндзя сияқты жауыз» деген ұғым тараған. Олар өмір сүру нəпақасын, өлімге тапсырыс алумен айырған.

	– Қызық, «Махаббаттың ажалы» қылмыстық оқиға желісіне ұқсайды екен.

	– Сізге сол үшін айтып отырмын. Олар көп ақша талап етеді. Бірақ ниндзяға сенім артуға болады. Олар тапсырыс алса, қандай қиындық болса да алған бетінен қайтпаған. Тіпті, өз өмірлерін құрбан еткен. Жəне барлық уақытта көздеген мақсатына жетіп отырған. Синобилер, яғни ниндзялар зұлымдықты мадақтаған, бірақ тапсырыс берушіге қиянат жасамаған. Олардың бұл заңын бəрі бұлжытпай орындаған.

	– Бізде тапсырыс беруші сөзінде тұрмаған ғой.

	– Солайы солай ғой. Бізде киллер деген бұрын болмаған. Бұл біздің халқымыздың менталитетіне жат нəрсе. Ал ниндзялар бесіктен белі шықпай жатып, адам өлтіруге машықтанған. Мен сізге бір оқиға айтып берейін. Бір атақты ниндзяның қас-жауы болған. Олар оны өлтіріп, басын шауып алады, бірақ өлтіргендерінің сол адам ба, əлде басқа біреу ме, оған көздері жетпейді. Сол себептен басты оның сегіз жасар баласына көрсетіп «Танисың ба?» депті. Бала көзінен бір тамшы жас тамызбай, қатып қалыпты. Егер олай етсе, ол əкесін масқаралаған болар еді. Оның бет əлпетінен осы сезіледі. Кішкентай ниндзя құрметпен басын иіпті. Сол бойы қайғыны көтер алмай, ішін жарып жіберіп, ерлікпен қаза тауыпты. Оны көрген жаулар нағыз дұшпанды өлтірдік деп жөн-жөніне кетіпті. Бірақ балаға ұсынылған бас оның əкесінікі емес, қателікпен өлтірілген басқа біреудің басы болатын. Бала əкесін құтқару үшін, ойланбастан өзін құрбандыққа шалып жібереді.

	– Əңгімең өте қызықты екен. Шынында да, көзілдірік киген жігіттер өте ақылды, білімді болады дейді. Біздің құқық қорғау органдары көзілдірік кигендерден қашады. Маған сендей көзілдірікті тағы бір екі-үш жігіт берсе, қуанар едім.

	– Жолдас полковник, тағы бір қызықты оқиғаны айтып берейін.

	– Айта бер.

	– Жалпы, ниндзя өнері деген орта ғасырда Жапонияда дəуірлеп тұрған. Олар өткен жерден ұшқан құс, қыбырлаған аң қалмаған деседі. Қазір ондай секталар жоқ. Ал қазіргі фильмдегілер олардың жұқаналары ғана. Ниндзялардың тағы бір зұлымдығы мен тапқырлығы аса ірі қолбасшы Уэсугиге жасалған қастандықтарымен тарихта қалған. Қолбасшы өзін аңдушылардың арам пиғылын сезіп, күзетшілерін күшейтіп, қамалынан ұшқан шыбын өтпейтіндей бақылау орнатады. Біздің қазақ халқында «аңдыған алмай қоймайды» деген сөз бар. Сол сөз осы оқиғаны оқығанда еріксіз есіме түседі. Ниндзялардың ең қауіптісі карлик-ниндзя деген болады екен. Оларды арнайы саз құмыраларда қалыпқа салып өсірген. Олар шынашақтай болғандықтан, кез келген тесіктен өтіп жүре береді. Осындай карлик-ниндзя тас қамалдан сызат тауып өтеді де, князьдің жатын бөлмесіне кіре алмаған соң, оның ерте ме, кеш пе əжетханаға баратынын ойлап, əжетхана шұңқырына түсіп, мойынын қылтитып күтіп отырады. Ақыры қолбасшы жан-жағында толған күзетшілерімен дəрет алуға шығып, əжетханаға кіргенде, шұңқырда жатқан ниндзя оның дəретке отыратын жанды жерінен найзасын бойлатады. Жан даусы шыққан князь тіл тартпай мерт болады. Ниндзя əжетхананың шұңқырында бамбук трубасымен дем алып, жата береді. Самурайлар басшыларының ажалының неден болғанын білмей жанталасады.

	– Сен кəдімгідей ниндзя əдістерін зерттеген екенсің.

	– Олардың адам өлтіру тəсілдері түрліше. Мамусигама деген улы жыланмен, кез келген дұшпандарының қапысын тауып, сеспей қатырып отырған. Олар туралы кітаптар оқығанымда, жауыздықтарынан жаным түршікті. Қазір біздегі кейбір қылмыстарда, мысалы, беттеріне бетперде кию, сол ниндзялардың қол таңбасы байқалады. Олар өлер алдында ешкім танымасын деп беттерін тіліп жіберген.

	– Өкінішке орай, біздің жастарымыз шет елдіктерге еліктеуден бірінші орын алады. Соның нəтижесінде – киллер, хаккер, педофиль сияқты қылмыстың түрлері бізде де пайда болды.

	– Оның рас. Сонымен олигархтың баласы киллерге қанша беруге уəде берген?

	– Елу мың доллар.

	– Қанша?!

	– Елу мың...

	– Қолына алғаны бар ма?

	– Ол дəлелденбеді. Тапсырысты орындаған соң беремін деген. Сосын уəдесінен айнып, олигархтың баласы полиция шақырамын деп қоқан-лоқы жасағандықтан, киллер оны өлтіруге мəжбүр болған.

	– Олигархтың əке-шешесі ол туралы біле ме?

	– Олар қайғысынан оңалмағанға ұқсайды. Ақша туралы əңгіме болған жоқ. Киллер жігітті үйлерінен бұрын-соңды көрген жоқпыз деп азарда-безер. Баласының онымен бір кезде бірге оқығандығын, дос болғандығын жоққа шығарды. Ол – қанішер, қылмыскер, оның менің баламмен дос болуы мүмкін емес деп безілдейді. Бірақ олар бір ауылда тұрып, бір мектепте оқыған. Оны таныстары растады.

	– Киллердің əке-шешесі бар ма екен?

	– Шешесі, қарындасы. Олардан да жауап алдық. Ешнəрсе білмейміз, үйге ақша əкелмеді дейді.

	Райс екі ғасырдың куəсі боп, екі қоғамдық құрылыстың қылмысының тергеу жұмысын жүргізіп отырғандықтан, бұрынғыға қарағанда, қазіргі адамдардың сана-сезімінің, өмірге көзқарасының, жалпы, адалдық пен адамдыққа деген өлшемдерінің мүлде өзгеріске ұшырағанын сезеді. Үйге түскендерден, басқалай ұсақ-түйек ұрлық жасағандардан жауап алғанда, бəрінің беретін жауабы бір текті. «Жұмыс жоқ. Басқа амал жоқ болған соң, ұрлық жасадық» деп ақталады. Шынында жұмыс жоқ екен дейін десе, мерзімдік басылымдарда неше түрлі мамандықтарға шақырған хабарландырудан көз сүрінеді. Айналып келіп, осының бəрі жалқаулықтың кесірі ме деген тоқтамға келеді. Кеңестік кезеңде жұмысқа тұрмаған адам арнайы заңмен жауапқа тартылатын. Сондықтан адамдар жұмыс істеуге міндетті болатын. Қазіргі жағдай өзі жұмыс істегісі келмейтін жалқауларға жағымды. «Жұмыс жоқ, енді не істеймін?» деген желеумен, оңай олжа іздейтіндер көбейген. Қылмыс жасаушылар да солардың арасынан шығады.

	Асхат кеткен соң, Райс жанындағы том-том болған іс қағазын қолына алып, ашып қарады. Аты шулы «алтын ұрыларының» ісі. Кəдімгі жиырма бірінші ғасырдың еруопалықтарға еліктеген детективтік шығармаларында кездесетін қылмыстың түрлері. Дегенмен біздің «тергеушілер мықты» деген тоқтамға келген тергеу бастығы, ноутбугін өшіріп, іс қағаздарына үңілді. Осы істің үстінде тергеушілеріне «оқымайсыңдар, интернет қарамайсыңдар, қылмысты ашудың жаңа əдістері мен түрлерін меңгермейсіңдер» деп қатты ұрысып, бірнеше күн дем алыс бермей жұмысқа салған кездері болды. Нəтижесінде аты шулы алтын ұрлауға байланысты қылмыс ашылды. Ұйымдасқан шайка мүшелері ұсталды. Олар 50 миллион теңгенің алты келі алтынын, 150 мың теңге касса түсімін алғандарын мойындады. Тергеу барысында анықталғандай ұйымдасқан қарақшылар алтынмен айналысатын саудагерлер мен кəсіпкерлерді аңдып, олардың күнде жүретін жолын, күзетшілерінің бар жоғын біліп алған. Дүңгіршектерін ашатын, жабатын уақыттарынан дейін белгілеп қойған. Жемтігінің соңына түскен ұрының бірі өзінің көмекшісіне «субъект қақпадан кірді, дүңгіршегіне қарай кетті» деп хабарлайды. Павильонға кірер ауызда күтіп тұрған анау дүкенші дүңгіршегіне кіре бергенде, оның қолындағы алтын салған сөмкеге жармасады да, күтпеген жерден қарсылыққа кездеседі. Əйел сөмкеден өлмей айырылар емес. Шешінген судан тайынбас деп, ұры оны аяғынан шалып, кеудесінен итеріп жібереді. Бірақ саудагер оны шыбын шаққан құрлы көрмейді. Тек ұры екінші рет соққанда ғана есінен танып құлайды. Жан-жағына жиналып қалғандарға «тайып жығылды, көмектесіңіз» деген ұры қолтығына тығып үлгерген сөмкені қысып, базардың екінші жағында тұрған сыбайластарына қарай зыта жөнелді. Сол сөмкенің ішінде 100 білекке тағатын алтын білезік, 180 сырға, 30-дан астам мойынға тағатын алқаның ілмесі, 37 алтын алқа – барлығы 10 миллионның заты қолды болған еді. Сол бойы қылмыстық іздестіру органдарының, тергеу бөлімінің жедел қызметкерлері мен барлық желілері іске қосылып, ұрылар көп ұзамай ұсталды.

	Алтын ұрлауға байланысты тағы бір ірі қылмыс басқа қалада ұйымдастырылып, оның объектісі ерлі-зайыптылар болды. Бұл шабуылға ұрылар мұқият дайындалған. Олар кəдімгі криминальдық фильмдердегідей, қару-жарақ қолдануымен қауіпті болғаны тергеу бастығының есінде. Бандының екі мүшесі алтын бұйымдарын сататын ерлі-зайыптыларды базардың сыртқы қақпасына кіргеннен бастап қоршауға алып, контейнерге жақындағанда, күйеуіне қысқа мылтықтан оқ атады. Бірақ ол жан-дəрмен күйде сөмкесін контейнердің ішіне лақтырып үлгеріп, бандыларға қарсылық көрсетеді. Осы кезде ұрылардың бірі контейнерге өтіп, əйелден алтын салған сөмкені тартып алуға əрекеттенеді. Осындай айқасты байқап қалған базардағы саудагерлер көмекке ұмтылып, қарақшылар қашып құтылады.

	Алтынға деген ұрылардың қызығушылығы мұнымен де тынбай, орталық базардың біріндегі зергерлік дүңгіршекке шабуыл жасалды. Дүңгіршекке видеокамера орнатылғанымен, оның көзін ұрылар баланың шұлығымен көлегейлеп тастайды. Ішке кірген ұрылар үш сейфті ашып, оның ішінен 19 алтын білезік, 208-ден астам алтын алқа, 1000-нан астам алтын сақина, 400 алқаға тағатын ілме, 154 ер адамның қолына тағатын алтын балдақ алып шығады. Саудадан түскен 155.000 ақша да қолды болады. Бұл ұрлықты жасаушылар бірнеше күн бұрын дүңгіршекті ерекше бақылауға алғандар екен.

	Ақпан айының сегізі күні таң сыз бере ұрының біреуі сауда үйінің төбесіне жұмысшылардың бірімен ере шығып, қасындағылардың көзін ала беріп жасырынып қалады. Бандының бастығы оған sms тастап «Кешке дейін шыда. Бəрі ойдағыдай болады. Осы операция сəтті аяқталса, сен несиеңнен құтыласың, жоқшылықтың не екенін білмейтін боласың!» деп жазады. Үмітсіз шайтан, базар жабылғанша төбеде жатқан ұры дүңгершектің бірінен баланың шұлығын сатып алып, камераның көзін жабады. Сосын сыбайластарына хабарлайды. Одан белгі күтіп отырғандар, алтын сататын дүкенге кедергісіз кіріп, ондағы сейфті қолдарындағы тілу аппаратымен оңай ашады. Бірақ əлденеден шошынып, аппараттарын орындарында қалдырып кетеді. Бұл кейін заттай айғақ болып, қылмысты ашуға жəне мойындатуға көмегін тигізді.

	Осы қарақшылардың қылмысының ізі «Меринос» дүкеніне түскендердің қолтаңбасынан тағы білінді. Онда ұйымдасқан топ беттеріне бетперде киіп, дүкеннің витринасын бұзып, бірнеше құндыз тон алып, қашады. Олардың жүрек жұтқандығы сондай, дүкеннің күзетке қосулы тұрған дабылы да қорқыта алмайды. Осы топтың ұрланған алтындары мен тондары көрші Орынбор қаласында сатылады. Олар алтынның бірсыпырасын түсті металл ретінде пайдаланады. Құқық қорғау органдарының бірлескен қимылының арқасында ұсталған ұйымдасқан топ мүшелері мұндай жолға жұмыссыздықтан, банктен несие алып, төлей алмағандықтан барғандықтарын айтып, ақталады. Бірақ олар кез келген қылмыстың жазасы бар екендіктерін ескермейді. Сотталғандардың ең үлкені 43-те, одан кейінгілері 19 бен 27 жастың арасындағылар.

	Ашылуы талай-талай қиындықтар мен кедергілерге кездестірген осы заманның атышулы ұрыларының том-том істерін əрі ысырып қойған бас тергеуші саябақта атылған қыздың ажалына да ақша себеп болғанын ойлады. Олигархтың баласы бақталасын ақшаның күшімен жойып, қыздың жүрегін жаулап алам деп жоспарлағанға ұқсайды. Біреуге ор қазсаң, өзіңе көр қазарсың дегендей, ақыры өзі қазған орына өзі түседі.

	Ал ана киллер жігіттің сөзіне кейде түсініп, кейде түсінбей қойғанын айтып, тергеуші «былай қарасаң, киллер деуге қимайтын ақыл-есі дұрыс, көрнекті жігіт. Оның мұндай жолға не себепті түскенін білу қиын» деп шағынған.

	Ішкі байланыс телефоны шырылдады.

	– Жолдас полковник, сізге бір мектеп директоры келіп тұр.

	– Мектеп директоры!

	Райс ондай танысының жоқтығын есіне түсіріп, қайта звондады.

	– Асхат, маған кім келіп тұрған, біліңіз!

	– Райс Сапарович, сіздің танысыңыз – Шолпан Тұрарова.

	– Кірсін, кірсін, кабинетке кіргізіп жіберіңіз!

	Райс кабинетінің ішін көзімен шолды. Еуропалық жөндеуден өткізілген кең бөлмеге мебельдерді жаңадан алдырған. Оны өзінің қарсылығына қарамай, аяқ астына кілем төсеген. Қазір бөлмеге сəн беріп тұрған сол тəрізді. Есіктен батылсыздау енген Шолпан қызметтік нысанды киімдегі Райстан қаймығып, ыңғайсызданып, тұрып қалды.

	Ол бұрын Мырзаның үйінде кездесіп, жақын тартып кеткен адам мен кең кабинеттің төрінде былғары креслода отырған əскери шендегі Райстың арасындағы жер мен көктей айырмашылықты сезгендей: – Түу, бекер келген екенмін. Менің ауылдан келгенім білініп тұрған шығар, – деп аяғының астындағы кілемге қарады.

	– Кешіріңіз, аяқ кимімді шешуім керек еді...

	– Ешқандай қысылмаңыз. Жоғарылаңыз, отырыңыз.

	Тергеу басқармасының бастығы үстелінің астындағы кнопканы басып қалды.

	– Шай ішесіз бе, кофе ме?

	– Рақмет... мен бір...

	– Шай əкеліңіз.

	Подносқа шай құйған екі кесе мен өрік-мүйіз салған тарелканы алып ішке енген жігіт, оны жайғастырып, шығып кетті.

	– Ыстық шай алыңыз.

	– Балаларыңыз аман ба?

	– Шүкір, шүкір... Мектепте бір оқыс оқиға болып, сізбен ақылдасуға келгенмін. Ұялы телефоныңызды да білмеймін. Амал жоқ, іздеп келдім. Айып етпеңіз...

	– Оқасы жоқ. Мен қуаныштымын.

	Райс шырылдаған телефондарды сөндіріп тастады.

	– Тыңдап отырмын.

	Əшейінде əйелдік наз көрсетіп, өзін паң ұстайтын Шолпан сол еркіндігінің қайда кеткенін білмей, сасқалақтады.

	– Мен өзімнің түкке тұрмайтын проблемаммен сіздің уақытыңызды босқа алғаныма тағы да кешірім сұраймын. Бірақ сіздің ақыл-кеңесіңіз керек болып тұр.

	– Шолпан, ол не дегеніңіз, ешбір қысылмай, айта беріңіз.

	Райс орнынан тұрып, əйелдің қарсысына барып отырды. Оның бойынан бұрынғыдай даланың иісі аңқиды. Кеудесін тіп-тік ұстап, қырын отырған əйелдің көрікті жүзіне тесіле қараған заңгер саусақтарынан ұстады.

	– Мен сіз қай кезде, нендей мəселемен келсеңіз де қуаныштымын. Сол себепті қысылмай айта беріңіз...

	– Мектептің сегіз оқитын балалары, екеуі екі сыныпта оқиды, бір қызға таласып, шекісіп қалды. Одан соң, олардың арасындағы жанжалды шешуге жиналған əкелері керісіп, тіпті бой бермей, төбелеске дейін барып, біреуі қатты жарақат алды. Олар енді полицияға арыз жазып, прокуратураға дейін барымыз деп айқай-шу көтеруде. Айналып келгенде, балаларға дұрыс тəрбие бермеген сынып жетекшісі, сосын мен кінəлімін.

	Шолпанның көзіне жас толып, қалтасынан бет ормалын іздеді.

	Райс үстел үстіндегі қағаз сүрткішті ұстатты.

	– Осындай іске жылауға бола ма?

	– Мен шаршадым. Сосын сізге келдім. Көмектесіңіз.

	Сол бойы аудандық прокуратураға телефон шалған Райс əр жағындағы əріптесінің хал жағдайын, үй-іші, бала-шағасын сұрап бір талай сұхбаттасты.

	– Жəке, менің телефон шалып отырғаным, сіздің жақтағы бір мектептің ата-аналары келісе алмай қалыпты. Арыз түсті ме? Түспесе, полицияда шығар. Соларды беттестіріп, айқай-шусыз келістіріп жіберсеңіз қайтеді. Бала деген бүгін керіседі, ертең татуласады демейтін бе еді. Соны көп дабыра қылмай, келістіре салыңыз, сіз деген дипломат едіңіз ғой. Қалаға келгенде, менімен хабарласыңыз. Жарайды, келістік.

	– Енді уайымдамасаңыз да болады. Онан да екеуміз бір дəмханаға барып тамақтанайық, түс болып қалды.

	– Рақмет. Мен бүгін қайтуым керек.

	– Қайтсаңыз, апарып тастаймыз.

	Райс алдындағы ішкі байланыс телефонына:

	– Ертуған қайда, менің өз машинамды шығарсын!

	– Қазір мен сізді күнде өзім түскі асқа баратын дəмханаға апарып тамақтандырам, сосын əр жағын тағы көрерміз.

	Шолпан басын изеді.

	Ресторанның бөлек кабинасына кірген олар, жайғасып отырды. Керемет безендірілген мейрамхананың ішінен Шолпан көзін ала алмады. «Осындай жерге күнде келіп тамақтанатын болды ғой» деп ойлады. Тапсырыс алуға келген даяшыдан ас мəзірін қараған Райс:

	– Неге тəбетіңіз тартады?

	– Өзіңіз қалаған тағамды ала беріңіз. Мен мұндай орындарда бұрын-соңды болмағандықтан, тағам түрлерін білмеймін. – Шолпан қызарып кетті.

	– Оқасы жоқ. Сіздің талғамымыңызбен бірте-бірте таныс боламыз. Мысалға, бірінші тағамға борщ дедім, екіншісі итальяндық кухняның қуырылған картобы мен бұқтырылған ет. Үшінші не, ойлап табыңыз... Əйел қызара күлімсіреді.

	– Шай.

	– О... біздің қазақтың сүт құйған қою шайы. Шай ішсем көңілім жай деп бекер айтылмаған ғой.

	Түскі тамақты асықпай ішкен соң, Райс кабина ішіндегі демалатын жұмсақ диванға отырып, қасына Шолпанды шақырды.

	– Отырып дем алыңыз. Ас басайық.

	Шолпан бəрінен де аяқ киімінен қысылды. Ауыл арасында жол жоқ, күнделікті киетін аяқ киімімен мектептен қалаға жүріп кеткен. Ата-аналар сəл нəрсеге бола соттасып, олардың айқау-шуы облысқа жететін болса, білім департаментіндегілер мұның маңдайынан сипамайтыны анық. Сасқанынан беттің арын беліне түйіп, ескі танысынан көмек сұрай келген. Көшеге киетін арзанқол етігімен тергеу бастығының кабинетіне кіріп барғанымен тұрмай, кілемін басқанын айтсайшы. Өлімнен ұят күшті деп, кірерге жер таппады. Онымен қоймай қаланың ең қымбат ресторанына сол етігімен кіруге тура келді. Аяғын диванның астына қарай тасалаған əйел, іштей оған Райстың көзі түспесе екен деп тіледі.

	– Шолпан, менің сізге көптен айта алмай жүрген сырым бар... Əйелдің жүрегі атқақтап, екі бетіне қан ойнап шыға келді.

	«Ұят-ау, өзім іздеп келіп, аузына сөз салғандай болдым-ау. Өзі де қызық екен» деп ойлады.

	– Осы арада айту ыңғайлы деп ойлайсыз ба?

	– Жоқ, ыңғайлы деп отырғаным жоқ. Бірақ реті келіп тұрған соң, айтпасқа болмайды. Маған тұрмысқа шығыңыз, бұл көптен ойымда жүрген сөз.

	Шолпан күлімсіреді.

	– Бүгін сізді іздеп келмегенімде, бұл сөзді еститін бе едім, естімейтін бе едім?

	– Еститін едіңіз. Өзім əдейілеп барғым кеп жүрген. Бірақ өзіңіз білесіз, желпілдеп жүретін жас емеспіз. Ылғи кейінге қалдыра беремін. Жалғыздықтан мен де шаршадым. Соңғы кездері сондай көңіл күй жиі болады. Сізді жиі ойлаймын. Көргім келеді. Ендігі қалған өмірімізде бір-бірімізге серік болып өтуге қалайсыз?

	– Сіз маған бөтен адам емессіз. Бірақ тап біздің жасымызда сіз бен біз бұл мəселені өзіміз шеше салу қиын ғой. Ер жеткен балаларымыз бар. Мен соңғы автобустан қалып қоймай тұрғанда, жүрейін.

	– Өзім жеткізіп тастаймын. – Көңіліне ұнаған əйелден бүгін көз жазып қалса, арасы суып кететіндей көрінген Райс, оның қарсылығына қарамастан, көлігіне отырғызып, жолға шықты. Бұлар қаладан шыққан бойына бұзылған ауа райының арты ұйтқығын борасынға ұласты. Ақ түтекте қырық шақырым жерге түннің бір уағында жеткен Райс, қайта жолға шығам дегенде, Шолпан жалынып-жалбарынып, сырт киімдерін шешіп, сол күні алып қалды.





ОН СЕГІЗІНШІ ТАРАУ


	КИЛЛЕР



	Қаланың элиталы ауданындағы екі қабатты сəнді коттедж – Азаматтың əкесінің үйі. Гүрлеп тұрған кеңшарда инженер болып қызмет істеген Ғалым, ол жекеменшікке айналғанда, қорамсаққа қол салып, бір салғанда мол салғандардың бірі. Көршілес кеңшардың директоры болған Бекболдың түрін көргенде, күлкісі келген. Төрт түлігі жер қайысқан шаруашылықтың бұрынғы директорының жекеменшікті желеу етіп, жеп қарық қылмағаны көрініп тұрды. Ал бұрыннан тамырын тереңге жайып, жоғары жақпен ауыз жаласып қалған өзі сияқтылардың асығы алшысынан түскен. Ғалым жұмыс жасайтын совхоздың директоры анау-мынау құжаттарды даярлағанда қорқа соқтап, қулық-сұмдығы мол инженерге билік беріп қойды. Соның арқасында Ғалым байлыққа белшесінен батып, қаладан бірнеше пəтер сатып алды. Солардың бір-екеуін қымбатына ұрып жіберіп, мынадай коттедж салып алды. Мұнайды сорып жатқан қытайлық компанияға вице-президент болуы да, сол қомақты қаржының арқасы.

	Түлкі заманды қасқыр боп шала білген қалталы мырзаның бұл күнде түу десе түкірігі жерге түспейді. Оның жан дегенде жалғыз баласы Азамат мол дүниені шайқап, құрық салдырмас құландай боп өсті. Тамақтың тəттісін, киімнің ең қымбатын киіп, бұлғаңдады. Мектепте жүрген кезінің өзінде ұстаздар оның беделі бекем, қалтасы қалың əкесінен сескеніп, ұрысып жарымайтын, керісінше,

	«Азаматжан, болашағың зор баласын ғой. Сабағыңды дұрыстап оқысаңшы!» деп жалбақтайтын. Осылай əй дейтін əже, қой дейтін қожа жоқ өскен баланың кейбір момақан сыныптастарына, жас мұғалімдерге істемеген ісі, көрсетпеген қорлығы жоқтың қасы еді. Кейбір өзіне жақпаған мұғалімдердің сабағын жандайшаптарын айтақтап қойып, өткізбейін десе, өткізбейтін. Сабақта отырғысы келмесе, ұялы телефонымен машина шақырып, кетіп қалатын. Онымен де қоймай, ерке тотай қыздарды да ала кетіп, үйлеріне жеткізіп тастайды. Ал қыздар болса, сынып жетекшілеріне арыз айтудың орынан, шет елдік көлікке мінгендеріне мəз-мəйрам болады. Бұл мектепте жүргендегі қисық қылығы. Енді бозбаладан боз жігітке жеткенде, қаладағы кафелер мен ресторанның бірде-бірін қалдырмай, сұлу қыздармен, көрікті келіншектермен көңіл көтерді. Аңсары ауғандарын қаладан тыс жердегі саяжайына апарып, дегенін істеп, қолдарына аз-мұз ақша ұстатып қоя беретін.

	Жалғыз баласының осындай ойын-сауыққа құмарлығын атаанасы да білді. Білсе де, жас кезінде ойнап-күлсін деп ойлап, кешіріммен қарады. Тек ойыннан от шығып, біреудің əлі кəмелетке толмаған қызын саяжайға алып кетіп, абыройын төгіп, кейіннен ата-анасы арыз жазып, айқай-шу шығарғанда, қыруар ақша шашып, əрең құтылған. Осы оқиғадан соң, мұнай олигархы, баласының қарсылығына қарамай, шет елге оқуға жіберді.

	Кетіп бара жатқанда:

	– Шет ел саған, ашсаң алқаныңда, жұмсаң жұдырығыңда ұстайтын алақандай шаһар емес. Ол жаққа барғанда, мұндағы қиқаңсиқаңыңды доғарасың. Мен саған енді көмектеседі екен деп дəмеленбе! Осының өзінде бірталай шығынға баттық. Енді ақыл-есіңді жинайтын уақытың болды, – деп қатты ұрысты.

	Дегенмен баласы жат жерге барған соң, бұрынғы Дон Жуандығын қойды ма, əйтеуір атын шығармады. Оқуын бітірген соң, оны бұрынғы «достарына» жолтпаудың қамын ерте ойлаған əкесі шет елде контрактымен жұмыс істейтін жолдама даярлап қойды. Əрине, ол да босқа келмеді.

	Сол арада Азамат сүйген сұлуын кездестіріп, үйленем дегенде, ата-анасы көктен тілегені жерден табылғандай, қуаныштары қойындарына сыймай, барын шашып, ұлан-асыр той жасады. Шынында да, үш ұйықтаса түстеріне кірмейтін Таңгүлідей аруды əпсəтте алақанына қондырған баласына Ғалым мен Сəуле бұл жолы дəн риза еді. Той-думан бірнеше күнге ұласты. Той тараған соң, енді келінге жолдама керек деп əкесі қалтасын толтырып, бас қаланы бір айналып, оны да алқанына салып келді.

	Осылай туғалы маңдайы жырта қарыс жалғыз ұл өліп-өшіп сүйіп алған Таңгүлінің жүрегін жібіте алмай қор болды. Үйленген кезде тым жақсы көңілдері жарасып, тəннің де, жанның да лəззатын сезінгендей болған жас жұбайлардың жарастығы көпке созылмады. Күн өткен сайын Таңгүлі некелі күйеуінен қашықтап, іргесін аулақ сала бастады. Түрпідей жиырылып, оның жүріс-тұрысын, сөйлеген сөзін жақтырмайтындай шамшыл болып алды. Ешкім кеудесінен итеріп көрмеген өркөкірек Азамат, əйелі кеудесінен итерген сайын оған ынтыға түсті. Сосын қулыққа көшті.

	– Таңгүлі, біз асығыстық жасадық білем. Жүрекке əмір жүрмейді. Қаласаң əзірше бөлек тұрып, тағы да бір-бірімізді сынап көрелік деген ұсыныс тастап, тұрған вилланың бірінші қабатына өзі көшіп, екінші қабатын келіншегіне берді. Бірақ жас сұлудың басқан ізін аңдитын ізші жалдады.

	Елге келгенде жағдай өзгерді. Баласы мен келінінің қабағы қатыңқы екендігін енесі бірден байқады. Өзі де «Келініміз бедеу болмаса еді. Екі жылдан бері сəбилі болатын уақыттары болды. Ондай болса, ештен кеш жақсы. Жалғыз баланың бағын байламай, тезірек бір жағына шығу керек» деген ойда жүрген.

	Баласы оңаша қалғанда:

	– Немере сүйгіміз келеді. Біздің жасымыздағылардың екі-үш немересі бар, – деп құлаққағыс етті. Ойда-жоқта тығырықтан шығудың жолын тауып берген анасына риза болған Азамат:

	– Мен сіздерден бата алмай жүрмін. Меніңше, Таңгүлі бала көтермейтін тəрізді.

	– Дəрігерге көріну керек қой.

	– Көріндік. Əйелің бедеу деді. Жүрегін ұстаған Сəуле:

	– Бəсе, өзім де сезгенмін. Өзің жалғызсың. Ондай əйелдің не керегі бар. Қоя бер.

	– Сендер рұқсат етсеңдер?

	– Қалай рұқсат етпейміз. Тезірек ажырас. Бізге немере керек.

	Жұрттың бəрі сұрайды. Тіпті, ұят екен.

	– Жарайды. Мен де солай ойлаймын.

	Бірақ Азаматтың ажырасу ойына да келмеген. Ол көптен бері өзін менсінбеген тəкаппар сұлудан қалайда кек алудың амалдарын ойластырып жүрген.

	Азамат холлдағы креслода шайқалып, плазмалық теледидардың ат шаптырым экранына қарап отырғанда, Таңгүлі бөлмесінен шығып, ваннаға кіріп кетті. Оның сыланып-сипанып шығып болмайтынын білетін Азамат осы сəтті күнде аңдып отыратын. Бүгін де, шапшаң тұрып, жатын бөлмеге кірді де, ұялы телефонына үңілді. Жіберілген sms-тен қыздың саябаққа Нұртасты шақырған хабарын оқыды. Оған түскен жауапты да тауып алды. Демек, бүгін саябақтағы су бұрқақтың жанында, кешкі сағат 22-де кездеседі. Ол зып етіп бөлмеден шықты да, орнына отырды. Ұялы телефонын қолына алып, ескі танысының нөмірін терді.

	– Борис, мен Азаматпын.

	– Оһо, Азик. С приездом!

	– Менің телефонымды қайдан таптың?

	– Достардан.

	– Бəке, кездесейік. Гольф ойнайсың ба?

	– Ондай ойын бізде бар ма?

	– Менің үйімде, аулада гольф ойнайтын көгал бар.

	– Мен Америкада болған жоқпын. Ойнау білмеймін. Бірақ сенімен кездесіп, өткен-кеткенді еске алуға қарсы емеспін.

	– Сағат бірде күтемін.

	Азамат Бұқарды жақсы біледі. Бір ауылда өсті. Көше балалары сəл нəрсеге келісе алмай қалып, аузы-мұрындарын шиедей қылып жатқанда, соның ішінде ылғи бойы сорайып, даусы гүрілдеп Бұқардың жүретінін байқағандықтан, оны өз жағына тартып дос болуға тырысқан. Ауқаты отбасының жалғыз баласы шағын ауылда компьютерді де бірінші болып иеленді. Сондайда ондағы қым-қиғаш ойындарды көруге Бұқарды ғана шақыратын. Сөйтіп екеуі ортақ тіл табысып кеткен. Кеңшар тарап, қалаға көшіп келген соң, вокзалда арба итеріп, жүк тасып жүрген ескі досын көріп, танымаған сыңай танытып, бұрылып кетті. Артынан сотталып кеткенін естіді.

	Ерте есейген Азамат қыз-қырқынның қызығын тауыса алмай, көп таңдаудың ішінен кімді қаларын білмей жүргенде, Таңгүліні құлай сүйді. Өзін тым жоғары бағалайтын мырза, қыздың өзін сүйетіндігіне күмəнданбаған. Оның үстіне кез келген əйелдің көзін жаулап, көңілін көншітетін үй тұрмысына, байлығына сенген. Бірақ Таңгүлі ерекше жан болып шықты. Бір көргеннен жан дүниесін баурап алған сұлудың сырының тереңде екенін, өзін тағдыр талқысынан алып шығар құтқарушысындай көріп, етегінен асығыс ұстағанын, жігіт жүре бара білді. Түсінді де, оның жүрегінде өзіне деген жылы сəуле ұялату үшін қолынан келген бар айла-шарғысын істеп бақты. Бірақ, махаббатқа зорлық жүрмейдінің кебін киіп, не істесе де, басын тасқа соға берді.

	Күн өткен сайын Таңгүлі бұған жат болып, алыстаған үстіне алыстай түседі. Азамат сүйгенінен біржолата айырылып қалмай тұрып, бір амал жасау керек екендігін ойлап бас қатырды. Ақыры оның бар ғана амалы, сұлудың жүрегін жаулап алған Нұртастың көзін құрту деген байламға келді. Сол арамза оймен басына сан түрлі қулық-сұмдық, соның ішінде сəулетшінің көлігіне жарылғыш орнату, жүрген жолын белгілеп, көлік апатын жасау, жұмыстан шығар уақытында аңдып тұрып бір оқтық ету. Тіпті, болмаған күнде пəтерінің кіре берісінде күтіп тұрып, жазым ету. Бұлардың бəрі күнде болып жатқан қылмыс болғандықтан, ешкімді таңғалдырмайтынына шүбə келтірмеді. Осындай арам пиғылмен түрлі жоспар жасап жүрген Азаматтың Таңгүлінің ұялы телефонына түскен sms-ті оқығанда қаны қарайды. «Көрсетемін мен саған басынғанды, қаныңа бөгіп жатпасаң, менің Азамат атым өшсін. Тап сол кездесу сəтінде, жаныңды жаһаннамға жібермесем, жер басып жүрмейін!» деп өзіне-өзі серт берді.

	Жуынатын бөлмеден шыққан Таңгүлінің түп-түзу балтырына, тіп-тік сұңғақ бойына, иығын жапқан жібек шашына сұқтана қараған Азамат «Дайындала бер, сүйгеніңмен бүгін қоштасасың, сонда кімді қорлағаныңды түсінетін боласың!» деп түнерді.

	Таңгүлінің көркем жүзіндегі бота көзі кімге қарса да күлімдеп тұратын. Күйеуі оны кез келген жаннан қызғанатын. Бүгін ғашығынан мəңгі айырылып, сол көзге жас ұялататынын ойлағанда зымияндықпен жымиды. «Сүйгеніңмен кездесуге дайындалып жүрсің ғой. Дайындал! Дайындал! Кеудемде шыбын жаным болса, қуанып үлгермей-ақ, көзіңе көл-көсір жас ұялатармын» деп ойлаған ол, креслоның басын қолымен уыстады.

	Сосын:

	– Таңгүлі, бүгін үйіңе барамысың? – деп дауыстады.

	– Иə, қазір, ертеңгілік ішіп болған соң, сонда барамын. Бүгін қонып та қалуым мүмкін. Мүмкін емес, точно, қонып қаламын.

	– Сен əлі де менің əйелім екеніңді ұмытпа? Заңды түрде айырылыспай тұрып, үйіңе қонып қалуыңа рұқсат етпеймін.

	– Біздің ерлі-зайыпты ретіндегі қарым-қатынасымыз үзілгелі қашан?! Қаласаң, ертең загске барайық. Енді созатын не бар?

	– Созатын ешнəрсе жоқ. Ертең болса, ертең...

	* * *

	Бұрынғы ауылдасы Азаматтың шақыруын неге жорырын білмеген Бұқар алдындағы сырасын ішуге тəбеті тартпаған соң, орнынан тұрды. Ол жақыннан бері азық-түлік дүкенінде жүкші еді. Ауыр-ауыр жəшіктерді қолмен тасып, сəл тыныстаған кезде қарсыдағы дүңгершектен сыра алып ішетін. Осындай бір сəтте Азамат звондады. Бір кезде оның əкесі кеңшардың инженері жəне директордың орынбасары, мұның əкесі зоотехник болып жұмыс істеген. Сол бір алаңсыз балалық шағын ойласа, өмірден өз орнын таппай, əр жерде қаңғалақтап жүрген жігіттің ішкі дүниесі əлем-жəлем боп, өз-өзінен түңіліп кетеді. Əкесі кеңшардың атқамінерлерінің қатарында болған бұлар сайлы үйі, төрт түлік малы бар ауқатты отбасыларының бірі болатын. Ол кезде Бұқар мен Азаматтың терезесі тең, екеуі арасынан қыл етпейтін дос еді. Бір қызығы, бүкіл ауыл балаларының атаманы бастықтың баласы Азамат емес, қол-аяғы балғадай, денесі шымыр, жұдырығы тигендерді зар қақсататын Бұқар. Мектеп мұғалімдері бағаны алалап қоятындықтан, Азамат жақсы оқитындардың қатарына ілігетін. Одан білімі кем емес Бұқар орташалардың санатында жүретін. Сөйтіп жүргенде ауылға ақырзаман орната келген қайта құру басталды. Дағарадай үйін, мал-мүлкін сатқан Бұқардың əкесінің бар жиған-тергені қаланың шет жағындағы арзан аудандардың бірінен екі бөлмелі пəтер алуға ғана жетті. Оның бəрі ештеңе емес екен, əкесі жұмыс таба алмай сандалды. Ертеңгісін кетіп, кешке дымсыз оралатын ол, кейін көшедегі қаңғыбастармен бірігіп, тапқан-таянғанын арақ қылып, үйге əрең келетін күйге жетті. Ақыры əркімнің жүгін тасып, ауласын сыпырып, əбден азып-тозып, ішімдікке салынды. Ол кез нағыз аласапыран шақ. Мектеп бітірген Бұқар одан əрі ақша төлеп оқитын оқуға жағдайы келмей, пойыздан түскендердің жүгін таситын бір арбаны жұдырығының күшімен əрең иеленді. Онда да текетірес. Кім шапшаң, кім күшті соның жолы болатын нағыз бір үзім нанға таласқан шəлкес жер сол ара. Бұқар ол жерге ішпеген күні əкесін де ертіп апарады. Сондай бір күні келесі учаскенің өзіндей апайтөсімен екеуінің басы піспей қалды.

	Кешкі алакеуімде келетін жолаушылар пойызын күтіп алуға жүгірген жүк тасушыларды кеудесімен кимелеп артындағы əкесіне жол салып келе жатқан жігіттің, аяғынан шалып жіберген Жалау:

	– Əй, күшік, өзің алдымызды кес-кестегеніңмен қоймай, əкеңді ертіп келдің бе? Қазірден бастап көзін құрт! Онсыз да жарып жатқан жоқпыз! – деп, гүр етті.

	– Жауыз! Сенің аузыңдағыны тартып алып жатқан жоқпыз. Бұйырғанын алады! Екеуі де арбаларын тастап, жұлыса кетті. Осы кеде вокзалда патрульда жүрген полиция жетіп келіп, ай-шайға қаратпай екеуін де бөлімге ала жөнелді. Іздегенге сұраған, олардың ең əлі келетіні осындай жүк таситындар мен вокзал алдында онымұны сатып жүрген ұсақ саудагерлер болатын.

	– Жігіттер, тоқтаңдар, жас балалар ғой, аяңдар! – деп жалбарынған əкесін, кеудесінен итеріп, анадай жерге ұшырып түсірді. Сонымен ауылдан келген аңқау жас ашылмаған қылмыстың бəрін арқалап, бірнеше баптармен екі жылға бас бостандығынан айырылып кете барған. Жазықсыздан-жазықсыз түрмеде отырып шыққан ол, үйіне оралғанда, əкесі қаңғып жүріп қайтыс болып, жалғыз анасы өлмешінің күнімен күнін көріп отырды. Қарындасы колледж бітіріп, тұрмысқа шығыпты. Шешесінің айтуынша, күйеуі коммерсант, тұрмыстары жақсы көрінеді. Бірақ Бұқар түрмеден шыққалы бір хабарласпады. Анасы кішкене баласы бар, үйден шыға алмайды деп жақтады. Сотталған аты бар ағасының қарындасының үйіне баса көктеп баруға зауқы соқпады. Бірақ екі жылдан бері көрмеген бауырын сағынып жүр. Бірге туған жалғыз ағасы екі көзі төрт болып қамауда отырғанда, артынан бір іздеп баруға жарамағанына өкпесі қара қазандай болғанымен, кек сақтамаған. Біреу-біреуге ренжитін заман ба? Бұқар бостандыққа шыққан соң, ыңқыл-сыңқыл анасымен, өзінің күнкөрісін айыратын жұмыс іздеп, табанынан сарсылды. Ол бұрынғы өмір тарихын жасырып, кірген жерінде бір-екі ай жұмыс істейді, артынан оның сау сиырдың боғы еместігін біліп қалған жұмыс берушілер, əйтеуір сылтау тауып шығарып жібереді. Соңғы кірген жерінен де қашан шығарып жіберетіні белгісіз, шықпа жаным шақпамен жүр. Осылай қылпылдап жүргенде Азамат звондады.

	Көз көрген ғой, мүмкін қол үшін созар деген үмітпен, түстен кейін барын киіп, адрес жазған бір тілім қағазды қалтасына салып, жолға шықты.

	Сыртынан көз тартатын зəулім сарайға кіруге бата алмағандай, жан-жағына алақтап қарап біраз тұрды. Сосын барып домофонды басты. Іштен сəн-салтанаты келіскен сұлу бойжеткен шығып, есік ашты.

	– Саламатсыз ба.

	– Азаматтың үйі осы ма?

	– Кіріңіз, сізді бақта күтіп отыр.

	Бойжеткен үйдің арт жағын қолымен сілтеді. «Үйіне шақыруға менсінбей отыр ғой, бай – байға, сай – сайға дегендей, мені не істесін!». Түрлі түсті мрамор төселіп тасталған ауладан өткен ол көгалдың ортасында қамыстан тоқылған креслоның үстінде теңселіп отырған сұлу жігітті шыраматты. Ол орнынан тұрып, бұған қарсы жүрді.

	– Арада қанша уақыт өтті, Борис, досым! – құшағын аша ұмтылды. Өзінің түрінен қысылған жігіт именіп, қолын ұсынды.

	Спорттық киім киініп, қолына гольф таяғын ұстаған Азамат шақырған қонағының мынадай ойыннан ауылының алыс екенін сезгендей, қысылған түр көрсетті.

	– Көрмегелі көп болды. Қалайсың?

	– Жүріп жатырмыз. Əкем қайтыс болды. Анам сырқат.

	– Сені отырып шықты дегенді естідім ғой.

	– М... м... ондай да болған. – Бұқардың ашуы келді.

	«Мынау бөрінің бөлтірігі мені жауапқа тартудан сау ма?» Жалпы, сол кезде кеншардың директорының оң қолы болған Ғалымды қарпайым халық жек көретін. «Бүкіл совхозды жалғыз жұтып, байып кетті» деп оны əлі күнге дейін қарғайтындар табылады.

	«Шынында да, мынадай байлықты қай еңбегімен тапты дейсің, халықтың тапқан-таянғанын иемденіп, шіреніп отырғандары мынау? Біз болсақ, күн көре алмай, əркімге көз сүзіп жүрміз». – Жігіт бұрынғы ауылдасына жек көре қарады.

	– Кофе ме, шай ма?

	– Жоқ. Рақмет! Жүремін. Жұмысқа баруым керек.

	– Жұмысың қай жерде. Кім болып жұмыс істейсің?

	– Жүк тиеушімін. Ол да тұрақты емес.

	– Борис, мен саған тапсырыс бергелі отырмын. Əрине, көп ақшаға!

	– Қандай?

	– Менің сұлу əйелім бар. Жаңа саған есік ашты. Сен көрсін деп əдейі жібердім. Сол бүгін сүйгенімен кездеседі. Ашық айтқанда, любовнигі. Соның көзін құртатын адам керек.

	– Сонда не істеу керек?

	– Өлтіру керек.

	– Одан басқа амал жоқ па, айырылып кет!

	– Болмайды. Мен оны сүйемін!

	– Ол сүймесе, зорлап ұстайсың ба?

	– Борис, біз ер адамдармыз ғой. Тірі жүрсек, ешкімге намысымызды таптатқымыз келмейді.

	– Ол сіздерге тəн сезім...

	Бір кездегі дауылпаз жігітті тағдырдың сындырғанын сезген Азамат:

	– Жақсылап төлеймін. Егер ешкім білмейтіндей, жым-жылас қылсаң, елу мың доллар төлеймін! – деді.

	Бұқар жалт қарады.

	– Елу мың доллар!

	– Иə, айтқаным айтқан.

	– Мм... солай де...

	– Мен бұрын төбелескенім үшін сотталдым. Адам қанын мойныма жүктеп көрген жоқпын. Басқа біреуді тауып ал!

	– Сонда өмір бойы осылай қайыршы болып өтпекпісің?

	– Маған жаның ашып отыр ма? Ол менің проблемам...

	– Дегенмен маған кешке дейін хабарлас. Қару дайын, жоспар дайын. Ақша да дайын!

	Азамат визиткасын ұсынды. Бұқардың қолы еріксіз созылды.

	– Хабарлас. Қорықпа, барлық жауапкершілікті өз мойыныма аламын! – Азамат онымен балалық шақты бірге өткізген дос деп сөйлескен жоқ, ақшаға сатып алуға болатын қару ретінде көріп, солай шығарып салды.

	Бір кездегі ауылдасы шақырғанға көңілі алып ұшып барған Бұқардың салы суға кетіп, үйіне əрең жетті. Үйден шешесі:

	– Жұмыстан іздеп жатыр ғой, сен қызға баратындай қатып киініп, жөніңе жүрсің. Бұл жерден де қуып жіберетін шығар, – деп уайымдады.

	Жаңа ғана көрген сəнді сарайдан кейін өзінің жөндеу көрмей азып-тозып тұрған екі бөлмелі пəтерін көргенде, жігіттің көңілі алабұртты. Əжетханасының суы жүрмейтін, ваннаның іріп-шіріген құбырларының бəрінен су ағатын, еденге төселген төсеніштің қай замандыкі екені белгісіз, көтеріліп кетіп, сүрінбесең жүре алмайтын халдегі үйінің сүдініне қарап, қу кедейліктен шығатын жол жаңағы мырзаның тапсырысын орындау екендігін мойындағандай тоңторыс күйге түсті... Анасы шай іш деген соң, ас үйге келгенде, қатқан нан мен шекерден басқа дым жоқ дастарқанды көріп, нəр татып алмастан жатын бөлмесіне барып, басының жалатқан жылтырақтары ұшып, дат басқан темір кереуетке құлай кетті.

	«Мына залымға келіссем, не болады?! Ендігі қалғаны адам қанын мойныма жүктеу еді. Қалтасында көк тиыны жоқ, бұрын сотты болды деген сорақылығы бар, мұны тəуір айлығы бар жұмысқа ешкім жолатпайды. Тіпті, шопырлыққа да алмайды. Еш кінəсі жоқ сотталды емес пе, мықтаса енді қылмыс істеп сотталар...» Ол телефонды алып, олигархтың баласының ұялы телефонын терді.

	– Мен ғой. Келістім. Қай жерде кездесеміз?

	– Үйде ешкім жоқ. Тағы да үйге кел!

	– Нешеде?

	– Қай уақытта келсең де үйдемін. Күтемін. Бұқар телефонды тастап жіберді.

	Азамат миығынан күлді.

	Бұқардың мінезін білетін. Ол бірнəрсеге бірден келіспейтін. Барлық уақытта қарсы шығатын. Бір айналып сабасына түсіп, көндігетін. Адамның сүйекке сіңген мінезі түзелмейді екен-ау. Ол орнынан атып тұрып, сейфтен револьверді алып, айналдырып көрді, ішіне екі оқ салды. Біреуі Нұртасқа арналған, екіншісі қолы қалт етсе, қайталауға деп түйді.

	Балкондағы креслоға қайта отырып, көшедегі əрі-бері өткендерге қарап, темекісін сорды. Күн сіркіреп тұр. Аспанның батыс жағын торлаған қара бұлттар жабағыдай сіресіп, жауатын түр танытады. Ылғи ығай мен сығайлар тұратын коттедждер көшесінде тірі жан көрінбейді. Қай уақытта қараса да – осы. Өлі тіршілік. Бұлар далаға шықпай ма? Балконға шығып темекі тартқан сайын, айналасына көз сүзгенімен, самсыраған үйлерден бір тіршіліктің белгісін сезбейді. Кіріп-шығып жатқан үлкендер де, бала-шаға да көрінбейді. Балконға төніп тұрған емен ағашының жапырақтары сиреп қалыпты. Діңгегі мықты адам құшағына сыймайтын берік ағаштың басына бір топ құс ұшып келіп қонақтады. Бір қара ала мысық, оларды көріп, ағаштың басына өрмелеп, бауырлап, жата қалып, аңдуға көшті. Оны қызықтаған жас мырза көзін алмады. Қара ала мысық, жемтігіне жақындап барып, соңғы рет атылуға оңтайланды. Ағашқа барынша жабысып алған. Осы сəт, қауіп-қатерді сезді ме, барша құс лап етіп аспанға көтерілді. Қара ала мысық мөлиіп, аспанға қарады. «Бұл жолы сəті түспеді, келесіде қағасың...» Үй иесі мырс етті. Сосын балконға төніп тұрған жуан бұтақтарға көзі түсті. «Ағашқа шыққан адамның балконға секіріп түсуі оп-оңай-ау. Əкем не ғып мұны байқамаған. Негізі, бұл қарағай үй салудан бұрын, өсіп тұрса керек. Сірə, кесуге қимаған болар». Осы кезде қалта телефоны ызың етті.

	– Ау, тыңдап тұрмын. Кіммін дейсіз? Марина!

	– Азик, мені ұмытқан жоқпысың! Көп сұлудың қайсысы екені есінде қалмаған жігіт қулыққа көшті.

	– Əрине, ұмытқан жоқпын.

	– Сені шет елге кетті деген.

	– Келдім. Егер мені шын ұмытпасаң, бүгін саябақта кездесейік.

	– Нешеде?

	– Мм... Қалай десем екен? Сағат онда орыс шіркеуінің қасында кездесейік. Бірақ көрмегелі көп болды. Сізді қалай танимын?...

	– Ой, Азик, машинадан түссең, мен сені өзім-ақ іздеп табамын. Мен сені бір сəт те есімнен шығарған жоқпын. Сендей кайфті қалай ұмытуға болады.

	– О, кей!

	Іздегенге сұраған. Ол менің сағат онда қасында болғаныма куə болады. «Мына дəуді саябаққа апарып тастап, қызбен қыдырамын». Табылған айла.

	Көп ұзамай қайта келген Бұқарды олигархтың баласы басқаша қарсы алды. Күтушіге тапсырма беріп, үстел үстін тағамға толтыртты.

	– Мен сенің келісетініңді білгем. Бір күнде болса, өмірді шайқап молшылық көргенге не жетсін! Жүр, мен саған үйімді көрсетейін. Үй иесі екі қатарлы коттедждің қымбат жиһаздарға толы бөлмелерін аралатты.

	– Темекі тартатын болған соң, бөлмем балконның қасында. Мынау спортпен айналысатын зал. Тренажерлардың барлығы Швейцариядан əкелінген.

	– Мына жақта əйелімнің жатын бөлмесі.

	– Əйеліңмен бөлек бөлмеде жатамысың?

	– Əрине, маған да еркіндік. Оған да еркіндік.

	– Олай болса, оның көңілдесінде нең бар?

	– Тш... тш... егер айырылам демегенде, тимейтін едім. Бұқардың болконнан төніп тұрған қарағайдың жуан бұтақтарына көзі түсті. «Бай адамдар күзетші ұстайды, видеокамера қондырады дейтін. Қызық, мына үйде ондай көрінбейді».

	– Өте жайлы үй екен. Күзетшілеріңіз, видеокамераларыңыз бар шығар....

	– Жақыннан бері, əкем күзетшілерді босатты. Қайтеміз, асып бара жатқан бай емеспіз. Мына көршілер де ұстамайды. Елден ерекшеленбейік деген. Ал видеокамераны əуелден қойған жоқпыз.

	Азамат айтарын айтып болып, секем алып қалды. Бір кездегі ауылдасы оның сөзін естімеген сияқты, басқа жаққа қарады...

	– Ал мен тапсырмаңды орындай алмасам, құр қол қалам ба? Алдымен задоток бересің! Аш-жалаңаш жігітке бірдеңе беріп ауыздандырып қоймаса, болмайтынын сезген Азамат, жатын бөлмесіне барып, бір бума доллар алып келді.

	– Мынау жиырма бес мың! Қалғанын кейін.

	– Елу мың дедің ғой?

	– Иə, міне жиырма бес, қалған 25 мыңын іс орындалған соң...

	– Енді жоспарыңды айт!

	– Мен бүгін саябаққа барып, су бұрқағының жанында болдым. Айналасы қалың ағаш. Сол ағаштардың арасында тұрып, қапысын табасың. Кешкі онда қараңғы түседі. Адам көп болмайды. Мылтықтың дыбыс басатыны бар. Киімің қоңыр болсын. Бетіңе маска тақ.

	– Оны қайдан аламын?

	– Бетіңді көзіңе дейін байлап ал! Оқ атып, дəл тигізгеніңе көзің жеткен соң, саябақтың темір жол жағына қарай өт. Сол жақтағы жол бойына жасырын, айналада ешкім жоқта, машинаға келіп мінесің. Мен сол жақта күтіп тұрамын. Егер уақытында келе алмасам. Күт! Түсіндің бе?

	– Түсінбейтін несі бар. Қолындағы көк қағаз алақанын қыздырып бара жатқан жігіт орнынан тұрды.

	– Сағат тоғыз жарымда орталық сауда үйінің алдынан алып кетем. Аулада тұрған машинаның нөміріне қарап ал!

	– Жарайды. Бірақ қазір сол жерлерді маған апарып көрсет. Күндіз жүретін жолымды белгілеп алайын. Өзімше дайындалайын. Бұл қоян аулау емес, адам өлтіру. Оған алдын ала дайындық керек. Сен ертерек айтуға уақыт таппадың ба?

	Байдың баласы Бұқардың анайы, дауыс көтере сөйлегеніне шамданғанмен, шыдап бақты.

	– Өзім кездесетіндерін бүгін білдім.

	– Алды-арты осы емес шығар. Тағы кездеспей ме?

	– Оған менің көзім жетіп тұрған жоқ. Сосын некелі əйелің біреумен ауыз жаласып, сыртыңнан көзіңе шөп салып жүрсе, қалай шыдайсың?

	– Жарайды. Онда сол жерге кеттік. Екеулеп іс-қимылды анықтайық. «Сонда мен саған ақшаны не үшін беремін!» дегісі келген олигархтың баласы, онысын айтпай қалды. Екеуі үйден шықты.

	* * *

	Күн бұлтанып тұрғанымен, жауын жаумады. Кешкілік жауын шақырған жынды желмен дауыл көтеріліп, көшелер шаңданып, үйдің жандары күл-қоқыспен бұрқырай жөнелді. Төгіліп жатқан сары жапырақтар мен жұқа қағаздар қаңбақтай қаңғалақтап, ауамен араласып аспанда қалықтады. Осылай бұрқыраған циклонның артын ала, жаңбыр сіркіреді. Қалықтап жүрген сары жапырақтар мен цалафан қалталар бұйырған жерге қона бастады. Орыс мешітінің жанына келіп тоқтаған Азамат күндіз звондаған қызды іздеп жан-жағын шолды. Анадай жерде сирағы сидиып, басына зонтик көлегейлеп бұлғаңдап тұрған бойжеткенді көріп, машинадан түсті. Бұны таныған қыз, жанына жүгіріп келді.

	Бетін аямай бояған қыз сұлу болмағанмен, сүйкімді. Жігіттің іші-бауырына кіріп, құшақтап өлтіріп барады. Қай жерден көргенін, қай жерде танысқанын есіне түсіре алмаған атақты Дон Жуан тап қазір қылмыс жасалып жатқанда, қыздың жанында болғанына ғана риза. Бар ойы оқиға болатын жақта.

	– Күн бұзылып барады, тоңып қалдыңыз ба?

	– Жылытатын жігіт қасымда тұрғанда, неге тоңамын!

	– Машинаға отырайық.

	– Басқа көңіл көтеретін орындар жоқ па?

	– Марина, бүгін уақытым тығыз. Кейін өзім хабарласамын. Жігіт көлігінің əйнегін ашып қойды. Құлағы түрулі. Өзіне жа-

	бысып, мойнына білегін асқан қыздың темекі сасыған демінен бетін алып қашты.

	– Азик, нежули ты не помнишь, мен сенімен өткізген түнімді ұмыта алмай қойдым. Ал сен болсаң талай шет елдік сұлуларды көрген соң, меня забыл. Да... красавчик ты мой... Осы кезде полицияның дабылы естілді.

	Дыз еткен қалта телефонын құлағына тосты.

	– Слушаю...

	– Үйде шешем ауырып қалыпты. Марина, қайда қалдырайын?

	– Фу, болғаны ма? Уақытымды босқа өткізіп...

	– Мə... Қыз қолына ұстатқан жүз долларды көріп қуанып кетті. Ну, кафенің қасында қалдыр. Қызды айтқан жеріне жеткізген Азамат, саябақты айналып барып, темір жол жағына тоқтады. Жол жиегінен ытқып шыққан киллер машинаға келіп отырды.

	Екі иығынан дем алған ол біразға дейін тіл қатпады. Азаматтың шыдамы таусылды.

	– Не болды? Соңыңнан түскендер бар ма?

	– Жоқ. Бірақ сұмдық болды. Ана қыз... төсін оққа тосып, жігітті қалқалап қалды.

	– Не дедің?! – Машина кілт тоқтады.

	– Сонда өліп қалды ма?

	– Енді кеудесін оққа тосқан соң, не істеуші еді? Əн сала ма?

	Азаматтың жүрегін біреу шымшып алғандай, дыз етті. Бірақ кереметтей өкінішті де сезбеді. «Несі бар, маған бұйырмайтын болған соң, ол да дұрыс. Бірақ, мына тапсырысын шатыстырған баскесерге қыр көрсететін жер осы...»

	– Сен немене, мен саған əйелімді өлтір деп заказ бердім бе?

	– Мен көздегенде, қыз жүрелеп отырған. Қараңғыда менің тұрғанымды көріп қалды ғой деймін. Атып тұрып, жігітті кеудесімен жапты. Оқ дəл жүрегіне тиді.

	– Əкел, қаруды!

	Арт жақта отырған Бұқардың даусы бірден өзгерді.

	– Жоқ! Мырза, ең бірінші ақша! Ақшаны бергенде, мылтығыңды қайтарамын. Осы уақытқа дейін тышқан мұрнын қанатпаған мені адам өлтіруге жетелеген сенің ақшаң! Қайыршылық өмірден шаршадым! Қазір бір шұңқырға апарып ауната салсаң, менің іздейтін адамым жоқ. Ақшаң өзіңде қалады. Сондықтан ақшаны қолыма тигізген минөтте ғана қаруыңды аласың!

	– Мен жаныма ақша алып шыққан жоқпын. Онда хабарлас. Қай жерден түсірейін.

	– Осы жерде.

	Бұқардан құтылған соң, ол саябаққа барды. Іші тып-тыныш. Ешнəрсе болмаған сияқты. «Бұл малғұн өтірік айтқан шығар...» Осы кезде ұялы телефоны шырылдады.

	– Азамат, қайдасың? Үйге тез кел!

	* * *

	Осы оқиғадан кейін Бұқар бірнеше күн телефон соғып, Азаматтан жауап ала алмады. Ақыры үш күн өткен соң, екеуі телефонмен тілдесті. Амандық жоқ, саулық жоқ, олигархтың баласы айқайға басты...

	– Сен малғұн, мен қатынымнан айырылып қаралы болып отырғанымда, телефон шала бересің! Қаруды қайтар! Мен саған əйелімді емес, оның көңілдесінің көзін құрт деп тапсырыс бердім ғой. Əйелімді өлтіріп, ақша талап етуге қалай дəтің барады?

	– Мен əдейі атқан жоқпын. Оның өзі түсті оққа.

	– Соқпа!

	– Демек,уəдеңнен шығатын ойың жоқ қой.

	– Жоқ. Қаруымды əкеліп бер!

	– Жақсы.

	Түрмеде бай адамдардың уəдесіне еш уақытта сенуге болмайды. Олар сөзінде тұрмайды. Сондықтан ең əуелі ақшасын алып алмай, тапсырысын орындауға болмайды деген түремшіктердің сөзін талай естіген. Өз басына түскен соң ғана, соған көзі жетті. Бұқар кеше ғана тай-құлындай тебісіп бір ауылда өскен Азаматтың мұны басынып отырғанына күйінді. Тіпті, оның бет əлпетінен оқтың əйеліне тигеніне ешбір өкініш білдірмей, солай болғанына ризалығын сезгендей болған соң, оның бұл жалтарысының ақша бермей құтылып кетудің амалы екенін біліп, əбден қанына қарайды. «Өлетін бала отпен ойнайдының» кебін киген қалталы мырзаға үкімді өзі шығарып, олигархтың үйін қарауылға алды. Өткенде келгенде қақпаның жанындағы торда тұрған баспақтай немістің овчаркасын көрген. Көрші үйдің жанындағы ағаштың қалқасында тұрып, кірген-шыққандарды бақылауға алған киллер мырзаның əкесі мен шешесі джипке отырып кеткен соң, қолында шаруашылық сөмкесі бар күтушінің шыққанын көрді. Жанына жақындағанда қырын қараған жігіт оның ұялы телефонмен сөйлескенін сөзін анық есітті.

	– Үйге келе жатырмын. Олар тойға кетті. Баласы мейрамханада, кеш келемін деген. Бүгін дем алатын болдым. Пока!

	Демек, мырза кеш келеді. «Иə ақшаңды бересің немесе жарық дүниемен қоштасасың! Екінің бірі! Сенің жаның ана сұлудың жанынан артық емес шығар! Менімен ойын оңайға соқпайтынын біл! Басынайын деген екенсің! Бəрібір қолымды қанға боядым. Оны боятқан сен. Демек, барлығына кінəлі де сенсің!»

	Көшеде біраз жүріп, жақын жердегі кафеге кірген Бұхардың жаны жай таппады. Азаматтың телефонына звондады, ол бірден өшіріп тастады. «Қарай гөр, əйелін аттырады да, өзі қыз-қырқынмен ойын-сауық құрудан босамайды. Сонда ол ма қылмыскер, мен бе?! Мен өзімді қоярға жер таппай жүрмін. Ол қаннен-қаперсіз тайраңдаудан тыйылар емес... Ақшасына сенеді ғой... Ақшаң ажалдан арашалап қалса көрерміз... Залым...» Бір адамды өлтіргенде не, екі адамды өлтіргенде не, бəрібір енді жазадан құтыла алмайды!» Оның көз алдына жүгіріп шығып қақпаны ашқан жас сұлу елестеді. «Ой, байғұс-ай, өзі де үріп ауызға салғандай екен, мені де шайтан азғырды ма, бірақ мен оны емес, жігітін өлтіруге кезеніп едім, шырылдап араға түсіп мерт болды, сорлы. Соншалықты жақсы көрді ме екен?!..» Киллер орнынан тұрып, көшені бойлап, объектісінің үйінің қасына келді... «Ешкім жоқ. Үйге кіріп, тығылып жатсам ба екен. Жоқ. Қасына көңіл көтеріп жүрген қыздарын ертіп келуі де мүмкін ғой...» Қақпаға жақындап еді, иттің үргенін естіді. Қалтасындағы бір кесек колбасаны алып, оны қалай тастауды ойлады. Еменге өрмелеп, төменде жұлқынып тұрған итке лақтырды. Сосын ақылды иттер ұйқы келтіретін таблетканы жемейді дегенді естігені бар еді. Қарап тұрды. Ит аш па, жеп қойды. Көрерміз, ұйықтаймысың, ұйықтамаймысың...

	Айналаға қою қараңғылық түсті. Ұйқысын ашайын деп, көшенің басына қарай жүрген Бұқар осылай келе жатқан джипті алыстан байқады да, салынып жатқан үйді тасалады. Азамат жалғыз түсті. Теңселіп, дуалдың түбіне қуығын босатты. Темекі тартты. Тəлтіректеп жүріп, қақпаны ашып, көлігін ішке кіргізді. Үйге жақын келген киллер оның жалғыздығына көз жеткізгісі келіп, тағы да мұқият қарады. «Жалғыз! Өзі мас! Осы сəтті пайдалану керек!» Олигархтың баласы алдымен үйінің бар бөлмесінің жарығын жарқыратып жақты. «Демек, ол бірнəрседен сезіктенеді. Қорқады». Ол ішке кірген соң, ағаштың басына шығып алған Бұқар оның жүріс-тұрысын бақылауға алды. Шамалыдан соң, жарықтың бəрін сөндірді. Жатын бөлмесінің əлсіз шырағы ғана қалды. Жанжағына тағы жіті қараған Бұқар ағаштың бұтақтарын қосарлап алып, балконға аяғын тіреді. Ақырындап, ашық тұрған терезеден ішке түсті. Мырзаның жатын бөлмесіне кірісімен, оның шешінбестен қорылға басқанын көріп, жəшіктерінің тартпаларын, қол жетер жерлердің барлығын ашып, ақша іздеді. Ештеңе таба алмаған соң, Азаматтың жанына барып, бетіне стакандағы суды шашып жіберді де, револьверді маңдайына таяды.

	– Мырза! Тұр!

	Азаматтың мастығы тез тарады. Екі көзі шарасына симай, алақтаған ол:

	– Борис, уəдем уəде! Мен шетелден тауып келген табысымды бердім. Енді əкемнен сұрауым керек. Ақшаңды бір жетіде тауып беремін, – деп дірілдеді. Ол қас қағымда жігіттің қолындағы тапаншаны қағып жіберді. Екеуі қараңғыда алыса кетті. Ырс-ырс, Гүрс-гүрс...

	– Иттің баласы. Түрмеде шірітемін! Аларсың менен ақшаны! – Бірде аш, бірде тоқ Бұқар анау бірнеше рет соққанда, əлсіреп қалды. Екеуі де ұшып кеткен револьверді іздеп жанталасуда.

	– Сенің мұндай екіжүзді екеніңді білгенде, жоламайтын едім. Қаныңды ішем! – Бұқардың қолына тахтаның үстіне тастай салған мырзаның былғары белбеуі түсті. Жанына жақындай берген оның басын қайырып, желкесінен соғып қалғанда, май басқан дене былқ етіп, аяғының астына түсті. Былғары белбеуді мойынына салып жіберіп сүйреп, спорт залында жаттығу өткізетін тренажеріне асып, байлап тастады. Қырылдаған үн басылған соң ғана демін алған киллер, «тілеп алған аурудың емі жоқ» деп, оның жатын бөлмесінің бұрышына ұшып түскен револьверді тауып алып, ойланып тұрды да, сүртіп-сүртіп, кереуеттің үстіне лақтырды. Сөйтті де, балконнан ағашқа, одан жерге қарғып түсіп, қара түнге сіңіп кетті. Ол бұл жолы шімірікпестен, əлденеге кеудесі жеңілдеп, адымдап бара жатып «Қанға қан, жанға жан!» деп күбірледі.

	* * *

	Бұқардың бар ойы қарындасын көріп, оның жағдайын білу. Дүкендерден бір сыдырғы киім, супермаркеттен азық-түлік алып, үйіне келгенде, анасы шошынып қалды. Жұмысқа кіргеніне бір ай болмаған баласының айлық алатын уақыты болмаған. Бір сұмдықты сезгендей, кеудесін уайым жайлады. Бұрын кездейсоқ сотталып кеткен баласы, енді нағыз қылмыстың жолына түссе қайтеді?! Үкіметтің құрығы ұзын, бəрібір ұстайды...

	– Мынауың не?

	– Тамақ.

	– Қай ақшаңа алдың?

	– Кассадан.

	– Қайдағы касса?

	– Апа, Ақмаралдың үйінің адресін айтшы? Өзім барып көрісіп шығайын.

	– Қайтесің, олардың мазасын алып, шошып кетер.

	– Мен не, адам шошырлықпын ба?

	– Жоға... сотталды деген атының өзі жаман ғой.

	– Телефон шалып айт, ағаң кіріп шығады де... Қипақтаған анасы аздан соң қызымен сөйлесті.

	– Ақмарал, амансыңдар ма, саған Бұқар кіріп шыққысы келеді. Өзің де келе алмадың. Түстен кейін бе, жақсы онда түстен кейін барады.

	Бұқар іштей «Бірге туған бауырыңның үйіне рұқсат сұрап бару деген не сұмдық!» деп ренжіді. Оның көз алдынан кішкентайында есік алдына картоп көміп, от жағып жүріп, көйлегінің етегін отқа шалдырып алып, енді не киемін деп жылаған Ақмаралдың бейнесі кетпейді. Қалаға келген соң, бұрынғы күйлерінен айырылып қалған бұлар бірде аш,бірде тоқ, киер киімге, ішер тамаққа жарымайтын тапшылыққа тап болып, көне киімдерін жамап-жасқап киіп жүрген қарындасын аяйтын. Содан кейін бұл сотталып кетті. Қарындасына өзінің ағалық парызын өтей алмай, қамқорлығын жасай алмағандығына іші удай ашиды. Бірақ қайда барса да Қорқыттың көрі деп, тығырыққа тіреп қойған талайсыз тағдыры еңсесін көтертпеді. Екі қолға бір күрек дегендей, қара жұмыстың да тұрақты, айлығы өнімдісін таба алмай қор болды. Мектепте жүргенде, пысық, еті тірі, қатарларының арасында беделі бар жігіттің жігерін жоқшылық құм етті. Бұрынғы достары қазір оған жолы болмаған, қолынан түк келмейтін қауқарсыз деп қарайды. Көбісі кездесе қалғанда сəлемдесуге де жарамайды. Мектептегі жақын достарының бірі олигархтың баласы шақырғанда, көмектесер деген үмітпен барған, бірақ ол сотталғандығын пайдаланып, киллер етіп қойды. Онымен тұрмай, уəдесінен шықпады.

	Қала шетіндегі бұрынғы саябақтардың орнына салынған қаптаған үйлердің сыртқы формасы əртүрлі. Кейбіреулері кірпіштен мансард етіп тым жақсы көтерілген болса, көбісі қалай болса солай, не болса содан жамап-жасқалып салынған. Шама-шарқы келмегендер баспана болса болар деп отырған тəрізді. Бұндай жерге қоныстанғандардың көбісі оралмандар немесе ауданнан қоныс аударған жарлы-жақыбайлар. Қалтасындағы учаскенің нөмірін қарап келе жатқан Бұқар əр үйге көз тігуде. Белгілі бір көше жоқ, шашып тастай салған тарыдай үйлердің нөмірлері де шатысып кеткен.

	Күздің суық желі жұқа киімінен өтіп кеткен жігіт бүрсеңдеп, қаңғалақтап келеді. Бір үйдің жанындағы трактордың қаңқасы, үюлі шөп өзінің бір кездегі ауылын есіне түсіргендей, жүрегі сыздады. Бұқар жасында тентек болатын. Даусы зор, ылғи жанындағы қосшы балаларға команда беріп жүретін баласын əкесі мақтан тұтып, «генерал болады» дейтін. «Қайран əке, қайдағы генерал, өмірім түрмеде өтетінін білмедің-ау, білмегенің де жақсы болды!» Ол ақ кірпіштен қаланған, төбесі көк қаңылтырлы үйдің қасына келіп, қолындағы нөмірге қарады. Осы үй. Ауладан ішке еніп, есікті тықылдатты. Аяғын сүйрете басып, қисалаңдаған қара сұр кемпір айқайлап шықты:

	– Ə, бұл кім, есікті ашып кетіпсіңдер ғой!

	– Сəлем бердік! – Сірə, кемпір хабардар болса керек, ернін жыбыр еткізді. Қатыңқы қабағынан жақтырмағаны білінді.

	– Осы қаңғыған қайыршылардан-ақ басымыз бəлеге қалды, – деп күңк етті.

	– Мен Ақмаралдың ағасымын.

	– Ақмаралдың ағасы бар дегенді бірінші рет есітіп тұрмын. Ішкі есіктен қолына сəбиін көтеріп шыққан қарындасы да, амандасуға қара сұр кемпірден қорыққандай табалдырықта тұрып қалды. Ағасының жалғыз бауырым мойнына асылып егіл-тегіл жылар, сағынған шығар деген үмітінің күлі көкке ұшты. Ол тіпті, мұның келгеніне қуанбаған тəрізді. Аяғын шешер-шешпесін білмей аңтарылған Бұқар:

	– Сені көріп кетейін деп келдім. Қалайсың? – деді.

	– Шүкір. – Қыз тағы да кемпірге жалтақтады. – Жоғары шықсайшы!

	– Жоқ. Асығыспын. Тек саған айтатын бір-екі ауыз сөзім бар еді.

	– Баланы əкел! – Кемпірдің дауысы өктем шықты. Екеуі далаға шықты.

	– Өздерің салып алдыңдар ма?

	– Иə, жоқтан бардан құрап. Əйтеуір тұрғыздық. Қарындасының балпанақтай сəбиін бауырына басып иіскей алмағанына өкінгендей:

	– Аты кім? – деді.

	– Мағзұм.

	– Марал! Мен тағы ұзаққа кетіп қалуым мүмкін. Апама қара, сосын сені ұзатқанда дүние-мүлік те бере алмадық қой. Мынаны ағам «қыз сандығы» деп беріп кетті де. Ешкімге ештеңе айтпа. Мен тағы да отыратын шығармын. Талайыма осындай жол жазылған сияқты. Апам да қаржыдан таршылық көрмесін деп, сандығына азғантай тиын-тебен салып кеттім. Өзің амандығын біліп, қамқор бола жүр. – Қыздың алақанына доллар тыққан жігіт бетінен сүйді.

	– Кешір мені, енді көрісеміз бе, көріспейміз бе... Үні құмығып шықты да, жалт бұрылып жүре берді.

	– Бұқан... Аға... мұның не?! – Өкпек желдің өтінде шашы желбіреп тұрған Ақмаралдың жасқа толы жанарына енді қайырылып қарағысы келмей, Бұқар сүрініп-қабынып емпеңдеп бара жатты. Əкесінің өзін еркелетіп айтатын «Бұқан»деген сөзін қарындасының аузынан естігенде ет-бауыры езілді. «Қайран əке, адасқанның алды жөн арты соқпақ деген, алаңғасар, ақымақ балаңды кешір!» деп, қисық-қисық көшелердің арасында автобустың аялдамасына шығатын жол таба алмай адасып көп жүрді. Сөйтіп жүріп, қарындасының енесіне өкпеледі. Ең болмаса нан ауыз ти, отырып шай-су іш деп айтпаған қара кемпірдің қылығы қытығына тиді. «Мен туған құда баласы емеспін бе? Артында дымы жоқ деп қарындасымды басынады-ау, иттер» деп кіжінді. Тірі болып жүрсем, төріңде отыруға лайықты екенімді дəлелдермін деп күбірледі. Бірақ қалай дəлелдейтінін өзі де білмеді.

	Қаланың кіре берісіндегі кафеге кірген ол, бір бокал сыра алып, шеттегі үстелге отырып, полицияға барып, қолымен істегенді мойынмен көтеру керек екендігін салмақтап отырғанда, сырттан кірген еңгезердей екеу қасына жетіп келді.

	– Ау, батыр, бізді менсінбей отырсың ғой, ашта көрген құқайды тоқта ұмытпа! – деп аналар оған төне түсті.

	– Мені тоқ жүр деп кім айтты?

	– Тоқ жүрмесең томпиып, сыра ішіп отырмайсың ғой? Сені киллер болып кетті дейді ғой?

	– Қайдағы киллер!

	– Шыныңды айтқың келмейді... ə. Олжаңды бөліскің келмейді.

	Бірақ бізден оңайлықпен құтылмайсың?

	– Менің сендерде жұмысым жоқ. Өзіммен өзім жүрмін. Нелерің бар?

	– Бас білмейтін өгіздей мөңкіме, нақұрыс! Біз бостандыққа шыққан соң, бірлесіп қимылдаймыз. Табысымыз ортақ болады деп келіскеніміз қайда? Олигархтың баласының тапсырысымен саябақтағы қызды өлтірген сен! Қанша алдың? Ақша қайда?

	– Оны айтқан кім? Содан барып алыңдар!

	Ананың біреуі жанынан жалт еткізіп пышақты суырды.

	– Қазір бауыздап жіберем. Алға түс!

	Еңгезердей екі жігіт Бұқардың қолтығынан алып, есік алдындағы көне москвичке отырғызды. Анадай жерде подносын көтерген даяшы оларға қадала қарап қалған. Даяшы қызға қараған Бұқардың жанарында «көмектес, полицияға хабарла!» деген жазу тұрды. Түсінді ме, түсінбеді ме, кім білсін!

	Көзін байлап қала сыртындағы саяжайлардың біріне апарған қарақшылар:

	– Ақшаны қайда тыққаныңды айтпасаң, осында жатып іріп-шіріп өлесің, – деп қорқытты.

	– Кім сендерге мен ақша алды деген? – Бұқар қасарысты.

	– Олигархтың баласы біздің жігіттерге «саған елу мың бердім» деп телефон шалған.

	– Онда өзінен тағы сұраңдар. Дəу жігіт қасындағыға қарады.

	– Звонда, сұра! Азаматтың ұялы телефонын терген жігіт ұзақ күтіп тұрды.

	– Бұл кім? Тыңдап тұрған полиция! Бұл кім?! – Жігіт телефонын өшіре салды.

	– Əй, есуас, сен неге алдайсың! Мен полицияға түстім. Ұялы телефон ызылдады.

	– Жаңағы телефонға звондаған сенбісің?

	– Иə, сен кімсің?

	– Мен танысы едім. Азамат керек еді.

	– Ол жігіт қайтыс болды. Сен кімсің?

	– Қалайша?

	Жігіт телефонын өшіре салды.

	– Сен неге арандатасың? Сен оның өлгенін біліп тұрып, неге айтпадың?

	– Міне, көрдің бе, оның ақшасын алған киллерді басқа жақтан ізде! Менің оған қатысым жоқ.

	– Оның өлгенін қайдан білесің?

	– Газеттерде жазды. Асылып өліпті.

	– Бəрібір біз сені жібермейміз. Жат! Осында!

	Екі жігіт оны саябақтың жертөлесіне итеріп жіберді де, сыртынан құлып салды. Қап-қараңғы жертөлеге топ ете қалған Бұқар:

	– Қанішерлер, тым болмаса жарық жағыңдар! – деп айқайлады. Бірақ жарықтың тетігі іште екендігін көрген соң, тынышталды. Банкіде толып тұрған тұздамалар мен варениелер бұны аштан өлтірмейтін тəрізді. Жер сыз болған соң, баспалдақтың үстіне жайғасқан Бұқар манағы даяшы қызды ойлады. Ол хабарлар ма екен. Хабарлағанның өзінде, қай саябақтың жертөлесінде кімнің қамаулы жатқанын полиция қайдан білсін?!

	Арада бір жеті өткенде тергеушілер оны саябақтың жертөлесінен тауып, тұтқындады.

	* * *

	Жан-жағы тікенек тормен қоршалған биік сұр дуалдың əр жағындағы түрменің қатал тəртібіндегі сотталушылар серуенге шыққан. Бұқар айналасындағы тағдырластарының əр қайсысын сыртай сыннан өткізуде. Бұл топта аса қауіпті қылмыскерлер, мойнына адам қанын жүктегендер. Қалың қабақты қара сұр мұның сəл кідіргенін көріп, желкесінен түйіп жіберді.

	– Қыдырып жүрген жоқсың. Жолды бөгеме! Оның аласы басым қасқыр көзі жалт етті.

	Бұқар жалт қарады. Бірақ үндемеді. Ананың даусына алда келе жатқан жауап берді.

	– Əй, қасқыр бет, ақырма, бұл жер саған да пейіштің жұмағы емес. Бəріміз бірдейміз!

	– Үрме, күшік! Сен кімсің, менің аузыма қақпақ салатын. Бұл жерде тек қана менің дегенім жүреді. Көрсетемін мен саған қарсыласуды...

	Бақылаушы бұлардың жанына таяды.

	– Сөзді тоқтат! Қалағанов, сөзді тоқтат!

	Бұқардың желкесінен тағы ауыр қол нұқып қалды. Тұтқынның есіне түнгі шайқас түсті. Бұларға жаңадан келіп қосылған Бұқарға топ басшысы қасқыр бет қара ерекше шүйілді. Ағаш кереуеттің үстінде тұнжырап отырған оның жанына келіп, бетіне үңілді.

	– Түрмеден шыққан соң, ақшамды қайда жіберем деп ойланып отырмысың, киллер мырза?! Көп ойланба, табысыңды бəрімізбен бөлісесің. Бізге сырттан хабарлағандай, сен елу мың долларға адам өлтіргенсің. Ой...хой, қаншама ақша! Оны қайда жібермексің?! А... айтшы.. Əлде коттедж тұрғызасың ба, онда сен тұрып үлгермейсің... мына біз мүмкін үлгерерміз. Он жыл отырдық, енді бірер жылда шығып қалуымыз мүмкін ғой... Үмітсіз шайтан...

	– Жаның барында айт, ақшаны қайда тықтың?

	– Мен ешқандай ақша алған жоқпын. Ақша берем деп уəде берген, иттің баласы уəдесінен шықпаған соң, өз түбіне өзі жетті.

	– Сен мені алдай алмайсың. Сол ақшаның ең болмаса жартысын алмай, сен қолыңды қанға былғамайсың... Онан да шыныңды айт! Айтпасаң, аузыңа есіртік құйып, есіртіп жіберемін. Сосын құпияңды өзің-ақ айтасың, түсіндің бе... Бұл жер саған нағыз тозақ болады... Соған көзіңді жеткізем. Əй, нақұрыстар! Ине! – деп айқайлады көзі ұясынан шыққан қанішер.

	Келесі нарда отырған үш жас жігіт орындарынан атып тұрды.

	– Тоқтат, бұл бассыздықты! Ең болмаса түрмеде зорлық-зомбылық көрмейік! Нең бар, ақша сенікі емес, оныкі.

	– Сендер мынаумен бірге келдіңдер ме? Қарай гөр бұларды.

	Шық бері!.. деп ақырды. Оған олар қозғалған да жоқ.

	– Біз саған бұдан былай ешкімді қорлатпаймыз. Мұндағылардың бəрі де, сен сияқты қара жүрек қанішер емес. Өзін-өзі түсінбегендер. Адасқандар. Қателік жасағандар! Сол үшін сазайын тартқандар! Енді оларды сен сияқты жауыздардың жазалауына жол бермейміз!

	– Жарайды! Бүгін бұл əңгімені тоқтатайық. Бірақ мен сенің жоныңнан таспа тілемін. Ішіңді теріс айналдырамын. Маған айтасың! Əйтпесе, бір түндік қыламын!

	Үш жігітке алғыспен қараған Бұқар əбден тозығы жетіп сықырлап қалған кереуетке қисайды. Сосын басын ұстап, солқылдап бара жатқан шекесін қысты. «Неткен ақымақ! Неткен соқыр!» Оның дауыс қатты шығып кетті. Жанына келген жаңағы үш жігіттің бірі оны жұбата бастады.

	– Қорықпа, ол саған енді тиіспейді. Бұдан былай бірігіп, мұндай жуан жұдырықтарға қарсы тұрмасақ, құрып кетеміз. Былай қара күшің бар, ақылды жігіт сияқтысың.

	– Қайдағы ақылды! Ақылды адам осылай істей ме?! Ақымақпын. Дүниеде менен ақымақ адам жоқ. Əйтпесе қазулы орға өзім барып түсем бе?! Мен қаңғырып жүрген қайыршы емес едім. Не басыма күн туды десеңші! Ақша, ақша деген алапес өмірге қызықтым! Аяқ астынан байып шыға келгім келді. Айналамдағылардың

	«Қарашы, Бұқардың пысығын, адам қатарына ілікті деп айтқанын естігім келді... Қазір қалтасында ақша жоқ адамның адам емес, ең төменгі сорттардың қатарына жататындығын сездім. Басқа дүниеге, байлардың дүниесіне алшаңдап басып кіргім келді. Кедейліктен намыстандым. Құр намыс! Қалай байығанын қайдам, анау пысықтар құсап мен де машина мініп, үй салып, талтаңдап жүргім келді. Мүмкін олар да қылмыс жасап жүрген шығар?! Қазынаны ұрлап жатқан шығар, бір-бірін ұрлап жатқан шығар! Бірақ олар ұсталмайды. Ал мен болсам, ондай оңай жолды білмедім. Сөйтіп адам қанын мойыныма жүктеуге бардым. Ал ана қыз байғұс сүйген жігітін кеудесімен қалқалап, бостан босқа өлді. Соншалықты сүйген болды ғой. Оның жігітін өлтіруге маған қыруар ақша берем деп уəде берген олигархтың баласы нағыз сұмпайы, сайқалдың өзі болып шықты. Жеме-жемге келгенде, менің заказымды дұрыс орындамадың, жігітті өлтірудің орынына əйелімді өлтірдің, саған мынау да жоқ деп қолын шығарды. Əбден көзін май басқан қанішерді өз қолыммен асып кеттім. Бірақ кімді жеңдім?! Өз түбіме өзім жеттім. Мен қылмыс жасағаннан анау байлық пен шайлыққа былыққан дүниенің бет-бейнесі өзгере қойды ма?! Жоқ. Ешнəрсе өзгермейді.

	Темір тордан бақылаушы:

	– Жат, тыныштал! – деп айқайлады.

	Бəрін ойша таразылап жатқан Бұқардың жаны тынышталар емес. Ол мынау қапаста өмір бойы отырмауды əлдеқашан шешкен. Өз қолыңмен кескен қолыңды, өзің қайта жалғай алмайсың. Демек, қор өмірден құтылудың амалын табу керек. Ол ішіне орап алған жіңішке кендір жіпті сипап қояды. Бүгін ел ұйқыға кеткен соң, бұл да оянбайтын ұйқыға кетеді. Бұған қалған жалғыз жол сол.

	Жарық сөніп, бақылаушының аяғының сыртылы алыстаған соң, барақтың ішінен əр түрлі қорқынышты дыбыстар шыға бастады. Бұқар қараңғы бұрыштардағы көртышқандардың шиқылы мен жарды кемірген үндерін естіп, тұла бойы түршікті. Ол жасынан құрт-құмырсқадан өлердей қорқатын. Олардың өлген адамның мəйіті жер астына түскен соң, кеміретінін жие есіне алатын. Енді қараңғыда былай-былай жүгірген тышқандардың сыртылдағаны, əлденелерді кеміргені анық естілді.

	Қапырық иісті қараңғы барақтың іші əр жақтан ысылдап-пысылдаған үндерге толып, біреу жылағандай, біреу-біреуге шағынғандай түрлі дыбыстар күшейе түсті. Торлы терезеден түскен ауладағы шамның əлсіз жарығы мұның кереуетінің ернеуіне ғана жетіп тұр. Аяғын көсіліп қалғанда, жамылғыштың астынан түрткілеген көртышқанның сұп-суық тұмсығын сезген ол, шошып кетті... Аяғын сермеп қалғанда кереуеттен домалап түскен көртышқанның жылтыраған көзі көкпеңбек боп жанып тұрды. «Астапыра-алла, тірідей жем болатын болдым-ау» ...дірілдеген жігіт, көпшігін лақтырып жіберді. Жанындағы көршісі:

	– Тиме, ол тоңған соң, келіп жүр. Тірі адамға тимейді, – деп күңк етті.

	Тұла бойы қалшылдаған ол лақтырған көпшігіне қолын созып, көтеріп алды. Көртышқан кереуеттің аяқ жағында көзін жылтыратып, шоқиып тұр.

	Ит қорлық! Ит өмір!

	Жігіт басын жамылғышымен орап алды. Осы кезде оң жағынан тізерлеп, жанына келген қасқыр көз қара, пышағын жылт еткізді.

	– Ертеңге дейін ақшаны қайда тыққаныңды айтпасаң, бауыздап өлтіремін! – деп гүж етті.

	Тор терезеден айдың жаңа туған қиығына қараған жігіт, оның шалқасынан жатқанын көрді. «Ай шалқасынан жатса өзіне жайлы, шаруаға жайсыз» дейтін ауыл адамдарының сөзін есіне түсірді. Сырласындай болған ай сынығын көрген жігіт өмірінің ең бір қимас шақтарын есіне алды. Өзі тоғыз оқып жүріп сақманға барғанда жанынан шықпайтын күлімкөз сары қыз есіне түсті. Екеуінің қой күзетінда отырып, не болса соған мəз болып күлгендері, ақыры бұл кететін күні қыздың мұның тізесіне басын қойып, пысылдап ұйықтап қалғаны, тəтті ұйқыдағы қыздың бетінен бірнеше рет сүйіп алғаны... Сол күні оның ұйқысын бұзбайын деп өзі таң атқанша қозғалмай отырған. Сақман бітіп, оралған соң да, қойшының ерке қызы Бұқардың көңілінен шықпай қойды. Реті келсе сол ауылға барып келгісі келетін. Бір күні əкесінен сұрағанда, қойшының басқа жаққа көшіп кеткенін естіді. Оның қайда көшкенін ешкім білмейді. Əттең, ересектеу болғанда іздеп бармас па еді. Мектеп оқушысының қолынан не келсін. Сол бір балауса бейне мұның жүрегін ылғи жылытып жүретін. Қолы қалт етсе, көзін жұмып, оның күлгенін, өзіне еркелеп қарағанын ойлап, қияли күйге түсетін. Оны енді кездестірмеспін деп үміті үзіліп жүргенде кездесті. Одан кездеспегені жақсы еді-ау. Онда Бұқар арбакеш болып пойыздан түскендердің жүгін тасып жүрген. Бір күні жолаушылар пойызы келіп, арбакештер жүкке таласып, сора-сора болып жүргенде, қолында жас баласы бар келіншек:

	– Əй, бала, менің жүгімді ала салшы! – деп айқайлады.

	– Қанша бересің?

	– Немене тақылдап тұрсың? Жұрттың бергенін берем.

	Оның бетіне жалт қараған Бұқар қатып қалды «Жұмаш!». Ол мұны танымады. Арбакеш қырын қарап, арбасын сүйретіп, жүгіре жөнелді. Жүкті айтқан жеріне апарды да, келіншектің бергенін алып жөніне кетті. Былайырақ барып, қарап тұрды. Оның артынан жеткен дəу қара, қолындағы баланы көтеріп алды. Екеуі таксиге отырды. Бұқар бір жағынан қыздың өзін танымағанына намыстанды. Көрінгенге жалпылдап жүрген арбакештердің ішінде, мұның да жүретінін қайдан білсін! Сақманға барғанда кеңшар орталығындағы белді атқамінердің баласы болатын. Білмегені, танымағаны жақсы болды! Бірақ жігіттің ұнжырғасы түсіп кетті. Осы кезге дейін сол бір күлімкөз сары қызды көрсем деген арманының күлі көкке ұшты.

	«Оның көрмегені, мені танымағаны жақсы болды. Мен оның есінде тұла бойы арман мен қиялға толы бозбала күйімде қалатын болдым» деп ойлады.

	Сол арада қалғып кетті. Түсінде ауылының қара жолымен жүгіріп келе жатыр екен. Анасы құшағын ашып қарсы жүрді. Кешір, қайран анам, кешір! Ашық күні адасқан балаңды кешір. Адамға екі өмір берілмейтінін кеш түсіндім. Мен бір өмірде алаңғасар, ақылсыз болған екенмін. Екінші өмірім ана жақта болса, осы қатемді түзеуге тырысамын. Құшақ жайып келе жатқан анасын əлдеқашан о дүниелік болған əкесі мен əжесі ауыстырды. Олар барлығы шай ішіп, арқа-жарқа боп отырды... Əжесі «Кел, ботам шаршадың ғой, дем ал!» деп алдына шақырды. Əжесінің мап-майда алқанын бетіне басып, ол маужырап бара жатты.

	Таңертеңгісін қозғалыссыз жатқан жігіттің мойнына əбден батып кеткен қылдай жіңішке кендір жіпті қарауылдар əрең шешті. Оның құпиясын өзімен бірге ала кеткен өліміне қасқыр бет қана қатты қайғырды.





ОН ТОҒЫЗЫНШЫ ТАРАУ


	ТІРШІЛІК



	Кəбира ас үйіне барып газға шəйнек қойды. Қабырғаның əр жағынан көрші үйдің балаларының даусы естілді. Төбеден бірнəрсе гүрс етті. «Түу, пəтшағар, қанша айтса да, – тентектеріне, төменде үй бар, қойыңдар, – деп тыю салмайды. Кең далаға үйреніп қалғандар ғой, қайтсін-ай». Бір жағынан осы көршілерінің қыбыр-жыбырын қарасын етіп күн көріп жатқан жайы бар. Подъезге шықса болды, амандық-саулық сұрасып, оны-мұны айтып, бір сергиді. Мұнда тұратындардың көбісі кешегі өларада қаңғалақтап қалаға көшіп келгендер. Сондықтан бəрінің мұңы да, сыры да бір. Нағыз қала тұрғындары бір подъезден кіріп шыққанымен, бір-бірімен аман-саулық сұраспайды дейді. Қайтіп шыдайды екен, шіркіндер?! Бір-бірінен беттері ұялмай ма екен?! Қарға тамырлы қазақ емес пе! Əй, мына қыз да тұрмысқа шыққалы бұзылды. Анда-санда болса да, ат ізін салып анасының амандығын біліп кетуге жарамайды... Енесі де аюдай ақырған көкбет болып келді ғой, сорлыға.

	«Жуас қой жүндеуге жақсы» деп, үндемеген сайын мойнына мініп алды. Құдай берген екі бала – екеуі екі түрлі. Қызы Ақмарал қой аузынан шөп алмайтын момын болса, ұлы Бұқар кішкентайынан басынан сөз асырмайтын асау.

	Əй, сорлылар, екеуінің де оңып жүргені шамалы. Тым жуас болған да жаман екен, болмаса арыстай ұл туып отырып, қорлыққа көне бере ме?! Басына берсе, балаңды ал да, үйге кел, сөйтіп сен де мінез көрсет деп талай ұрысты. Бірақ адам бойына біткен мінезқұлықтан əрі асып кете алмайды екен-ау. Мұндай шыдамды болар ма?! Ана адуын енесінің сөзі жаман ғой, көріңде өкіргір, өзі жарымай отырса да, қу кедейден қатын алып, ең болмаса, жұрт сияқты «қыз сандығы» да келмеді, шешең де тесік моншақ екен деп бұны да қосып, жер-жебіріне жетеді ғой. Бұның апарғандарын санатқа қоспай, көпіріп отырғанда, бір-екі рет тіктеліп, айтып тастамақшы болған Кəбира қызын аяды. Оның үстіне шешесіне еріп, соңғы кезде күйеу бала да қоқаңдайтын болған. «Жұрттың төркіндерін қарашы, ығай мен сығай, бір-бірін шақырысып, бірі біріне қонаққа барып арқа-жарқа болады да жатады. Сенің дұрыс төркінің де жоқ деп ылғи бетіне басады. Əй, қу жалғыз, сен де сол байғұс қыздың бетіне шіркеу болдың. Бір қисайған жүктің түзелмейтіні сияқты, түзелмей қойдың ғой. Тағы не бүлдіріп жүргеніңді бір Құдай білсін! Ана жүрегі қарсы айырылып күрсінді.

	Бұқардың айтқандары есіне түсті.

	– Апа, шынымды айтсам, ақталатын бетім жоқ. Сеніміңді ақтамадым. Ақмаралдың барған жері де қолайлы болып тұрған жері шамалы ғой деймін. Тым асып бара жатса, жылатпай, қолыңа ал! Екеуің күн көресіңдер, баласын бақ!

	– Сен ше?

	– Мен, сірə, тағы ұзаққа кетемін. Сандыққа ақша салып кеттім, тарыққан уақыттарыңда алып, жұмсаңдар. Ешкімге көрсетпей, өздерің қажеттеріңе жаратыңдар. Мен бұны ешкімнен ұрлап алған жоқпын. Еңбегім. Сондықтан сұрауы жоқ. Қорықпаңдар. Егер полиция келсе, ештеңе көрген жоқпыз. Үйге ақша əкелген жоқ деңдер. Түсіндің бе? Егер ақшаны біреу-міреу біліп қалса, менің жағдайым ауырлайды. Сондықтан ауыздарыңа ие болыңдар!

	– Еңбегім дегенің қайда?

	– Еңбегім. Бірақ оны ешкімге айтудың қажеті жоқ. Аман болсам, оралармын. Ұзаққа кетсем, кешір! Маған тек сенің кешірімің ғана керек. Бұлай өмір сүрем деп ойлаған жоқ едім. Осылай болды. Ағысқа қарсы жүзе алмайтын əлсіз болып шықтым. Кешір!

	Содан бері бірнеше күн өтті бала жоқ. Кəбира сандығын ашып қарап, шошып кетті. Қатталған доллар.

	– Ой, соры арылмаған, сорлы басым. Бұл тағы бір нəрсеге ұрынған екен ғой. Мынаны не істеймін? Полицияға апарып беремін бе? Ешкімге тіс жармаңдар деді. Енді мынаны не істеймін... Кəбира буын-буыны босап, орнынан тұрды. Қолындағы ораулы ақшаны қайда жіберерін білмей дағдарды. Осы қу қағаз үшін дүние тасталқан болып, адамзат бай-кедейге бөлініп, екі жарылып, адам адамның қанын ішін жатқанын ойлап, тұла бойы түршікті. Құдайау, мұңсыз да күнімізді көріп, дəурен сүрген едік қой! Тіпті, ол кезде ақша жоқ деп ойланбайтын едік. Сонда сол заман мен мына заманның айырмашылығы неде? Заман жаман емес, адам жаман дейтін кезең осы ма? Қарап отырсаң адамның пиғылы өзгерген. Ешнəрсені қанағат тұтпайды. Есіл-дерттері баю. Соның бірі өзінің баласы! Жан қинап жұмыс істегеннен гөрі, қылмыс жасап, оңай ақша тапқысы кепті. Онысы кімге бақыт əкелді десеңші! Жалғыз қалған анасына ма... Қарындасына ма?! Əй, қайдам! Кəбира қолындағы түйіншекті сандыққа қайта салып, ауыр күрсінді.

	Ол күнде кешкілік басы жастыққа тигенде, өзі бүкіл өмірін өткізген ауылын ойлайтын. Күйеуі Ақберді тракторшы, өзі сауыншы, кеңшардың бір белді мүшесі еді. Ақберді екеуі бір ауылда туып, бір ауылда өсіп, бір-бірін сүйіп қосылды. Олар көпке дейін шарлы шаһарды да көрмеді. Аласа жертөледе тұрып-ақ өздерін ең бақытты жандар сезінетін. Сол үйлері өздеріне сəн-салтанатты сарайдай көрінетін. Ақберді ішімдікті аузына алмайтын, темекі тартпайтын, қолы қалт етсе, от басына оралудан өзгемен ісі жоқ еңбеққор жан еді. Кейін ғой, қалаға келген соң бұзылғаны...

	Ал балаларын қалай жақсы көретін еді. Бір күн көрмесе тұра алмайтын. Кəбира сиыр сауудан кешігіп келсе, қолдан келген өнерін салып тамақ істеп қоятын. Əкелерінің тамағын, əсіресе, балалары сүйсіне ішетін. «Ой, дəурен-ай десеңші, сол сыз иісі арылмайтын жер үй жер үстіндегі жұмақтай көрінетін. Əлі күнге ойласа, жүрегін қимастық кернейді. Құдай-ау, сүйген жарымен, сүйікті балаларымен өткізген сол күндері көзден бір-бір ұшты ғой... Ол кезде ертең қалай өмір сүреміз деп ойламайтын. Ол жастығы ма, əлде елжұртты ертеңіне сендіріп қойған үкіметтің мықтылығы ма?! Оны осы күнге дейін білмейді. Есінде қалғаны – беріректе көршісінің баласы біреулермен төбелесіп, екі жылға сотталды. Кəбира сонда оған ілесіп, облыс орталығын көрді. Екеуі артынып-тартынып, түрмеге барды. Сол күні кешке дейін аяғынан сарсылғандары əлі есінде. Неге екенін түрме бастықтары кездесуді кешіктіре берді. Ақыры кешке қарай ғана баласын көрген Салқын шыққан соң да өксігін бас алмады. «Азып кетіпті. Тұла бойы көк ала. Ұрады ма кім білсін, айтпайды деген». Ақыры сол бала түрмеден қайтпады. Сол іштегілермен төбелесіп, жылына жыл қосып алды. Кейін сол түрмеге Бұқардың арқасында өзі де талай барды. Кім білген өгізге туған күн бұзауға да туатынын. Бұл да талай жылады. Есік түрткендей болды. Орнынан тұрып, есікке барған Кəбира:

	– Бұл кім? – деді.

	– Апа, мен ғой.

	– Ақмаралмысың?

	– Иə, ашсаңшы!

	Беймезгіл уақытта келген қызының жүрісінің тегін емесін сезген шешесі абдырып есікті ашты. Қолына сəбиін көтерген қызы ішке енді.

	– Жайшылық па?

	– Қалай жайшылық болады. Шыдамның да шегі бар. Шыдап болдым. Енді көрмегенім сол үй болсын. Құдай-ау, қызының бақытсыздығы да қуаныш əкелгені ме, Кəбра шынымен қутыңдап қалды. Жұпар исі аңқыған сəбиді көтеріп алды. Осы баланы еркін сүйе алмай қор болған. «Ойбай, тиме, сен түгелі өзіміз де сүймейміз» деп адуын құдағайы жолатпайтын.

	– Мейлі, өзің солай шешсең болды, – деп баланы келесі бөлмедегі кереуетке жатқызып, шешіндіре бастады. Бір түрлі үйі толып, баяғы бір бақытты шақтарын елестеткендей, Кəбира күліп тұрып, күрсінді.

	– Əлгі жалғыз, тағы жоқ. Тағы бірдеңеге ұрында ма деймін.

	– Қойшы апа, бала емес қой, келер.

	– Əй, қайдам, жүрегім бір сұмдықты сезгендей қорқа берем.

	Өмірі түрмеде өтетін шығар.

	– Өмірдің түрмесінен, о жақтың түрмесі жеңілдеу болса ше, апа?

	– Қой атама, бір күн болса да бостандықта жүргенге не жетеді!

	– «Аузы қисық болса да бай баласы сөйлесін» деген заманда Бұқан сияқты ер көңіл жігіттерге кеудесін көтеріп, ешкімге бас ұрмай өмір сүру оңай емес, апа!

	Біреу ауыстырып жібергендей тақылдап тұрған қызына жел бітірген не екендігін білмей дал болған Кəбира басын изеді.

	Ақмарал күйеуге шыққанға дейін банкіде менеджер боп қызмет істеп, алғырлығымен көзге түскен. Күйеуге шыққан соң, ана көкдолы енесінің пысы басып, жүнжіп сала берді. Соңынан қалмай күйдім-сүйдім деп жүрген күйеуі де шешесінің алдында əлсіз болып шықты, мұны қорғаудың орнына ,бір үйлі жанның қолшоқпары болып алды. Өстіп əбден қорлық көріп жүрген Ақмаралға ағасының іздеп келуі, онымен де тұрмай қомақты қаржы беріп кетуі қанат бітіргендей. Ағаң неге келді деп сүліктей қадалғандарға сыр білдірмеген ол, баласын киіндіріп, дымын білдірмей, сол үйден біржолата кетіп қалған.

	– Апа, енді бұрынғы Ақмарал жоқ. Жұмысқа шағамын, мына немереңізді бағыңыз. Енді қорлық өмірге көнбеймін. Ертеңнен бастап көлік жүргізушінің курсына жазылып, несиеге көлік аламын. Реті келсе, бұдан əрі өзім ақша табуға тырысамын.

	– Бөпең жас емес пе?

	– Қайдағы, бірге толды. Енді өлмейді.

	– Аналар іздеп келсе қайтеміз.

	– Келе берсін. Енді ол үйдің есігін қайтып аттап баспаймын. Қызының неге болса да тəуекел еткен түрін көріп, Кəбираның көңілі бітіп қалды. Бірақ бұл неге аяқ астынан желікті деген сұраққа жауап таба алмады. Өзі де қызына ашылмады. Бұқар сол кеткенен мол кетті.

	* * *

	Ақмаралдың есінен сол күн кетпейді. Артынан іздеп келген ағасын шығарып салып үйіне кіргенде, екі кемпірдің өсегі қызып жатты.

	– Сенің келініңнің төркін жағы төгіп тұр ғой. Біздікінің дымы жоқ. Сотталып жүрген сотқар ағасы бар. Сол келіп тұр. Ибай-ау мына тілі шықпаған балаға əкелген бір түйір ойыншығы болсайшы...

	– Əй, төркінінде тұрған не бар?.. Ең бастысы алған адамың дұрыс болсын. Келінің жақсы ғой, біздікін айтпа, көкбет, ə десең мə дейді. Бəріміздің аяғымызды бір етікке тығып отыр. Аузымызды ашсақ, ылғи қайыршы, бүйте берсеңдер, əке-шешеме кетіп қалам деп, кедейлігімізді бетімізге басады.

	– Ау, өйтіп кергіген келінге кете бер демейсің бе?

	– Қалай айтамын. Баламның да жұмысы жоқ. Соның əкесінің барып кел, алып келінде жүр. Аямай жұмсайды, бірақ беретін ақшасы мардымсыз.

	– Күнкөріс қиын. Қилы-қилы кезең болды ғой. Баяғыда колхоздың қырманында істеп, бала-шағамызды асырап едік.

	– Біздікі кет десең де кетпейді. Қайда барады. Ағасының түрі анау, қаңғып жүргені. Шешесінің жартымсыз зейнетақысы кімнің жаламына жұқ болсын. Құтыла алмай отырмыз! Бəрібір, төркін жұртыңның ауқатты болғанына не жетсін!

	Ақмарал тас түйін болды. «Сөз сүйектен, таяқ еттен өтеді», артынан іздеп келген бары да, нары да, жалғыз ағасын үйіне кіргізіп, бір аяқ шай іш деуге жарамаған енесіне ызаланып, жарылып кете жаздап кіргенде, кемпірдің өзін сыртынан даттаған сөзі қамшы болды. «Болды, жетер осы қорлағаның!» Ол түптегі аядай қараңғы бөлмеге келіп, ұйықтап жатқан сəбиін тастай етіп киіндірді. Өзінің іске жарайтын көйлек-көншегін қол сөмкесіне салып, сампылдасып отырған кемпірлердің жанына өтті де, қол арбаға баланы салып, шешесінің үйіне беттеді.

	Анадай жерге барып артына қайырылып қараған келіншек етегі елпі, жеңі желпі болып салысқан үйде жылт етер жылу қалмағанын сезгенде, аяғы-аяғына жұқпай ширақ адымдады. Қайрат екеуі колледжде танысқан. Қара торының əдемісі, талдырмаш денелі, мақпал шашты, қара көзі жаудыраған Ақмарал көп жігіттің назарын аударғанымен, үнемі күлдіріп жүретін Қайратты жанына жақын тартқан. Соны ұнатқан. Ұнатқан дегені бер жағы, есіл-дерті сонда, ғашық болған. Екеуі жұбын жазбай оқуларын бітірді. Есеп жағына епті Ақмарал жанар-жағармай стансасына оператор болып орналасты. Табысы да жақсы болды. Көліктеріне май құюға келіп, қыздың жанынан қылжақтап кетпей қоятын бозбала да жетерлік еді. СТО-ға механик болып орналасқан Қайрат жұмыс уақыты бітісімен, осы стансаның жанынан шықпай, қызды қызғанып, аяғын аттап бастырмады. Ақыры екеуі үйленіп тынған. Қыз байғұс алдында аюдай арқыраған енесінің барлығын қайдан білсін?! Бір елді қуантып, жалғыз анасын суалтып, келін деген атаққа ие болды. Қайрат құда түсем дегенде, қыз өзінің жалғыз ағасының түрмеден отырғандығын, анасының құда күтіп, қыз ұзатуға шамасының келмейтіндігін айтқан. Бірақ жүзіктің көзінен өткендей, пісіп тұрған жүзімдей қыздан айырылып қалудан қорыққан жігіт ойланбастан «алып қашам, тек келіссең болды» деп деп табандап тұрып алды. Үйдегі анасының «ол не деген, қадірі жоқ, құны жоқ, қыз бола ма, əкесі болмаса, шешесі бар емес пе, алдынан өтпейміз бе?» деген ызғарын қызға айтпай бүгіп қалған.

	Бір күні жұмыстан кеш шыққан қызды машинасына мінгізіп алып, ақ пен қызылдың арасында үйінен бір-ақ шығарған. Келін болып түскен соң, енесіне оның түнгі кезекке баратыны ұнамады. Күйеуі де ұрыс шығарды. Сонымен екеуі екі жақтан мүжіп, қолы ақшадан кетпейтін жұмысынан шығуға мүжбүр етті. Содан бастап Ақмаралдың оларға толық тəуелді өмірі басталды. Сүйгенім де, сүйенерім де осы деген Қайрат анасына қарсы бір ауыз сөз айта алмайтын жасық болып шықты. Үйде анасының ақ дегені ақ, қара дегені қара. Үй ішіне үстемдігін əбден орнатып алған енесі келінге итаяқтан сарсу ішкізді. Отырса опақ, тұрса сопақ, не істесе де жақтырмай жер-жебіріне жететін енесі Қайрат пен екеуінің арасындағы махаббат сезімінің аз уақытта күлін көкке ұшырды. Аяғы ауырлап, енді өзінің емес, сəбиінің жағдайын ойлаған Ақмарал осындай тозақ өмірге көніп жүрді. Бірақ соңғы кезде Қайрат үйге қонбайтынды шығарды. Ұялы телефонына звондаса, өшіріп тастайды. Осындай іші қазандай қайнап жүргенде, енесінің жалғыз ағасын ит екен, кісі екен демей, үйіне кіргізбей жібергені шымбайына қатты батты. Осы арада ішектей созылған шыдамы да шорт үзілді. «Мұндай итшілік өмірден, күйеусіз-ақ өтейін» деген тас-түйін шешімге келді. Үрпиіп есік аузында тұрған анасына:

	– Мен бір жолата келдім, – деді.

	– Қой, қайдағын айтпа, ашуымды басқанша десеңші, – деп шешесі бəйек болды.

	– Апа, ең болмаса, мені сен түсін. Бəрімізді қорлап, басымызға шығып болды. Енді төркіні төгіліп шалқыған бай келін тауып алсын. Ана баласы да бұзылды. Үйге қонбайды. Шешесі төпелеп, ірік-шірік деп отырған соң, оның да көңілі басқаға ауған шығар. Мен болдым. Бұқан қайда?

	– Білмеймін, саған соқты ма?

	– Соқты. Жалғыз бауырыма үйге кір, төрге шық, – деп те айтпады ғой.

	– Оған бола ұрыс шығарып қайтесің...

	– Апа, осы сен емеспісің көн-көн, алғашқы кезде ондай-ондай болады деп, əбден мойыныма мінгізген. Олардың бізден несі артық? Мен енді ешнəрсе тыңдағым келмейді. Ол үйге қарай аттап баспаймын.

	Ақмарал төркініне кетіп, балпанақтай ұлды алып кеткенімен, артынан іздеп барып, үйге қайт, ашуыңды бас дейтін жан болмады. Кəбира осындай бір алдан өту болмас па екен деп, алаңдаумен күн өткізді. Бірақ құтылғанына қуанғандай, жігіт жақтан сыбыс білінбеді. Бұл кезде ағасының істі болуымен, соның соңында басын қатырып жүрген Ақмарал да өткен өмірін біржолата жауып тастағандай, күй кешті. Ағасымен соңғы рет кездесуге барғанда «Марал, ешнəрсе көрмедім, білмедім – бір сөз. Мен ұзаққа кететін болармын. Өз күндеріңді өздерің көруге тырысыңдар. Апам саған аманат. Мені кешір, екеуіңнің алдыңнан миллион рет кешірім сұраймын. Хош» деген хатын алды. Өзімен кездесуге рұқсат бермеді. Жылай-жылай күн өткізген Ақмарал қорғаушыдан ағасының ұзақ жылға сотталғанын естіген соң ғана, ешбір амал жоғын біліп, күдерін үзді. Онсыз да жүрегі нашар анасына ағасының қылмысының мəн-жайын айтқан жоқ. «Талай көп жылға сотталғандар шығып жатыр. Аман болса шығар» деп жұбатты.

	Бір күні ел ұйқыға кеткенде, сандықты ашып, ағасының қалдырған ақшасын санады. Жиырма мың, өзінің қолына ұстатып кеткен бес мың доллар бар. Сосын газеттерден хабарландыруларды қарап, бір сауда павильонының сатылатындығын оқып, телефон нөмірін жазып алды. Ертеңіне іздеп барып, жұмыс істеп тұрған шағын дүкен екендігін көрді. Ағасының қорғаушысы болған Қорғанды жұмысынан алып келіп, дүкеннің барлық құжаттарын, сертификатын көрсетті. Екеуі нотариальдық конторға барып, құжаттардың түпнұсқасының заңдылығын тексерді. Бəрін болған соң, қыз дүкеннің қожайынмен саудаласып, іші вагон, сыртын кірпішпен қаптаған шағын павилонды он бес мың долларға сатып алды.

	Қорғаушының «ақшаны қайдан алдың?» деген сұрағына.

	– Жанар-жағармай стансасында оператор болып екі жыл жұмыс істегенде жинадым. Күйеуімнен тығып, осы ақша үшін ажырасып кеттік, – деп жауап берді.

	Сонымен Ақмаралдың бизнестегі жаңа өмірі басталды. Ол тынымсыз жүгіріске түсті. Дүкенді азық-түлікпен өзі қамтамасыз етіп қоймай, бір мезгіл сауданы өзі жасайды. Барлық есеп-қисапты өзі бақылап, кіріс-шығысты өзі жүргізеді. Үйіне түннің бір уағында келіп құлайтын қызын аяғанымен, шешесінің қолынан келетіні оның бір жастағы сəбиін бағып-қағу ғана. Соның өзі бұрынан ыңқыл-сыңқылы бар кемпірді жүдетіп бітті. Шешесінің қажыған түрін көрген қызы:

	– Апа, шыда, енді аз күнде көлік сатып аламын. Орыстар доверяй но проверяй дейді. Сауданың əрбір тиынын үнемдеп, əркімнің қалтасына түсіп кетпеуін бақылап отырмасаң, жұмыс жүрмейді. Қазір адал адам жоқ, бəрі де бір-бірін алдап, қалтасын қалыңдатуды ғана ойлайды. Сондықтан өзім жүрмесем болмайды. Аздап қор жинап алған соң, Нұрымды бала бақшаға береміз, Бұқанның басын қарайтамыз, – деп дем беріп қояды.

	Қыздың еңбекқорлығы зая кетпеді. Бұрын жүрмей тұрған шағын дүкеннің саудасы гүрлеп жүрді. Аз уақытта айналасындағы жерді жекеменшікке айналдырып алған ол, қосымша құрылыс жүргізіп, қызыл кірпіштен кеңейтіп, бір жағы өндірістік тауар, бір жағы азық-түлік болатын супермаркет ашуға рұқсат алды. Рұқсат алып алды деген бер жағында ғана айтылған сөз, Ақмаралдың кірмеген тесігі қалмады. Əйтеуір күнделікті саудадан түскен қаржысын беріп, бір бума қағаздарына қол қойдырып алды. Айналасы бір жылда көтерілген көрнекті сауда орталығы осындай жанкешті еңбегімен тұрғызылып, жұмысы жүріп кетті.

	Супермаркетін ашып, алғаш келушілерін қабылдап жүрген Ақмарал жанына шашы жалбыраған сары қыз ерткен Қайраттың салонға кіргенін көріп, əдейі қарсы жүрді. Дүкеннің аты «Нұрлы», мұны жалғыз баласы Нұрымға арнап атаған. Арада аттай екі жыл өтсе де, балам бар деп, бір соқпаған қатыгез əкенің көзіне қарағысы келген Ақмарал жанына барып бір-ақ тоқтап:

	– Кіріңіздер, қалауларыңызды қараңыздар, – деп дауыстады. Шарлы қалада кімінің немен айналысып, не ашып, не жауып жатқанын білу қиын. Шешесінің «бір күні қаңғып өзі келер» деген сөзінен шыға алмаған Қайрат супермаркеттің киімін киіп, өзі де құлпырып кеткен Ақмаралды тани алмай қалды.

	– Иə, бұл менмін. Мынау – менің дүкенім. Нұрымның құрметіне «Нұрлы» деп атадым.

	– Ақ... ма ...рал! Сен мұнде не істеп жүрсің?!

	– Айттым ғой. Бұл менің дүкенім.

	– Мүмкін емес...

	– Немене, шешеңнің айтқанына еріп, менің қолымнан түк келмейді деп ойлап па едің? Менің төркінім бай емес, оның есесіне қазір өзім баймын. Солай деп шешеңе айта бар!

	Сұп-сұр болып кеткен күйеу жігіт жанындағы қалыңдығын итермелеп, дүкеннен тезірек шығуға асықты.

	Ақмарал біртүрлі жеңілденіп қалды. Талай-талай сөзді уақытында айта алмай, есесін кетіріп алғанына ылғи өкінетін. Ондайда «үлкенді сыйла, алдынан кесе өтпе, сөзін кешіре сал» деп тым бұйығы етіп тəрбиелеген анасына ренжитін. «Бұл тəрбиең дұрыс емес, адам өзінің басын өзі қадірлеп, өзінің қасиетін өзі қадірлей білмесе, өзге өз дегенін істейді. Сондықтан дұрысты дұрыс, бұрысты бұрыс деп, көзге шұқып айта білу керек. Мінезсіз адам мінсіз адам деген ұғым қате» дейтін оған.

	Өз кабинетіне кірген Ақмарал жанын жеген жалғыздығын сезінгендей, көзіне келіп қалған жасын сүртті. Жалғыз ағасы түрмеде қайтыс болғанан бері, ол жиі жылайтын. Анасына көрсетпей, түні баласы көпшігін құшақтап еңіреп шығатын кездері басым. Оның қазіргі бар арманы – өмірден шалыс басып, қыршын кеткен ағасының басын қарайту. Жазға дейін ақша жинап, жаз шығысымен басына күмбез тұрғызып тастағысы келеді.

	Үйіне кештетіп оралып, есік алдына машинасын қойған Ақмарал есігінің сыртына таяп келгенде, іштен күбірлеген дауыс естіді. Есікті аша беріп, өзін əбден мезі қылған енесінің үнін есітіп, жиырылып қалды. «Ұятсыздар, баласы, бүгін мұны дүкенін көрген соң, аяғына жығыл, жаздым, жаңылдым деп, алып кел деп жіберген екен ғой. Көресің енді менің желкемнің шұқырын» деп ойлады. Нұрымның алдына ойыншық үйіп қойған енесінің бұрынғы адуын бет-бейнесін біреу қолмен сыпырып алғандай, бет-ауызына жымысқы күлкі үйіріліп, орнынан ұшып тұрды.

	– Ой, жаным-ау, əбден жүдеп бітіпсің ғой. Ақша табу оңай ма, мына бала құдағайды да шаршатқан екен, – деп мəйпеңдеп, Ақмаралдың бетінен сүюге ұмтылды. Ақмарал оның қолын қақпалап, ішкі бөлмеге өтті.

	– Шаршаған болар, – деп шешесі бəз-баяғы жұмсақтығымен жуып шайып.

	Бөлмесінде бірталай болып, киімін ауыстырып шыққан Ақмарал енесіне тіктеп қарап:

	– Сізді кім шақырды?! – деді. Сосын өзі жауап берді.

	– Менің байлығым ба? Мен оны мына алақаныммен, маңдай теріммен жасадым. Оған сіздердің ешқандай қатыстарыңыз жоқ. Осы кезге дейін бізді іздемеген едіңіздер. Балаң бүгін дүкенімді көрген соң, бар аяғына жығыл, ол байып кетіпті, деп жіберген екен ғой. Менің мына бір жапырақ баламнан басқа ешнəрсем жоқ уақытта, сіздерден естімеген сөзім жоқ. Жалғыз ағам артымнан іздеп барғанда, төрге шығарып, бір кесе суыңды беруге жараған жоқсың. Сендер соның бəрін ұмытқанмен, мен ұмытқан жоқпын. Сендерден көрген қорлығымды ешуақытта ұмытпаймын. Балаңа айта бар, мен əлдеқашан айырылам деп арыз беріп қойғанмын. Ол қашып жүр. Менен емес, балаға алимент төлеуден қашып жүр. Мен ондай көлеңкесінен қорқатын қорқақтардан балама алимент алмаймын. Өзім өсіремін. Енді жолыңыз болсын! Басқа айтарым жоқ! – деді де, бұрылып кетті.

	– «Жуастан жуан шығады» деген осы, «мынау енді бізге қатын болып қарық қылмас» деп долданған енесі алды-артына қарамай, шыға жөнелді.

	Жаз шыға Ақмарал ағасының басын қарайтуға кірісті. Шырақшының қасындағы екі құрылысшыны алып, қызыл кірпіш пен ақ кірпіштен араластыра өріп, төрт құлағын айшықтап тастаған мазарды көрсетіп, менің ағама да тап осындай қоршау салып беріңдер деп тапсырыс берді. Əбден қолы үйренген құрылысшылар бас-аяғы жиырма күнде тұрғызып болған бейітке қара граниттен құлыптас орнатып, ағасының суретінің астына «ескерткіш орнатушы анасы, қарындасы» деп жаздырды. Анау өзі көрсеткен төрт құлақты, ортасына күмбез көтерген бейітпен бірдей болып шыққанымен, айналасына қоршайтын шынжыры ғана жетіспейді екен. Оны Ресейге қатынайтын коммерсанттарға заказ беріп алдырған қыз, анасына бейіттің құрылысының барлығы біткен соң ғана көрсетуді ойлады. Ақыры бас-аяғы екі жетінің ішінде келіп жеткен шынжыр қоршау да орнатылды.

	Жұмыстан өте шаршап оралған Ақмаралдың баласына да, анасына да қарауға мұршасы келмей, құлады. Тек көзі ілініп бара жатып:

	– Апа, бүгін Бұқанның басын қарайтып болдық. Ертең апарамын, – деді.

	Түнімен көз ілмей, таң сəріден қамырын ашытып, жеті нан пісірген анасы, бар тəуір киімін кереуетінің үстіне шығарып, дайындап тас-түйін отыр екен. Баласымен кездесуге бара жатқандай, соншама дайындалған анасына таңдана қараған қызы:

	– Тым ертелетіп тұрыпсың ғой. Мен дүкенге нан түсіріп барып барамын. Жеті наныңнан қыздарға да ала кетейін. Ол ертеңгілік шайын ішісімен, тəтті ұйқыда жатқан ұлының маңдайынан иіскеп, жүгіре жөнелді.

	Терезе алдына барып, машинасын от алдырып, əйнегін сүртіп жүрген қызына қараған Кəбираның оған қолыңнан түк келмейді, жасықсың, пысық емессің деп талай ұрысқаны есіне түсті. Ал қазір, өзінің жұмсақ мінезін жұлып тастаған оташы сияқты бет қаратпайды. Əбден көңілі қалған болар, күйеуіне де, оның отбасына да бір жібімей қойды. Қайта ширатылып, күн сайын қайраққа жанылған пышақтай өткірленіп, өз бетімен өмір сүруге əбден үйреніп алды. Қайтсін-ай, тағдыр маңдайынан сипамаған соң, тастай қатып қалды ғой. Бір жағынан өзінен басқа сенетін де, сүйенетін де жанашыры жоғын сезеді. Күн демей, түн демей еңбек етті. Мектепте алғыр, əсіресе, матиматика сабағынан зеректігімен танылған ол есеп-қисапты дөңгелентіп алып кетті. Тіфə, тіфə, Құдай тіл-көзден сақтай көрсін. Қазір өз тағдырына өзі би, өзі қожа дəрежеге жетті. Сонда да жалғыз өзіне қиын ғой. Жатса-тұрса жалғыз қызының тілегін тілеп, жұмыстан сəл кешіксе, жаны мұрнының ұшына келетін байғұс шешесі, оның тынымсыз тірлігіне де үйренді. Қызының ойына алған ісі ағасының басын қарайту болатын. Оған да Құдай жеткізді. Терезеден көз алмай машина қозғалғанша қарап тұрған Кəбира көзінің жасын жаулығының ұшымен сүртіп, пысылдап ұйықтап жатқан немересінің қасына барып қисайды.

	Түс мезгілінде ғана оралған Ақмарал немересін киіндіріп, өзі малынып киініп есік алдында жүрген анасын отырғызып алып, жолдан базарға соғып, гүл алды.

	Жаздың жарқыраған күн шуағы. Күн жылынғалы қала көк торғынға бөленіп, ерте көктемнен ағаштар гүлдеп, қар қалың түскен жерлердің ұзақ жатқан балшығы кеуіп, тас жолдың маңайы шаңдатып шыға келген.

	– Жаз шықса болды, топырақ борайды. Биылғы жаз мүмкін жаңбырлы болар. Бүгін тіземнің басы сырқырап жүргізбей қалды, – деген Кəбира екі тізесін уқалады. Қалаға келгелі алпысқа келген кемпірлердің жүздері жылтырап, жасын бермей, жалтылдап жүргендерін көргенде Ақмарал, жасынан бұрын қартайып, қазірдің өзінде жетпісті беріп тұрған анасын аяйтын. «Бұл байғұсқа жалғыз баланың қайғысы батып кетті ғой, сосын өмір бойы былай тартса былай, олай тартса олай жетпейтін жоқшылық діңкəлетті.»

	– Апа, сені курортқа жібергім келеді. Бір дем алып кел! – деді жолдан көз алмай келе жатқан қызы. – Бұқанның басын қарайтып болдым, енді сені дем алдырып, денсаулығыңды түзеуім керек.

	– Сонда балаға кім қарайды?

	– Дым да қылмайды. Бір он бес күнге қарамағымдағы қыздар бағады.

	– Қой, ойбай, танымайтын біреуге, тумаң емес, туысқаның емес, жалғыз баланы бақтырып... бір нəрсеге ұшырап қалар.

	– Қойшы, апа, айлығын берсем, күні бойы дүкенде сарылып тұрып сауда жасағаннан гөрі, үйде тыныш отырып, бала баққан артық емес пе?! Саған дем алу керек. Ана басқа кемпірлер құсап, сен де аяғыңды емдет, ванна қабылда.

	– Олар байлар ғой. Ақшаларын қайда жіберерін білмей жүрген.

	– Құдайға шүкір ендігі сен де жарлы емессің!

	– Апа, Бұқар қалдырған ақшаны жинап, басын қарайтуға жұмсадым. Міне, есеп-қисабы!

	– Құлыным-ау, мен сенен есеп сұрамаймын ғой. Еңбегім деп еді. Өзінің еңбегі өзіне мазар тұрғызуға жараса жарады ғой.

	– Мен ағамның алдында қарыздар болып жүргенмін. Өз ақшасын өзіне жұмсадым.

	Сыртынан қоршалып тасталған қорымға жұма күні келушілер көп екен. Шешесін жетектеген Ақмарал неше түрлі үлгімен тұрғызылған қорымның ішін аралай жүріп, ағасының анадайдан көзге ұрып тұрған мазарына жақындады. Жерге түскеннен бері көрмеген Кəбира көзге ұрып тұрған бейіт үйін көргенде, өлгені тіріліп, өшкені жанғандай дауыс шығарып жылады. Көкірегінде шер болып қатқан сағынышы мен қайғы-қасіретін төгіп жеңілденіп қалсын дегендей қызы да үндемеді. Қолтығынан сүйеп, ұзынша орындыққа отырғызды. Қолындағы гүлін қойды.

	– Бұл дүниеге сыймай кеткен қарғам-ау, жатқан жерің жайлы, топырағың торқа болсын! Не айтайын, сені Құдай кешірсін. Адамға жəбір көрсететіндей, арамдығың жоқ еді. Бір адастың да, дұрыс жолға түсе алмадың ғой, жарығым! – деп жылады кемпір. – Қалған жерде, алдыңнан жарылқасын. Басыңдағы үйің құтты болсын. Артыңдағы жалғыз бауырыңа шапағатыңды тигізіп, аруағыңмен желеп-жебеп жатқайсың, құлыным! Бақи дүниедегі үйің ешкімнен кем болмай, ешкімге бас игің келмейтін кеудеңе сай болыпты ғой, жалғызым! – Кəбира топырақ салды.

	Қара мрамор құлыптастың ортасындағы сурет Бұқардың мектеп бітіретін жылғы түрегеп тұрып түскен сүреті екен. Қара торы, бұйра шашты жас өспірім күлімсіреп тұр. Баласының алаңсыз тұрған албырт шағына қарап, ана тағы бұзылды.

	– Ой, арысым-ай, алды-артын ойламаған, аңғалым-ай, бұлай боларын кім білген!

	– Апа, ауырып қаларсың, көп жылама. Енді бізді ойла! – көз жасын əрең тиған Ақмарал анасын құшақтады.

	– Шүкір ғой, жаным, шүкір ғой. Артыңда қарлығашың болмаса, осылай басыңа кім ескерткіш тұрғызып, кім қадірлейді?! Көзімнің жасы далаға, – деп анасы сабасына түсті.

	Жандарынан өте берген жас келіншек қалт тұрып, андайдан көзге ұрып тұрған, көрнекті мазарға жақындап келді де, амандасу ишаратын жасап, сосын құлыптасқа үңілді. Бұл Бұқар жəрдемші болатын шопанның қызы – Жұмаш. Бір сəт үңіліп тұрып, ернін жыбырлатты. Жүзінен қатты қобалжу білініп, Ақмаралға:

	– Сенің ағаң ба? – деді.

	– Иə.

	– Неден қайтыс болды?

	– Ауырды.

	– Иманды болсын. Бала кезімде кездескенім бар еді.

	– Сіз қай ауылдыкі боласыз?

	– Ол ауылдан көшкелі қашан...

	Келіншек алда кеткен күйеуін қуып жеткісі келгендей, шапшаң басып ұзай берді. Жан дүниесі жылап барады. «Бəсе, жарық дүниеде жоқ екен ғой. Əйтпесе бір кездесер едік қой. Өзінің жүрегінде алғаш балауса сезімін оятып, ұзақ жылдар бойтұмардай сақтап жүрген аяулы бейнесін көрмейін деген жерінен көргенін қарашы. О, қу дүние!»

	– Бұл кім екен-ай, кім болса да танитын болып тұр ғой. Ой, Құдай-ай, артында бір шарана да қалмады-ау. Ең болмағанда, орныда бар оңалар деп отыратын едік. Қайтейін енді, қарғам-ау, қайсы бірін айтайын. Иманды бол!

	Олар қайтар жолда тап Бұқардың басына көтерілгеннен аумайтын мазардың басына тоқтады.

	– Екеуінің салымы бір сияқты.

	– Иə, апа, осыны тұрғызған құрылысшылардың адресін шырақшыдан сұрап тауып алғанмын.

	– Бұл кімнің бейіті?

	– Бұл бір байдың баласы. Оны сен танымайсың.

	Ақмарал оның есімін ағасының сотында талай естіген. Қара мрамордан жасалған құлыптастағы сұлу жігіт жымиып күлімсіреп тұр. «Е, бақытты болуға ақшаң да көмектеспеген байғұсым, жас сұлудың обалына қалып, сен де жатсың қара жерде, саған алданған, менің аңқау ағам да жатыр жер астында. Қара жер барлығын теңестірер деген осы. Əдейілеп істемесем де, менің алаңғасар ағам мен сенің мол ақшаңа тұрғызылған үйің бір қалыптағыдай болып шыққан екен. Қайтем енді, жатқан жерлерің жайлі болсын», – деп күбірледі Ақмарал.

	– Е, қарғам-ай, байы не, кедейі не, бұл жерде бəрі бірдей. Бай, жарлы деген тек əшейін пендешілікте айтылатын сөз ғой, – деді шешесі бетін сипап.

	– Иə, солайы солай ғой... бірақ қазір барлық пəле соның айналасында болып жатыр ғой, – деп Ақмарал анасын қолтығынан демеп, машинаға беттеді.





ЖИЫРМАСЫНШЫ ТАРАУ


	КҮМБЕЗ



	Наурыз айының жаймашуағы көшеге жан бітіріп тұр. Жүріп тұрушылардың саны күрт өскен. Алғашқы жылымықпен ағаштардың жапырағы бүршік жарып, гүлдей бастады. Нұртас бос уақытында саябақтың ішінде серуендеп, көңіл күйін сейілтетін. Бүгін де əлі қосылмаған су бұрқақтың жанынан өтіп, ұшар биікке бекітілген ел жалауына қарап тұрғанда, күтпеген жерден курстасымен бетпе-бет келіп қалды. Екеуінің де мамандығы – архитектор. Оқу бітірген соң хабарсыз кеткен. Тіпті, бір қалада тұратындықтарын білмейді екен. Нұртас ықыластана амандасты. Мұның басындағы бақытсыз жағдайларды естімеген Құлан үнемі бір-бірінен айырылмайтын жұптарды есіне сақтап қалғандай:

	– Ау, Нұреке, қасыңдағы сұлуың қайда? – деп əзілдеді.

	– Жалғыз серуендеуді ұнатамын.

	– Бұл саябақ көпшілікке жасалған қамқорлықтың бір нышаны.

	– Мен де солай ойлаймын. Тарихта билік басындағылардың аты осындай халық үшін жасаған игілікті істерімен артында мəңгіге қалған ғой.

	– Мысалы, Париждегі Эфиль мұнарасы, Қытай қорғаны, Египеттің пирамидалары, Тəжмахал, өзіміздің Түрікстан шаһары ғасырлар бойы көне мəдени мұраны дүние жүзіне мəшһүр етіп келеді.

	– Біз сияқты сəулетшілердің бар арманы, сондай бір ескерткіш орнатып, оны тарихта қалдыру емес пе? – деді Нұртас, – бірақ кейде тауың қайтады. Қаланың жаңа мөлтек аудандарының жобасын жасауға қатысқалы, алғашқы үйлердің ажары мен безендірулері жаман болмағанымен, құрылыс барысында жобаның түпнұсқасынан ауытқып кетуден, көптеген олқылықтар жіберілуде. Прорабтар мен инженерлер:

	– Уақыт тығыз, үлескерлер мезгілінде бітіріп бермедіңдер деп, жағадан алуда. Кейбіреулер сотқа беруден тайынбайды, уақытында тапсырмағанымыз үшін, ақшасынан пайызымен қайырамыз, – деп ескертпелеріме көңіл бөлмейді. Таяуда құрылыс компаниясының президенті шақырды.

	– Еуропаның сəулетіне жетуге бізге əлі ерте. Ең алдымен басында баспанасы жоқтарды пəтермен қамтамасыз етуге тиіспіз. Сіздің біліміңізге, талғамыңызға шек келтірмеймін. Бірақ біздің жағдайды түсініңіз. Объектіні уақытында тапсыруымыз керек, – деп реніш білдірді.

	– Бəрі түсінікті. Бірақ қаланың көркі – осы үйлерден басталады. Қисық-қисық үй тұрғызсақ. Ол ертеңгі күні құлап қалып жатса, əр адамның тірнектеп жинаған тиын-тебені желге ұшпай ма? Кейін елдің бетіне қалай қараймыз? – деп мен де өз пікірімді дəлелдемекші болып табандадым.

	– Əзірге ешкімнен арыз түскен жоқ. Сондықтан жобадағы кейбір элементтер орындалмағаны үшін, жұмысқа қол байлау болмаңыз! – президент айттым бітті, кестім үзілді дегендей шорт кетті.

	Пəтер иелерінен миллиондап жиналған қаржының үйдің ажарын келтіретін детальдарға жетпей қалуына архитектор күмəнді, бірақ «жалғыздың үні шықпас, жаяудың шаңы шықпас» дегендей, оның шырылдаған жан далбасасымен санасып жатқандар шамалы. Осының шет жағасын күтпеген жерден кездесіп қалған курстасына айтып, шағынды.

	– Əрине, əрине, пікіріңе мен толық қосыламын. Нұреке, қызметің қайда?

	– Қалалық архитектурада. Өзің ше?

	– Мен облыстық акиматтың құрылыс бөлімін басқарамын. Пікірің ұнап отыр. Бізге қызметке келуге қалайсың?

	– Мен əзірге дайын емеспін. Кейін хабарласайық. Тұрғын үйлердің жобасын сызумен қатар, осы саябақтың ішінен жастарға арнап бір күмбез көтеріп жатырмын. Осында күн сайын келіп, соның құрылысын көріп кетемін. Сондықтан осы істі бітіргенше, нақты жауап айта алмаймын. Ұсынысыңа рақмет.

	– Сіз талантты сəулетшісіз ғой. Ойға алған ісіңді тындыратыныңа күмəнім жоқ. Сұлуыңа сəлем айт.

	Нұртас екі жағына көгал төселген тротуармен жүріп, қол дан ағызылған су арнасының үстінен өтетін көпірге келді. Енді сəл жүрсе Таңгүлі екеуі ақырғы рет кездесетін су бұрқағы. Түрлі суыққа шыдамды гүлдер өсіріліп, жасанды көгалдар төселген айнала құлпырып тұр. Балалар ойнайтын қалашықтың құрылысы да аяқталуға жақындап қалыпты. Саябаққа облыстың түпкір-түпкірінен тұрғындар ағылып келіп, оның көркінен лəззат алып жатады. Келешекте əрбір мөлтек ауданнан осындай демалыс орындары ашылып, сол аймақтың жас-кəрісі дем алатын мүмкіндік жасалса, нұр үстіне нұр болар еді. Сонымен қатар сауық-сайранға онша қызыға қоймайтын қала халқын осындай орындарда көңіл көтеруге, би билеп, əн салып, демалысын қызықты етіп өткізе білуге дағдыландыру да керек.

	Нұртас өзінің көкірегіне ұялаған махаббат күмбезіне осы саябақ ішінен орын іздеген. Мұнда келетіндердің жас шамасын зертеп жүргеніне де көп болды. Көбісі жастар, бір-бірін ұнатқан жұптар. Үйлену тойын жасап жатқан жас жұбайлар мұнда соқпай кетпейді. Олардың өзеннің үстінен өтетін аспалы көпірге құлыпты самсатып қойғандарын көрген бір қарияның сөзі есіне орала кетті.

	– Ой, Аллам-ау, мына не деген көп құлып? Мына көпірді біреу көтеріп кетпесін деп іліп қойған ба? – дегенде көптен күлкіні ұмытқан Нұртастың өзі мырс еткен. Бір жас келіншек:

	– Апа, бұл мына үйленіп жатқан жастардың махаббаты берік болсын деп салып жатқан ырымдары ғой, – деп түсіндірді.

	– О, Жасаған, естімеген елде көп деген. Оған қарап тұрған не бар, загске тұрмаған. Еш жерге құлып салмаған ата-бабаларымыз балалы-шағалы боп ұзақ ғұмыр сүрген. Бүгінде бүгін үйленсе, ертең айрылып жатады. Сонда мына құлыптарын алып кете ме?

	Үлкен ксінің пəлсапасы өте қызықты. Нұртас бір-екі айдан кейін орны босап қалған құлыптарды көз алдына елестетті. Оның орнынан басқа құлыптар салынады.

	Нұртастың осы саябаққа күніне бір рет келмесе, əлденесі ұмыт қалғандай көңілі елегізиді. Ал мамыр айында саябақтың су бұрқақтары іске қосылады. Кешке қарай түрлі əуендермен бірге атқылайтын су бұрқақтарының түнгі көрінісі тіпті, тамаша. Ол кезде саябақ ішінде серуендеушілерден ине шаншар жер болмайды. Жердегі жұмақ орны осы ара сияқты болып көрінеді.

	Осы демалыс орнына қатысты Нұртастың өз қиялы, өз арманы бар. Ол осының ішіне келіп дем алатын ғашықтар тəу ететін махаббат күмбезінің жобасын жүрегін жандырған сүйгеніне сағынышымен сызып, қиялында тербетті. Оның əлемде кездеспеген, ешкімнің қолы жетпеген жұмбақ түрін, өзінің сөнбейтін сезіміндей сұлу да, мəңгі сиқырлы ғажайып əуенін тапқысы кеп əуре сарсаңға түсті. Қияли күйде жүріп, бір кездегі аяулысының аққу бейнесін тірілтіп, бір-біріне іңкəр жандарды осы ескерткіштің жанында табыстыруды мақсат етті.

	Əр қалыңдықтың ақ мамықтай көйлегі мен басындағы желегін көргенде, оның астында Таңгүлінің таң ғажайып бейнесін көретіндей елеңдейді. Кеше бір жас сұлуды көргенде, жанарын аудара алмады. Қалыңдық шынында да сүйкімді екен. Жігітінің қолынан ұстап аяғын сəнмен басатын жеңілдігі, жалт етіп қарағаны, бір кездегі жан-тəнімен сүйген жанының қимас қылықтарын есіне түсірді. Бір кезде ақ көйлекті қыз ақ көбелекке айналып аспанға ұшып бара жатқандай көзінің алды бұлдырады. Басын шайқаған Нұртас өзінен-өзі қорықты. Шынымен Мəжнүн сияқты есімнен адасып кетсем қайтім?! Осы кез ұялы телефоны дыз етті.

	– Нұртас қайдасың? – деді Нұрила.

	– Саябақта.

	– Өзім де солай ойлағам. Келуге бола ма?

	Соңғы оқиғадан кейін Нұрилаға суынып кеткендей болғанымен, оның бойындағы нəрестесін ойласа, жібіп сала береді. Тергеушімен болған əңгімеден кейін оған деген ашуы тарқап, ақылы алға шыққандай.

	– Жақсы, тез кел, күтемін!

	Өзен жағасындағы орындыққа келіп отырған Нұртас жанына келіп отырған үш бойжеткеннің өзіне сұқтана қарағанын жақтырмай, əрірекке барып жайғасты.

	– Осы күні жігіттер қыздардан қашады...

	– Өзі сұлу екен.

	– Албина, сенің сұлу жігіттерден аузыңның салымы бар, айналдырып көрсейші.

	– Сөйлесетінге ұқсамайды.

	– Между прочем, мен бұл жігітті күнде көремін.

	– Онда басы бос болды ғой, – темекісін соза тартқан бойжеткен Нұртасқа сұқтана көз тікті.

	– Түу, қыздар, қараған сайын ғашық болып барамын. Қандай сымбатты. Темекім сөніп қалды. Анаған барып, тұтатып келейін.

	Қалған қыздар сылқылдап күлді.

	– Тұзақ құруға көшті.

	– Айып етпеңіз, тұтатып жібермейсіз бе? Нұртас қызға жалт қарады.

	– Тартпаймын.

	– Сізбен сөйлесуге бола ма?

	– Мен қалыңдығымды күтіп отырмын.

	– Кешіріңіз...

	– Оқа емес.

	Осы кез анадайдан көрінген Нұрила қолын бұлғады. Иығын қиқаң еткізіп, бойжеткен алыстай берді.

	– Қыздар айналдырып жатқанға ұқсайды. Нұрила Нұртастың бетінен сүйді.

	– Қызғанасың ба?

	– Əрине.

	– Не жаңалық? Айта бер...

	– Нұртас мен узиге түскенмін. Қыз балалы боламыз. Нұртастың тұла бойын ыстық қан жайлап кеткендей ду етті.

	Оның мына жарық дүниеде жақсылық бар дегеннен күдер үзгені қашан! Соның бəрін жоққа шығарғандай өмірге келе жатқан тіршіліктің иесі оның жан дүниесін жылытып, əп-сəтте көңілін көкке көтерді.

	– Нұрила, мен Таңгүліге арнап махббат күмбезін көтеріп жатырмын. Сен мені қолдайсың ғой.

	– Əрине, қолдаймын. Сосын қызымыздың атын Таңнұры деп қояйық. Таңгүлінің құрметіне. Ол да сондай сұлу болсын.

	– Тек қана бақытты болғай.

	– Нұрила, тойды кешіктірмейік. Мен солай шештім. Əйтпесе қызымызға не дейміз. Сен туған соң үйлендік дейміз бе?

	– Мен сені қатты сүйгендігімнен, ақымақтыққа барғаныма өкінемін. Бірақ, менің қолымды періштелерім қақты. Соған мың да бір шүкіршілік. Нұртас, мен сол оқиғаның алдында қаланың шетіне шығып, жаттығу жасағанмын. Сонда бос патронды қайта орнына салғаным есіме түсті. Сондықтан пистолет атылмаған. Сəбиіміз үшін менің ақымақтығымды кешір! Əрең деп қолым жеткенде, сенен айырылып қалғым келмеді. Мені де түсін... Мен саған өлердей ғашықпын...

	Нұртас Нұриланы құшағына тартты. Сəбиі соны байқағандай теуіп қалды. Тұла бойын тұңғыш рет əкелік сезім билеген жігіт:

	– Мəссаған, мына тентек əкесін тебеді ғой, – деп Нұриланың құрсағының сыртынан қолымен сипады.

	– Ол да біліп жатыр ғой.

	Саябақтан шығар ауыздағы орындықта қисайып отырған кісіге үңіле қараған Нұртас оның Жайлау екенін таныды. Қасында аузы ашық бөтелке. Анасының қазасынан кейін көріп тұрғаны осы. Əбден азып-тозған кəсіпкердің омырауы ағытылып, үстіндегі бір кездегі қымбат костюм-шалбары умаждалып, тарақ көрмеген бұйра шашы ұйысып қалған. Неге екенін Нұртас оны аяп кетті. Қасына барып сəл тұрды. Анау аузын ашып, мойынын қисайтып ұйқыға кеткен. Мына түрінде көшедегі қаңғыбастардан аумайды.

	– Нұртас, бұл кім?

	– Жай, таныс.

	– Жүрсеңші, кеш болып кетті.

	Тағдыр талқысынан байлығы да құтқара аламаған ескі танысын мүсіркегендей, терең күрсінген жігіт Нұриланы жетектеп, алға адымдады.

	* * *

	«Махаббат күмбезі» ашылатын сəтте Нұртас қатты толқыды. Қаладағы жастардың барлығы сол күні саябаққа ағылды. Ескерткіштің алдына жасалған сахнаға əншілер шығып, жастық, махаббат туралы əндер орындалды. Күн жып-жылы, үп еткен жел жоқ. Нұртас Таңгүліге оқ атылатын кештегі күннің сұп-суық салқындығын, улеген жел үдере соғып, қара ниетті қарақшының қылмыс жасауына жағдай жасағандай, айналаның түнеріп тұрғанын ойлады. Ал бүгінгі кеш тамылжып тұр. Сəулетші қобалжып, ескерткіштің мынау жиналған қара құрым халыққа қалай əсер етерін ойлап, бір орында сабыр сақтап тұра алмады. Ол жобаны қиялында туғызғанда, өзінің ғана кеудесіне сыймай бара жатқан махаббат мұңын, сағынышын, қайғысы мен қасіретін, арман мен аңсауын – бəрін ескерткішке сыйғызбақшы болған. Ол өзінің ғана жан-жарасының жаршысы болған дүниенің көптің талқысына түсетіндігін ойлап толқыды. Бір жағынан күмбез олардың талғамынан шыға ма, шықпай ма деген күдік кеудесін жайлап алды. Əркімнің де жүрегінде бір орындалмаған арманы, қолы жетпеген қиялы, ашылмаған сыры, айтылмаған мұңы болса, сол кем-кетігін толтырып тұратын бір керемет сиқырлы сезім дүниесін жасасам деген жігіттің арманы орындалды ма?! Сол сауалға жауап беретін сын сағат осы.

	Нұртас қатты қобалжудан жанына келіп амандасып жатқандардың да кімдер екендігін, не айтып жатқандығын естуден қалды. Бар ойы əзірге жасырулы қолтаңбасының пердесі ашылғанда, көрермендер қандай əсер алатындығының маңайында. Жүрегінің мəңгі алауын бойына біткен таланты арқылы өзгелерге ұқтыра алар ма? Ұлы сезімге қойылған ескерткіш оның ұлылылығын паш ете алмаса, елдің ынта-ықыласына бөлене аламайтындығын сезеді. Сол үшін де жаны жай таппауда.

	Алаңға жиналған жастар бір-бірін биге шақырып, билей бастады. Шенеуніктер жиналды. Бəрі Нұртастың қолын алып, құттықтауда. Жігіт жиналғандардың арасынан Таңгүлінің ата-анасын іздеді. Барып амандасқысы келді. Бірақ аяғы бір орынға желімделіп қалғандай, орнынан қозғалуға мұршасы жетпеді. «Жаным, Таңгүлі, сен жанбай жатып сөніп, саған ескерткіш орнатам деп ойлап па едім... Тағдыр бізбен қатал ойын ойнады. Біз одан жеңілдік. Сені ұмытпау үшін əлі де талай өнер туындысын тудырамын. Мынау соның бір ғана бөлшегі. Қолыма қалам алған сайын, сенің нұрлы бейнеңнің бір сəулесі соған сіңіп жатады. Себебі, менің мына жүрегім соғып тұрғанда, сенің де жүрегің соғып тұрады! Менің шырағым сөнгенше, сенің де шырағың сөнбейді!» деп күбірледі.

	Елбасы атындағы саябақта жастарға арналған күмбездің ашылуына арнайы концерттік бағдарлама дайындаған мəдениет саласының қызметкерлері ойын-сауықты қыздыруда. Бір кезде ортаға шыққан қыз бен жігіт Мұқағали Мақатаевтың «Махаббат диалогін» оқи бастағанда, жұрт сілтідей тынды.

	– Құс болып ұшып жоғалсам, не етер едің? – деді көгілдір көйлек киген ару.

	– Сені іздеумен мəңгілік өтер едім, – деген жігіттің даусы күмбірледі.

	– Отқа түсіп өртенсем, не етер едің? – деді қыз сыңғырлап.

	– Күл боп бірге соңыңнан кетер едім, – деді ер жігіт елігіп.

	– Бұлдырасам сағымдай не етер едің? – деді көрікті қыз күлімсіреп.

	– Жел боп қуып ақыры жетер едім, – деді сері жігіт көгілдір көкті қолымен нұсқап.

	– Қайғы əкелсем басыңа не етер едің? – деді сұлу күлімдеп.

	– Қойшы, сəулем, бəрін де көтеремін, – деп жігіт қызға қолын созды.

	Жастар ду қол соқты. Нұртас ақиық ақынның монологын тыңдап, қатты тебіренді. Жанына Таңгүлінің əкесі мен шешесі, інісі Ербол келіп, көрісті. Олардың қасында Нұрила. Əріректе Райс, Шолпан, Мырза, Базаргүл. Шет жаққа жаңадан келіп қосылғандарды да таныды. Азаматтың əке-шешесі. Вице-президент, отырған зəулім сарайын баласы мен келіні өлген соң, балабақшаға тапсырып, жетім балалар үйінен бала асырап алып, көп қабатты элиталы үйге көшіпті дегенді естіген.

	Сахнаға көтерілген қала əкімі:

	– Құрметті достар, бүгін біз бен сіз болып, адам бойындағы ең қасиетті де, қастерлі аяулы сезім махаббатқа арналған ескерткіш күмбезін ашуға жиналдық. Біз бүгін жас арудың, қаскүнем қарақшының қолынан өмірі үзілген жерде тұрмыз. Бұл ескерткіштің авторы – талантты сəулетші Нұртас. Оның бұдан бұрынғы қолтаңбасы біздің жаңадан салынып жатқан мөлтек аудандардағы үйлерімізден жұртшылыққа танымал. Оған шығармашылық жетістіктер тілей отырып, бүгінгі ескерткішті ашамыз. Мəңгі жастыққа, мəңгі махаббатқа тағзым етейік! – деді.

	Қала əкімінің орынбасары ескерткіштің алдындағы көк лентаны қиды.

	Оркестр атақты сазгердің «Құстар қайтып барады» əнін орындады. Алаңдағылар тым-тырыс. Нұртас көзінен тамған жасын көлегейлеп, тағзым етті.

	Қала мэрі қасына Нұртасты шақырды.

	– Осындай керемет күмбездің авторына сөз берейік! Ду қол соғылды.

	Нұртас сəл үнсіз тұрды.

	– Біріншіден, осындай салтанатты сəтке келгендеріңіз үшін сіздерге көп-көп рақмет! Менің айтарым, бізде жаңа заман дəстүрімен жыл сайын жастардың төл мерекесі «Махаббат күні», орысшасы «Валентина күні» деп аталып жүр, мерекеленеді. Бұдан былай сіздер осы араға келіп, бір-біріңе деген көрікті ойларыңды, көркем сөздеріңді айта аласыздар деп ойлаймын. Менің айтарым, дүниедегі ең сұлу, ең тамаша махаббат сезімін қадірлей біліңіздер! Одан қапияда көз жазып қалмаңыздар! Махаббаттарыңыз мəңгілік болып, жұптарыңыз жазылмасын!

	Ескерткіш ашылғанда, қан қысымы көтеріліп, басы айналған Сəбира орындыққа отырды. Қасындағылар:

	– Қыздың шешесі! – деп күбірлесті.

	– Жедел жəрдем шақырайық! – деп абдырап қалды. Сəбира таңдайына дəрісін салып, басын шайқады.

	– Жоқ, жоқ рақмет. Өзіме-өзім келе бастадым. Арманда кеткен асылым, Таңгүліме арналған ескерткішті көрейін, – деп қолын алға сілтеді. Оны қолтығынан сүйемелдегендер алға жылжыды.

	– Бұл мəңгі жоғалмайтын аққу сезімге арналған ескерткіш! Құрметті жастар, жас ғашықтар, осында келген сайын бойларыңдағы аяулы сезімдерің таусылмай, өмірдің тек қана жарқыраған жақсылығына бөлене беріңдер! Мына күмбездегі бейнеге қарап тұрсаңыз көп нəрсені ұғасыз. Соны жүректеріңмен ұғып, жандарыңдағы бақыттан айырылып қалмаңдар! Біз жастарды осындай сəттермен, осындай пəк сезімге арналған орындармен тəрбиелеуге тиістіміз, – деді алға шыққан Сəбира. – Біз дырду-дырду əуендерден, тойып тағам ішіп, тек қана байлық туралы əңгіме айталатын ресторандар мен кафелерден шаршадық. Ендігі жерде махаббат турлы жырлар оқылсын, махаббат туралы əндер айтылсын. Біздің ақын-жазушыларымыз осы араға келіп, жаңа жырларын оқитын болсын. Кəсіпкерлерге құлаққағыс, енді осы арадан «Қос ғашық» деп аталатын кафе ашылсын деп тілеймін. Оған тек қана бойларында ақ адал сезімі бар, бір-бірін шын сүйген жастар ғана жиналатын болсын.

	– Дұрыс! Дұрыс! – Көпшілік гу етті.

	Ескерткішке жабылған жабу толық түсірілді. Жан-жақтан от шашу аспанға атылып, жиналғандар ду қол соқты. Иіліп тұрған доғаның ішінде бірі-біріне қарай қол созып тұрған қыз бен жігіттің бейнесі ақ сəуледей жіп-жіңішке боп аспанға өрлеген ұзын айшықтың ішінен сəт сайын көрініп, іле сағымдай ирелеңдеп қос сұл ба жоқ болады. Жалт етіп жоғалатын көкке қолын созып тұрған аруға қарап үлгермейсің, екінші жағындағы иілген доғаның ішінен жігіттің сұлбасы шығады. Алға қарай лық еткен жастар демдерін іштеріне тартып, тынып қалған. «Анау – Таңгүлі, анау – Нұртас». Бұлардың бейнесінің алма-кезек шығатыны, олардың табыспай кеткен тағдыры тəрізді. «Керемет!» «Осындай махаббатқа оқ атқан қанішерлер, Құдайдың қарғысына ұшырап, өздеріне өздері қол жұмсаған дейді». Қыз бен жігіттің ескерткіштегі бейнесі жүгіртпе шамдармен алма-кезек көрініп, оларды көріп қалуға ұмтылғандар легі алға қарай лықсуда.

	Нұртастың көптен күткен сəтінің қас қағымда өте шықанына көңілі босады Тап осы күнді Таңгүлі тіріліп келетіндей боп күткен. Қасына келген Нұрила:

	– Нұртас, «Махаббат күмбезі» керемет! Мен тап осындай болады деп ойламаған едім.

	– Таңгүлінің анасы қайда?

	– Байғұс өзіне-өзі əрең келді.

	– Жүр, барайық.

	Сəбира жанына келген Нұртасты көріп көңілі босады.

	– Рақмет, жаным, Таңгүліме мəңгі ескерткіш тұрғыздың. Сағынып келіп едім. Мауқымды бастым.

	– Апа, нағыз бақытты Таңгүлі емес пе, артында осындай мəңгі ескерткіш тұрғызатын адамы бар. Мəңгі сөнбейтін махаббаты бар, одан бақытты адам жоқ! Мен өзімді осылай беріле сүйіп, махаббат күмбезін орнататын жігітім болса, ойланбай-ақ өле салар едім, – деген бойжеткен Сəбираға гүл сыйлап, бетінен сүйді.





ЖИЫРМА БІРІНШІ ТАРАУ


	БРИФИНГ



	Қала іші тымырсық. Көлік легінен толастамайтын жолдардың ойылып-ойылып қалған тұстарын жамап-жасқап жатқан жол жөндеушілер əр тұстан көрінеді. Бітпейтін де, қоймайтын да бір іс деп ойлады заңгер. Кешеден бері демалысқа шығуға берген рапортына қол қойылмай, қайтарылған соң, көңіл күйі онша емес. Ұзақ жылдар демалуды білмегендіктен, Шолпан екеуі Алматы жаққа барып демалып қайтуды ойлаған. Амал не, күн құрғатпай қылмыстың неше түрі белең алып тұрғандықтан, сіңбіруге мұрша жоқ. Соның бірі саяжайдан бес бірдей адамның мəйітінің табылуы. Қалада болсын, далада болсын, əр тұрғынға, əр адамға байланысты есеп-қисап жолға қойылмағандықтан, олардың қайдан келгендерін, кімдер екенін де бірден анықтау қиын. Жалпы, республика тұрғындарына байланысты бір орталыққа бағындырылған базалық мəліметтер болса, құқық қорғау органдарының жұмысы əлдеқалай жеңілдер еді. Өзге елдердей санымыз көп болмаса да, адамдарымыздың əр жақ, бер жағын жинақтай алмай, əлекке түсуіміздің өзі қырсыздығымыздан болса керек. Əсіресе, босқындар мен шекарадан рұқсатсыз өтіп кеткендердің, іргелес елден жұмыс іздеп келушілердің нақты есепке алынбауы, қылмыскерлерді іздегенде қолбайлау болады. Бүгін Райс журналистермен брифинг өткізуге уəде берді.

	Кейбір қылмыстардың тергеуі аяқталып, іс сотқа жолданғанша жарытып жауап ала алмайтын жазғыштардың өкпесі қара қазандай болып жүргенін сезген соң, олармен кездесуге келісім берген. Əсіресе, саябақта атылған қыз туралы неше саққа жүгірген лақап тарағандықтан, сұрақтардың қарша борайтынын сезіп, дайындалды. Бірақ тілшілердің кейбірі титімдейді түйедей етіп, жазғанда жанынан қосып жіберетін болғандықтан, олармен кездескенде өте сақтық жасмаса, сау басқа сақина тілеп алу оп-оңай. Сол себептен де, журналистермен кездесуге, əккі басшылар болмаса, көбінің жүрегі дауаламайды.

	Алдыңғы қатардағы тіс қаққан тілші сұрақты бүйірден қойды.

	– Райс Сапарович, қазіргі басшылар журналистермен кездесуден бас тартады. Сіз бізге қалай уақыт бөлдіңіз?

	– Өзгелер үшін жауап бере алмаймын. Бірақ менің де уақытым тығыз. Сұрақтарыңызды нақтылап берулеріңді өтінемін.

	– Саябақтың ішінде қызды атқан киллер ұсталды деген рас па?

	– Ұсталды.

	– Бұл өлімнің басты себебі не деп ойлайсыз?

	– Оқиға туралы мерзімдік басылымдарда көп жазылды. Сондағы айтылғандарды қайталамай-ақ қояйын.

	– Райс Сапарович, күйеуі киллер жалдаған ба?

	– Киллерді жігітті өлтіруге жалдаған. Қыздың жігтке көзделген оққа кеудесін тосып, мерт болғаны шындық.

	– Адамдарды өлтірту үшін ақшаға жалданатын киллер ұйымы бар ма?

	– Бізде ондай мəлімет жоқ. Бұл қылмысты жасаған киллер бұрын бір рет сотталған.

	– Бұрын да адам өлтіргені үшін бе?

	– Жоқ. Бұрын бұзақылық жасағаны үшін.

	– Олигархтың баласын кім өлтірген?

	– Ол келіскен ақшаны беруден бас тартқандықтан, киллердің қолынан қаза тапқан.

	– Осы қылмыстардың бəрі дəлелденді ме?

	– Дəлелденбесе, қылмыс ашылды деп айтылмайды. Қылмыс жасаушы ұсталып, жасаған қылмысын толық мойындаған соң, ісі сотқа жөнелтіледі. Сот үкімі шықты.

	– Жалпы, күннен-күнге өршіп тұрған қылмыс туралы не айтар едіңіз?

	– Біз жыл сайын қылмысты салыстырмалы түрде сараптап отырамыз. Қылмыстың пайда болуы, жасалуы барлық уақытта адам факторына барып тіреледі. Ұлы Абай бабамыз «еңбек етсең ерінбей, тояды қарның тіленбей» деп атап айтып кеткен ғой. Меніңше, мұның бəрі жұмыссыздықтан, еңбек етпей оңай олжа табуға əрекеттенудің салдары. Адамдарды еңбек етуге мəжбүрлейтіндей заң керек. Адам тəрбиесіндегі кейбір кемшіліктің, ішімдіктің салдары қылмысқа апарып соқтырады.

	– Қыз бен олигархтың баласының өлімі қанша уақытта ашылды?

	– Бес айда ашылды. Бізде бірнеше жылдан бері ашылмай жүрген ауыр қылмыстардың барлығын есепке алсақ, бұны тез ашылды деп бағалауға болады.

	Райстың қалта телефоны ызылдады.

	– Кешіріңіздер, менің сіздерге бөлген уақытым бітті. Қосымша сұрақтарыңыз болса, тергеушілерден анықтауларыңызға болады.

	* * *

	Кабинетіне келген Райсты есік алдында күтіп тұрған Асхат:

	– Райс Сапарович, сізбен бір адам кездескісі келеді. Ол тек сізбен ғана сөйлесем дейді. Қабылдайсыз ба?

	– Жарайды. Мұқият тексертіңіз.

	– О жағына қам жемеңіз...

	Ішке кірген жас жігіттің бас аяғына жіті қараған тергеу бастығы:

	– Отырыңыз, құлағым сізде, – деді.

	– Сізге сұранғаныма кешірім өтінемін. Мен «қара риэлторлар» бандысының жетекшісімін.

	Басын оқыс көтерген Райс алдында отырған жігіттің жүдеп-жадаған жүзіне қарады.

	– Мен өзім келдім. Бұдан əрі өмір сүре алатын емеспін. Мені елес қуып жүр, – деді мойны салбыраған жігіт. – Өзім мына қолыммен өлтірген адамдарымның елесінен құтыла алмадым. Бұл маған жоғары жақтың əмірімен келген жаза. Ақыры алдыңызға өзім келдім. Өзімнің кінəмді мойындағаным үшін, сіздерден жеңілдік болар деген үмітпен келдім. Онсыз да мен Құдайдың қаһарына ұшыраған жанмын...

	– Сіздің келіп, қылмысыңызды мойындағаныңыз үшін жеңілдіктер қаралғанымен, жаза жасаған қылмысыңызға қарай беріледі. Ол қылмыстың түріне қарай қаралады. Егер ауыр қылмыс жасасаңыз, соған лайық жазаланасыз.

	– Қолыммен жасағанды, мойнымен көтеруге дайынмын.

	– Жақсы, – тергеу бастығы көмекшісін шақырып:

	– Асхат келсін, – деп бұйырды.

	– Асхат, мына кісіден жауап алыңыз, сосын менімен хабарласарсыз.

	– Жолдас бастық, мені соңымнан қалмайтын елестерден құтқарсаңыздар екен?.. – қол-аяғы дірілдеп, көзі ұясынан шыққан жігітке аянышпен қараған Райс:

	– Психологқа көрсетіңіз! – деп бұйырды.





ЖИЫРМА ЕКІНШІ ТАРАУ


	ЖАҢА ҚОНЫС



	Райс пен Шолпан қоныс аударған соң, Мырза мен Базаргүлді үйлеріне шақырды. Оларға əбден бауыр басып кеткен Алена қуанғаннан үйді басына көтерді. Ас үйде жүрген Шолпан:

	– Қарай гөр, таң атып алса, сіздерді аузынан тастамайды. Базаргүл апаға апарып таста дейді де отырады, – деп күлді.

	– Базаргүлді мен де əрең ұстап отырамын. Аузын ашса, қызым жылап жүрген жоқ па екен деп, тағат таппайды.

	– Онсыз да ертең барады. Ертең жұмыс күні басталады. Шолпан жұмысына қосылады. Апта аяқталғанша, оған қарауға уақытымыз болмайды. Енді жаз шыққанша, сіздерде бола тұрады, – деді Райс қыздың шашынан сипап.

	– Иə, біздей кемпір-шалы барлардың алаңсыз жұмыс жасауына болады, – Базаргүл қалжыңдады.

	– Қайдағы кемпір-шал, екеуіңіз де жап-жассыздар. – Шолпан Базаргүлді құшақтады.

	– Менің балаларыма қамқор болдыңдар, енді Аленаны өсіріп, тойына келесіздер!

	– Ой, хой, десеңізші, орыстар мечтать не вредно, дей ме...

	– Несі бар, бар болған жетпіс бесте боласыңдар. Ол деген мына тұрған жер емес пе?

	– Айтқаның келсін. Балалар қайда? – деді Баршагүл жанжағына алақтап.

	– Айдар іс сапарда. Дарияның əкесі сырқаттанып, ауруханаға түсіп қалыпты.

	Райс пен Мырзаның бастары қосылса, ауыздарына тыным болмайды. Олардың əңгімелерінің жараса кететінін білетін Шолпан мен Базаргүл ас үйге кірді.

	– Бірнеше жыл əйелі жоқ үй деп ойламайсын, – деді төрт бөлмелі үйді аралап, жасауына, тазалығына көңілі толған Базаргүл. – Тіпті, ас үйінің ыдыс аяғына дейін жалтырап тұр. Бұның бəрі Аленаның əжесінің қолы, иманды болсын бір тазайын, ерінбей еңбек ететін кісі деп Рекең аузынан тастамайтын.

	– Бұрынғы үйін қимай, əрең көштік.

	– Дұрыс. Мұндай азаматтар неше бір үйге көшіп жатыр. Бұрын жалғыз болған соң, көңіл күйі болмаған ғой. Бар қызықтарың алдарыңда. Қандай кең, сайлы үй. Құтты болсын!

	– Рекең не десе сол болады. Өзі көшем деген соң, көндім.

	– Дұрыс, шешімің дұрыс. Алтын басты əйелден, бақыр басты еркек артық деп қазекең білмей айтпаған. Оның үсітне Рекеңдер асыл азамат қой. Бағың бар екен, енді соны бағалай біл!

	Базаргүл өзінің үлкендігін пайдаланып, ақылын айтып тастады. Шолпан оны көңіліне ауыр алған жоқ.

	Жұмсақ диванға отырған Мырза теледидарды ашып, каналдарын ауыстырып жатқан Райсқа қарап:

	– Мынау заман не боп барады? Газетті қолыңа алсаң, неше түрлі қылмысты оқып төбе шашың тік тұрады. Мен көбінесе «Эврика» мен «Диапазонды» оқимын. Мектепте орысша оқыған соң, солай қарай тарта беремін. Ал оқысам, шошынам. Ана бір орыс жігіті анасын өлтіріп, төр бөлмесінің астына көміп, бір жылға жуық ұстаған. Сонда ол анасының зейнетақысын алып тұру үшін сондай қылмысқа барған деседі. Сұмдық емес пе?! Мысалға «Диапазон» газетінің соңғы №8\943\ нөмірінде Ш. қаласында жас мұғалімді өлтірген үш қара жүрек қанішерлер туралы жазыпты. Кешке қарай дүкеннен келе жатқан əйелді ұстап алып, машиналарына салып, қала сыртына шығарып зорлап өлтіреді. Өлтіргендерімен қоймай, өртейді. Ол əйел байғұстың үш баласы жетім қалыпты. Сондай қара жүректер енді дұрыс жазасын алса жақсы ғой, жазаланбай қалып жатқандар қаншама? Бұл қашан тоқталады?

	– Мырзеке, енен жауап күтіп отырсыз ба? Мен де өзіңдей пендемін дегендей, менде сол оқиғалардан хабардармын. Тіпті қолдарын қанға малған жауыздармен күнбе-күн кездесіп жүрмін. Жүрегіміз қан жылайды. Адам айуанға айналып бара ма десең, олай емес. Бəрі сол ішімдіктің, тəрбиесіздіктің, адамгершіліктің таяздығының кесірі. Ондайларды дер уақытында қоғамнан аластамаудың ақыры, осындай қайғы-қасіретке соқтыруда.

	– Меніңше, əлеуметтік жағдайдың нашарлығы, жұмыссыздық құртып барады.

	– Енді оны біз шешпейміз ғой. Біз тек қылмыспен күресеміз. Бірақ əлеуметтік жағдайды шешпей, қылмысты азайтам деу қияли жағдай тəрізді ме деп мен де ойлаймын. Жалпы, Мырзеке, менің демалғым келіп жүр. Бір қорғаушылық контор ашып алсам, сонда уақыт өткізіп, Шолпанның қою шəйін ішіп, жантайып жатсам деп жүрмін.

	– Оның да дұрыс. Сонда қылмыспен кім күреседі?

	– Жастар бар ғой. Жақсы тергеушілер өсіп жетіліп келеді. Əлі бірер жыл істей тұрамын. Онда да Шолпан рұқсат етсе.

	– Не деп жатсыңдар, құлағымды шулатып? – Тұздалған қияр алып келген Шолпанның жүзі күлімдеп, жанары жалт етті.

	– Ой, Шолпан, мына кісіні əбден жүгендеп алыпсың ғой. Шолпан рұқсат етсе, істеймін, рұқсат етпесе, үйде отырамын дейді. Осындай мықты комиссарларды үйге қамап қойсаң, қылмыспен кім күреседі?

	– Қылмыспен жастар күрессін. Жазға дейін көреміз. Қазір қорқынышты. Оған дейін шыдамым жетсе, – деп Шолпан Райсқа еркелей қарады.

	– Ə..ə... түсінікті. Жолбарысқа тұзақ құрылған екен. Дегенмен ол бірден беріле қоймас, əліде бір-екі рет атылар, – деп күлді Мырза.

	– Жалпы, қылмыспен күресу деген не? Мырзеке, менің түсінігімше, бұл адам баласының санасына айналасынан түсетін қақ. Сол қақты болдырмау үшін жан-жақты тəрбие керек. Адам ең бірінші өзін сүйіп өсуді үйренуі тиіс. Содан соң жақын-жуықтарын, айналасындағы адамдарды сүйе білуге үйренуі керек. Оның бəрін үйрететін отбасы мен Отаны. Осы екі ұяның мейірімі мен қамқорлығына бөленген адам ғана нағыз адам болып шығады. Егер екеуінің де қамқорлығын дер уақытында сезінбесе, ол тас бауыр, қандай қылмыс болса да шімірікпей жасай салатын қанішер болып қалыптасуы, мүмкін. Сондықтан адамның қандай болуы ол өскен, тəрбиеленген ортаға байланысты. Мысалға, жетім балалар үйінде тəрбиеленіп жатқандардың ата-ана мейірімінен ада болғаны өз алдына, оған Отаны мен мемлекетінен қамқорлық жетімсіз болса, олардың тағдыры қыл үстінде тұрады. Оларда баспана бар ма, жұмыспен қамтылған ба, оларға қамқор болатын белгілі бір мекеме мен тағдырына жауапты адамдар бар ма? Міне, осы мəселенің барлығы шешілуі тиіс. Қылмысты болдырмау үшін, əр адамға жан-жақты қамқорлық жасалуы қажет. Олардың еңбек етуіне мүмкіндіктер туғызу керек. Жалпы, «еңбек етпеген ембейді» деген заң болуы керек. Еңбектің қандай түрі болсын бағалануы керек. Кабинетте отыратын емес, қолмен қара жұмыс жасаушылардың беделі мен бағасын арттыруға күш салынуы керек. Бізде қылмыскерлердің дені ауыр еңбекпен айналысушылар, демек, осы еңбектің қоғамдағы орнын биікке көтеру жетіспейді. Қол еңбекті кез келген адам жайлы киіммен, көтеріңкі көңіл күймен, жақсы төленетін жалақымен атқара білетіндей жағдайдың жасалуы ойластырылмаған. Қарапайым еңбеккердің еңбегі ана қарны тоқ мырзалар мен кекірейген шенеуніктерден жоғары бағаланып, жақсы пəтер, шет елдік көлік соларға тиесілі болса, олар қоғамдағы теңсіздіктен құтылады. Өздерін өмірдің тұтқасы деп ойлайды. Ал қазіргі кезде олардың тапқан табысы киер киіміне, ішер тамағына жетпейді. Оның есесіне «ауырдың асты, жеңілдің үстімен» жүріп, оңай олжаға кенелген тоғышарлар тоқшылықта. Бір мемлекеттің шығарған тауарын екінші мемлекетке тасып, оны қымбатына сатып жүрген саудагерлер, қарапайым еңбек адамдарының маңдай тер, табан ақысын сыпырып алып, қалтасына салып, байып, алшаң басуда.Осы қалыптасқан жағдайды өзгертпесек, өспейміз, өркендемейміз. Сіз менің осы пікіріммен келісесіз бе?!

	– Жүз пайыз келісемін. Сондай, «еңбек етпеген ішіп жемейді» деген реформа жасау керек.

	– Мырзеке, шыдаңыз. Уақыт оны да туғызар.

	– Ал мына қысық көздерің де қаптап барады ғой. Ақыры барлық байлығымызды, майлы жерімізді тартып алып, солардың бодандық бұғауына түсетін күн тумай ма?!

	– Мен детектив кітаптарды көп оқимын.

	– Жұмысың сондай ғой. Онсыз бола ма?!

	– Бір қызығы сол кітаптар тек қана қылмыс емес, қоғамның барлық проблемасын қозғайтындығымен тартымды. Өзіңіз де оқып көріңіз. Мен сізге беремін. Көбінесе Акуниннің кітаптарын оқимын. Ол өткен ғасырдың мұрағаттық құжаттарымен жұмыс жасап, бүгінгі күннің көкейтесті мəселесін қозғайды. Жазушының шеберлігі де сонда. Соның «Алмасная колесница» деген кітабын оқып отырғанымда, мынадай жолдар бар. Сіз орысша оқыдыңыз ғой. Түсінікті болсын. Сол күйінде айтайын «...За-то, потом, когда китайцам сделается тесно, они покажут миру, что такое настоящие завоевание. Они не будеть греметь оружием и отправлять заграницу экспедиционные корпуса. О нет! Они покажут другим странам, что жить по китайский лучше и разумнее: И тогда другие народы сами пожелают жить по китайски! И постепенно все станут китайцами, пускай на это уйдет еще несколько поколение» Осы жолдарды оқығанда еріксіз ойланбаймысыз?

	Көрдіңіз бе, бұл біздің халықтың бір рет басынан өткерген қасіреті, біз тап осындай жолмен орыстардың тұрмысы, мəдениеті бізден жақсы болғандықтан, соған еліктеп, соны қабылдадық. Соларша өмір сүруді өзіміздікіне қарағанда жеңіл санадық. Мұның бəрі нені меңзейді. Өзіміздің тұрмысымызды өз халқымыздың менталитетіне сай гүлдендіріп, өзге халықтың тұрмысына қызықпайтындай дəрежеге жеткізу үшін жан салып, күресу керек екендігін дəлелдейтін тарихи тағылым. Біз басқа халықтың тұрмысына еліктеуді қойып, өзіміздің тұрмысымызды солардан артық етуге жан салуымыз керек. Сонда ғана, ұлтымызды сақтап қаламыз. Сонда ғана ешкімнің табан астына түспейтін боламыз! Сонда ғана өзімізді-өзіміз дəріптейтін күйге жетеміз!

	Мырза Райстың білімі мен болжамының тереңдігіне тəнті болып, оны тыңдаған үстіне тыңдай бергісі келеді. Іштей «Шіркін, осындай адамдар билік басында болса ғой. Сонда ғана біздің бағымыз жанар еді» деп байлам жасайды.

	– Мыналар көп саясатқа кетіп қалғанға ұқсайды. Тамақ дайын, қол жуыңдар, – Базаргүл қолына ұстаған орамалын үстелдің басына ілді.

	– Мына Рекеңнің білімі – энциклопедия. Осындай адамдар ел басқаруға араласа ғой, шіркін.

	– Қиналмаңыз Мырзеке, мен өзімнің білген-түйгендерімді, тергеушілік тəжірибелерімді, кітапқа түсіру үшін бір қаламгермен бірге жұмыс жасап жүрмін. Сізді де көмекке шақырамын.

	– Міндетті түрде. Қуана, қуана қабыл аламын. Осы кез Райстың ұялы телефоны шыр етті.

	– Райс Сапарович, пəтерді тартып алушыларға байланысты қылмыстық істің бір мүшесі қолға түсті.

	– Жақсы. Өздерің дұрыстап қараңдар.

	– Тағы да оқиға ма? – Мырза мұртын сипады. Райс қолын көтерді.

	– Достар, енді қылмыс туралы бір ауыз сөз болмасын. Енді ең болмаса үйде демалайын.

	– Дұрыс. Бірақ əлгі айтқан сөзіңді ұмыта алмай отырмын. Сол кітапты берші. Мен де оқып шығайын. Соншама қалай дəл айтады. Жазушылар деген дана халық қой.



	Екінші кітаптың соңы.



	Оглавление

	Банкирдің өлімі

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ТОҒЫЗЫНШЫ ТАРАУ

	ОНЫНШЫ ТАРАУ

	ОН БІРІНШІ ТАРАУ

	ОН ЕКІНШІ ТАРАУ

	ОН ҮШІНШІ ТАРАУ

	ОН ТӨРТІНШІ ТАРАУ

	ОН БЕСІНШІ ТАРАУ

	ТАРО

	ОН АЛТЫНШЫ ТАРАУ

	ОН ЖЕТІНШІ ТАРАУ

	ОН СЕГІЗІНШІ ТАРАУ

	ГҮЛНАЗЫМНЫҢ КҮНДЕЛІГІ

	МАХАББАТТЫҢ АЖАЛЫ

	БІРІНШІ ТАРАУ

	ЕКІНШІ ТАРАУ

	ЕСКІ ТАНЫС

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ТОҒЫЗЫНШЫ ТАРАУ

	ОНЫНШЫ ТАРАУ

	ОН БІРІНШІ ТАРАУ

	ОН ЕКІНШІ ТАРАУ

	ОН ҮШІНШІ ТАРАУ

	ОН ТӨРТІНШІ ТАРАУ

	ОН БЕСІНШІ ТАРАУ

	ОН АЛТЫНШЫ ТАРАУ

	ОН ЖЕТІНШІ ТАРАУ

	ОН СЕГІЗІНШІ ТАРАУ

	ОН ТОҒЫЗЫНШЫ ТАРАУ

	ЖИЫРМАСЫНШЫ ТАРАУ

	ЖИЫРМА БІРІНШІ ТАРАУ

	ЖИЫРМА ЕКІНШІ ТАРАУ





