	АДАМЗАТТЫҢ АСЫЛ ТӘЖІ

	Мұхаммед (с.а.у.) пайғамбардың өмірі





	1



	МЕККЕ КЕЗЕҢІ





	Дамира Өмірзаққызы Ибрагим





Алматы 2003





Адамзаттың асыл тәжі – Аллаh Тағаланың сүйікті құлы, әрі елшісі Хазіреті Мұхаммед (с.а.у.) екендігі даусыз. Соңғы пайғамбар Хазіреті Мұхаммедтің (с.а.у.) Меккедегі өнегеге толы өмірі жайлы баяндалады.





Адамзаттың ардақтысы


	Біз бәріміз де Құдайдың құлы, Мұхаммедтің (с.а.у.) үмметі болғанымыз үшін ерекше шүкіршілік етсек керек?! Біздің пайғамбарымыз Аллаһтың соңғы елшісі, ең сүйікті құлы, бүкіл әлемге түсірілген Құран кітаптың иесі, олай болса, Мұхаммед те күллі ғаламның пайғамбары екендігі даусыз.

	Аллаһтың құдіретімен айрықша жаратылған жанның туғаннан өмірден өткенге дейінгі өмірбаянын әрбір мұсылман көкірегіне түйіп, көзінің қарашығындай сақтап білсе, нұр үстіне нұр болары хақ. Өйткені мүбарак пайғамбарымыз адам баласына аса қажетті екі дүниенің пайдасы мен зиянын жібекке тізген меруерттей етіп мөлдіретіп толғап айтқан. Мұхаммедтің (хадис) – киелі сөздерінің әр лебінен шипа, пенденің ауыр жолына тура бағыт-бағдар сайрап тұр. Осы саладағы олқылығымызды толтырарлықтай дер кезінде екі том кітап жазған (Мұхаммедтің өмірбаяны) Дамира Өмірзаққызы Ибрагимге ризамыз.

	Бір ескерер мәселе, пайғамбарымыздың «Мұхаммед» деген атының өзі жан баласы қызығарлық «мақтаулы» деген мағынаны береді. Бұл жөнінде біз сөз етіп отырған қолжазба кітапта былай делініпті: «Дүниенің сұлтаны – пайғамбарымыз туылған сәтте атасы Әбдімүттәліп Қағбаның жанында Құрайыштың ақсақалдарымен бірге әңгіме-дүкен құрып отырған. Сүйінші хабар оған жетті... Торсық шеке немересін құшағына ала салып емірене аймалады... Ұлы Әбу Тәліпке ұстатып тұрып: «Осы баланы саған аманат еттім, мәртебесі биік, ерекше құрметке бөленетін жан болады»,- деді. Шаранаға ат қою құрметі атасына берілді, атасы ойланбастан: «Мұхаммед болсын»- деді. Арабтарда жаңа туған сәбиге ата-бабаларының атын қою рәсімі ежелден бар, көпшіліктің «Неге аталарымыздың бірінің атын қоймадың?» деген сауалына атасы: «Ұлымның өмірінің ғибратты да баянды болып, Аллаһ тарапынан да, адамдар тарапынан да мақтауға лайық болғанын қалаймын»,- деп жауап берді...» Осы кішкентай





ғана үзіндінің өзінен пайғамбарымыздың туа салып жұрттың назарына іліккенін көреміз.

	Мұхаммедтің бүкіл тірлігі адам баласына үлгі-өнеге, ғылымға толы. Бұл Аллаһтың нұры жауған киелі жанның істеген әрбір ісі, сөйлеген әрбір сөзінде (хадис) мүлтік жоқ таза, айрықша шындығымен ерекшеленеді. Дамираның осы біз сөз етіп отырған екі том дүниесі мүбарак жанның адам қызығарлық сыртқы сұлу бейнесін, ішкі жан тазалығын барынша қаз- қалпында қазақтың айшықты тілімен жеткізуге тырысқаны көрініп тұр. Бұл еңбекті оқи отырып, пайғамбарымыздың биік пайым-парасатына, алғырлығына, ақылының түпсіз тереңдігіне, досына адалдығына, әсіресе сабырлылығына дән риза боласыз. Мысалы, Бәдір соғысында қасында азғана сахаба, қару-сайманы да мардымсыз, көлік те жоқтың қасы. Жасанған, мұздай қаруланған, өзінен бірнеше есе көп жауға қарсы тұру қандай қиын. Бұл жағдайды оқып отырып, біз күйіп-пісіп жанымызды қоярға жер таппадық, ал Мұхаммед болса, өзін салмақты да сабырлы ұстайды, өзім білем, «айттым бітті, кестім үзілді» деп тұрған жоқ, қайта жолдастарымен ақылдасып, қиын істің түйінін оңай шеше білді. Аллаһтың арқасында алынбайтын қамалды алды, жеңілмейтін жауды жеңді. Жұрт айтса сенбейтін даңқты жеңіске ие болды.

	Дамира Пайғамбарымыздың муғжизаларының («Құран Кәрім», «Миғраж», «Құбыланың өзгеруі») кереметтігін де түсінікті тілмен әдемі баяндаған. Ол жан-жақты ізденген, көп оқыған, пайғамбарымыздың «бесіктен бейітке дейін ғылым үйрен» деген өсиетін ұстанған, ары да, жаны да таза жан екен.

	«Адамзаттың асыл тәжі» еңбегінің ендігі жерде ел-жұрты оқып қызығын көрсін, Аллаһ еңбегін жандырсын, алдағы жақсы істеріне де сәттілік тілеймін.



	Сәрсенбі Дәуітұлы Филологияғылымының докторы, Д.А.Қонаев атындағыуниверситеттің профессоры, Жазушылар одағының мүшесі.





Ғибрат - ғұмыр


	Адамзаттың асыл тәжі, екі дүниe пайғамбары-Аллаh Тағаланың сүйікті елшісі Хазіреті Мұхаммед (сaллaллahy aләйhи ya cәллaм) екендігі даусыз.

	Ол өзіне дейінгі бүкіл пайғамбарлардың жоғары қасиеттері мен ұлы жолын жалғастырушы, толықтырушы әрі тәмамдаушы ретінде келді.

	Ол келмес бұрын дүниенің халі мүшкіл, адамзат өмірі түнекте болатын.

	Оның нұры күллі ғаламға сәуле боп төгілді. Хазіреті Мұхаммедтің келуімен көңілдерді перделеген қараңғылық серпіліп, саналарды тұмшалаған тұман сейілді. Иман кәусарына қаныққандар жаратылыстың мәнін ұға бастады.

	Небары жиырма үш жыл ішінде Ол екі дүниeдe өшпейтін, өлмейтін киелі мұра қалдырды. Арадан он төрт ғасыр өтсе де, Оның мирасын жүрек түкпірінде сақтаған түрі мен тілі басқа бір жарым миллиардтан астам үмметінің қатары күннен күнге көбейе түсуі – осының айғағы. Оның үмметі күн сайын есімін атап, Оған салауат айтып қана қоймай, өмір жолын, мінез-құлқын өнеге етіп келеді.

	Әрбір адам өз бойынан табылуын қалайтын сабыр, ұстамдылық, қанағат, дархандық, кішіпейілділік, батылдық сияқты көркем мінез-құлықтар бар. Бұл — адамды нағыз адам ететін асыл қасиеттер. Ардақты қасиеттердің, әсем мінез-құлықтың барлығы бойынан табылатын өнегелі тұлға екі дүние пайғамбары Мұхаммед (с.а.у.) екендігіне шүбә келтірмейтініміз ақиқат. Оның жоғары керемет көркем мінез-құлық иесі екендігі





Аллаh Тағаланың қасиетті кітабы Құранда былайша сипатталады. “Сен үшін түгесілмейтін қазына бар. (Өйткені) Сен керемет көркем мізез-құлыққа иесің.” (Қалам сүресі,4-аят)

	Құран “Аллаh Расулының бойында сендерге үлгі боларлық керемет қасиеттер бар” (Ахзаб сүресі, 4-аят) деу арқылы барша мұсылмандарды Одан өнеге алуға үндейді. Иә, шындығында да оның парасат-пайымы, өмір жолы, сөзі мен әрбір әрекеті біз-мұсылмандар үшін таптырмас үлгі. Пайғамбарымыз Мұхаммедтің (с.а.у.) өзі де “Мен тек жоғары көркем мінез-құлықтың үлгісін көрсету үшін жіберілдім” деп бұл дүниеге келу мақсатын нақтылай түседі.

	Оның мінез-құлқын Аллаh Тағала мадақтаған. Өзіне дейінгі діндерді тәмамдап толықтырушы исламның негіздері жазылған Құранды түсірген кезде ондағы айтылғандарды іс жүзінде адамзатқа паш ету үшін Аллаh Мұхаммед пайғамбарды таңдаған. Құранда баяндалған ғажайыптардың бәрін пайғамбарымыздың өмірі дәлелдей түседі. Пайғамбардың айнымас серіктері- сахабалар Хазіреті Айша анамыздан Мұхаммедтің (с.а.у.) мінезі жайлы айтып беруін өтінгенде ол: “Сендер Құранды оқыған ба едіңдер? Оның мінез-құлқының өлшемі

	– Құран ғой” деп жауап берген екен.

	Пайғамбарымыз Мұхаммедтің (с.а.у.) өмірі барша әлеуметтік және қоғамдық топтың өкілдері үшін өнегеге толы. Айталық, әрбір дәулетті адам хижретінен1 бірнеше жылдан кейін бүкіл Арабстанға әкім болып, молшылыққа кенелген, алайда бар дүниесін кедей-кепшікке үлестіріп берген пайғамбарымызды өнеге тұтуы керек.





	1 Меккеден Мәдина қаласына көшкеннен кейін





Жанашыр ешкімі жоқ, халі мүшкіл, бауыр-туысы тастап кеткен жарымжан кісілер, Меккеде адам айтқысыз азаптарға душар болып, өз ағайындарынан жәбір көрген пайғамбарымызды есіне алып, қиыншылыққа мойымауы тиіс.

	Тәрбиеші, ұстаздар мешітінің ауыз бөлмесінде бүкіл жауапкершілігін өз мойнына алған шәкірттеріне дәріс беріп, тәрбиелеген шапағатты пайғамбарымызды әрдайым жолбастаушы деп білгені дұрыс.

	Ал әрбір шәкірт Аллаhтан түскен Құранды Жебірейіл періштенің құзырында отырып оқып-үйреніп, іске асырған Аллаh Расулынан өнеге алуы керек.

	Әрбір жеңімпаз әскербасы, саны аз әскерімен ұлы жеңістерге қол жеткізген, Меккені алған тұста кішіпейілдігінен басын барынша иген пайғамбарды үлгі етуі қажет.

	Әрбір саудагер жұбайы Хазіреті Хадишаның саудасына көмектесіп, сауда-саттықта қара қылды қақ жарған әділ пайғамбарымыздан сабақ алғаны дұрыс.

	Жетімдіктің зардабын тартқан әрбір адам ана құрсағында әкесінен, алты жасында аяулы анасынан айырылып тұл жетім қалған Расулаллаhтың2 өмірін өнеге тұтуы керек.

	Әрбір жасөспірім намыс пен әдептің үлгісі, шыншыл да турашыл Хазіреті Мұхаммедтің (с.а.у.) өмір жолын үлгі деп білсін.

	Халыққа уағыз айтып, адалдыққа насихаттайтын әрбір адам мешітте сахабаларына шешен де көркем тілімен ақиқатты ұғындырған, тура жолға бағыт сілтеген, дүйім жұртты ұйытқан Аллаhтың сүйікті құлы-Мұхаммедтен (с.а.у.) өнеге алғаны дұрыс.





	2 Аллаһтың елшісінің





Біз – бақытты ұрпақ екі дүние пайғамбары Мұхаммедтің (с.а.у.) үмметі болуды нәсіп еткен Аллаhқа мың да бір шүкірімізді айтып, пайғамбар жолынан адаспауды, оның шапағатына бөленуді тілейміз. Өйткені, адамзат Оны тануға мәжбүр.

	Оны танып – білмей, өмірлік принциптерінен үлгі алмаған жағдайда рухтар семіп, өмірден түңілу пайда болады.

	Айналамыздағы қаптаған проблемалардан арылудың, тынығудың бірден бір жолы – рухқа иман нәрін егу.

	Осынау ұлы тұлғаның өмірі жайлы қалам тарту – бақытты міндет. Қазақ деген ғажап халықтың руханиятын асқақтатуға, ұзақ жылдар бойы ұмыттырылмақ болған ұлттық құндылықтарымызды жаңғыртуға тамшыдай да болса үлес қосу-қасиетті борыш.

	Имандылық бастауы – дін десек, мәдениет – діннің бір тармағы. Дін мен ділді нығайту мақсатымен дайындалып, оқырман қолына тиіп отырған кітаптың рухани кем- кетікті толтыруға пайдасы тиіп жатса еңбектің ақталғаны.

	Осы туындының жарыққа шығуына септігі тиген баршаға алғысымды білдіріп:

	“Уа, құдіреті күшті Жаратқан Аллаh !

	Жер жүзіне тыныштық, адамзат баласына иман байлығын нәсіп ет. Елімізді шарапатыңмен есірке. Екі дүниеде халқымыздың жүзін жарқын етіп, Хазіреті Мұхаммедті (с.а.у.) шапағатшы қыл. Әмин” – деп аяқтағым келеді.





Дамира Өмірзаққызы Ибрагим


	Алматы.





	ПАЙҒАМБАРЫМЫЗ ДҮНИЕГЕ КЕЛГЕНГЕ ДЕЙІНГЕ

	ТАУАРИХ





I ТАРАУ





	ЖАЛПЫ ӘЛЕМНІҢ ЖӘНЕ АДАМЗАТТЫҢ ХАЛІ



	Біздің эрамыздың алтыншы ғасыры аяқталуға жақын.

	Бұл ғасыр – адамзат әлемінің күпір мен азғындық атаулыға құшақ жайған заманы. Күштінің әлсізді қанауы, дәулеттінің жарлы-жақыбайға әңгір таяқ ойнатуы осы шақтың үлесіне тиген.

	Хазіреті Мұхаммедке (с.а.у.) пайғамбарлық түскенге дейінгі жалпы жер жүзінің және адамзаттың руханиятының деңгейін білуде пайда бар. Сонда ғана Расулyллаһтың адамзат баласын қалайша рухани, пікір түнегінен, саяси шытырмандардан және қоғамның қою қараңғылығынан, азғындықтан аз уақыт ішінде алып шыққанын бағамдай аламыз.

	Ол тұстағы ең мықты мемлекеттер мыналар: Византия, Иран, Мысыр, Үндістан, Александрия, Месопотамия, Қытай, т. б.

	Бұл елдердің қай-қайсысында да:





А) Дұрыс наным-сенім жүйесі жоқ болатын.


	Белгілі бір сенімнің болмауы адамзат руханиятын шөктіргені сондай, азғындықтың небір түрі етек алып, адамдардың адам атауынан басқа қасиеттері жойылып біткенді.

	Барша болмыстың Жаратушысын танымағандықтан, адамдар табиғат құбылыстарына табынып, Аллаhтың әміріндегі жер мен көкке, жұлдыздарға, Ай мен Күнге





сыйынып, рухтан ада тақтай мен тастардан жасалған пұттарға сәжде қылатын.

	Адамзат баласының ар-ұжданы, рухы Аллаhқа иманнан мақұрым қалғандықтан “Бар жаратылыс иләһи құдіреттің нәтижесі” деуді білмей әбден адасқан, ақылды орынды қолданбау салдарынан көз байланып, көңілдер тұмшаланған.

	Иман, рух байлығы деген қазыналардан ауылы алыс қалған бұл байғұстар бір сөздің, бір кітаптың жазушысы, ойлап шығарушысы болатынын, кішкентай иненің де ұстасыз жасалмайтынын біле тұрып, мыңдаған сырға толы, керемет жіңішке есеппен жаратылған мына дүниенің жаратушысы бар дегенге сенбейтіндей дәрежеде парықсыз еді…

	Осындай мүшкіл халдегі дүние, тәухид3 сеніміне, Аллаhтың барлығы мен бірлігін паш етіп, соған илануға үндеушіге аса мұқтаж болатын.

	Күпірлік пен азғындықтан арылудың жолын көрсетіп, бағытын сілтейтін жолбастаушыға деген қажеттілік, күллі әлемнің пайғамбарға зәрулігі күн өткен сайын сезіле түскен.





Ә) Барлық жерде адамдар таптар мен топтарға бөлінді


	Иләһи өлшемдерден мақұрым адамзат бай – кедей, күшті-әлсіз, қожайын-құл, ақсүйектер мен қаралар болып көптеген топтарға бөлінді. Бай мен кедейдің, билеуші мен бағыныштының арасындағы айырмашылық жер мен көктей еді. Билік басындағылар мен қарапайым халық арасындағы алауыздық шегіне жеткен. Үстем топтағылар қарапайымдарды жансыз заттан төмен көретін.





	3 Аллаhтың бірлігіне сенім.





Б) Бұл елдердің қай-қайсысында да құлдыққа алып- сату қағидалары бар еді.


	Адам – құрметті, қадірлі тіршілік иесі. Мұның астарына үңілу тек ақиқат иман арқылы жүзеге асады.

	Имандылықтан ада, көңілдерін кір шалған сол кезеңнің адамдары адамзаттың жер бетіндегі ең тұғырлы тұлға екенін аңдамақ былай тұрсын, оны алып-сататын мүлікке есептеп, жабайы күйге ене бастаған.

	Құлдың айуаннан төмен саналатыны да аз емес. Қожайын құл мен күңіне ойына келгенін жасауға құқылы болған.

	Осынша азғындықтан алып шығар тұлғаға адамзат әлемі зәру еді. Бұл қажеттілік күн сайын біліне түсті.





В) Діндер, мәзхабтар арасындағы алауыздық


	Христиан дінін ұстанатын елдерде христиандықтың Иса пайғамбар арқылы келген түпнұсқасы, яғни бір жаратушыға сенім жойылып, үштік (үшқұдайшылық – тәслис сенімі) жайлай бастаған-ды.

	Дін басылары Хазіреті Исаның дініне ойдан небір толықтырулар енгізіп жан-жаққа тартып бақты.

	Әсіресе, Шығыс Рим империясында дін атын жамылып, зұлымдық пен азапты арттырғандар көбейе түсті.

	Иранда сол кездегі үстем дін — маздеизмнен бас тартқандар не діни ғұрыпқа мойынсұнбағандар аяусыз жазаланатын. Көз ою, асу, таспен шөкелеу, ас-сусыз аштан өлтіру дағдыға айналған.

	Г) Ол дәуірде адамгершілікті ауызға алудың өзі – ерсі Имандылық жоқ жерде адамгершілік туралы сөз қозғаудың өзі ерсі. Ар-намыс аяққа тапталып, нәпсіқұмарлық адамдардың басты машығына айналған. Ұрлық, жезөкшелік, адам өлтіру жайлаған қоғамда адамзат атты ұлы есім жойылғандай. Мысалы, Византия





императорының өз қарындасымен үйленуі – азғындық емей не?!

	Иә, адамзат – жетім, дүние – мұңлы. Жер жүзі азалы алып алаң іспетті. Адамдар бір-біріне дұшпан, мәнсіз тірліктен жеріп жансыз мақұлық кейпіне енген.

	Жолбастаушысы жоқ тұлдыр қоғам ащы өксікке булыққан. Барша әлемді шірктің4, надандық пен күпірдің қара қошқыл бұлты басқан. Дүние осы бұлтты ысырып, сәулеге кенелтетін Нұрлы тұлғаға зәру. Сол бақыт нұры түскенде ғана адамзаттың назырқанған көңілі шалқып, кемерінен тасары, жылаңқылықтың орнын жайдарылық басары сөзсіз еді.

	Адамзат та жаратылысының, жалған дүниедегі жолаушылығының мәнін ұғып, Аллаhты танып, иман келтіріп, ғибадат етудің қажеттілігін түсініп, баянды бақытқа қол жеткізіп, тірліктің тұтқасын ұстар еді.

	АРАБСТАННЫҢ ЖАҒДАЙЫ

	Дүние жүзі картасынан саяси, географиялық және сауда-саттық жөнінен маңызды орын алған Арабстанның да өзге елдерден айырмашылығы қалмаған еді. Мұнда да тіл мен әдебиеттен басқа салалардың бәрінде кері кетушілік, жамандық үстемдік жүргізе бастаған.





Діни ахуал


	Наным-сенім мәселесінде анархия белең алып, адамның ақылына сыймайтын небір сенімдер пайда болған.

	Халықтың бір бөлігі ештеңеге сенбейтін, тек осы өмірдің қызығын тамашалап қалуды көксейтін. “Өмір адамға бір-ақ рет беріледі, екінші рет тірілу мүмкін емес.





	4Аллаhқа ортақ қосушылық.





Ақыры өлеміз, сондықтан мына дүниеде тояттап қалуға тиіспіз” дейтін олар, ойларына келгенін істейтін.

	Ардақты Пайғамбарымызға Аллаhтан уахи түсе бастағанда осындай адамдар жайында Құран Кәрімде мынадай аяттар жолданады :

	“Ей, Расулым!

	Оларға былай деп айт: Аллаһ сендерге өмір сыйлады. Кейін ол сендерді өлтіреді, сосын шүбәсіз болатын қиямет күнінде бәріңді жинайды. Бірақ адамдардың көбісі бұл ақиқаттан мүлде бейхабар” (Жасия сүресі, 26-аят).

	Сондай-ақ арабтардың бір бөлігі Аллаhқа, бір Жаратушының барлығына сенетін, бірақ адамдар арасынан пайғамбар шығатынына иланбайтын.

	Пайғамбардың адамдар арасынан шыққанына сенбей, бұл ақиқатты ақылдарына сыйғыза алмай, пайғамбар періштелерден ғана шығуы мүмкін деген бұл топтағылардың қисынсыз пікірлеріне Құранның төмендегі аяты жауап береді:





“Ей, Расулым!:


	Егер жер жүзін (адамдар емес,) періштелер мекендейтін болса, біз сонда ғана олар үшін (жер бетіне) пайғамбарды періштелерден таңдаған болар едік”-де (Исра сүресі, 95- аят).

	Арабтардың арасында Аллаhқа сенгенмен ақырет күнінің болатынына, өлгеннен кейін тірілуге, жәннат пен жәһаннамның бар екеніне сенбейтін бір топ бар еді. Құран Кәрімнің оларға жауабы мынадай:





“Олар (кәпірлер) өздерінің (бір тамшы судан) қалай жаратылғанын ұмытып, бізге “Шіріген сүйектерді кім тірілте алады?” деп мысал келтірмек болды. (Ей, Расулым!) Оларға былай де: “Оны әу баста кім жаратқан болса, қайтадан сол тірілтеді. Бар нәрсенің





жаратылысын жалғыз Сол ғана (Жаратушы) біледі”

	(Ясин сүресі, 78-79 аят).

	Енді біреулері пұтқа табынатын. Халықтың ең көп бөлігін құрайтындар да осылар. Тастан, тақтайдан, кейде кәдімгі халуадан өз қолдарымен жасаған пұттарына табынып, онысымен де қоймай былай дейтін:

	“Бізді Аллаhқа жақындата түссін деп осыларға табынамыз” (Зумәр сүресі, 3-аят).

	Иә, арабтардың көпшілігі қолдарында бар материалдарынан пұт жасап алып, жансыз заттардан медет тілейтіндей бейшаралыққа дейін барды. Жер бетіндегі тәухидтің тұңғыш тұрағы – Бәйтуллаһты (Қағбаны) осы нанымдарының көрінісі ретінде сансыз пұттармен толтырған-ды.

	Исламның кәусарымен сусындап, мұсылман болу бақыты бұйырғаннан соң күллі әлемге қара қылды қақ жарған әділдігімен әйгілі болған Хазіреті Омар жәһилия кезеңінде пұттарға табыну турасында басынан өткен оқиғаларды былайша баяндайды:

	“Жәһилия кезеңіндегі екі ісіміз есіме түссе, біреуіне қайғырып жылаймын, екіншісіне – ішек-сілем қатқанша күлем. Жылайтыным – сол кезде ақымақтығымыз сондай, әйелдеріміз қыз туса тыжырынып, қыз баладан құтылғанша асығып, бейкүнә, мейірімге мұқтаж шараналарды тірідей көметіндігіміз. Осы қылығымыз есіме түссе, жүрегім қан жылайды.

	Күлетінім – пұтқа табынатын едік. Әрқайсысымыздың үйіміздің төрінде қолдан жасаған пұттарымыз тұратын. Соларға табынып, құрметтейтінбіз. Сапарға шыға қалсақ, пұттарымыздың бейнесін ұннан немесе халуадан жасап, өзімізбен бірге алып шығатынбыз. Жол ұзап, қарнымыз ашса, табынып, алдында құрдай жорғалаған жансыз халуа- пұттардан кесіп алып жейтінбіз. Осыдан асқан күлкілі оқиға бар ма енді?”.





Осынша жағдайларға қарамастан, Арабстанда бір кездері Хазіреті Ибраһим (а.с.) үндеген тәухид дініне – Аллаhтың бірлігіне сенетіндер де бар еді. Қараңғылық, ауа жайылушылыққа мойын бұрмастан, арадан ұзақ уақыт өткеніне қарамастан, тәухидті ұстанғандарға Хазіреті Ибраһим (а.с.) жолымен жүргендер мағынасында ханифтер делінетін. Құран Кәрімде “ханиф”5 сөзі Хазіреті Ибраһим (а.с.) үшін қолданылған:

	“Ибраһим яһуди де емес, христиан да емес, ол ханиф мұсылман еді” (Али Имран сүресі, 67-аят).

	Ханифтер пұттардан жиренетін, Аллаhтың бар екендігіне, бірлігіне сенетін. Олардың қатарында Уарақа ибн Нәуфал, Убайдуллаһ ибн Жахш, Осман ибн Хуайрис, Зәйд ибн Амрды атауға болады. Бұлар пұттардың құрметіне ұйымдастырылған салтанатты жиын- жәрмеңкеде халықтың алдына шығып, пайдасы да, зияны да жоқ, жансыз, тілсіз, меңіреу пұттарға сәждеге жығылып, құрмет көрсетудің ақымақтық екендігін айтып жар салған - ды.

	Ақылға салып, ойланып, пұттарға табынудың жөн-

	жосықсыз екенін кейіннен ұғынып, бұл нанымға қарсылық білдіргендер де болған. Солардың бірі тайф руының басшысы Умаййа ибн Әби Салт. Ол жәһилия кезеңінде киелі кітаптарды көп оқып, пұтқа табынушылықты тәрк етіп, Хазіреті Ибраһимнің (а.с.) дінін қабылдаған.

	“Бисмикә Аллаһумә”6 тіркесін алғаш қолданған да сол. Кейін бұл сөз арабтарға ұнап, Аллаhқа сенбесе де, кітаптарының, сондай-ақ кез келген жазбаның басына осылай жазып қоюды жаппай әдетке айналдырған.





	5 Тура, дұрыс. Аллаһтың білдіруімен Ибраһим пайғамбар ұстанған ғибадат ету ғұрыпы

	6 Аллаһтың атымен





Умаййа ибн Әби Салт өлеңдерінде адамдарды дұрыс жолға үндейтін жетекшінің, яғни пайғамбардың қажеттігіне назар аударған. Арабтардың арасынан пайғамбар шығуға тиіс екендігін қасиетті кітаптардан оқып-үйренгендіктен, сол құрметті атаққа өзі ие болғысы келетін. Сондықтан Хазіреті Мұхаммедке (с.а.у.) пайғамбарлық берілгенде қызғаныштан оны мойындамаған. Тіпті ерегіс пен қызғанышынан Бәдір7 соғысында өлтірілген мүшріктерге арнап жоқтау айтқан.

	Хижреттің екінші жылы иман келтірместен өліп кеткен Умаййа туралы Хазіреті Мұхаммедтің (с.а.у.) бірнеше хадисі

	бар.

	Мұхаммед (с.а.у.) бір күні Шәрид ибн Суәйдпен бірге келе жатып, сахабадан:

	“Сен Умаййаның өлеңдерін оқығансың ба?”,-деп сұрайды.

	“Иә, білемін” деп Шәрид Умаййаның өлеңдерінен бірнеше бәйіт оқып береді. Өлең жолдары Хазіреті Мұхаммедке (с.а.у.) қатты ұнайды. Тағы да оқуын өтінеді. Қасида аяқталғанда Расул Әкрам :

	“Умаййа мұсылман болуға сәл-ақ қалған екен”, – дейді. Тағы бір мәліметте:

	“Умаййаның өлеңдері иман келтіргенмен, өзі азғындықтан шыға алмапты”,-дегені айтылады.





Пұттар


	Меккеге ең алғаш пұтты әкелген Амр ибн Лухай есімді араб.

	Амр Шамға барған бір сапарында Ма’аб деген мекенге жолай соғады. Осы жерде Нұх пайғамбардың ұрпағы саналатын бір тайпаның пұттарға табынғанын көреді.



	7 Мекке мен Мәдина арасындағы жер аты. Мұсылмандар мен мүшріктер арасындағы алғашқы соғыс осы жерде болған.





Қызығушылық жеңіп, сұрастыра келе жергілікті халықтан: “Біз осы пұттардан көмек сұраймыз, сұрағанымызға ие боламыз. Жаңбыр тілесек, жауынға қарық боламыз” деген жауап алады.

	Мұнан соң Амр пенделігі ұстап, Меккеге алып кетуге пұт сұрайды. Ма’абтықтар оның сөзін жерге тастамай, Хубәл атты пұтты сыйлайды.

	Амр Хубәлді Меккеге алып келіп, орнатады. Надан халық бұрын-соңды болмаған әдетті қызық көріп, соған иланып (тілеуіңді орындайды десе илана кететін қара халықтың әдеті емес пе?), пұтқа табына бастайды.

	Осыдан бастап пұтқа табынушылық Меккеде кеңінен тарайды. Әр тайпаның өзіне тән пұты болатын.

	Құрайыштың ең үлкен пұты — Узза деп аталады.

	Әус пен хазраж руларының Мәнат атты пұты Мекке мен Мәдина арасында Мүшәллал деген жерде тұратын. Кейінірек олар Узза мен Латқа да сыйынған. Кәлб тайпасының пұты -Уәд аталатын, Думәтул Жәндал деген жерге орналасқан еді.

	Хузәйіл тайпасы Сууа пұтына табынатын.

	Хәмдан алқабындағы Иаук атты пұт хәмдан руының тәңірісі еді.

	Тайи және мәзхиж тайпаларынікі Иағус, химйелилердікі Нәср аталған.

	Бәкір ұлдары мен кинаналар Сад атты қолдан жасалған Құдайға құлдық ұратын.

	Әр тайпа өз пұтына табынып, жәрдем тілеп, солардың алдында құрдай жорғалайтын. Жансыз, рухсыз, тастан, ағаштан, ұннан, т. б. жасалған бейнелерді қараңғы халық құдіретті санап, соқыр сенімге бой алдырған-тын.

	Аллаh Расулы осындай нанымы надандықпен ұштасқан адамдардың санасын сәулелендіру мақсатымен келуге тиіс еді.





Адамгершіліктің аты өшкен


	Жәһилия кезеңіндегі Арабстанда адамгершілік атаулы жойылған. Нәпсіқұмарлық шегіне жетіп, құмар, зинақорлық, маскүнемдік, зұлымдық, ұрлық, зорлық, өтірік-өсек кең етек алған.

	Әлі жеткен әлсізге әлімжеттік жасап, ұрып-соғатын, ойына келгенін орындататын. Әй дейтін әже, қой дейтін қожа жоқ, адам өмірі ойыншыққа айналған. Күштінің айтқаны – заң, дәрменсіз дымын шығармайды. Адамдар мал тәрізді мойындарына қамыт кигізіліп, базарда сатылатын.

	Әйелдердің көрген күні айуаннан төмен. Әсіресе, жас күңдер зорлық-зомбылықтың құрбаны боп жатты. Қыздарды сату, зинақорлыққа итермелеу қалыпты тұрмыс қажетіне айналған.

	Құранда адам атын ластайтын бұл азғындық әрекеттер жөнінде былай делінеді:

	“Жалған дүниені ойлап күңдерді, әсіресе намысын сақтауға тырысып баққандарды зинақорлыққа мәжбүрлемеңдер. Зорлықтың құрбаны болғандарға Аллаh - аса кешірімді әрі рақымды” (Нұр сүресі, 33-аят). Надандықтың шегінен шыққаны сол, бір әйел бірнеше еркекпен бірге тұра беретін. Онысын үйінің шатырына

	белгі қадап жария қылатын.

	Өгей шешелер күйеуінің дүние-мүлкімен қоса әкеден балаға мирас боп қалатын.

	Шөл даланы мекен еткен арабтардың көбісі қыз баласы дүниеге келсе сұмдық санайтын. Әйелі босанған сәтте нәресте қыз болса, ешкімге тіс жарып айтпастан, көрсетпестен тірілей көміп тастайтын немесе терең құдықтарға лақтырып жіберетін. Бұл істерінің дұрыстығын өздерінше сылтау айтып дәлелдеген.

	“Бұлар ертең өскен соң жезөкше болып, ар- намысымызды аяққа таптауы мүмкін. Бой жетіп жүзіқара





болғанша қанша шығын шығарып, асырап-бағу керек. Оған шамамыз да жетпейді” деп ақталатын.

	Кейде аналарының өздері-ақ босанар күндері таяғанда арнайы шұңқыр қаздырып дайындайтын. Сәби қыз болса, туылған сәтте әлгі шұңқырға тастап, үстін топырақпен жаба салатын. Бауыр еті баласын бәледей көріп одан құтылудың ең оңай жолын тапқандарына мәз.

	Дүниеге келген мезетте өлтіре алмаса, бес-алты жасқа келгeнде әкелері қыздарын әдемі киіндіріп, қонаққа апаратын кісіше сәндеп ертіп шығатын. Сол бетімен айдалаға жетектеп апарып, алдын ала дайындалған орға жығып салып, шырқырап тырбынғанына қарамастан көміп тастайтын да ештеңе болмағандай оралатын.

	Ал баласын өлтіруге қимағандар қалың жүн күпі кигізіп, қыз екенін жасырып, ауыл маңынан аулаққа қой, түйе бақтыруға жіберетін. Сөйтіп елдің көзінен тасалап ұстайтын.

	Құран Кәрім арабтар арасында кең таралып, қалыптасқан айуандық әдет жайында былайша баяндайды: “Олар қыз (балалы) болғанын естігенде ашуға





булығып, жүздері қап-қара болып кететін.


	Содан ұялып, ел-жұрттың көзінен тасаланады. Баланы тірі қалдырып (өмір бойы өзі) азап шеккені мақұл ма, әлде тірідей көміп көзін жойып біржола тынышталғаны дұрыс па? Неткен ауыр үкім десеңші?!” (Нахл сүресі, 58-59)

	Жәһилия кезеңінде осы дәстүрді ұстанып, іштен шыққан шаранасын құрбан еткен, кейін исламды қабылдаған сахабалардың бірі пайғамбарымызға басынан өткен оқиғаны былайша әңгімелеген:

	“Уа, Расулаллаһ!

	Біз надандық дәуірін өткердік, сол кезеңнің үрдістерін орындадық, пұтқа табындық, бауыр етіміз – баламызды аяусыздықпен жер қойнына бердік. Менің де сүп-сүйкімді





қызым бар еді. Қылығы да, тілі де тәтті еді, алайда мен оған қарамауға, мән бермеуге тырысатынмын. Сонда да қасымнан екі елі айырылмайтын.

	Бір күні оны қасыма шақырдым, томпаңдап жүгіріп келді. Өзі жақсы көретін қызылды-жасылды көйлегін кигіздім де “Енді жүр менімен бірге, бір жерге барып келеміз” деп алдап ертіп шықтым. Былдырлап сөйлеп, мәз боп қуанып келеді. Біраз жер жүрген соң терең қазулы құдыққа келдік.

	Екі қолынан ұстап көтеретіндей сыңай таныттым да, бар пәрменіммен құдыққа тастап жібердім. Сондағы құлап бара жатып “Әке-ее-е… әке-тайым…” деп құлын даусы шығып айқайлаған даусы әлі күнге құлағымнан кетпейді. ”

	Екі дүниенің сұлтаны бұл әңгімені естіп, қатты егіліп жылады. Көздерінен аққан жас сақалын жуып, тарам-тарам етті. Сонан соң былай деді:

	“Аллаh Тағаланың мейірімділігі кең, ондай қатыгездікті мұнан соң қайталамайтын болсаңыздар, жәһилия дәуіріндегі білместіктерің ізді кешірер. ”

	Иә, жәһилия кезінде аты айтып тұрғандай, надандық пен жауыздық түгел дүниені тұмшалап алған-тын. Адам баласы руханият, мейірім-шапағат дегеннен жұрдай. Күллі әлемнің жаратушысына сеніп, иман келтірмеген жүректен не үміт, не қайыр.

	Құдайдан қорықпаған ұждан, Аллаhтың азабынан үрейленбеген рухтан жақсылық шығуы мүмкін бе?!





Саяси жағдай


	Жәһилия кезінде Арабстан саяси тәртіп, қоғамдық бірізділік дегеннен мақұрым, халықтың басым бөлігі көшпенді тұрмыс кешетін. Ру-руға бөлініп, әр ру өзіне тән тәртібін, дәстүрін ұстанатын. Ұдайы өзара қырқысып, басқа шауып, төске өрлеуге әзір тұратын. Өзгенің малын талан-таражға салу, ар-намысын таптау тіршіліктің





айнымас қағидасына айналған. Алауыздықты жоқ жерден, болмашы сылтаумен тудырып, тұтқиылдан шауып, малын- мүлкін алып, тіпті әйел, баланы күң, құл ету дағдысы қалыптасқан-ды.

	Дұшпандық, қысастық, бітіп болмайтын дау-дамай арта түскен.

	Соғыс, қан ағызуға машықтанып, үйреніскендіктері сондай, тиісерге қара таппаса жоқты-барды сылтау етіп өз іштерінде бірінің етін бірі жеуден тайсалмайтын. Бұған шайыр Құтамидің:

	“Төскейде малымыз, төсекте басымыз қосылған ағайындарымыз – Бәкір руынан басқа соқтығысарға ешкім болмай қалса, солардың өзіне тарпа бас салатынбыз”, – деп келетін бәйіті куә.

	Ежелден ру-ру, тайпа-тайпаға бөлініп өмір сүретін арабтар бір орталыққа бірігу, бас қосу жайын ол кезде ойлап, бас қатырмады. Осы себепті Арабстан түбегінде әлеуметтік-мәдени заңдылық жоғалып, соның салдарынан зорлық-зомбылық, шабуыл-шайқас толастаған емес. Әркім өз қалауынша тірлік қылатын, мықтының дәурен сүрген кезі еді ол.





Арабстанның әдеби ахуалы


	Қай салада болсын, не бір тәртіп, не бір жүйе жоқ дегенмен, осы тұста арабтардың ілгерілеген саласы- әдебиет, сөз өнері еді. Ислам діні таралмас бұрын Арабстанда шешендік өнері шырқау шегіне жетті. Бұл мәселеде дүниежүзінде оларға тең келер халық та жоқ-тын. Шайыр, өлең дегенде надан араб ішкен асын жерге қоятын. Өйткені, ата-баба дәстүрі, тарих пен шежіре, наным-сенім тақырыптары осы өлеңдерде өрнектелетін.

	Өлең-қоғамның бірден-бір айнасы тәрізді еді.

	Араб қоғамында шайырлар керемет құрметке бөленетін, нағыз қаһарман саналатын. Әрбір ру өкілдері





араларынан батыр емес, ақынның шыққанын қалайтын. Өйткені, қол жетпес армандарындай болған даңқ-мансапты ақындарының арқасында иеленетін. Қара халықтың өзі шайырлардың қалжыңына ілігуден, сынына ұшыраудан қорқатын.

	Шайыр сөзі анау-мынау заңнан күшті қабылданатын. Оның бір ауыз сөзіне бола ру-ру болып таласқандар да, қырық жылғы кегін ұмытып татуласқандар да аз болмаған. Ертеден-ақ өлең-арабтың дәптері деп аталатын. Араб халқының тұрмысы, салт-санасы, тарихи мұралары өлең

	арқылы ұрпақтан-ұрпаққа жететін.

	Ақынды құрметтеу – тіршіліктің негізіндей көрінетін.

	Мықты ақынның өзі де, руы да биік мәртебелі деп есептелетін.

	Әсіресе, жылдың белгілі маусымдарында жиі-жиі өткізілетін жәрмеңкелерде өлеңді өсіруге, өркендетуге айрықша мән берілетін. Жәрмеңкелер бір жағынан әдеби жиын секілді болатын. . . Қазылар сайланып, олардың алдында өлең жарыстары ұйымдастырылып, шартараптан келген шайырлар мен шешендер тілінің майын тамызып, жеңіп шығу үшін бар күшін салатын.

	Мүшәйраның жеңімпаздары анықталған соң көп ішінен озып шыққандардың төл туындылары бөз матаға жылтырақ бояумен өрнектеліп, безендірілген күйі баршаның көзіне шалынатын биікке-Қағбаның қабырғасына ілінетін.

	Сол кезеңдегі ең үлкен, халық көп жиналатын жәрмеңке - Тайф пен Нахла алқабы арасындағы Уқаз жәрмеңкесі еді. Шайырлар сайысы көбінесе осы жерде өткізілетін.

	Жәрмеңкелер көп салалы көрмелерге ұқсайтын, өйткені, мұнда барлық рулар сауда-саттық, әлеуметтік- мәдени және қоғамдық-саяси жағынан танылатын. Зилхиджа айында ашылған жәрмеңкелер жиырма күнге





созылатын. Біреуге құл болып кеткен адамдарын підия беріп сатып алу, ұзаққа созылған бітіспес дауларын шешу, татуласу, іздегенін табу, көксегенін іздеу, өлең оқу, сөз сөйлеп, шер тарқату үшін барша жұрт жәрмеңкеге қарай ағылатын.

	Өлең-сөздің қадірін көтеру арқылы тіл (араб тілі) сол кезеңде-ақ екшеліп, байып, толыққан.

	Ислам жұлдызы жарқырап тууға таяған уақытта Арабстанда әдебиет, көркем сөйлеу шеберлігі барынша дамыды. Қаптаған надандықтың қараңғылығы ішінде ғайыптан белгісіз бір құдірет адамдар санасын Құранның керемет тілін түсінуге, сөздердегі әуезділікті жан-жақты ұғуға дайындап жатқандай еді.

	Құран түсе бастағанда иманға келе қоймағанмен, әдеби көркемдікті қастерлеп үйренген көптеген арабтар Аллаhтың кәламының кереметтігіне бас иген, ең үздік деп бағалаған қасидаларының Құран тілінің жанында түкке алғысыз болып қалғанын мойындап, биікке көтерген жерлерінен алып тастаған.

	Кейбіреулері Құран тіліндегі әуезділікке, дыбыс үйлесімділігіне тәнті болып, соның әсерінен мұсылмандықты қабылдаған. Бұл да әрине, құдіреті күшті ұлы Аллаhтың көп хикметтерінің бірі.

	Хазіреті Мұхаммедке (с.а.у.) ұлы елшілік міндеті жүктелер алдындағы Арабстанның жалпы діни, әдеби, мәдени, қоғамдық жағдайы осындай…

	Жауыз жүректерді жібітетін, қатулы қабақтарды күлдіретін, надандық шырмауындағы көңілдерге нұр құятын тұлғаға Арабстан зәру еді. Оның, яғни ұлы құтқарушының кім боларын да мәңгілік жазмыштың Жаратушысы – Аллаһ Тағала белгілеген: Хазіреті Мұхаммед (с.а.у.) …

	… Ол осынау әлемнің материалдық-рухани бет- бейнесін өзгертуге келетін… Ол нұрымен айналаға шұғыла





шашары, мына дүниенің жалғандығын, ақыреттің баяндылығын айтып, жалған өмірдегі махаббаттың да өткінші екенін ұқтырып, үмметін мәңгі бақытқа – бақилық Аллаhқа бастауға тиіс еді.

	Аллаh Тағала тарапынан пайғамбарлық міндет жүктелетін бұл тұлға адамдардың басы бос еместігін ұғындырып, дүниеде атом бөлшегінен күн системасына, жұлдыздардан алып галактикаларға дейін бір ғана әмірге бағынатынын, қасиетті де ұлы мақсат жолында қызмет ететіндігін түсіндіру үшін келетін.

	Ол айуандықтың, настықтың шегіне жеткен адамзатқа жоғары адамгершіліктің, биік парасаттылықтың өнегесін көрсету үшін келетін.

	Ол дүниенің жаратылыс себебін, адамдардың қалай пайда болып, ақыры немен тынатынын баяндау мақсатымен келетін.

	Ол адамдардың иесі – Аллаhтың өз құлдарынан не талап ететінін, дұрыс пен бұрысты ажыратып көрсетіп, сананы жаулаған сауалдарға жауап беруді мұрат етіп келетін.

	Ол тек бір руға, тайпаға не ұлтқа ғана емес, бүкіл адамзат баласына Аллаhтан алған әмірлері бойынша жөн сілтеп, жол көрсету үшін келетін.

	Міне, күллі әлем араб түбегінен шығуға тиіс осындай ауыр міндетті арқалаған ұлы тұлғаның келуін асыға күтті.

	ПӘК ШЕЖІРЕ

	Хазіреті Ибраһим пайғамбар ұстанған дін ханифтік деп аталады. Аты мұсылманшылық болмағанмен заты исламға сай, яки Аллаһтың қалаған ақ жолы еді.

	Пайғамбарлардың әкесі саналатын Хазіреті Ибраһимнің Ысқақ және Ысмайыл атты екі ұлы бар еді. Ол, Аллаhтың құдіретімен, Ысқақтың ұрпақтары арасынан бірнеше пайғамбар шығатынын алдын-ала сезіп, білген-ді.





Алайда сүйікті жары Aжaрдaн туған ұлы Ысмайылдың нәсілінен пайғамбар шығып-шықпауы беймәлім-тін. Ақырзаманда соңғы пайғамбардың келетіндігінен хабардар Хазіреті Ибраһим, оның жанындай жақсы көретін ұлы Ысмайылдың ұрпағынан тарағанын шын көңілімен қалайтын. . .

	Адам ата тарапынан іргетасы қаланған жер бетіндегі тұңғыш құрылыс – Қағба да ұзақ жылдар әсерінен әбден ескіріп, құлауға айналған еді. Аллаh Тағала Хазіреті Ибраһимге осы қасиетті ғимаратты қайта қалпына келтіруді бұйырады. Ұлы әмірді есітер-есітпес Ибраһим пайғамбар Ысмайылмен бірге құрылыс жұмыстарына білек сыбана кірісіп кетеді.

	Қағбаның құрылысы аяқталған соң әке мен бала қол жайып, былайша Аллаhқа жалбарынады:





“Уа, Раббымыз! Біздің ұрпақтарымыз арасынан сенің аяттарыңды оқып, кітабың мен үкімдеріңді үйрететін, оларды күнәдан аулақ болуға үндейтін пайғамбар шығар.”


	Хақ Тағала шын ықыласпен оқылған бұл дұғаны жауапсыз қалдырған жоқ. Арадан жүздеген жыл өткенде

	Хазіреті Ысмайылдың ұрпағы Мұхаммед (с.а.у.) – соңғы пайғамбар «Хатамул-Әнбия» атанды. Бүкіл болмыстың сұлтаны саналатын Мұхаммед пайғамбар «Мен – арғы бабам Ибраһимнің дұғасымын…” дегенде жоғарыда аталған оқиғаны меңзейді.

	Хазіреті Ысмайыл үбірлі-шүбірлі болды, оның немере- шөберелерінен тараған тайпалар Араб түбегінің шартарабына жайылды. Олардың арасында Аднан ұлдары, одан Мұдар ұлдары, оның ішінде құрайыш тайпасының хашим руы өзгелерінен ерекшеленіп, биік мәртебе, жоғары құрметке ие болды. Бұл жөнінде де пайғамбардың өз айтқаны бар:





“Аллаh Тағала, Хазіреті Ибраһимнің балалары арасынан Бәни Хашимді8, олардың ішінен мені таңдаған.”

	Мұхаммед пайғамбардың ата-бабалары жайында толық мәлімет жоқ. Уақыт тұрғысынан ең жақын саналатындары жөніндегі мағлұматтар ғана бізге жеткен. Қолдағы барға қанағат деп, солар туралы әңгімелеуді жөн көрдік.

	Құсай. Пайғамбардың үлкен атасы-Құсай (шын аты – Зәйд) өз заманының айтулы тұлғаларының бірі. Құсайдың Зухра есімді жалғыз інісі болған.

	Жасы үлкен болғандықтан әулетті басқаруға да сол лайық деп табылады. Бала жасынан басқалардан артық қабілетімен ерекшеленетін Құсай, өсе келе Меккенің алдыңғы қатарлы адамдарының біріне айналады. Ұйымдастырғыш қабілеті, басшылықтағы ұстамдылығы, әділ үкімдері меккеліктердің назарынан тыс қалмайды. Халық оған үлкен сенім артып, Меккені басқаруды тапсырады. Мекке қаласын алғаш рет аудандарға (махaллаларға) бөліп, әрбір руды өз ауданына орналастырған да-сол. Меккенің маңызды мәселелері Құсайдың үйінде талқыланып, шешімдер сол жерде қабылданатын. Қағбаның күзеті, қажыларды ауыз сумен қамтамасыз ету, оларды күту, шайқасқа кірерде байрақ тігу және Мекке мәжілісіне жетекшілік жасау, т. с. с. мәселелер оған аманат ретінде тапсырылады.

	Қағбаның қарсы алдында, есігі Қағбаға қарайтын алғашқы үй Құсайға арнап тұрғызылған. Бұл үй – Меккенің үкімет үйі, түсініктірек айтсақ, ішінде Мекке қалалық мемлекетінің күллі мәселелері қаралатын парламент ғимараты еді. Құсайдың бұл отауы тарихта

	«Дарун-Нәдуа” аталған, хижреттен соң жарты ғасырға дейін сақталған.





	8 Хашим руын.





Мекке жұртшылығы Құсайға аса құрметпен, ізгі ілтипатпен қараған.

	Хашим. Хашим – Пайғамбарымыздың үшінші атасы. Меккенің құрметті азаматтарының бірі Хашим сауда- саттықпен айналысқан. Мұхаммед пайғамбардың дүниеге келетін күні жақындағандықтан, аманат нұр оның маңдайында ерекше көрінген. Хашим жан-жақты қабілетті, байсалды, жігерлі, кең пейілді, жомарт әрі баршаның сүйіспеншілігіне ие болған, оның есімімен әулеті, қала берді руы аталған. Пайғамбарымыз да содан тарайтын биік мәртебелі бұл ру кейін де осы құрметті хашимилер атауын сақтап қалған.

	Хашимнен төрт ұл туған: Шәйба (Әбдімүттәліп), Әсет, Әбу Сәйфи және Надла.

	Хашимнің ұрпағы Шәйба мен Әсеттен тарайды. Шәйба- Ардақты Пайғамбарымыздың екінші атасы. Әсеттен туған Хүнәйіннен перзент болмай, хашимилер шежіресі Әбдімүттәліптен тараған ұрпақтармен жалғасын тапқан.

	Шәйба (Әбдімүттәліп). Дүниеге келгенде ақ шашты болғандықтан оны Шәйба (ақ шашты деп) атаған. Әбдімүттәліп – лақап аты, осы лақаппен танылған. Бұл лақапқа қалай ие болғаны жөнінде мынадай әңгіме бар.

	…Шәйба бала кезінде Мәдинадағы нағашыларына жиі баратын. Бір күні көрші балалармен бірге ол Мәдинаның орталық алаңдарының біріне оқ атып жарысатын ойынға барады. Әп-сәтте балалар ойынын тамашалаған үлкендер де әлгі жерге жиналып қалады. Көп баланың ішінен маңдайы жарқыраған Шәйба жұрттың назарын еріксіз өзіне аударады. Ату кезегі өзіне келгенде, Шәйба асықпай садағын оқтап, өзіне деген асқан сенімділікпен садағын керіп кеп қалады. Оқ нысанаға дәл тиеді. Жиналған жұрт таңғалыса, сүйсіне қараған сәтте Шәйба:





“Мен Хашимимін, Бетһа бегінің ұлымын. Нысананы көздей алмасам, атамның атына кір келтірген болар ем,”– дейді шабыттана шалқып.

	Оның айтқандарын жиналғандардың бәрі естиді. Әбдіманапұлдарының бірі Шәйбаға жақын барып, Хашимнің ұлы екенін нақтылап сұрап біледі. Меккеге оралған соң әлгі адам болған жайтты әкесінің бауыры Мүтәліпке баяндап береді. Осыншалықты қабілетті, ақылды баланың бөтен елде жүргендігін қаламайтынын да сөз арасында айтып қалады.

	Мүттәліп мұны ести сала Мәдинаға жол тартады да, Шәйбаны алып, қайта оралады. Меккеге кірген сәтте-ақ Мүтәліптің жетегіндегі балаға көзі түсіп « Бұл кімнің баласы?” деп сұрағандар көп болды. Көз тиер деп қорыққан Мүттәліп еш ойланбастан «Бұл - менің құлым” деп қалай айтқанын өзі де байқамай қалады. Тіпті әйеліне де осылай жауап береді. Ертесіне ағасы алып берген қымбат киімдерді киіп далаға шыққан балаға көңіл аудармаған жан қалмайды. Барша жұрт оның кім екенін, қайдан келгенін таңырқай сұрайды. Білетіндер

	«Әбдімүттәліп, яғни Мүтәліптің құлы -деп (Абд, Әбду – араб тілінде құл дегенді білдіреді – Д. Ө.) жауап береді. Кім екендігі кейінірек белгілі болғанмен, сол күннен бастап Шәйба Әбдімүттәліп аталып кетеді.





Әбдімүттәліптің түсі


	Арадан ұзақ жылдар өтті. Әбдімүттәліп құрайыш тайпасының басшысы болып тағайындалады. Жаздың аптап күндерінің бірінде Қағба маңындағы Хижр деген жерде көлеңкеде демалып жатып,көзі ілініп кетіп, түс көреді. Түсінде бір адам оған:

	“Тұр жылдам, Таибaны қаз!”-деп бұйырады, “Таибa не?”-деп сұрап үлгергенше әлгі адам ғайып болады.





Оянған соң Әбдімүттәліп түсін неге жорырын білмей дал болады. “Таибaсы несі екен? Оны қазу керек дегені несі?” -секілді сан сұраудың шырмауында қалады.

	Ертесіне тағы да сол жерде көз шырымын алмақ болады. Сол-ақ екен түсінде кешегі кісі:

	“Тұр, Бәррені қаз!” -деп мазалайды. “Бәрре не?” -деген сауалы тағы жауапсыз қалады.

	Үшінші күні дәл сол жерде жатып, сол түсті қайта көреді.

	Бұл жолы аян беруші:

	“Тұр, Мәднунені қаз! ”-дейді де жоқ боп кетеді.

	Әбдімүттәліп үш күн қатарынан көрген түсінің астарындағы сырды шеше алмай әбден басы қатады. Өз ойымен әуре боп төртінші күні сол жерге тағы да жантая кетеді. Бұл жолы түсінде аян беруші:

	“Зәмзәмді қаз!”-деп бұйырады. “Зәмзәм дегеніңіз не? Ол қайда?” -деп бастырмалата жөнелген Әбдімүттәліп мынадай жауап есітеді:

	“Зәмзәм – еш бітпейтін, азаймайтын түпсіз терең тұнық құдық. Қажылардың су мұқтаждығын сонымен өтерсің. Оның көзі-Қағбада құрбандыққа шалынған малдардың қаны төгілген жер мен терілері көмілген жердің арасында. Сол екі араны ден қойып қадағала. Күндердің күнінде ала қанатты бір қарға сол жерді шұқығанын көрерсің. Сол маңда құмырсқа илеуі де бар.”

	Әбдімүттәліп үлкен бір іс тындырғандай боп оянады. Қуанышы қойнына сыймайды. Зәмзәм құдығы жөніндегі бірталай әңгімені бұрын да көп естіген. Бірақ оның орнын нақты білетін ешкім болмаған соң сол күйі ұмытыла бастаған-ды. Ертеректе Меккені жау шапқанда жергілікті халық Қағбаның бар байлығын Зәмзәм құдығына тастай қашқан. Сол заманнан бері Зәмзәмнің аты бар да, заты жоқ боп қалған екен.





Әбдімүттәліп Зәмзәмнің көзін тауып ашу міндеті өзіне жүктелгенін іштей түйсінген-ді. Уақыт оздырып жатпастан белгі берілген жерге келді. Дәл сол сәтте ала қанатты қарғаның көктен құлдилай келіп қонғанын, тұмсығымен бір жерді шұқып, қайта ұшып кеткенін көреді. Ұзақ жылдар бойы құпия боп, ұмытылған тіршілік көзін тауып, көпшілік қажетіне ұсыну бақытына ие болған Әбдімүттәліп балаша қуанады. Құдықты қайта қазуға асыққанмен бір Аллаhтан басқа өзіне ғана мәлім құпияны жан баласына сездіргісі келмейді. Ертесіне жан дегенде жалғыз ұлы Харисті қасына ертіп белгіленген жерге барады да, қаза бастайды. Біраз қазған соң дөңгелек пішінді құдықтың аузы, тастан өрілген қабырғасы көріне бастайды. Әбдімүттәліп өз көзіне өзі сенбейді.

	Әбдімүттәліптің әрбір қимылын көзден таса қылмай бақылаумен болған құрайыштықтар әу баста аса мән бермегенмен, жеме-жемге келгенде қарап қала алмай ақсақалдарына хабар бергізеді. Құрайыштың үлкендері құдық қазылып жатқан жерге келіп:

	“Ей, Әбдімүттәліп! Бұл – біздің атамыз Ысмайылдың құдығы. Мұнда біздің де үлесіміз бар. Бұл іске біз де ортақ болайық, жұмыла көтерейік”-дейді. Әбдімүттәліп:

	“Бұл шаруаға ешкімді де араластыра алмаймын, өйткені бұл міндет тікелей өзіме жүктелді”– деп келіспейді.

	Әрине, оның бұл жауабы құрайыш ақсақалдарына ұнамайды. Араларынан Ади ибн Нәуфал суырылып шығып:

	“Сен кіміңе сеніп бізбен салғыласасың? Жалғыз ұлыңнан басқа тігерге тұяғың жоқ екенін ұмыттың ба?” - дейді. Оның сөздеріне ызаланған Әбдімүттәліп:

	“Сен немене менің жалғыздығымды бетіме басқың келе ме?-деп ашуға булығып бір сәтке үнсіз қалады да, көкке алақанын жайып:





“Уа, құдіреті күшті Аллаhым! Мені жарылқап он ұл берер болсаң, біреуін дәл осы Қағбаның жанында сенің жолыңа құрбан етер ем. Антым – осы. ” – деп айтып салады.

	Оқиға мұнымен бітпесі айтпаса да түсінікті еді. Жағдайлар шиеленісе түсті, ел ішін алауыздық жайлады. Әбдімүттәліп құдық қазуды уақытша доғарып қойып, мәселені шешуді хакімге9 тапсыруға ұсыныс жасайды. Оның бұл ұсынысы қабыл болып, Шамда тұратын Саад ибн Хүзейм есімді хакім таңдалады.

	Қасына әкесімен туыс ағаларын ертіп, бір топ құрайыштықтармен бірге Әбдімүттәліп Шамды бетке алып жолға шығады. Жолдың ортасына келгенде бұлардың ауыз суы таусылып, аптап сахарада үлкен қиындыққа ұшырайды. Шетсіз-шексіз шөл далада су іздеу сағымның соңынан жүгіргенмен бірдей екенін білетін Әбдімүттәліп және оның ағайындары құрайыштықтардан жәрдем сұрауға мәжбүр болады. “Суымыз өзімізге ғана жетеді.” деген қатал жауаптан соң бұлар тіпті сасады.

	Әбдімүттәліп ұшы-қиырсыз шөлде тұрғандықтарына қарамастан су іздемекке белін бекем буады. Ішкі

	жанайқайы «Ізде, іздесең табасың» дейтіндей болады да тұрады. Сол сезімнің жетегіне еріп байыз таппаған ол түйесінің жатқан жеріне келеді. Түйесін айт шулеп тұрғызған сәтте өз көзіне өзі сенбейді, жануардың аяғының түбінен жылт-жылт еткен суды көреді. Қуаныштары қойнына сыймаған олар аяқ астынан қауқылдасып мәз болысады. Әбдімүттәліп су көзін қылышының ұшымен кеңейтіп ашқан сайын су молая түседі. Бір жұтым суды қимаған құрайыштықтар да бұл оқиғаға таңғалысады. Әбдімүттәліп пен оның жолдастары мөп-мөлдір судан





	9 Қазы, үкім шығарушы.





айыздары қанғанша ішіп, жануарларын да суарып мәре- сәре болады. Сонан соң құрайыштықтарға қарап:

	“Келіңдер, сендердікі не тұрыс? Жаратқан бізге су берді. Қанып ішіңдер, малдарыңды суарыңдар” деп айқайлайды.

	Құрайыштықтар аң-таң боп, қысыла-қымсына жақындап, суық судан рахаттанып ішіп, түйелерін суарып, ыдыстарындағы ескі суларын төгіп, жаңалап алады. Мұнан соң өз қателерін түсінген олар әп-сәтте өзгеріп сала береді.

	“Ей, Әбдімүттәліп, саған тағар кінәміз, артар айыбымыз жоқ. Мұнан былай Зәмзәмді қазуға тек сен лайықсың. Еш таласымыз жоқ. Хакімге де бармай-ақ қояйық – деді олар өкінген кейіппен. Сөйтіп олар хакімге бармастан жарты жолдан Меккеге қайтып оралады.

	Меккеге келген соң Әбдімүттәліп ұлы Хариспен бірге Зәмзәмді қазып, азғана уақыт ішінде халықтың қызметіне ұсынады. Ол кезде Әбдімүттәліп нағыз қамал алар шағында.

	Арадан зулап отыз жыл өте шығады. Аллаhтың құдіретімен Әбдімүттәліптің ұлдарының саны онға жетеді. Қартайған Әбдімүттәліптің ойына мұнан көп жыл бұрын Аллаhқа берген анты оралады: серті бойынша ұлдарының бірін Қағбада құрбандыққа шалуы ләзім-ді.

	Ұлдарының қай-қайсысы да ақылына көркі сай, бірінен-бірі өткен айбарлы да, ажарлы боп өсіп келе жатады. Әсіресе он ұлдың сегізіншісі Абдуллаһ ерекше- тін. Тән сұлулығында да, жан сұлулығында да басқа бауырларынан өзгешелігі мен мұндалайтын. Өйткені дүниеге келген сәтінде әкесінің маңдайындағы аманат нұр соның маңдайына көшкен болатын. Осы нұр бет-әлпетін ерекше ажарландырып, сүйкімді ете түсетін. Алайда ешкім бұл әдеміліктің сырын білмейтін-тұғын.





Әбдімүттәліптің ұлдарымен арасында болған әңгіме


	Әбдімүттәліптің ұлдары зіңгіттей жігіт болып ер жетеді. Аллаhқа берген антына адал болуды көксеген әке балаларының басын қосып, өткен өмірінен сыр шертеді, қиын да болса бауыр етіндей баласының біреуін құрбан ету қажеттігін баяндайды. Тәрбиелі ұлдардың ешбірі әкелеріне қарсы келместен, мәселенің мән-жайына қаныққан соң бұл іске разы болады.

	“Кімді құрбан ету жайын қалай шешеміз? Не істеу керек?” деп сұрайды балалары.

	Әбдімүттәліп көп ойланбастан:

	“Әрқайсысың бірер оқтарыңның үстіне аттарыңды жазып маған беріңдер ”-деді.

	Ұлдар әке сөзін екі етпестен оқшантайларынан бір-бір оқ суырып алып, үстіне есімдерін жазып әкелеріне ұстатады. Әбдімүттәліп оқтарды ала салысымен Қағбаны бетке алып жүріп кетеді.

	Әбдімүттәліп Қағбаның қасына барғанша айналасына қалың көпшілік жиналып үлгерді. Жұрттың көзінен көкейіндегі ойды, таңғалысты байқамау мүмкін емес еді. Аллаhқа берген сөзінде тұру үшін Әбдімүттәліп ойланып жатпастан оқтарды жеребе тастаушыға ұсынды. Әрбір оқта он ұлының әрбіреуінің есімі жазулы. Жеребені тастаушы қай оқты суырып алса да Әбдімүттәліптің ет жүрегі езілері шындық еді. Өз қолыңмен өз балаңды құрбан ету дүниедегі ең ауыр сезім, ең қиын іс болса керек-ті.

	Қызметкер бір оқты суырып алды. Даусы жарықшақтана “Абдуллаһ” деді.

	Мейірімді әке өз құлағына өзі сенгісі келмеді, оқты жеребешінің қолынан көз ілеспес жылдамдықпен суырып алып мұқият жазуды оқып шықты.

	Аб-дул-лаһ…





Көзі жасаурап, даусы дірілдеді. Ішін аласапыран бір сезім кернеді сол сәтте. “Жоқ, мүмкін емес!” деп айқайлап жібере жаздады. Алайда тез бойын тіктеп, Аллаhқа берген сертін есіне алып жігерін жаныды, мейірімін табандылығына жеңдірді. Ұлына қарап:

	“Ұлым Абдуллаһ! Аллаh өзінің жолына құрбан етуге сені таңдады. Кез-келгенге бұйыра бермейтін осындай құрметке тоғыз бауырыңның ішінде сені лайық көрді. ” – деді.

	Жиналған көпшілік те сапырылысып, дабырласып кетті.

	“Қалайша Абдуллаһ? Қалай ғана көз қиып құрбан етілмекші?…. ”

	Әбдімүттәліп ет жүрегі езіліп тұрса да, ішін өртеген алай-дүлей сезімді тежей білді. Жанындай жақсы көретін ұлы – Абдуллаһтың қолынан ұстап жеңін түрді. Абдуллаһ еш қарсылық көрсетпестен, айналасына қайраттана қарады, сол сәтте ол құдды ұлы бабасы Хазіреті Ысмайылдың тағдырға шын мойынсұнғандық қасиетін паш етіп тұрғандай еді. Ибраһим пайғамбардың баласы Ысмайылды құрбандыққа шалмақ болғанда шешуші мезетте көктен Аллаһ тарапынан құрбандық қошқардың түсірілуі сәтіндегідей жүзінен титтей де қарсылық, наразылық сезілмеді.

	Әбдімүттәліп бір қолымен жалт-жұлт еткен өткір пышақты, екінші қолымен баласының білегін ұстап тұрды. Құрбандық дайындығы бітті. Сол мезетте көпшілік арасынан айбарлы дауыс естілді. Құрайыштың ел басқарған тектілері келіп жеткен-ді.

	“Ей, Әбдімүттәліп, не істемек ойың бар?” -деді біреуі. Әбдімүттәліп нұр жүзді ұлына көзін қадай тұрып: “Ұлымды Жаратқанның жолына құрбандыққа

	шаламын” - деді.





Жиналған жұрт тағы да жан-жақтан дабырлай сөйлеп кетті.

	“Ей, Әбдімүттәліп, мұның не? Сен Меккенің басшыларының бірісің. Сен бұлай етсең, ертеңгі күні жұрттың бәрі сенің істегеніңді қайталайды ғой. Әркім баласын құрбан ете берсе, ұрпағымыз қалай өсіп-өнбек? Мұны ойландың ба?”

	Наразылық, кейіс білдіргендер ұзақ шулап, тынышталмай қойды. Жиналғандардың бәрі Әбдімүттәліптің әрекетіне қарсылық білдірді. Әбдімүттәліптің ішкі сезімдері де бұл амалына наразы еді. Тек табандылығы, алған бетінен қайтпайтын қайсарлығы, сөзіндегі тұрақтылығы оны жақтай түсті. Жаратқан Аллаhқа ант еткендіктен, оны орындаудан басқа шарасы жоқ еді. Өйткені Тәңір оның тілегін қабыл етіп, он ұлды болған-ды. Солардың біреуін Аллаh жолына құрбан қылмаса, жақсылыққа қанағат етпеген боп шығар еді.

	Осылайша жұрт абдырап тұрғанда, ортаға Абдуллаһтың нағашы ағасы Абдуллаһ ибн Мұғира шықты. “Ей, Әбдімүттәліп! -деді ол гүрілдеген даусымен “Жаратқаннан ерекше жарлық келмеген болса құрбан ете алмайсың оны. Баланы аман алып қалу үшін бар мал-

	мүлкімізді беруге әзірміз”.

	Әбдімүттәліптің де әкелік мейірімі тілге келгендей, Мұғираның ойымен келіскендей сыңай танытты. Сонда да болса қайсарлығы алған бетінен қайтпауға шақырып бақты.

	Құрайыштықтар мен қалған тоғыз ұлы Әбдімүттәліпке әбден жалбарынса да, оны көндіре алмаған соң мынадай бір ұсыныс айтылды.

	“Ей, Әбдімүттәліп! Олай болса Абдуллаһты алып Шамға бар. Сонда бір білгір әйел бар. Соған жолық, басына қиындық туған жұрт ат арытып шартараптан әлгі





әйелге баратын, соның кеңесін тыңдап қауіп-қатерден құтылатын көрінеді. Саған да көмектесер” – дейді.

	Әбдімүттәліп бұл айтылғанды құп алады. Абдуллаһты ертіп Шамға сапар шегеді. Мәдинаға келгенде бұл білгір әйелдің Хайбарда екенін естиді де, солай қарай жол тартады. Аррафа есімді білгірмен кездесіп, бар болған жағдайды бүге-шігесіне дейін ақтарып, одан жәрдем сұрайды.

	Әйел Әбдімүттәліптен:

	“Сендердің дәстүрлерің бойынша бір адамның құны неге тең?” -деп сұрайды. “Он түйеге ”-дейді Әбдімүттәліп.

	“Олай болса еліңе барып он түйе дайында, сол түйені айдап, ұлыңды жаныңа ертіп жеребе тартқан алаңға қайтып барыңдар. Жануарлар мен ұлыңның екі арасында тұрып тағы да оқтармен жеребе тартыңдар. Жеребе балаңа шықса, қашан түйелерге түскенге дейін қайта-қайта тастай бер. Балаға шыққан сайын түйелердің санын онға арттырып отыр. Ақыры түйелерге түскен кезде оларды сол жерде бауыздап құрбан етіңдер. Осылайша әрі Раббыңның ырзалығын аларсың, әрі балаңды құтқарып қаларсың.”

	Бұл білгір әйелдің ақылына разы болған Әбдімүттәліптің қуанышында шек болмайды. Уақыт оздырмай Меккеге оралады. Әбдімүттәліптің отбасы да, Мекке халқы да бұл сүйінші хабарға қатты қуанады.

	Ертеңіне Әбдімүттәліп Абдуллаһын ертіп, он түйесін алдына салып Қағбаға келеді. Әйелдің айтқанын бұлжытпай орындайды.

	Әбдімүттәліп жеребе тастаушыға:

	“Ал, баста! ”-деп бұйырады.

	Жеребе Абдуллаһқа шығады. Түйе саны жиырмаға жетеді. Тағы да тастағанда құрбандық түйелер отызға шығады. Келесісінде де, одан кейін де тағы төрт рет Абдуллаһқа түседі.





Әбдімүттәліп сасқалақтап, әбден абыржиды. Жеребе тасталған сайын қолын көкке созып бата қылумен, дұға етіп жалбарынумен болады. Ақыры түйелердің саны жүзге жеткенде барып, жеребе түйелерге шығады. Жиналған жұрт қуаныштан жылап та жібереді. Әсіресе әкенің қуанышы ерекше-тін. Бірақ сонда да сенімді болу үшін, Аллаhтың алдындағы адалдығын сақтап қалу үшін байсалды қалпынан танбастан:

	“Үш рет тағы да тастайық. Сеніміміз нақты болсын, ішімізде күмән қалмасын. ” – дейді.

	Жеребе үш рет қайта тасталады, үшеуінде де халықтың қуана айқайлағаны естіледі. Әбдімүттәліп те “Уа құдірет! ”-деп дауыстап, тізесін бүгіп, дұға етеді. Сөйтіп Абдуллаһ құрбандықтан құтқарылады.

	Сүйікті ұлы үшін барын беруге әзір әке жүз түйені Сафа мен Мәруа төбелері арасына айдап апарып құрбан етуге бұйырады. Бұйрық сол сәтте орындалады. Сол күннен бастап бір адамның құны құрайыштар мен арабтар арасында жүз түйе болып белгіленеді.

	Кейіннен Мұхаммед пайғамбар да (с.а.у.) бұған қарсы келмеген.

	ХАЗІРЕТІ АБДУЛЛАhТЫҢ ҮЙЛЕНУІ ЖӘНЕ ӨЛІМІ

	Арадан жылжып жылдар өтті. Абдуллаһ көркем мінезі мен жүріс-тұрысына сымбаты сай жігіт болды. Оған ынтық бойжеткендер де көбейе түсті. Жас жігіт мұны сезсе де білмеген сыңай танытып бақты. Баласының аяқтанар шағы жеткенін байқаған әке ұлына жар боларлық бойжеткенді қарастыра бастайды.

	Әбдімүттәліптің өмірлік тәжірибесі бұл істе де дұрыс таңдау жасауына себеп болды. Бәни Зухра тайпасының ақсақалы Уәһб ибн Әбдіманаптың қызы Әминаны баласына лайық деп білген ол айттыра барады. Уәһб





Әбдімүттәліптің бұл өтінішін қуана қарсы алады. Амандық-саулықтан соң Уәһб:

	“Уа, бауырым! Біз бұл ұсынысты сен келмес бұрын естідік. Әминаның анасы өткен түнде бір түс көріп, үйімізге бір нұрлы сәуленің енгенін, айналаның жап- жарық болып кеткенін көріпті.

	Менің де бүгін түнде түсіме бабамыз Ибраһим пайғамбар еніпті. Маған “Әбдімүттәліптің ұлы Абдуллаһпен қызың Әминаның некесін мен қидым. Сен де қабыл еткейсің”, – деді.

	Уәһбтің қызы Әмина ибалы да инабатты, әрі шежіресі жөнінен де құрайыш қыздары арасында жоғары тұратын. Қай жағынан да Абдуллаһқа лайық-тын. Жасы он төрттегі Әминаның нағыз толған айдай толысып тұрған шағы бұл. Абдуллаһ болса жиырма төрттегі қылшылдаған жігіт.

	“Тойдың болғанынан, боладысы қызық демекші”, апыр-топыр екі жастың үйлену тойы өткізіліп, болашақта барша болмыстың сұлтаны болатын Мұхаммед (с.а.у.) пайғамбар дүниеге келетін шаңырақ құрылады.

	Үйленгеннен кейін арада бірнеше апта өткенде мынадай қызық жағдай шықты. Хазіреті Абдуллаһтың жүзіндегі нұр Хазіреті Әминаның маңдайында жарқырады. Мұны көптің көзінен таса ету де мүмкін емес еді. Әмина дүниенің болашақ сұлтанына аяғы ауыр еді.

	Үйленгеніне бір ай толғанда Хазіреті Абдуллаһ бір сауда керуеніне қосылып, Сирияға жол тартады. Бұл оның соңғы сапары еді. Араға айлар салып керуен елге оралғанда араларында Абдуллаһ жоқ болатын, тек оның қайтар жолда Мәдинада қатты сырқаттанып, жолға жарамайтын болған соң нағашыларының жанында қалғаны жайында суыт хабар жетеді. Мұны ести сала Әбдімүттәліп ұлы Харисті Мәдинаға жолдайды. Алайда өзгермес тағдыр тағы да өз дегенін істейді, ағасы келгенге дейін Абдуллаһ о





дүниелік болады. Бақытты әкеге дүние сұлтаны боларлық ұлының нұр жүзін бір иіскеу де бұйырмайды. Абдуллаһтың денесі Мәдинадағы Ади ибн Нәжжарұлдарының бірі Нәбиға үйінің ауласына жерленеді.

	Харис суық хабарды Меккеге жеткізеді. Мекке қайғы жамылып, аза тұтады. Жас-кәрі деместен өз қалауын жүзеге асыратын аяусыз ажал Абдуллаһтың отбасына да ауыр соққы боп тиеді. Бүкіл меккеліктер аяулы ұлдарын жоқтап, көз жастарын көл қылады. Кенеттен болған қайғылы қаза әсіресе, жас келін Әминаның қабырғасын қайыстырады. Күйеуін жоқтап ботадай боздаған Әминаның ащы даусын естіген пенденің сай-сүйегі сырқырамауы мүмкін емес еді.

	…Ажал құрық салды да, Мені тастап сен кеттің. Кебін киіп кетіпсің,

	Оны қайдан білейін. Көзім жасын селдеттім. Бүкіл елің ішінде

	Тең келер пенде жоқ саған. Мейірімді едің, кең едің, Сымбатты едің, ер едің.

	Дос-жараның құрметтеп Аза тұтып, қайғыма Ортақтасып жатқанмен Керегі маған сен едің…

	Хазіреті Әмина осылайша зар еңіреп, жан жарын жоқтап қалған тұста құрсағындағы сәбиінің дүниеге келуіне екі айдай ғана уақыт қалған.

	Хазіреті Абдуллаh үйленгелі аз ғана уақыт өткен. Сол себепті анау айтқандай мал-мүлкі де жоқ. Кенеттен дүниеден озған оның соңында қалдырғаны – Үммү Әймен есімді күңі, бес түйе, бірнеше қой, бір қылыш пен азғана күміс ақша.





Ең маңызды мұрасы – Аллаhтың нәсібімен екі дүниeнің нұры болған қайырлы ұрпақ қалдырды. Иә, нұрымен бар ғаламға жарық шашатын, адамзаттың құтқарушысы атанатын Хазіреті Мұхаммедтен (с.а.у.) артық мирас болуы мүмкін бе?

	ПІЛ ОҚИҒАСЫ

	Адалдықтың жеңер күні де алыс емес. Қағбаға шартараптан келіп зиярат етушілер күн өткен сайын арта түсті. Қасиетті қара тастың мұншалықты көп зияратшысы барын қызғанатындар, көре алмайтындар халықтың мұнда келуіне кедергі қоймақ болады. Сондайлардың бірі – Хабаш (Эфиопия) сұлтанының қарамағындағы Йемен әкімі Әбраха Әшрам еді.

	Әбраха Қағбаға келушілердің санын азайту мақсатымен Византия императорының көмегімен алдымен Сана қаласында Куллейс деп аталатын шіркеу салдырады. Алтынмен аптап, күміспен күптеп дүниенің түкпір- түкпірінен асыл тастар алдырып безендіреді. Мұндай шіркеу бұрын-соңды ешбір жерде болмаған. Шіркеуді әшекейлеп, әрлеп Әбраха халықтың назарын аударуды көксейді. Сөйтіп Қағбаға қарай ағылған көпшіліктің сенімін, сүйіспеншілігін жоймақ болады. Шіркеу құрылысы аяқталған сәтте Әбраха Хабаш билеушісінің марапатына ие болу мақсатымен оған былай деп хат жазады:

	“Уа, жоғары мәртебелі билеушім! Сенің құрметіңе таңғажайып сәулет ескерткішін тұрғыздым. Мұндай құрылысты бұған дейін арабтардан да, ажамдардан10 да ешкім көрген емес. ”





	10 Арабтардан өзге ұлт өкілдері.





Алайда Әбраханың тыраштануы босқа шашылу еді. Шіркеудің көз жауын аларлық безендірілуін көру үшін ғана келгендер болды. Келгендердің қай-қайсысы да құрылыстың әсемдігіне бас шайқасатын да, көп аялдамай шығып кете баратын. Ал Қағбаға қарай ағылушылар легі сағат санап арта түсті.

	Әбраханың Қағбаның беделін түсіру мақсатымен керемет шіркеу салдырғанынан арабтар тез-ақ хабардар болады. Оның бұл пиғылы халықтың ашу-ызасын туғызады. Кинана тайпасынан Нәуфал есімді араб шіркеуді ластап мазақ етуді ойлайды. Бір түні осы оймен шіркеуге барып ішіне, айналасына дәрет сындырады. Ертеңгісін болған жайды естіп-білген Әбраха ашуланып:

	“Арабтарға осы қарсыласқаным-қарсыласқан.

	Қағбаның күлін көкке ұшырмасам ба?” -дейді.

	Сонан соң Қағбаны құлату үшін Меккеге жорыққа әзірленеді. Хабаш билеушісінен бүкіл дүниеде аты аңызға айналған Махмұт атты пілді сұратып алдырады.

	Әбраха әскерін жан-жақты дайындайды. Меккеге жолға шыққанда өзі Махмұтқа мініп қол бастайды.

	Меккеге жақын келгенде алдын ала жаушыларын жібереді. Алғаш барғандар Меккеге кірер-кірместе Мұхаммед пайғамбардың атасы Әбдімүттәліптің екі жүз түйесін, құрайыштар мен жергілікті бір тайпаның бірталай малын алып қояды. Ол кезде Әбдімүттәліп құрайыш тайпасының басшысы еді.

	Әбраха құрайыштықтарға елшісін жіберіп былай дейді: “Мен сендермен соғысуға келгем жоқ, тек мына қара тасты құлатуға келдім. Қарсыласпасаңдар, мал-жандарыңа титтей де зияным болмайды. Егер құрайыш тайпасының

	басшысы менімен шайқасқысы келмесе, қасыма келсін.” Әбдімүттәліптің жауабы:

	“Біз сенімен шайқасқымыз келмейтіні бір Жаратқанға мәлім. Соғысатындай қарулы да емеспіз. Қағба – Аллаhтың





үйі, оны қиратамын деу де бос әурешілік. Оны бір Аллаhтың өзі қорғамаса, бізде оны қорғайтындай, Әбрахаға қарсы тұратындай күш те жоқ ”

	Осылай деген соң Әбдімүттәліп келген елшімен ілесіп, Әбрахаға барады. Әбдімүттәліп келбетті, бойшаң, жарқын жүзді адам. Оны бір көргеннен-ақ күліп қарсы алып, амандық-саулық сұрасқан соң:

	“Не тілегің бар? ” - деді Әбраха.

	Әбдімүттәліп: “Әскерлерің екі жүз түйемді алып кеткен екен. Соны қайтарсаң”, – дейді.

	Әбрахаға бұл жауап ұнамайды. Кекесінді түрде:

	“Сені бір көргенде арыдан ойлайтын ірі адам деп қалып едім. Мына сөзіңе қарағанда жаңылысқан болуым керек. Мен ата-бабаңнан мирас боп келе жатқан құтты дүниені -Қағбаны қиратайын деп келсем, сен оны ысырып қойып, екі жүз түйеңді түгендедің ”,-деді.

	Әбдімүттәліп Әбраханың зілді кекесініне мән берместен:

	“Мен өз түйелерімнің ғана иесімін. Қағбаның иесі, құдіретті қорғаушысы бар. Әрине оны қорғап қалады.” - дегенде, Әбраха ашуға мініп:

	“Маған қарсы келіп, оны ешкім де қорғай алмайды.”– деп айқайлайды. Әбдімүттәліп бұл жолы да түк болмағандай:

	“Оған менің еш қатысым жоқ”-дейді тағы да.

	Әбраха ақырында Әбдімүттәліптің түйелерін қайтарып береді. Әбдімүттәліп Меккеге қайтып келіп, болған оқиғаны құрайыштықтарға баяндайды. Сонан соң қайтқан малда қайыр бар деп екі жүз түйесін Жаратушының жолында құрбандыққа шалмақ болып, белгі соғып қоя береді.

	Әбдімүттәліп Әбраханың әскерлерінің зұлымдығынан сақтану үшін халқын жинап, уақытша Меккеден кетулерін





талап етеді. Өзі де бірнеше адамымен бірге Қағбаға барып, есігіне сүйеніп тұрып:

	“Уа, Жаратқан Ием! Сен сақтанғанды – сақтайсың. Құлдарың осылайша сақтанып, қорғанбақшы. Сен де өз үйіңді залымдардан қорғағайсың. Зұлымдық ойлаушылар жеңіліс тапсын”, – деп жалбарына дұға етті.

	Мекке босатылды. Халық тау мен тасты паналап, Әбраха әскерінің шабуылын сырттай бақыламақшы.

	Мекке мен Қағба қайғылы, құрайыштықтардың жүзі солғын-ды…





Әскер әзірлігі тәмамдалды, бірақ …


	Тағы бір таң атты. Меккеге баса-көктей кіріп Қағбаны жермен-жексен етуге Әбраха әскері сақадай сай, тек бір бұйрықты күтуде еді.

	Милади 571 жылғы мұхаррам айының 17-сі, жексенбі. Әскер шабуылға енді кірісейін деген сәтте Әбраханың бағдар көрсетуші, жолбасшысы Нуфайл ибн Хабиб есімді адам алып піл – Махмұттың құлағына иіліп сыбырлады:

	“Шөк Махмұт, шөк. Аман-есен тұрғаныңда келген жолыңмен кері қайт. Сен Аллаh тарапынан қасиетті саналған аймақтасың! ” Осылай дейді де өзі тауды бетке алып кетіп қалады.

	Нуфайлдың сөздерінен соң піл тұрған жерінде шөкті, әскерлер оны қанша тұрғызбақ болса да орнынан жылжыта алмады.

	Йеменге бағыттап айдаса, ештеңе болмағандай шабатын піл, Шамға қарай да, Шығысқа қарай да қайқаңдай жөнеледі. Бірақ бетін Меккеге бұрғанда әл- дәрмені біткендей шөгіп жата қалады.

	Ел-жұрт бұл оқиғаға таң-тамаша боп аңтарылып қалды. Дәл сол сәтте құдіреті күшті Аллаh Тағала (Құранда) әбабил деп аталатын құстарды топ-тобымен теңіз жақтан Әбраха әскерінің үстіне ұшырып қоя береді.





Тұрқы кішкене ғана, түрі қарлығашқа ұқсайтын әбабилдердің әрқайсысының аузында бір-бірден тістеген, аяқтарының арасында екі-екіден қыстырған үлкендігі бұршақтай тастары бар еді. Олар осы тастарды келген беттерінде әскерлердің үстіне жаудырып кеп жіберді. Тас тигені тигендей сұлап түсіп, өліп жатты.

	Әп-сәтте не болғанын аңдамаған әскерлер айнала құлаған адамдар мен жануарларды көргенде беталды қаша бастайды. Әбраха да әрең дегенде құтылады. Алайда тас тиген денесінің жарасы жазылмай, ақыры арманына жете алмай о дүниеге аттанды.

	Қағбаға шабуыл жасаудан бас тартқаны үшін Махмұт атты піл де аман қалады.

	Аллаhтың жазуымен әбабилдер ұшып кеткен соң сол төңірекке нөсер жаңбыр жауып, өліктер мен қалдықтарды жуып-шайып әкетеді.

	Ұлы Раббымыз Құран Кәрімнің Піл сүресінде бұл оқиға жайында былай баяндайды:

	“Раббыңның піл иелеріне істегенін көрмедің бе? Олардың айлаларын түкке алғысыз етпеді ме?

	Олардың үстінен топ-топ құс ұшырды. Оларға отқа қыздырылған тастар жаудырды. Раббың оларды шөп-шаламға айналдырды.”

	Бұл оқиға ардақты Пайғамбарымыздың (с.а.у.)

	пайғамбарлығының бір дәлелі.

	Әлбетте Аллаh Тағала рахымы мен хикметі арқылы Хабибінің, яғни ең сүйікті құлы – Хазіреті Мұхаммедтің құрметі үшін қасиетті мекенді Әбраха әскеріне таптатпасы айтпаса да түсінікті.

	*****





	50





	МҰХАММЕД (С.А.У.) ПАЙҒАМБАРДЫҢ БАЛАЛЫҚ

	ШАҒЫ





II ТАРАУ


	51





	ПАЙҒАМБАРЫМЫЗДЫҢ ДҮНИЕГЕ КЕЛУІ

	Жер бетін рухани қараңғылық басқан. Барша әлем адамзат баласының небір хайуандықтарына куә болып, санасында сәулесі барлардың рухы мен жүрегі қан жылаған заман. Адам азып, ел тозған. Жақсылықтың жұрнағы да қалмай бара жатқан уақыт.

	Жер жүзі бақыттың, қуаныш пен шаттықтың бастауы – тәухид, яғни бір Жаратушыға сенім дегеннен мақрұм еді. Қайда қарасаң да күпір, күнә-руханиятты әбден көлеңкелеп тастаған. Әркім әр нәрсеге табынып, болар- болмастың бәрін қолдан Тәңірге, Жаратушыға айналдырған. Ақиқат билеушісін, шын Жаратушысын іздеп аласұрған көңілдер медет іздеп жанталасуда еді.

	Адамдар надандықтың шегіне жеткені сонша, зұлымдық пен күпір батпағы қалыпты жағдайға айналған. Күштінің әлсізге әлімжеттігі, дәрменсіздің жапа шегуі ешкімді де елеңдетпейді. Күллі әлем қайғыға шомып, қасірет толы көңілдер уайымға берілген. Ақыл мен сананы, рух пен жүректі рухани қыспаққа алған күпіршіліктің, көпқұдайлылықтың бұлайша жалғаса беруі мүмкін емес-ті. Құдіреті күшті Аллаh Тағаланың пенделерінің ары қарай надандыққа, мұң-шерге шыдай беруіне өз тарапынан медет жібермей қалмасы шындық еді. Өйткені, Ол қайырымдылардың қайырымдысы, ең мейірімді Жаратушы.

	Аллаh осынау тұманды сейілту үшін рақымдылығының дәлелі ретінде Ұлы тұлғаны – Хазіреті





Мұхаммедті (с.а.у.) дүниеге жолдамақ болады. Дүниенің рухани кейпін өз нұрымен сәулелендіріп, адамзатқа, пері мен періштеге – бүкіл болмысқа мәңгілік бақыттың жолын көрсететін жолбастаушының келер күні таяған-тын.

	Әлем үлкен ізетпен өз сұлтанын тағатсыздана күтуде. Жаратылыстағы әрбір зат өздеріне тән тілімен, әрекетімен теңдессіз тұлғаға “Хош келдің!” деуге дайындалып, шаттанып тұрды.

	Милади 571 жыл. Көкек айының 20-сы. Рәби’ул-әууәл (ай календары бойынша) айының он екінші түні. Піл оқиғасынан кейін арада елу-елу бес күн өткен.

	Меккенің қарапайым отауларының бірі… Дүйсенбінің таңы атуға жақын, сәресі уақыты. Осы қарапайым ғана үйде, құтты сәтте жалғанда жалғыз рет болатын керемет оқиға жүзеге асты: екі дүниенің сұлтаны Хазіреті Мұхаммед саллаллаһу аләйһи уә сәллам дүние есігін ашты. Сол мезеттен бастап бүкіл әлем бұған дейінгі қайғы- қасіретін ұмытып шаттықа кенелді. Қараңғылық түндігі сыпырылып айнала нұрға бөленді. Бар дүние ерекше

	толқыныспен:

	“Дін сұлтаны көзін ашып өмірге,

	Нұрға толды бар дүние, көңілдер” деп тебіренді.

	Жер жүзінде бірде-бір анаға нәсіп болмаған ұлы құрмет иесі атанған әзіз ана Әмина бақытты сәтін былайша баяндайды:

	“Жүктілігімнің алтыншы айында едім. Түсімде бір кісі “Ей, Әмина! Сен әлемге қайыр-береке әкелетін сәбидің анасы боласың. Атын Мұхаммед (с.а.у.) деп қойғайсың, бұл құпияны ешкімге тіс жарып айтушы болма” – деп ғайып болған-ды.

	Сөйтіп жүргенде босанатын уақытым да келді. Қайынатам Әбдімүттәліп Қағбаны тауап етуге кеткен. Үйде отырғанмын. Құлағыма біртүрлі дауыс жетті. Қорыққанымнан не істерімді білмей сасып қалдым. Дәл





сол сәтте бір ақ құс пайда болды, ұшып қасыма келді де қанатымен арқамнан қақты. Сол-ақ екен қорқынышым сейіліп сала берді. Айналама көз жібергенімде ақ кесемен ұсынылған шәрбатты көрдім. Қолыма алып іштім, жаным мен тәнім нұрға бөленгенін сезіндім. Сонан соң Мұхаммед өмірге келді.”

	Пайғамбарымыздың тағы бір ерекшелігі-өмірге келгенде сүндеттеліп, әрі кіндігі кесіліп туылуы. Арқасында, екі жауырыны арасында, дәл жүрек тұсында нәбилік-пайғамбарлық мөрі, яғни хатами нүбууәт бар-тын. Қызғылт түсті, үстіне қыл өскен меңнің үлкендігі кекілік жұмыртқасындай болған. Бұл белгі – ардақты Пайғамбарымыздың көптен күтілген соңғы пайғамбар екендігінің тағы бір дәлелі еді.

	Дүниенің сұлтаны – пайғамбарымыз туылған сәтте атасы Әбдімүттәліп Қағбаның жанында құрайыштың ақсақалдарымен бірге әңгіме-дүкен құрып отырған. Сүйінші хабар оған да жетті. Әбдімүттәліптің қуанышы қойнына сыймай, үйіне қалай жеткенін де аңғармады. Торсық шеке немересін құшағына ала салып емірене аймалады. Әлден уақыттан соң немересін ұлы Әбу Тәліпке ұстатып тұрып:

	“Осы баланы саған аманат еттім. Осы ұлымның мәртебесі биік, ерекше құрметке бөленетін жан болады”, – деді.

	Шаранаға ат қою құрметі атасына берілді. Атасы ойланбастан:

	“Мұхаммед болсын”,-деді.

	Арабтарда жаңа туған сәбиге ата-бабаларының атын қою рәсімі ежелден бар. Көпшіліктің :

	“Неге аталарымыздың бірінің атын қоймадың?” – деген сауалына атасы “Ұлымның өмірінің ғибратты да баянды болып, Аллаh тарапынан да, адамдар тарапынан да мақтауға лайық болғанын қалаймын” – деп жауап берді.





(Мұхаммед (с.а.у.) – арабшада мақтаулы дегенді білдіреді —





Д.Ө.И.)


	Шынында да, Мұхаммед (с.а.у.) пайғамбар Аллаhтың, барша адамзат баласының, тіпті періштелердің мақтауына ие болған бұл дүниедегі жалғыз адам. Өйткені, Ол осынша мақтанға, марапатқа, құрметке лайық жан. Мұншалық мадаққа терең иманы, Аллаh жолындағы ынта-ықыласы мен жоғары әсем де көркем мінез-құлқы арқылы қол жеткізді. Бұл мәселеде оған теңдесетін ешкім болған емес, болмайды да.



	ПАЙҒАМБАРЫМЫЗ ДҮНИЕГЕ КЕЛГЕН СӘТТЕГІ ҚИЛЫ-ҚИЛЫ ОҚИҒАЛАР



	Мына дүниедегі ең үлкен оқиға – пайғамбарымыз Мұхаммедтің (с.а.у.) дүниеге келуі оқиғасы екені даусыз.

	Хазіреті Мұхаммедке (с.а.у.) Аллаh тарапынан елшілік міндеті жүктелгенде оны басқа пайғамбарлар сияқты белгілі бір топпен ғана шектемеген. Хазіреті Мұхаммед (с.а.у.) күллі жаратылыстың пайғамбары ретінде жіберілген. Сондықтан да Ол дүние есігін ашқанда әлемде қилы-қилы құбылыстардың болуы заңды. Санасының саңылауы барлар мұнан ғибрат алып, ойланса керек-ті.





А) Сол түні ерекше бір жұлдыз туды


	Яһудилер арасында ғалымдар көп болатын. Олар Аллаhтың берген ілімімен қаруланып, небір нәрселерді алдын ала болжап қоятын. Жұлдыздарға қарап бал ашуда да алдарына жан салмайтын. Соңғы пайғамбардың келетіні жөніндегі мағлұматтарды да көктен түскен кітаптарынан оқып білген-ді. Оның ерекше белгілері де соларға мәлім, тек бір ғана беймәлім дүние – ақырзаман пайғамбарының қашан туылатындығы.





Хазіреті Мұхаммед (с.а.у.) туылған сәттегі табиғат құбылыстарын, аспандағы ерекше жұлдыздың пайда болуын яһудилер көрмей қалған жоқ, әрине.

	Мәшһүр шайыр Хассан ибн Сабит бұл жайтты былайша түсіндіреді:

	“Мен 7-8 жасар бала едім ол кезде. Бірде таң ертемен “Ей, яһудилер!” – деген дауыстан шошып ояндым. Айғайдың қатты шыққандығы соншалық, ел-жұрт төсектен тұрған бойы әлгі айқайшының маңына жиналып қалды.

	“Бүгін түнде Ахмедтің жұлдызы туды, яғни ол өткен түнде өмірге келді” – деді ол көпшілікке барлай қараған күйі. Жиналғандар дабырласып кетті”.

	Ибн Саадтан жеткен мәлімет төмендегіше сыр шертеді. “Меккеде бір яһуди тұратын. Аллаhтың соңғы елшісі

	туылған күннің ертеңіне құрайыштықтарды жинап “Бүгін руларыңда ұл бала дүниеге келді ме?” – деп сұрады. Құрайыштықтар бір-біріне қарасты, сонан соң:

	“Білмейміз, естіген жоқпыз” –деді бәрі бірауыздан. “Олай болса барып сұрастырыңдар, бұл үмметтің

	пайғамбары бүгін түнде дүниеге келді. Арқасында ерекше белгісі бар”, – деді яһуди. Құрайыштар сұрастыра келіп көрген-білгендерін әлгі яһудиге жеткізді.

	“Өткен түнде Әбдімүттәліптің марқұм ұлы Абдуллаһтың жесірі Әмина босаныпты. Баланың арқасында белгісі бар екен.”

	Яһуди мұны ести сала жаңа туылған шарананы барып көрді. Көрді де есінен айырылған адамша отырған жерінде жар салды:

	“Пайғамбарлық Исрайыл әулетінен кетті, Құрайыштарға жетті. Құрайыштың даңқы асып, Батыс пен Шығысты жайлайтыны рас болды.”

	Осы шақта көкжүзіндегі самсаған жұлдыздар ардақты Аллаһ елшісінің келгеніне масаттанып тұрды.





Ә) Медайиндегі Кисра сарайында тірек-бағандар құлап жермен-жексен болды.


	Пайғамбар жарық дүниеге көзін ашқан сәтте терең ұйқы құшағында жатқан Иранның Медайин қаласының тұрғындары құлақ тұндырарлық тарсыл-гүрсілден оянды. Қала билеушісі-Кисра да, қала халқы да көшеге босып кетті. Кисраның зәулім сарайының сәулетіне сән қосқан он төрт тірек-бағаны өзінен өзі қирап қалған-ды.

	Таңды көзбен атырған Кисра ертемен мемлекетіндегі діни басшыларды шақырып, жиналыс ашты. Мәселе – кенеттен бастарына келген апаттың мәнін ашу.

	Кисра әдеттегідей тәжін киіп, тағына жайғасуы мұң екен, салт атты біреу шауып келген күйі оның қолына хат ұстатты. Әкелген хабары суыт, отқа табынушылардың мыңдаған жылдардан бері жанып тұрған алауы сөнгендігі жазылыпты.

	Бұл мәлімет Кисраның қаупін күшейте түсті. Осылайша аңтарылып тұрғанда мәжіліске келген Иранның бас қазысы Мубазан бірнеше күн бұрын көрген түсін айтып сарнай жөнелді:

	“Түсімде аузынан ақ көбігі атылған жүз шақты түйенің Дижла өзенінен өткенін, оларды бастаған ауыздығымен алысқан араб аттарының да судан емін-еркін өтіп Иран жеріне жайылғанын көрдім. ”

	Кисра әрдайым дұрыс сөйлейтін, әділдігімен аты шыққан Мубазанның бұл түсін де жақсылыққа жори алмады. Қалш-қалш етіп Мубазанға қарап:

	“Сенің ойыңша бұл ненің белгісі?” – деді. Бас қазы қысқа қайырды:

	“Арабтар тарапынан маңызды өзгерістер болатынға ұқсайды”.

	Кисра апыл-ғұпыл Хира әкімі Нуғман ибн Мунзирге былай деп хат жазды:





“Ғалымдарыңның ішіндегі ең білгірін маған тез жолда”.

	Хатты ала салысымен Нуғман мәселенің маңыздылығын ұқты да Абдул Мәсих ибн Амр есімді данышпанын Медайинге жіберді.

	Кисра көріпкелді ерекше ілтипатпен қабылдап, болған оқиғаларды рет-ретімен баяндап берді. Жылдам болжам жасауын өтінді. Абдул Мәсих нақты жауап бере алмайтынын айтып:

	“Шамға жақын маңда – Жәбиа деген жерде тұратын нағашы ағам Сатыхтың көрегендігіне көп куә болдым. Содан ақыл сұрасақ қайтеді?” – деп ойын білдіреді.

	Медайин билеушісі Абдул Мәсихті Сатыхқа жұмсайды. Шамның мәшһүр көріпкелі Сатых әбден қартайған, денесі тек еттен жаралғандай екі бүктетілген, бет-аузы жымырайған, ұсқынсыз кейіпті сәуегей еді. Үнемі шалқасынан жататын да қоятын. Бір жерге апару қажет болса, құдды бір затты бүктегендей белінен екі бүктеген күйі көтеріп апаратын. Ғайыптан берген хабарлары көбінесе дұрыс шығып, адамдарды аузына қаратқан көріпкел еді.

	Абдул Мәсих тау-тас асып, нағашысына келіп жетеді. Сатых ауыр науқастанып, жолаушының сәлемін алуға да жарамай жатқан. Қинала ыңқылдап жатқан ол Абдул Мәсих болған жайды баяндай бастағанда өзгеріп сала берді. Өлім аузында жатқан Сатых көздерін бақырайта ашып, ажалмен арпалысын ұмытқандай бар даусымен айқайға басты:

	“Уа, Абдул Мәсих! Мұнан былай Аллаhтың уахиы11 көбейеді. Сәмауаны су басып, парсылардың оты сөнді. Уақыт пен кеңістікке билігін жүргізетін нағыз Тәңірдің





	11 Аллаһ тарапынан Пайғамбарға берілетін аян.





қалауымен соңғы пайғамбар келді дүниеге, сонымен пайғамбарлықтың ақырғы нүктесі қойылды. ”

	Терең тыныстап сөзін ары қарай жалғады:

	“Сасанилер арасынан құлаған қорғанның санына тең билеуші шығады. Содан соң билік те ыдырайды, ақиқат үкімдер шығарыла бастайды. Әрине, оның шығарушысы да ақиқатты көрсетушілер болады”.

	Осылай деді де, Сатых мәңгілікке көзін жұмды. Атақты көріпкел ақырзаман пайғамбарының келгенінен хабардар етті.

	Тарих Сатыхтың жорамалдарының дұрыстығына куә болды. Иран мемлекеті 67 жылға созылған он төрт билеушінің басшылығынан соң соңғы пайғамбардың дінін қабылдап, мұсылман атанады. Сөйтіп, маздеизмнің қараңғылығын сейілтеді.





Б) Қағба маңындағы пұттар құлады


	Құрайыштықтар арасында да Аллаһқа ортақ қосушы мүшріктер аз емес еді. Олар Аллаhтың үйі-Қағбаның маңын қолдан жасалған пұттармен толтырып, соларға табынып әлек болып жататын. Тәухидтің таратушысы Мұхаммед (с.а.у.) туылған сәтте осынау ұлы оқиғаның күшіне төтеп бере алмай қорғасынмен құйылған пұттардың көбі құлап, қирайды. Өмірге енді ғана келген тұғырлы тұлға Мұхаммед (с.а.у.) келешекте тәухидке, яғни Аллаhтың бірлігіне шақырып, көптәңірліктен, қараңғылықтан құтқаратынының дәлелі еді бұл. Алайда Аллаhтың айтуымен болған ғибратты оқиғаның астарына үңіле алмағандар жетерлік еді.

	Бүкіл әлем иман байрағын жоғары ұстаған, көңілдерге нұр қондырған ардақты Аллаһ Елшісінің адал жолының куәсі болды. Ол Қағбаны жансыз пұттардан тазартып қана қоймай, көңілдердегі пұттарды да жыға білді.





В) Мыңдаған жылдардан бері алаулап жанған мәжусилердің-отқа табынушылардың оты сөнді.


	Мәжусилер қашаннан отқа табынатын, от – олардың қасиетті Тәңірі саналатын. Мұхаммед (с.а.у.) пайғамбар дүниеге келген сәтте мәңгі өшпес деп есептеліп келген алау бір мезетте сөнді. Демек, дүниеге көзін ашқан ұлы тұлға пұтқа табынушылық сияқты отқа табынуды да жойып, жер жүзін тәухид сенімімен шұғылаландырмақ.

	ПАЙҒАМБАРЫМЫЗДЫҢ СҮТАНАСЫНА ТАБЫСТАЛУЫ

	Сұлтанымен қауышқан әлем шат-шадыман. Пенде атаулының көңілдеріне нұр себетін тұлғаның өз панасында болғаны үшін Арабстанның қуанышы да шексіз. Жалғанда жалғыз рет болатын ғажайып оқиғаның куәсі болған Мекке мерекелік көңіл-күйде.

	Хазіреті Әминаның да көңілі жайланған. Торсық шеке ұлына қарап жан жарының қайғысын бір сәтке болса да ұмытқан, болашаққа деген үміті арта түскен, бақыттан басы айналған. Алайда Әмина ана дара туған сәбиін бір аптадай ғана емізді. Арабтардың ежелден қалыптасқан әдеті бойынша нәресте сүтанаға табысталуы керек. Мұхаммедтің (с.а.у.) жақын туысы Әбу Ләһабтың күңі Суәйба осындай игі құрметке ие болды.

	Суәйба ханым бұрын Хазіреті Хамзаны да емізген. Пайғамбарымыздың Хамзамен емшектес бауыр атануына себеп болған құрметті ана.

	Өзіне зәредей болса да жақсылық жасағанды ешқашан ұмытпайтын, қайтарымсыз қалдырмайтын, парыз бен қарызды тереңнен пайымдай білетін пайғамбарымыз сүтанасы Суәйбаны өмір бойында назарынан тыс қалдырған емес. Жиі-жиі барып, жағдайын сұрап, көрген жерде ілтипат көрсетіп, сый-сияпат жасаған.





Иә, әлемнің мақтаны болған пайғамбарымыз қалыптастырған үлгілі мінез-құлықтың негізі – көргенділік еді. Опасыздық, сатқындық атаулының ауылы оның пәк өмірінен алыс болатын. Пайғамбар мінез-құлқын үнемі үлгі еткен оның зайыбы Хадиша да Суәйбаны сатып алып, күңдіктен құтқарғысы келсе де Әбу Ләһаб келіспей-ақ қойған. Арадан көп жыл өткенде, Мұхаммедтің (с.а.у.) Мәдинаға хижретінен соң ғана Әбу Ләһаб Суәйбаны өзі азат еткен.

	Әбу Ләһаб – Пайғамбарымыз Мұхаммедтің (с.а.у.)

	әкесінің туған бауыры. Өмір бойы пұтқа табынумен өткен ол, қартайған шағында да інісі Мұхаммедтің (с.а.у.) дініне мойынсұнбаған. Тіпті ең мықты дұшпанына айналған. Сондықтан да Аллаhтың лағынетіне душар болып, күңі Суәйбаның тырнағына татырлық сауап жинай алмаған. Әбу Ләһаб қайтыс болғаннан кейін оны біреу түсінде көреді. Жәһаннамның отына күйіп, жан даусымен ышқынған одан:

	“Не болды? Қалың қалай?” – деп сұрайды. Сонда Әбу Ләһаб:

	“Мұндағы өмірімді ешкімнің басына бермесін. Аптапқа күйіп, таңдайым кеуіп өліп барам. Суәйбаны күңдіктен азат еткенім үшін, ол да Мұхаммедтің (с.а.у.) сүтанасы болғандықтан ғана аңқамды кептірген шөлден аздап құтылғандай болдым” – депті.

	Оқиға расында да ғибрат аларлық. Ғұмыр бойы Хазіреті Мұхаммедке жамандық ойлап, тосқауыл қоюмен болған Әбу Ләһаб сынды азулы ислам дұшпаны пайғамбардың сүтанасын азат еткені үшін Аллаhтың рақымына бөленген, тозақтағы азабы жеңілдеген. Демек, Аллаh Тағала сүйікті құлының өзіне тікелей емес, оған қызмет еткендерге жасалған жақсылықтың да қайтарымын береді деген сөз. Олай болса жалған дүниеде болмыстың сұлтаны – Мұхаммедті (с.а.у.) жолбастаушы деп біліп, оның





сүннеттерін орындауға ұмтылған мұсылмандарды қандай сый-сияпат күтіп тұрғанын айтуға тіл жетпейді.





Шарананы сүтанаға беру салты


	Меккенің ауа райы өте ыстық, жыл бойы шіліңгір аптап шыжып тұратын. Тыныс тарылтатын қала ауасы әсіресе, жаңа туған сәбилер үшін қолайсыздау. Ал даланың ауасы да, суы да әлдеқайда таза. Сахараны мекендейтін кейбір тайпалардың тілдері де тазалығын жоймаған, адамгершілік тұрғысынан да өзгелерден жоғары. Осы себептерге байланысты сол дәуірде құрайыштар ұрпағының денсаулығы мықты, тілі жатық, тәрбиелі болып өсуі үшін Меккеден ұзақтау шөл даланы жайлаған кейбір рулардың әйелдеріне балаларын беріп, ақы төлеп емізуді әдетке айналдырған. Кейде бала сәби шағынан бастап ержеткенше сүтанасының қасында қалатын. Жайлауды жайлайтын көптеген тайпа әйелдері Меккеден бала алып емізуді күнкөріс көзіне айналдырған. Әсіресе, Саад ибн Бәкір тайпасының әйелдері жылына бірнеше рет топ- тобымен Меккеге келіп, үй-үйді жағалап емізетін бала іздейтін.

	Саад ибн Бәкір тайпасы адамгершілігімен, ата салтты қадір тұтып, ана тілін қастерлеуімен ерекшеленетін. Сондықтан құрайыштықтар көбінесе жаңа туылған балаларын осы тайпаға аманат ететін.

	Кішкентай Мұхаммедті (с.а.у.) Суәйба есімді әйел емізіп жүрген тұста Саад әулетінің басына қара бұлт үйіріліп,

	бұрын-соңды болмаған құрғақшылықтан халық әбден қиналады. Құрғақшылықтың салдарынан елді жұт жайлап, тайпа халқы бейшара халге түседі. Азық-түлік таусылып, мал азып, сүт қат дүниеге айналған. Қиындықтан шығудың амалын қарастырған Саад ибн Бәкірліктердің әйелдері жиналып, емізетін бала іздеп, соның ақысына жүрек жалғар азық алмақ оймен Меккеге келеді.





Келгендердің бәрі бірер сәбиді құшақтап, қуанып еліне қайтады. Жоқшылықтың зардабын тартқандықтан болса керек, кішкентай Мұхаммедті (с.а.у.) жетім болғаны үшін ешкімнің алғысы келмейді. Бәрінің ойы – жетімнен түсер пайда аз, көмек те болмашы.

	Меккеге жолдастарынан кешеуілдеп қалып, соңынан келген Халима есімді әйел күйеуі екеуі арық есектеріне кезек мініп әрең жеткенде емізерге бала қалмағанын көріп қатты қынжылады. Басқа әйелдер ауқатты отбасыларының нәрестелерін құшақтап мәре-сәре боп үйлеріне қайтқан шақта, байсалды да салиқалы, жүрегі мейірімге толы Халима Аллаhтың өзіне бұйыртқанынан бейхабар күйде уайымға шомып, қала көшелерін оңды-солды кезеді. Ұяңдық пен ибалылық есетін жүзінен шарасыздық аңғарылады. Әрлі-берлі амалсыз аяңдап жүрген оған алдынан жылы жүзді қария кездесе кетеді. Бұл – пайғамбарымыздың атасы Әбдімүттәліп еді. Бір көргеннен-ақ олар бір-бірінің дертіне дәрмен болардай жанарларымен ұғысты. Бірінші болып сөзге тартқан Әбдімүттәліп:

	 	– Сен қайдан келдің?-деді.

	– Саад тайпасынанмын.

	– Атың кім?

	– Халима.

	– Ғажап! Не деген үйлесімділік, саад пен хилм (Саад – бақыт, жақсылық. Хилм – жұмсақ мінезділік – Д.Ө.И.) қосылса, дүниенің қайыр-берекеті де, ақыреттің ізет- құрметі де сонда болмақ,-деп күрсінді де:



	“Ей, Халима! Менің бір жетім немерем бар. Келген әйелдердің ешбірі оны алғысы келмеді. Саған аманат етейін, бәлкім шарананың құрметіне бақытқа, берекетке кенелерсің” деді.

	Халима күтпеген ұсынысқа әу дегенде күмәндана қарады. Бірақ аулына бос қайтқысы да келмеген.





Сондықтан іштей ұсынысты қабылдаса да күйеуімен ақылдаспақшы. Болған жайды жолдасына баяндап болып:

	“Мұнан басқа бала да жоқ. Неге екенін қайдам, жетім де болса бүйрегім осы балаға бұрып тұр. Алайық”, – деді.

	Харис қашанғы салмақтылығына салып:

	“Жетімнің де өз нәсібі бар. Құдай деген жанбыз ғой, алсақ алайық”, – деп келісе кетті.

	Екеуі Әбдімүттәліпке келіп келіскендіктерін айтады. Әбдімүттәліп Халиманы нұрлы да сырлы Хазіреті Әминаның қарапайым лашығына ертіп әкеледі.

	Халима сәбидің жанына келгенде өнбойы нұрға толы Хазіреті Мұхаммед (с.а.у.) биязы жүннен тоқылған құндаққа оралған күйі, жасыл көрпешенің үстінде ештеңеден бейхабар тәтті ұйқы құшағында. Бөлме ішін жайлаған сәбидің хош иісін сезбеу мүмкін емес. Халима бір көргеннен балаға іш тартып, қуанышын тілмен айтып жеткізе алмады. Емізетін нәресте таппай қиналып тұрғанда аяқ астынан мынадай сәбиге ие болу неткен бақыт!

	Халима шыдай алмай, баланың қасына жақын барып, көрпенің шетін жай ғана көтеріп, мақтадан мамық, сүттен ақ, гүл иісті қолынан, маңдайынан аналық мейіріммен иіскеп, сүйді. Сол сәтте сәби көзін ашып, Халимаға қарап күлімсіреді. Екі жақ келіскендей болды.

	Бірі - емізетін нәресте таба алмай мұңайған ана, екіншісі - ешкімнің алғысы келмеген Нұр жетім… Сөйтіп, тағдырлар тоғысты…

	Нұр жетім – Пайғамбарымыз (с.а.у.) Халиманың құшағында. Қанша күннен бері суалып, бір тамшы сүт тамбаған омырау сәби еме бастағаннан-ақ тырсылдап, толды. Халиманың да, күйеуі Харистің де таңданысында шек жоқ. Халима ана мұнан былай қарай оң жағымен Мұхаммедті (с.а.у.), сол жағымен өз ұлы Абдуллаһты емізбек.





Халима Нұр жетімді құшағына алған күйі атасымен, анасымен қоштасып жолға шықты. Әмина ана сәбиінен жылай-жылай айырылып, Халимаға қайта-қайта тапсырды. Жолай ерлі-зайыптылар бір жерде түнейді.

	Таңалагеуімде Харис түйелерін саууға барады. Ғажапқа қараңыз, інгендердің бәрінің желіні тырсылдап, сүт шүмектеп ағып тұрады. Қуанғанынан Халимаға:

	“Сен алған нәрестенің мүбәрак, қайырлы екендігіне еш шүбәм қалмады”, – деп дауыстайды. Халима да оны қостап “Менің де үмітім мол”, – деді.

	Мекке артта қалған. Халима баяғы кәрі есегіне мініп, құшағына сүтбаласын алды. Есек алды-артына қарамай желе жөнелді. Жылдамдығында шек жоқ. Тіпті өзінен күн ілгері жолға шыққан әйелдерді қуып жетіп, басып озған сәтте артта қалғандар:

	“Ей, Халима, саған не болған? Бізді неге тастап барасың? Есегіңді ауыстырғансың-ау, сірә?” –деп шуылдасып қала берді.

	Есек, бәз баяғы есек болатын. Тек айырмашылығы, оның үстінде дүниенің сұлтаны кетіп бара жатқан-ды. Осынау игі құрметке ие болған жануар да ескі аяңын ұмытқан.

	Халима жолдастарына бұрылып: “Бұл сырды өзім де ұқпай келемін. Не де болса жақсылықтың бары рас”, – деді.

	Алайда топ әйелден бірде-біреуі мәселенің астарын ұға қоймады.

	Мұның бәрі нұр жүзді нәрестенің келешектің пайғамбары екендігінің белгілері еді.

	Жолда осындай түсініксіз жайттарды бастарынан кешірген Халима мен Харис ауылдарына келіп жетеді. Сол күннен бастап болашақ ғаламның рақым пайғамбары Саад әулетінің ауылын мекендей бастайды. Ауылдың азғын ахуалын тілмен айтып жеткізу мүмкін емес. Қайда қарасаң





да көретінің-құрғақшылық, құнары қашқан топырақ, аштан бұратылған халық, көтерем мал, суы тартылған құдық.

	Тек бір ғана шаңырақтың берекеті асып-тасып төгіліп жатты. Мұхаммедті (с.а.у.) әкелген күннен бастап Харистің дастарханы нанға, өрісі малға толды. Жануарлары жайылымнан желіндері жер сызып қайтатын. Отбасының көңілі тоқ, уайымы жоқ. Өзгенің малы оттауға шөп таба алмай ыңыршағы айналып тұрса, бұлардікі күннен күнге семіріп барады. Мұны көрген көрші-көлем бақташыларын қарғап-сіледі.

	“Елдің малы семіздіктен жарылғалы тұр, солардың барған жеріне қарай айдасаңдар қайтеді? Жоқ-жоқ дей бергеннен бірдеңе шыға ма?”

	Таңның атысы, күннің батысы еңбектенгендіктеріне қарамастан бақташылардың да еңбегі – еш, тұзы – сор. Қожайындарына қалай түсіндірсе де ештеңе шықпайтынын ұққан олар үндемей құтылуды жөн санайды.

	Алайда шопандар да, қожалары да Харистің малдарындағы өзгешелікті түсіне алмай әлек. Әлбетте мәселенің астарында көпке беймәлім сыр бар-ды. Бұл себеп әзірге Халима мен оның күйеуінен басқаға жұмбақ. Келіп сұрағандарға Халима:

	“Мұның өріске де, шөпке де еш қатысы жоқ. Береке Меккеден қайтқан шақта басталды. Бұл да ұлы Раббымның бергені болар. Біз бергеніңе – береке деумен өмір сүріп жатқан жандармыз”, – деп қана қоятын.

	Бақташылар оның айтқандарынан ештеңе түсінбеді. Дегенмен таңданыстары орынды еді. Барша әлемдердің иесі Аллаh Тағала өзінің ең сүйікті пендесі – Мұхаммедті (с.а.у.) бауырларына басып, ақ сүтін емізгені үшін Халиманың үйіне береке, көңілдеріне мереке сыйлаған. Халима мен Харис мұны іштей түйсінді. Нұр жүзді бүлдіршінге ерекше ілтипатпен қарады. Қараған жанның сұғынан сақтап, аялап бақты.





Жаңбыр дұғасы. Оның нәтижесі.


	Саадтар бүкіл ауыл болып құрғақшылықтан ауыр жапа шекті. Халық жиі-жиі тасаттыққа шығып, әрқайсысы өзі иланатын пұтына жалбарынып жаңбыр сұрайды. Аптаптың беті қайтар түрі көрінбейді, қайта күн өткен сайын шыжғырып, мал мен жанның қауқары азайған. Қанша рет пұттарына жалынып, дұға жасап, құрбан шалса да нәтижесіз.

	Осылай дәрменсіздіктен қалжыраған халық әдеттегідей бір жұма күні ең биік төбенің басына шығып, көкке қол жайып жаңбыр тілеген. Бір тамшыға зар көңілдер мұңды. Көпшілік арасында болашақ пайғамбардың сүтанасы Халима да бар. Тіл-сұқтан қызғыштай қоритын берекелі бүлдіршінді үйінде, емшектес бауыры Абдуллаһпен бірге қалдырып кеткен.

	Дұғалар аяқталуға таяған. Үмітсіз, шаршаңқы, жүдеу жандар қайтуға әзірленген тұста, Халимамен көрші тұратын бір әйел дұғасын енді жасап бола берген дінбасының қасына таяу барып:

	“Мырзеке, қанша уақыттан бері талмай дұға жасаумен әлекпіз. Біз шаршамаспыз-ау, бірақ нәтижесі осы уаққа дейін болар еді ғой. Арамызда ең болмаса біреуміз қайырлы болғанда жаңбыр әлдеқашан жауар ма еді, кім білсін?”, – деді.

	Алғашқыда әйелдің сөзін ұнатыңқырамай, тіксініп қалған дінбасы:

	“Айтқаның жөн-ақ делік. Бірақ біздің міндетіміз – сұрау, тілеу ғана. Ненің қайырлы боларын Тәңірден артық ешкім білмейді”, – деді.

	Бұл жолы әйел айтпақ ойын бүкпесіз жайып салды: “Дұрыс, дұрыс. Алайда менің айтпағым мүлде басқа

	нәрсе. Көршім Халиманың үйінде меккелік бір нәресте бар. Сол бала келгелі қоңсымыздың үйі берекенің бесігіне айналды. Аңдағанымыз – сәбидің аяғы құтты сияқты.





Періште ғой, қанша дегенмен, соны осында алдырсақ қайтеді? Бәлкім, тілегіміз қабыл болар”.

	Дінбасы күмәндана қарады. Әйел қайта-қайта бастырмалатып өтініп қоймаған соң келісуге мәжбүр.

	Кейуана сүрініп-қабынып жүріп көптің ішінен Халиманы әзер тапты-ау. Болған жайды асығып-аптығып баяндап берді. Халима келісе кетті. Өйткені, нұр жүзді балдырғанның берекенің бастауы екендігіне бірнеше мәрте куә болған. Жүгірген бойы үйлеріне барды. Хазіреті Мұхаммедті (с.а.у.) құндақтаған күйі далаға алып шығып, төбеге қарай аяңдады. Күннің қызуынан қорғау үшін анасы баланың бетін шүберекпен көлегейлеген. Ми қайнатар ыстық тәні нәзік бала түгіл, ересек адамды қуырып барады. Үйден бірнеше қадам шыққанда екі әйел тағы да таңғажайыптың куәсі болды.

	Тура үстерінде бір шөкім ғана бұлт оларды, құдды қолшатыр сынды қорғап келеді екен. Алдымен екеуі де мән бермегенсіді, бірақ таңданыстарын жасырып қала алмады. Сәбидің бетін көлегейлеген шүберектің де қажеті болмай қалды. Қуаныштарында шек жоқ. Шарана да мұны сезгендей тәтті жымиып қойды. Сөйтіп көпшілікке қалай жеткендерін де аңдамай қалды.

	Баста наразы болған дінбасы да оларды күлімсірей қарсы алды. Себебі, үйден шыққаннан бері қарай ерекше ақ шаңқан бұлттың бұларға күн түсірмей келгенін бақылап тұрған.

	Дінбасы Мұхаммедті (с.а.у.) қолына алып, халыққа қарап жар салды:

	“Уа, жиналған қауым! Менің қолымдағы бала келген үйіне береке әкелген меккелік сәби. Осы пәк нәрестенің құрметіне жаңбыр жауғыза гөр деп рақымы мол Раббымызға тағы да жалбарынайық!”

	Халық қол жайып, күбірлесіп дұғаларын айта бастады. Топ басшысы да қолындағы сәбидің отты жанарынан көзін





айыра алмай, көп қарады. Жан-тәнімен “Осы сүйкімді сәби үшін бізге де рақым ет” деп тұрғандай…

	Көпшіліктің бірнеше айдан бергі тілегі енді қабыл болғандай. Сәбиді көлеңкелеген бұлт бірте-бірте ұлғайды да, әлден уақытта жаңбыр сіркірей бастады. Адамдар әуелде сенер-сенбесін білмей дағдарып қалған. Тамшылар жиілей бастағанда:

	“Жаңбыр! Рахмет жауды! Нұр жауды!”, – деген қуанышты дауыстар айдай әлемге жар салды.

	Әбден сусаған қара жер жауын суын тойымсыздана сіңіріп, құмарлана қанып жатты. Жауынның қызығына берілген халық рахмет нұрының нақ бүгін жауу себебіне үңілген де жоқ. Бұл әзірше сыр күйінде қалуға тиіс еді. Өйткені, рахметке себеп болған қасиетті тұлға әлі бірнеше айлық қана сәби. Әрине, былайғы адамдардың көзінде ол – нәресте, ал Аллаhтың назарында ол – ең сүйікті құл, пайғамбарлар пайғамбары, екі дүниенің нұры - Хазіреті Мұхаммед (с.а.у.) еді.

	Саад әулеті суға қарық болды. Жер көгеріп, ағаштар бүршік жарды. Мал тойып, сүт молайды. Жаңбырдың себебін білгендер саусақпен санарлық қана, олар:

	“Бұл сәби - жақсылықтың жаршысы, берекенің белгісі”- деп қайталаумен болды.

	Даланың таза ауасы баланың сау-саламат өсіп- жетілуіне ыңғайлы-тын. Сүйікті пайғамбарымыз қай жағынан болсын, жылдам жетіліп, өз құрдастарынан оқ бойы озық тұрды. Сегіз айлығында тілі шыққан ол, бір айдан кейін-ақ таза сөйлеп кетеді. Он айлығында өзінен бірнеше жас үлкен балалармен бірдей бойы, ойы жетілген- ді. Оқ атып ойнап, күш сынасатындай еді. Екі жасқа толғанда емшектен шықты. Соған дейін Халиманың отбасы былай тұрсын, бүкіл ру мол несібеге, ырзыққа кенелді. Небары екі жасар бола тұра Хазіреті Мұхаммед(с.а.у.) басқа балалардан байсалдылығымен,





салмақтылығымен, ойлылығымен ерекшеленетін. Сымбат пен сұлулықта да одан озар жан жоқ.

	Сөйтіп жүргенде сәбиді анасына қайтаратын мезгіл де келіп жетті. Мұхаммедті (с.а.у.) өз балаларынан артық көретін Халима мұңайып, тасалау жерде көзінің жасын сығып та алды. Шарасыз еді. Нұр Мұхаммедтің (с.а.у.) жұпар иісінен мақрұм қалу ол үшін дүниенің ең ауыр азабына тең. Бірақ амал не? Сүтбаласын құшақтаған күйі Меккеге келді.

	Сондағы Хазіреті Әминаның мәз-мейрам болғанын көрсеңіз. Бірінің – алпыс екі тамырын идіріп емізген ананың көңілі пәс, шерлі болса, екіншісінің-тоғыз ай толғатып туған ананың қуанышы шексіз. Қоштасар сәт те келді.

	Дәл осы мезетте Халиманың ойына маңызды бір нәрсе түскендей іркіліп, біраздан соң жалынышты үнмен:

	“Ұлымды тағы біраз уақыт маған бере алмайсыз ба? Меккені жайлаған оба індеті жұғып кете ме деп қатты уайымдап тұрмын” – деді.

	Шын көңілден шыққан өтінішке, қанша қиын болса да, әзіз ана Әмина қарсы келмеді. Сөйтіп Мұхаммед тағы да сүт емген мекеніне – Саадтардың ортасына қайтып оралды. Бұл кезде Мұхаммед екі жаста болса да үй тірлігіне көмектесуден жалықпайды. Емшектес бауыры Абдуллаһпен бірге қозы бағуға шығатын. Қошақандармен асыр салып ойнағанды ұнататын, мал екеш мал да оның жанынан үйіріліп шықпайды. Дүниенің болашақ сұлтаны мал жайлап жүріп көкжүзінен көзін айырмайтын. Өзіне беймәлім сырды ашуға асыққандай, аспаннан ерекше хабар күткендей кейіпте.

	Көптің көзінен таса қалмаған тағы бір нәрсе, Мұхаммедтің (с.а.у.) төбесінде бір шөкім бұлт бейне бір оның қорғаушысындай қалмайтын. Баланың әдемілігі, сүйкімді қылықтары, тәрбиелілігі ауыздан-ауызға жыр боп





тарай бастаған. Құрбы-құрдастары да оған ұқсауға, одан үйренуге талпынды.

	Пайғамбарымыз Саадтардың арасында өмірінің ең тыныш, ең тәтті күндерін өткізіп жатты.

	Көктемнің жайма шуақ күндерінің бірінде Мұхаммед (с.а.у.) бауыры Абдуллаһпен бірге өрісте қозы бағып жүреді. Қошақандарын шүйгін жерге оттатып қойып екеуі әңгіме қызығына беріліп кетеді. Бұл олардың күнделікті әдеті еді. Біраздан соң Абдуллаһ отырған жерінде қалғып кетеді. Бала Мұхаммед болса айналасына барлай қарап, оны Жаратушының құдіретіне тамсанып ойға шомады. Әлден уақытта қозылардың алыстап кеткенін байқап, қайтармақ боп жүгіре жөнеледі.

	Екпіндей жүгіріп келе жатқан оның алдынан кенет ақ киімді екі адам шыға келеді. Олар күлімсірей түсіп нұр жүзді балаға жақындайды. Біреуі Мұхаммедті (с.а.у.) қапсыра құшақтап көк шалғынға абайлап жатқызады. Бір қызығы, Мұхаммед (с.а.у.) еш қорықпайды. Неге екенін кім білсін, осынау жылы жүзді адамдардан жамандық келмейтінін іштей сезінеді.

	Дәл осы тұста сонадай жерде ағаш көлеңкесінде ұйықтап жатқан Абдуллаһ оянып кетеді де, алыстағы бұларды көріп қалады. Шошып кеткен ол жанұшыра үйіне қарай жүгіре жөнеледі. Келе салысымен әке-шешесіне көрген-білгенін асыға баяндайды.

	Халима күйеуімен екеуі өре түрегеліп, Абдуллаһ айтқан жерге келеді, бірақ ештеңе көре алмайды. Өйткені, Аллаh тарапынан жіберілгендер өз міндеттерін бұлжытпай орындап, қас қағым сәтте көзден ғайып болған-ды. Халима мен Харис ентіктерін баса алмаған күйі әлі де болған оқиғаның әсерінен айыға алмай тұрған сүтбалалары Мұхаммедтен (с.а.у.):





“Не болды, жаным? Өңің қашып тұр ғой, неден қорықтың?” – деп сұрайды. Болашақ пайғамбарлар сардары:

	“Қасыма екі ақ киімді адам келді. Біреуінің қолында қар толы алтын тостағаны бар. Мені ұстап жерге жатқызды да, көкірек тұсымды жарып жүрегімді суырып алды. Жүректі де көзімше жарып ішіндегі қанын ағызып тастады. Кеудемді, жүрегімді әлгі қармен ысқылап тазалап, қайта орнына салып, өздері жоқ боп кетті” – деп жауап берді.

	Иә, арадан көп жыл өтіп, пайғамбарлық тізгінін қолына алғанда сахабалары:

	“Уа, Расулаллаһ, өзіңіз жайында кеңірек әңгімелеп берсеңіз” – деп өтінгенде пайғамбарлар патшасы Хазіреті Мұхаммед оларға:

	“Мен – бабам Ибраһимнің дұғасымын. Бауырым Иса пайғамбардан жеткен сүйіншімін. Анамның түсімін, ол маған аяғы ауыр кезінде Шам сарайларын сәулелендірген нұрдың өзінің айналасынан тарағанын көрген екен. ” – деп бастап жоғарыдағы басынан өткен оқиғаны баяндап берген.

	“Мен Саад ибн Бәкір руынан бір отбасында сүт еміп, ер жеткенмін. Бір күні сүтбауырыммен бірге қозы бағып жүргенбіз. Қасыма екі ақ киімді адам келіп, мені жерге жатқызып қойып, кеудемді тілді де, жүрегімді алып жарып жіберді. Ішіндегі қаны аққан соң өздерімен ала келген қармен қанды тазалап кете бар-ды”.

	Осыдан кейін Пайғамбарымыздың жүрегі илаһи нұрға толып, өзге еш пендеде жоқ ерекшеліктерге Аллаh тарапынан ие болған. Мұнан былай нұрға толы жүректе пендеге тән пасық пиғыл, соқыр сенім атаулы болуы мүмкін емес еді.

	Жүрек – денедегі бар физикалық процесті реттейтін, басқаратын кесек ет күйіндегі ағза ғана емес, оның негізгі





қызметі - руханиятты реттеуші. Иман, иба мен ізгіліктің орны- жүректе, шапағат пен мейірім де жүрекке ұялайды. “Ақ жүректі”, “жылы жүректі”, “жүрекке жол табатын” деп келетін тіркестердің халық тілінде кең қолданылуы да бекер емес. Ал жүрегі қарайған, қатыгездерді рухани жүдеуліктің салдары емес деп кім айта алады?

	ПАЙҒАМБАРЫМЫЗДЫҢ

	ТУҒАН ШАҢЫРАҒЫНА ҚАЙТА ОРАЛУЫ

	Хазіреті Мұхаммед (с.а.у.) төрт жасқа толады. Дене бітімі көрген жанның назарын аударарлықтай, көркі көз жауын аларлықтай. Күн сайын көз сұғын қадаушылар көбейеді. Айналасына сәуле шашқан отты жанарды байқамау мүмкін емес. Мұны сезген Халима мен Харис сүтбалаларын көрінгеннен қызғыштай қорып әлек. Кеудесін жарған күннен соң оны тіпті көздерінен таса етпей, басқан ізін аңдиды. Аманатқа көздерінің қарашығындай қарау керектігін ынты-шынтымен сезінген ерлі-зайыптылар өзара кеңесіп, аман тұрғанда баланы туған анасына жеткізуді ойлайды. Қанша қимаса да түбінде туыcқандарымен қауыштыру керек екенін білетін Халима амалсыздан Меккеге жолға шығады. Іші қан жылап тұрып Хазіреті Мұхаммедті (с.а.у.) өз анасына әкеп тапсырады.

	Бірақ өмір бойы оны ұмытқан емес. Хазіреті Мұхаммед те төрт жыл бауырына басқан, сүтін туған баласымен бірге тел емізген анасы Халиманы бір сәт те есінен шығармады. Әрдайым оны ерекше құрметпен сыйлап, “анашым” дейтін. Мұқтаждығы болса өтеп, қолынан келгенше жәрдем беретін.

	Арадан ұзақ жылдар өтіп, Халима қартайған шақта бүкіл әулетімен тағы бір қуаңшылықтың азабын шегеді. Бар амалы таусылған Халима Хазіреті Мұхаммедтен (с.а.у.) көмек сұрайды. Бұл жолы сүтбаласының зайыбы – Хазіреті





Хадишадан жақсылық көреді, қырық қойды алдына салып, түйе мініп қайтқан сүтананың алғысы шексіз еді.

	Милади 575 жыл…

	Хазіреті Мұхаммед төрт жаста…

	Жалғандағы жалғыз жұбанышымен қайта қауышқан ана көңілі көтеріңкі. Жарынан жастай қалып, қара жамылған Әминаның бар тілегі – Мұхаммедтің жетімдік ауыртпалығын тартпай, бақытты өмір сүруі еді. Жаратқаннан жатса-тұрса соны сұрайтын. Әкесінің жоқтығын сездірмей, бар күшін баласының тәрбиесіне жұмсайды. Алайда үйдің сәні мен берекесіне айналған нұр жүзді бүлдіршін анасының қас-қабағына қарап, орынды сөйлеп, реті келгенде көмектесуден тайынбайтын. Әсіресе, тазалыққа жаны құмарлығы анасын қайран қалдырады. Әзіз Әмина бірінші Жаратқанға, сосын Халимаға шексіз ризалығын білдіріп,шүкірлік ете түсті.

	Мұхаммед (с.а.у.) өз қатарларының арасында да ерекше, кішкентай жасына қарамастан көпшіл, әлсізді қолдаушы болып танылады. Кім-кімнен де көмегін аямайтын. Үлкендерді құрметтеп, кішіні демейтін. Балалар да оның маңына үйіріліп, таңның атысы, күннің батысы қасынан шықпауға бар.

	Иә, Аллаһ Тағала аса мәртебелі әрі қасиетті пайғамбарлық міндетін жүктейтін болашақ елшісін осылайша үлгілі мінез-құлық иесі етіп, жан-жақты тәрбиелеуде еді.





Әке қабірі басында


	Болашақ пайғамбарлар сардары алты жасқа аяқ басқан. Жаздың шуақты күндерінің бірінде Әмина Мәдинаны зиярат ету қажеттігін ойлайды. Көптен көкейінде жүрген мақсаты – нағашы жағынан бірнеше атадан туысатын Нәжжарлардың амандық-саулығын білу және сонда





жерленген асыл жары Абдуллаһтың қабірін зиярат ету. Жан дегенде жалғызы Мұхаммед пен қызметшісі Үммү Әйменді ертіп жолға шығады. Сапарға шығарда Әминаның көңілі алабұртып, енді қайтып оралмастай көрші-көлеммен жылап-сықтап қоштасады. Тіпті жолға шыққан соң да ұзап кеткенше артына қарайлай береді.

	Шаршап-шалдығып Мәдинаға да жетті-ау. Тікелей нағашылары Нәбиғаның үйіне түседі. Нәбиғаның ауласына кірер-кірместе күйеуінің мазарын құшақтай құлаған Әмина көпке дейін солығын баса алмай, өкси жылайды.

	Хазіреті Мұхаммед (с.а.у.) алғаш рет жетімдік зарын сонда сезінеді, бала көңіл бір көруге зар боп кеткен әкесін жоқтап, езіледі.

	ХАЗІРЕТІ ӘМИНАНЫҢ МӘҢГІЛІК САПАРҒА АТТАНУЫ

	Пайғамбар анасы Әмина ұлымен бірге Мәдинада бір айдай болып, сағынышы мен шерін тарқатқан соң туған- туыстарымен қоштасып, Меккеге қайтуға бет түзейді.

	Ұшы-қиырсыз шөлде үш жолаушы: Болашақ пайғамбар анасы Әмина, сүйікті ұлы және қызметшісі. Үшеуі де үнсіз, мінген көліктері де олардың көңіл түкпіріндегі ауыр қайғыны бөліскендей аяңдап келеді. Әзіз ана мен ойлы баланың жүрегіндегі қасірет, қимас жанмен қоштасу бойларына зіл-батпан ауырлық жүктегендей. Қыршынынан қиылған қимасы еске түскен сайын көз жасын көлдеткен Әминаның көңіліндегі уайымды бөліскендей баласы да өксіп-өксіп қояды.

	Өгіз аяңмен үнсіз ұғынысып жолдың жартысына келгенде аяулы ана Әмина сырқаттанып қалады. Үммү Әймен науқастың үдеп бара жатқанын көріп қатты қорқады. Жеткен жерлері – Мекке мен Мәдина арасындағы Әбуа ауылының шеті еді.





Бір ағаштың көлеңкесіне тоқтап, Әминаны қолтығынан демеп жатқызайын дегенде, кесел меңдеген ол, әлі кетіп құлап түседі. Қызметшісі оны дұрыстап жатқызып, жан- жағын қымтайды. Жан тері шыққан анасының басын сүйеп отырған алты жасар Мұхаммедтің сондағы егіліп жылағанын көрсеңіз.

	Айнала сүттей ұйыған тыныштық. Қанша уақыт өткенін кім білсін, Әмина көзін ашты. Сол сәтті зарыға күткендей ұлы:

	“Қалайсың, анашым?” – деді.

	Ауруы жанына батса да сездіргісі келмеген ана: “Жақсымын, ботам, жақсымын”, – деді ернін әзер

	қимылдатып.

	Сөйтті де тағы да ес-түссіз қалды. Біраздан соң “су-у- у” деді сұлық жатқан күйі.

	Бала орнынан атып тұрып анасының сұрағанын жеткізді. Хазіреті Әмина бір-екі ұрттады, сүйікті ұлына мейірлене қарап ұзақ жатты, қолынан сипады. Ішіндегі аласапыран сезімді білдірмеуге тырысты. Күйеуінен айрылып бір жыласа, енді жалғызымен қалай қоштаспақ? Жо-жоқ!. . Өмір мен өлім айқасып жатты. Не де болса жазмыштан озмыш жоқ, маңдайға жазғанды көреді-дағы.

	Бойын әбден дендеген аурудан айықпасын білген қымбатты ана соңғы рет бар күшін жинап баласының қолынан емірене өпті де:

	“Ей, азулы ажал оғынан Жаратқанның құдіретімен жүз түйе құрбан етіп құтылған Абдуллаһтың ұлы!

	Аллаh алдыңнан жарылқасын. Егер түсімде көргенім рас болса, сен ұлы Аллаh Тағала тарапынан адамзат баласына адал мен арамның айырмасын үйрететін пайғамбар боласың. Сен бабаң Ибраһимнің шын мойынсұнабілушілік қабілетін паш етіп, соның дінін тәмамдайсың. Аллаh сені әрдайым қолдап, пұттардан,





пұтқа табынушылардың зорлық-зомбылығынан аман сақтайды.

	Өмірге келген әрбір мақұлық түбінде өледі, жаңа нәрсе ескірмей тұрмайды. Бұл дүниеде бәрі фәни, өткінші. Мен де өлемін, бірақ атым мәңгі жасайтын болады. Себебі артымда пәк періште сынды ұрпағымды қалдырып барам”

	– деп үздіге сөйледі де, мәңгілікке көз жұмды.

	Бұл милади 576 жыл болатын.

	Арадан ұзақ жылдар өткенде пайғамбарлар патшасы бір умра сапары тұсында Әбуа ауылының үстінен өтеді. Сонда анасының қабіріне барып дұға оқып, көзіне жас алады. Оның жас балаша жылағанын көрген сахабалар:

	“Неге мұнша мұңайдыңыз, уа, Расулаллаh?” – деп сұрайды. Сонда пайғамбарымыз тұрып:

	“Аяулы анамның мәңгілік сапарға аттанардағы халі көзіме елестеп, сондағы маған деген мейірімін дәл қазір сезінгендей болып тұрмын” – деп жауап береді.





Пайғамбардың ата-анасының иманы турасында


	Пайғамбардың ата-анасының иманы мәселесіне келер болсақ,

	 	1) Әкесі Абдуллаh пен анасы Әмина пайғамбарға пайғамбарлық міндеті берілместен көп уақыт бұрын о дүниелік болған, пайғамбарлық келгенге дейінгі фәтрат кезеңінде өмір сүрген.



	Бір күні кемеңгер ғұлама Шарафуддин Мұнауиден біреу Мұхаммед пайғамбардың ата-анасы жәhаннамда

	ма?” деп сұрапты.

	Данышпан Мұнауи қатуланып: “Ардақты Пайғамбары- мыздың (с.а.у.) ардақты ата-анасы фәтрат кезеңінде өмірден өткен. Ал пайғамбар жіберілмес бұрын өмір кешкенге азап жоқ, кешірім бар” деп жауап беріпті.





Бір пайғамбардың үндеуін естімеген Аллаhтың жолынан мүлде бейхабар адамның ақыретте азапталмайтыны Құран аяттарында, хадистерде айтылады.

	Пайғамбарымыздың ата-анасына өздеріне дейін өмірден өткен пайғамбарлардың тура жолға шақыруы жетпегенін тарих дәлелдейді. Олай болса, сөз жоқ олар ақырет азабына душар болмайды.

	 	2) Аллаh Елшісінің аяулы әке-шешесінің Аллаhқа ортақ қосқандығы жайлы бірде бір мәлімет жоқ. Бәлкім олар Зәйд ибн Амр ибн Нуфайл, Уарақа ибн Нәуфал, т. б. сияқты ұлы бабалары Ибраhим (а.с.) пайғамбардан жеткен сенімді, ғұрыпты ұстанған ханифтер болар.

	3) Сүйікті пайғамбардың ата-анасының пәк сенімдегі жандар болғандығын “Мен пәк бабалар мен аналардың ұрпағы боп жаратылдым” деген хадис нақтылай түседі.



	Құран Кәрімде мүшріктер үшін нәжіс сипаты қолданылған. Тазалық пен нәжіс, иман мен күпір, мумин мен мүшрік қайшы ұғымдар екенін ескерсек, жоғарыдағы хадиске сүйене отырып Аллаh Расулының ата-бабасының руханияты таза болғандығына көз жеткізе түсеміз.

	Аллаh Хазіреті Мұхаммедті (с.а.у.) бүкіл жаhанға рақым етіп жібергенін баяндайды. Ал жарық дүниеге көзін ашпас бұрын он сегіз мың ғаламға сәуле шашатын Оның нұры ата-бабасының бойында сақталған. Тұла бойында әлемнің нұрын тасып, құрсағында Аллаh Тағаланың сүйікті елшісін көтерген ана мен әкенің иманына шүбә келтірудің өзі қисынсыз.

	Тоқсан ауыз сөздің тобықтай түйіні, ардақты Пайғамбарымыздың (с.а.у.) ата-анасының жаны жәннатта, әрбір мұсылман бұл ақиқатты аксиома деп білгені жөн.





ХAЗІPETІ МҰХАММЕД АТАСЫ ӘБДІМҮТТӘЛІПТІҢ ҚАМҚОРЛЫҒЫНДА

	Анасынан айрылған алты жасар Мұхаммедті (с.а.у.) атасы Әбдімүттәліп қолына алады. Құрайыштың алдыңғы қатарлыларынан саналатын Әбдімүттәліп адамгершілігі мол, жомарттығымен, мәрттігімен аты шыққан, сабырлы, ақылды, түсінігі мол жан. Қапсағай денелі, жарқын жүзді Әбдімүттәліпті ол төңіректе білмейтін жан кем де кем. Кедей-кепшікке көмектесіп, жарлы-жақыбайдың көңілін тапқанды жаны сүйетін оны барша жұрт сыйлайтын, ерекше құрметтейтін. Адам түгіл, жыбырлаған жәндікке қиянат етпейтін. Қонақжайлылығын айтпағанда, туған- туыстың, ауру-сырқаудың ахуалын сұрау оның күнделікті әдеті еді. Кеңпейілділігіне қарап құрайыш оны “екінші Ибраhим” атандырды. Қарт Әбдімүттәліптің бала дегенде, әсіресе немерелеріне шығарда жаны бөлек. Айналасын нұрға бөлеп жүретін немересі Мұхаммедті (с.а.у.) қайда барса қасынан тастамай алып жүреді. Еркелетіп жетімдігін сездірмеуге тырысатын. Тіпті онымен үлкендерше сөйлесіп, жиын-тойларда әлдеқалай бір мәселе туындай қалса Хазіреті Мұхаммедпен кеңесіп шешетін. Көптің көзі көреген емес пе, мұны да жұртшылық сезбей қалмаған.

	Қағбаның төрінде құрайыштардың басшысы Әбдімүттәліптің арнайы орны бар еді. Өзге түгіл өз балалары да отыруға батпайтын осы орынға бала Мұхаммедті (с.а.у.) атасының өзі отырғызатын. Жайшылықта туған балаларын құшағына алмайтын Әбдімүттәліптің немересіне деген сүйіспеншілігі шексіз. Кейде ағалары Мұхаммедті (с.а.у.) төрден тұрғызбақ болғанда:

	“Тимеңдер, төр – соныкі. Абдуллаһтан қалған жалғыз тұяғымның орны келешекте дүниенің төрі болмақ. Әлі-ақ көрерсіңдер”, – деп немересін қасына алып, арқасынан қағып, ойға бататын.





Әбдімүттәліпті оятуға да Мұхаммедтен (с.а.у.) басқаның батылы жетпейтін. Атасының бөлмесіне одан өзгелер рұқсатсыз кіре алмайтын.

	Бір күні Әбдімүттәліп сүйікті немересін жоғалған түйелерін іздеуге жібереді. Мұхаммед (с.а.у.) біраз кешіккен соң атасы адасып кетті ме деген оймен тағатсыздана бастайды. Уайымдағаны сондай, Қағбаға барып: “Құдіретті, күшті жасаған ием! Мұхаммедіммен тезірек қауыштыра гөр!” деп жалбарынады.

	Арадан көп өтпей-ақ Мұхаммед (с.а.у.) түйелерді айдап келіп қалады. Әбдімүттәліп жанары жасқа толып: “Жалғызым, жаным. Сен үшін жанымды беруге әзірмін. Мұнан былай жалғыз өзіңді ешқайда жібермеспін”,-дейді. Расында да абзал ата Нұр немересін өле-өлгенше қасынан бір елі шығармаған.





Йемен билеушісінің хабары


	Сол тұста Йемен билеушісі Сайф ибн Зиязан бір кездері әкесі билеп, кейіннен хабаштықтардың қол астына өтіп кеткен жерін қайтарып алып, Гумдан деген қалада салтанатты түрде таққа отырады. Тілеулестері жер шалғайлығына да қарамастан құттықтап барады.

	Әбдімүттәліп басшылығындағы Меккенің де мұнан тыс қалуы мүмкін емес. Бір топ адаммен Әбдімүттәліп сапарға шығады. Қанша қиын болса да нұр келбетті немересін осы жолы үйінде тастап кетуге мәжбүр.

	Ұзақ жолдан арып-ашып келген меккелік делегацияны Сайф ибн Зиязанның өзі қарсы алады. Әбдімүттәліп қуанышқа ортақтаса келіп, сөзін:

	“Біз Аллаhтың тікелей қарауындағы киелі мекеннен келдік.

	Бәйтуллаһ аталатын Аллаhтың үйі – Қағбаның қызметшілеріміз. ” – деп түйіндейді.

	Гумдан билеушісі Әбдімүттәліптің сөзіне риза болып:





	– Ей, тілектес бауырым, өзіңді таныстырып өтсең, – дейді.

	– Мен Хашимнің ұлы Әбдімүттәліппін.

	– Демек , жиеніміз болдың ғой.

	– Иә, солай.



	Жеңіс тойы жалғасып жатты. Қуанышты жүздер, шат- шадыман халық. Бірде Сайф әлдене есіне түскендей, Әбдімүттәліпті оңаша шақырып алып былай деді:

	“Ей, Әбдімүттәліп, саған бір сыр айтпақпын, осы бір мәселенің саған қатысы бар сияқты болады да тұрады. Киелі кітаптардан оқып-білгенбіз, өте маңызды хабар, білетіндер бірен-саран ғана. ”

	Әбдімүттәліп дегбірсізденіп : “Не хабар? Не?”– деді. Сайф :

	“Киелі Кітаптағы хабарға қарағанда, Тихама аймағында осы жылдары ерекше бір сәби дүниеге келуге тиіс. Екі жауырыны арасында меңі бар. Нәрестенің әке- шешесі ерте дүние салады да, баланы атасы қамқорлығына алады. Өскенде сол бала ұлы тұлға болады, даңқы жер жүзіне жайылады. Қиямет-қайымға дейін жақсылықтың жаршысы боп өтетін көрінеді. Дұшпандары не қысастық жасаса да, жеңе алмайды. Ол көпқұдайлылықты, тозығы жеткен ырымдарды жойып, Аллаhтың бірлігіне сенуге, соған құлшылық етуге үндейді. Әділеттілігі, көрегенділігі, адамгершілігі бүкіл әлемге үлгі болады. ” – дей келіп, бірнеше дәлелдерін тағы да айтады.

	Әбдімүттәліп айтылғандарды тыңдап бола салысымен сәждеге бас қойды. Бұл жолы Сайф аң-таң болды.

	“Бір нәрсе сезгеннен саумысың, баянда тезірек”, – деп Әбдімүттәліпті қолқалай бастады. Әбдімүттәліп қуаныштан жүрегі жарылардай кейіпте:

	“Билеушім, өзге ұлым – бір төбе, Абдуллаһым – бір төбе дейтін балам бар еді. Ер жеткен соң оны тәрбиелі жердің қызымен – Уәһб ибн Әбдіманаптың Әминасымен





үйлендіргенмін. Құдай беріп бір ұлды болған. Амал нешік, көп ұзамай балам мен келінім бірінен соң бірі өмірден озды. Солардың артында қалған ұрпағы бүгінде менің қолымда. Бойындағы бар қасиеттер сенің айтқандарыңмен сәйкес келеді”, – деп жылап жіберді.

	Сайф та ақиқатқа көз жеткізіп тұрып:

	“Ұзағынан сүйіндірсін. Баланы көзіңнің қарашығындай қорғағайсың, әсіресе яһудилер оның басқан ізін аңдып тұзақ құрумен болады. Зияны тиіп кетіп жүрмесін. Бәле- жаладан Аллаhтың өзі сақтайды, дегенмен аманатыңа абай бол. Кітаптағы жазбаға қарағанда, заман өзгеріп немерең Ясрибке (Мәдинаға) хижрет етуге мәжбүр болады, ол жерде де қолдаушылары аз болмайды”, – деді.

	Иә, Сайф көрегендік жасады, жалпақ жұртқа беймәлім дүниеден алдын-ала хабар берді.

	Әбдімүттәліптің еліне қайтар шағы жетті. Керуенді Меккеге шығарып салып тұрып Сайф:

	“Баланың бойындағы өзгерістерден хабардар етіп тұрғайсың”,-деген. Амал не, осы оқиғадан соң бір жылға жетпей, ол да өмірмен қош айтысты.

	Арадан көп уақыт өтпей-ақ Әбдімүттәліп аяқ астынан ауырып, төсек тартып жатып қалады. Буын-буынынан әл кетіп қарттықты жеңе алмасын сезген оның уайымы – нұрлы немересін көзі тірісінде сенімді біреуге аманат ету.

	“Қай баламның қолына табыстасам екен?. . ” Қарияны күндіз-түні мазалаған сұрақ осы…

	Әбу Ләһаб өз басымен әлек, қатыгездігімен аты шыққан. Оған беруге әсте болмайды. Аббас ше? Жо-жоқ ол өз бала-шағасын асыраса да жақсы, үйелмелі- сүйелмелі шүкір баршылық қой. Мұхаммедке (с.а.у.) ерекше көңіл бөле алмас. Хамза болса жас, басы да бос, жастық қызуымен таңертеңнен қара кешке дейін аң аулаудан қолы тимейді. Баланы бағар-ау, бірақ көңілімдегідей бола қояр ма?. . Ау, Әбу Тәліп бар емес пе? Ең лайықтысы – сол.





Мал-байлығы шамалы болғанмен, мейірімі мол. Сол ғана Мұхаммедтің (с.а.у.) нағыз қамқоры бола алар…”

	Осылайша іштей түйіндеген соң балаларының бәрін жинап, Мұхаммедті (с.а.у.) орталарына алып “Қай ағаңның қолында тұрғың келеді?” –деп сұрады атасы. Хазіреті Мұхаммед (с.а.у.) атасының сауалына жауап ретінде орнынан тұрып, көкесі Әбу Тәліптің мойнына асылды. Әбдімүттәліп ойының дөп шыққанына қуанды. Сонан соң Әбу Тәліпке қарап:

	“Мұхаммед (с.а.у.) саған Аллаhтың аманаты. Басыңа нендей күн туса да оны жаныңнан жақын көріп қорғайтындығыңа уәде бер, арманда кетпейін”, – деді.

	Әбу Тәліп әкесінің өзін таңдағанына әуелде сенер- сенбесін білмей аңтарылған күйі былай деп жауап берді:

	“Еш уайымдама, оны өз баламнан, тіпті өз жанымнан артық қорғаймын. Мен тірі тұрғанда жан баласы оған зиян келтірмейтіндігіне серт берем”.

	Әбдімүттәліп милади 578 жылы сексеннен асқан шағында мәңгілікке көз жұмды. Мекке базары Әбдімүттәліптің қазасына байланысты ұзақ уақыт жабық тұрды. Құрайыштар ардақты да аяулы ақсақалды жоқтап, бірнеше күн қара жамылды. Әбдімүттәліп Хажун бейітіне атасы Құсайдың қасына жерленді.

	Бала Мұхаммедке (с.а.у.) атасының өлімі қатты әсер етті. Аяулы адамнан айрылу бұл жолы өте қиын тиген. Жаназа шығарылған сәтте біресе үнсіз егіліп, біресе бақырып жылаумен болды.

	Иә, пайғамбарымыздың бал балалығы осыншалықты ауыр қайғы-мұңға, қасіретке толы. Болашақта басына түсетін қиыншылықтарға, машахатқа толы өмірге рухы мен жүрегі сол кезден бастап әзірленіп жатқандай еді.





ПАЙҒАМБАРЫМЫЗ КӨКЕСІ ӘБУ ТӘЛІПТІҢ ҚОЛЫНДА

	Пайғамбарымыз атасының көзі тірісінде өзі қалаған көкесі Әбу Тәліптің отбасында. Мейірімді, бірақ жоқ- жұтаң тіршілігі бар Әбу Тәліптің бала-шағасы да оны жатырқамай қабылдады. Ішіп-жемге пайдаланатын бірнеше түйесінен басқа ештеңесі болмаса да, әділдігі, азаматтығымен көпшілік арасында сыйлы еді.

	Хазіреті Әлидің әкесі Әбу Тәліп туралы былай дегені бар:

	”Әкемді құрайыштықтар қадір тұтатын. Кедей бола тұрып, соншалық құрметке оған дейін ешкім ие болмаған.”

	Тұрмыс-тіршілігі, отбасы тәрбиесі жөнінен Әбу Тәліп жәһилияның12 жамандықтарынан аулақ болатын. Арабтар арасында әдетке айналған ішкілік атаулыны да татып алмайтын. Қай жағынан да Мұхаммедке қамқор боларлық жан. Бала Мұхаммедті үнемі қасына ертіп, онымен үлкен кісіше әңгімелесіп, пікір алысатын. Әбу Тәліптің отбасы Мұхаммедсіз дастарқан басына отырмайтын. Мұхаммед (с.а.у.) отырса, дастарқанның берекесі артып, тамақ артылып қалатын да, ол болмай қалса тез таусылып, бала-шағаның қарны тоймай қалған кездер де аз болмаған.

	Бала да болса Мұхаммед (с.а.у.) дастарқан басындағы әдептілікті сақтайтын, үлкендерден бұрын табаққа қол созу оның әдетінде болған емес. Аз жейтін, ғұмыры бойы қарнының ашқанын, шөлдегенін бір рет те болса айтпаған.





Пайғамбарымыз көкесімен бірге тасаттықта


	Меккені қуаңшылық жайлағалы қашан. Құрғақшылықтан жер шыт-шыт жарылып, жан-жануардың





	12 Аллаһ тарапынан соңғы Пайғамбар жіберілгенге дейінгі надандық жайлаған дәуір.





мазасы қашқан. Күнде ертеңіне үміт артумен тағаты таусылған халық өзара кеңесіп Әбу Тәліпке келеді:

	“Ей, Әбу Тәліп бір тамшы суға зар болдық. Балаларымыз шетінен ауру, малымыз қырыла бастады. Бізге бас боп тасаттыққа шықсаң қалай болар екен?”

	Әбу Тәліп көптің тілегін қайтармады. Қасына нұр Мұхаммедті алып, Қағбаға барды. Нұр жүзді бауыры оған берекенің бастауы сияқты көрінетін де тұратын. Қағбаға келген соң Әбу Тәліп арқасын қабырғаға сүйей отырды да, қолын жайып дұға ете бастады. Бұл кезде Мұхаммед (с.а.у.) Қағбаның жабуына жабысып, сұқ саусағын көкке шошайтып тұрды.

	Арадан көп уақыт өтпей-ақ Аллаhтың құдіретіне бүкіл Мекке тағы да куә болды. Алдымен ақ жауын басталды да, соңы нөсерге айналды. Халық үлкен қуанышқа бөленді.

	Адамзатқа рақымдылықтың үлгісі, құт-берекенің бастауы ретінде жіберілген Хазіреті Мұхаммед (с.а.у.) кішкентай кезінен-ақ осынау ауыр міндеттің өзіне жүктелгенін дәлелдей бастаған.





Ана орнына ана болған


	Әбу Тәліптің әйелі Фатиманың да Мұхаммедке (с.а.у.) деген аналық сүйіспеншілігі шексіз. Жетімдігін сездірмеуге тырысып бағатын. Өз балаларынан бұрын соның жағдайын жасап, барынша аянып қалмайтын.

	Ана орнына анасындай болған Фатиманы пайғамбарымыз да аса құрметтеген. Оның жасаған

	жақсылығын, аналық мейірімін ешқашан естен шығармаған. Мейірімді Фатима о дүниелік болғанда Мұхаммед (с.а.у.) “Бүгін анам өмірден өтті” деп қайғырған, үстіндегі көйлегін шешіп кебін қылып, мазарын қазысып, көріне кіріп мәйітті орналастырған соң қасына бір сәт жатқан. Мұның себебін асхабы таңырқай сұрағанда ол:





“Әбу Тәліптен кейінгі жанашырым еді. Ақыретте жәннаттың жібегін жамылсын деген ниетпен өз жейдемді жыртып кебін қылдым, суық қабірге тез үйренісіп кетсін деп жанына жаттым” – деп жауап береді.

	Өзіне жасалған зәредей жақсылықты екі дүниеде ұмытпайтын, жақсылыққа жақсылықпен жауап беретін мінезі арқылы көп адамның жүрегіне жол тауып, ақиқатқа тартқан ұлы тұлғаның бір қыры еді бұл.

	Хазіреті Мұхаммед (с.а.у.) қой да баққан

	Хазіреті Мұхаммед он жаста… Ойланып-толғанып көкесі Әбу Тәліпке:

	“Сенің қой-ешкіңді мұнан былай мен бағайын, бөлек бақташы жалдап қажеті жоқ”, – дейді. Әрине, Әбу Тәліп бұған алғашында қарсы болды. Үйтіп-бүйтіп оны әрең көндірдім-ау дегенде Фатима наразылығын білдіреді:

	“Ботам-ау, сенің табаныңа қадалар шөңге менің маңдайыма кірсін деп күндіз-түні тілеуіңді тілеп отырғанда, бұл не дегенің? Қалайша сені дәтім шыдап шыжыған шөлге қоя берем? Жоқ, балам, болмайды бұлай. Алтыным-ау, саған қой бақтырып үнемдегенше, қайыр тілеп кеткенім көп артық”- деп шала бүлінді.

	Бірақ, Хазіреті Мұхаммед те айтқанынан қайтпады, тәтті тілімен түсіндіріп жүріп, анасының да бұл іске ризашылығын алды. Сол күннен бастап Ол таңертең ертемен азын-аулақ қой-ешкіні айдап өріске шығып жүрді. Сөйтіп, онсыз да тұрмысы нашар көкесіне бақташы жалдатпай, көмек қолын созды. Әрі оңашада жер мен көктің сырын сыналай сүзіп, ойлануға мүмкіндік тапты. Табиғаттың тамашаларын, оны Жаратушының ұлылығын жай көріп қана қоймай, астарына үңілетін, ләззат алатын. У-шуға толы, өтірік-өсек, алдап-арбау, бір сөзбен айтқанда, нәпсіқұмарлық жайлаған жамағаттан ұзақ жүргеніне қуанған.





	Мүбәрак13 өмірінің бір жылын қой бағуға арнаған пайғамбарымыз, Аллаh тарапынан елшілік міндеті жүктелгеннен кейін асхабымен бірге табиғат аясына демалуға шыққанда жабайы жеміс жинамақ болады. Сонда Хазіреті Мұхаммед (с.а.у.) сахабаларына:

	“Әбден қарайғанын алыңыздар, сонысы тәтті болады”,

	– дейді.

	Асхабы:

	“Бұл жемістің тәттісін-ащысын шопандар жақсы біледі. Сіз де қой баққансыз ба?”, – деп әзілдейді.

	Сахабаларының қалжыңына пайғамбарымыз:

	“Бұл дүниеге жіберілген пайғамбарлар ішінде шопандықпен айналыспағаны жоқ”, –деп күлімсіреп жауап береді.

	Тағы бірде осы мәселеге оралғанда Хазіреті Мұхаммед былай деген:

	“Мұса пайғамбар (а.с.) боп келді, қой бақты. Дәуіт те (а.с.) солай. Мен де пайғамбар ретінде жіберілдім, қойшы да болдым”.

	Құранда ең жоғары адамгершіліктің үлгісі деп сипатталатын Аллаһ Елшісі небары он жастағы бала болса да, пайдалы іс істеуге, өзгеге жүк болмауға тырысқан. Ғибрат аларлық жайт. Өмірдегі қарапайым жағдайлардан әрдайым сабақ болардай нәтиже шығару ардақты Пайғамбарымыздың өнегелі ісі. Төмендегі сөзі де соның куәсі.

	“Бәріңіз – шопансыздар, яғни қарамағыңыздағыларға жауаптысыз. Мемлекет басшысы еліне жауапты. Әр адам бала-шағасын асырап-бағуға, қамқор болуға міндетті. Әйел (күйеуінің) отбасына жауапты. Қызметшілер қожайынының мал-мүлкінің қорғаушысы. Әрбір кісі





	13 Қайырлы берекелі.





әкесінің мирасына жауапты. Жалпы жауапкершіліксіз жан жоқ”.





Той-думанға баруға тиым салынғаны хақында


	Аллаh Тағаланың тікелей тәрбиесіне бағынышты болған пайғамбарымыз көкесі Әбу Тәліптің қойын бағып жүрген тұста басынан өткен жайтты былай баяндаған:

	Мен жәһилия кезінде басқа жерлестерім сияқты той думанға барып қызықтайын деп екі рет ойладым. Бірақ екеуінде де ойым жүзеге аспады. Аллаh тыйым салды. Сонан соң пайғамбарлық құрметіне бөленгенше той- думанға аттап басқан емеспін.

	Оқиғаны тыңдайық.

	Бір құрайыш жігітімен бірге Меккенің шет жағында қой (түйе) бағатынбыз. Түнде де кезектесіп малға қарауды әдетке айналдырған едік. Бір күні кешке жанымдағы жолдасыма “Мен бүгін қалаға барып жастардың түнгі ертегі мәжілістеріне қатысқым кеп тұрғаны” дедім. Жолдасым: “Бара бер, қойға мен-ақ иелік етейін” деп жауап берді.

	Сөйтіп мен Меккеге келдім. Қалаға кіре берісте-ақ бір жерде ән айтып, музыка ойналып жатқанын естідім. Сол күні қалада үйлену тойы өтуде екен. Ыңғайлы жерге отырып алып, тойды қызықтамақ болдым. Сол-ақ екен екі құлағым тарс бітеліп, ұйықтап кетіппін. Таңертең күн шақшиып түскенде ғана оянып, есімді жидым.

	Қойшы жолдасым қайтып келгенімде менен не көргенімді сұрады. Мен басымнан өткен жайды баяндап бердім. Ол да аң-таң.

	Тағы бірде дәл осылай той қызықтамақ болғанымда қайтадан алғашқыдағыдай түк сезбей ұйықтап қалыппын. Осыдан кейін жәһилияның думандарына қатыспақ түгілі, жолауға зауқым соқпады.





ШАМҒА САПАР

	Мұхаммед (с.а.у.) он екі жасқа толғанда көкесі Әбу Тәліптің тұрмысы тіпті нашарлап, ішіп-жемге тарығып қалады. Ол кезде Меккеден алыс өңірлерге сауда керуендері қатынайтын. Сол тұста Әбу Тәліп те саудамен айналысуға бел буады. Құрайыштықтармен бірге Шамға осы мақсатпен сапарға дайындалады.

	Керуен алыс жолға жан-жақты әзірленіп жатады. Мұхаммед (с.а.у.) көкесінің де кететінін естігенде, көңілі құлазып сала береді. Әкесінен де, аяулы анасынан да осындай сапар соңында мәңгіге айрылған бала көңілі саяхат десе өрекпи жөнелетін, не де болса көкесімен бірге кеткісі келеді. Бірақ бұл ойын жеткізудің амалын таба алмайды. Ақыры уақыт жақындаған соң көкесіне ішіндегісін бүкпесіз айтып салды.

	“Көкешім-ау, ұзақ сапарға аттанып барасың. Мені кімге тастап кетпексің? Мұнда менің әкем де, шешем де жоқ қой”-деп жылап жібереді. Көз жасы моншақтап төгілген бауырын құшағына алып көңілі босаған Әбу Тәліп дереу шешім қабылдады. Мұхаммед те керуенге қосылатын болды. Баланың қуанышын көзінен оқуға болар еді.

	…Керуен жолға шықты. Шөл далада ұзақ жүрген соң Бусра деген жерде тоқтап, тынығып алмақ болды. Бусра –

	меккелік керуендер жыл сайын тынығатын, суы мен нуы мол тоғыз жолдың торабында жатқан мекен.

	Бусраның жәрмеңке алаңына жақын орналасқан шіркеуде Бахира есімді монах бар-ды. Ол христиандардың арасынан шыққан, білімділігі үшін жұрт оны құрметтеп, қастерлейтін. Сол шіркеуде ескіден сақталып келе жатқан киелі кітап болған, содан пайдаланып, ғибадат еткендер аса білімділігімен ерекшеленетін. Әрине оның сыры тек монахтарға ғана мәлім еді.





Құрайыштың керуені жылдағы әдеті бойынша әлгі шіркеудің маңына тоқтайды. Жыл сайынғы сапарларында сәлем-сауқатпен ғана шектелетін Бахира адам танымастай өзгеріп, оларға ерекше ілтипат көрсетіп қарсы алады. Құрайыштар әуелгіде секемденіп, сонан соң таңданып қалады. Монах оларға арнайы дастарқан жайып, қазан көтертеді. Керуеншілер мән-жайды түсінбей аң-таң.

	Білімді монах құрайыштардың керуенінде бұрын- соңды байқалмаған құбылыстың куәсі болған-ды. Шіркеудегі орнынан құрайыштың керуенін тамашалап отырып, бір шөкім бұлттың олардың төбесіне көлеңке түсіріп жүргенін байқайды.

	Керуен тоқтап ағаштың көлеңкесіне тынықпақшы болғанда әлгі бұлт ағаштың үстінен көлегейлеп тұрады. Бұл құбылыстың тегін еместігін ұғынған монах керуендегілерді асқа шақырып, көрген-білгенінің анық- қанығына көз жеткізу үшін жолаушыларға хабар жолдайды:

	“Ей, меккеліктер, сіздерге арнап дастарқан жайдым.

	Үлкен-кіші біріңіз қалмай келіп, дәм татыңыздар”.

	Құрайыштықтар да үндемей қалмады, Бахирадан мұнша меймандостығының себебін сұрады. Монах жай ғана:

	“Сіздердің қонақ екендіктеріңіз рас. Бір дәм ұсынайын дедім. Ал, астан алып отырыңыздар”, – деді де қойды.

	Тамақ артынан шай келді. Қонақтар жайғасып, әңгіме қызығына берілген. Бахира ғана келгендер арасынан іздеген кісісін таба алмай әлек. Отырғандардың ешбірі кітапта айтылғандарға сәйкес келмейді. Монах жиналғандарды әрі-бері көзімен сүзіп ойындағысын таппаған соң:

	“Араларыңызда келмей сыртта қалғандар бар ма?”-деп сұрады. Құрайыштар болса:





“Ей, Бахира, сенің шақыруыңа бәріміз түгел келдік. Тек керуендегі мүліктерді күзетуге бір баланы тастап кеттік. Қалғанымыз төрт көзіміз түгел осындамыз”, – деді.

	Бахира мұны естіген соң қояр да қоймай ол баланы да алдырады. Бала Мұхаммед (с.а.у.) дастарқан басына отырғанда, тамақ жеп жатқанда Бахира оның әрбір қимылын қалт жібермей бақты.

	Бахира іздегенін тапқандай еді. Өйткені, алдында отырған нұр жүзді балдырғанның әр қимылы, әрекеті, түр- түсі тура кітабында жазылған сипаттармен дәлме-дәл.

	Тамақ желініп, қонақтар қайтуға жиналған тұста Бахира баланың құлағына сыбырлап:

	“Мен сенен бір нәрсе сұрайын деп едім, Лат14 пен Узза15 пұттарының ақысына шыныңды айтшы”, – деді.

	Лат пен Уззаның атын естігенде Хазіреті Мұхаммедтің

	(с.а.у.) түрі бұзылып кетті, сосын жұлып алғандай:

	“Лат пен Уззаның атымен менен ештеңе сұрамай-ақ қой. Дүниедегі ең жек көретінім – солар”, – деп жауап берді.

	“Онда” – деді Бахира “Аллаhтың атымен сауалдарыма жауап бер”.

	“Не сұрағың келсе, енді сұрай беруіңе болады”, – деді Мұхаммед (с.а.у.).

	Сұрақтарына баланың берген жауабы дінбасын қайран қалдырды. Әрбір жауаптан киелі кітаптағы ишараттарға көз жеткізе түсті. Ең соңында сенімді болу үшін баланың арқасын ашып пайғамбарлық мөрін көргенде, оның соңғы нәби екендігіне еш шүбәсі қалмады.

	Монах санасын жаулаған сан сауалдың жауаптарын тапқан соң аяңдай басып Әбу Тәліптің жанына келді.

	 	– Бұл бала кімің болады?





	14 Мүшіріктер табынатын ең үлкен пұттардың бірі.

	15 Бұл да сол.





	– Ұлым.

	– Жоқ, менің білуімше, оның әкесі болмауға тиіс.

	– Қайдан білдің? Негізінде солай, бауырымның баласы.

	– Әкесі қайда?

	– Баласы дүниеге келмей жатып қайтыс боп кетті. Бахира мәселенің мән-жайын анықтап алған соң Әбу



	Тәліпке мынадай ақыл айтып, хақ жолындағы адам екенін байқатты.

	“Бауырыңды алып, еліңе қайт. Оны яһудилерден қорғамасаң болмайды, олардың арасында көре алмайтындар, небір қызғаншақтар бар. Менің білетіндерім оларға да аян. Баланың бойындағы ерекшеліктерді көрсе, дұшпандық ойлауы әбден мүмкін. Өйткені, сенің бауырың болашақта даңқты адам болады. Айтқанымды тыңдасаң, бөгелме, ауылыңа қайт”.

	Бахираның айтқандарына ден қойған Әбу Тәліп әкеле жатқан заттарын сол жерде өткеніне сатып, Меккеге оралады.

	Бахира сынды көптеген христиан және яһуди ғалымдары соңғы пайғамбардың белгілерін киелі кітаптан оқып үйреніп, мойындаса да, оларға ислам кәусары бұйырмаған.





Жәһилия дәуіріндегі азғындаушылықтар


	Әбу Тәліп мұнан былай нұр жүзді Мұхаммедті қасынан бір елі қалдырмайды. Оның болашақта үлкен азамат, тұлға болатынына сенімі арта түскен. Баланың тәрбиесіне бұрынғыдан бетер көңіл бөліп, айтқанын екі етпейді. Мұхаммедтің де (с.а.у.) ақылы толып, мінезі жайдарылана түскен. Сондай-ақ сымбатты, орта бойлы бозбаланың көркіне көз тоймайтын. Толқынды қара шашы, қалың қара қастары ашық маңдайына ерекше рең беріп, мөп-мөлдір қарақаттай көздері мен қап-қара ұзын кірпіктері ажарын даралап тұратын.





Ұлы Аллаh Тағала әу бастан оны адамзаттың пайғамбары етіп жаратқан-ды. Сондықтан ол Раббының тәрбиесін тікелей алатын. Бүткіл Арабстанды, оның ішінде Меккені де жайлаған надандық, әдепсіздік, пасықтық тәрізді жамандық атаулыдан пәк еді. Әсіресе елді кеңінен жайлаған пұтқа табынушылықты, пұттарды жек көретін. Оның бос әурешілік екенін жас та болса білетін. Өмірінде пұт атаулыға жолап көрген емес. Реті келгенде мынадай оқиғаны баяндай кетейін.

	Құрайыш мүшріктерінің дәстүрі бойынша жылына бір рет Бууана есімді пұттың айналасына жиналып, сол жерде

	шаш-сақалдарын кесіп, құрбан шалып тойлау әдеті бар болатын. Осы салтанатқа Әбу Тәліп те отбасымен бармақ болады. Дәл үйден шығар тұста Мұхаммед (с.а.у.) ойын- сауыққа қатыспайтынын айтқанда көкелері жатып кеп ренжиді:

	“Тәңірінің құрметіне ұйымдастырлатын думанға барғым келмейді деген не сөз? Қаһарына ұшырап кетем деп қорықпайсың ба? Бұл қылығың біздің әулетке тіпті жараспайды”,-деп. Өкпе айтып, жалынып қоймаған соң көңілдерін қимай Мұхаммед (с.а.у.) ағаларының соңынан еруге келіседі. Бар жақсысын киіп, сыланып-сипанып, мәз- мейрам болған елге ілесіп ол да салтанат өтетін жерге келеді. Іштей бұл әрекетке наразы болса да, амалсыздан әрең келген Мұхаммед (с.а.у.) Бууана пұтының жанына жақындағанда аяқ астынан жоқ боп кетеді. Ел-жұрт аң-таң. Біраздан соң сонадай жерде дірілдеп-қалшылдап қара терге түскен күйінде көреді. Бауырлары шошып:

	“Не болды, саған, не көрдің?”-деп тұра жүгірді. Сүйікті Пайғамбарымыз:

	“Мен пұттың қасына жақындағаным сол еді, ақ киімді, ірі денелі бір кісі пайда болды да:





“Ей, Мұхаммед (с.а.у.), ары тұр, пұтқа жолаушы болма”,-деп дауыс көтерді. Онан соңғысын өзім де білмеймін”,-деді.

	Осы оқиғадан кейін пайғамбарымыз күні өткен рәсімдерге қатыспаған.

	Пайғамбарлық туын көкке көтеретін, тәухидті түсіндіретін ұлы тұлғаның өз сеніміне кереғар дүниелерден бала кезінен–ақ аулақ жүруі заңды да. Хақ Тағала сүйікті елшісін сол кезден бастап қорғады, тәрбиеледі. Сүйікті Пайғамбарымыздың өзі бір сөзінде:

	“Құдіретті күшті Аллаh Тағала маған тек әдептілікті нәсіп еткен”-деген. Мүшріктер де оны мойындаған. Батыс ғалымдарының да исламға қатысты еңбектерінде атап көрсеткендей, Мұхаммед (с.а.у.) жайында көп әңгіменің түйіні оның адамгершілігі мен әдептілігіне келіп тоғысады.



	*****





ПАЙҒАМБАРЫМЫЗДЫҢ (С.А.У.) ЖАСТЫҚ ШАҒЫ





III ТАРАУ


	95





	ХИЛФУЛ-ФУДУЛ” ҚОҒАМЫНЫҢ ҚҰРЫЛУЫ



	Мұхаммед (с.а.у.) жиырма жаста…

	Араб қоғамы әбден азған. Сәл нәрседен ұрыс-төбелес шығып, адам қанын ағызу шыбын өлтірген құрлы болмай қалған. Тайпа, ру арасындағы дұшпандық өрши түскен. Болмашы себептен басталған керісті ушықтырғандар небір хайуандық әрекеттерге барған. Әсіресе, өткен-кеткен жолаушыларға шабуылдау, мал-мүлкін тартып алып, өзін өлтіру немесе өлімші етіп сабау жергілікті халықтың әдетіне айналған. Әлсізге әлімжеттік жасау мақтан болған. Әрине мұнан ары қарай осылайша жалғаса беруі мүмкін емес еді. Қалайда алдын алу, тоқтату керек-ті. Ақ-қараны ажырата білетін жандардың жанын жегідей жеген жайт осы болатын.

	Күн артынан күн өтті. Бірде Йеменнің Забид тайпасынан келген біреудің түйеге тиелген дүние-мүлкін Меккенің мықтысы Ас ибн Уайл тартып алады. Жәбірленуші айналасындағы жұрттан көмек сұрап жалбарынса да, оған ешкім мойын бұрмайды.

	Ақыры болмаған соң ол Әбу Құбайыс тауының басына шығып жапа шеккендігін айтып, айқайлап құрайыштықтарды жәрдемге шақырды. Құрайыш ақсақалдары ары қарай үнсіз қалудың ұят боларын ұғып, амалын қарастыруды ұйғарды. Осы мақсатпен Хазіреті Мұхаммедтің (с.а.у.) көкесі Зүбәйір Меккенің алдыңғы қатарлы үлкендерін жинап, Абдуллаһ ибн Жуда қарияның





үйінде бас қосып, бетімен кеткен бейбастақтыққа тосқауыл қою жолдарын кеңеседі.

	Хашим, Мүтәліп, Зухра, Әсет, Харис, Тәйім руының бас көтерерлері мәселелерді талқылай келе “Хилфул- Фудул” атты қоғам құрады. Алғашқы мәжілісте төмендегідей шешім қабылданады.

	 	Меккеде, мейлі жергілікті халықтан немесе сырттан келгендерден болсын, ешкім залымдықтың құрбаны болмайды.

	Мұнан былай қастандық атаулы жойылады, жәбірлеушілер тиісті жазасын алады.

	Жапа шеккендерге құн төленеді.



	Қоғам мүшелері осы қаулыны орындайтындықтарына бірауыздан ант етті: “Теңіздің суы кеуіп, шөлге айналғанша, Хира мен Сәбир таулары жермен-жексен болғанша, Қағбадағы истилам16 ғибадаты жойылғанға дейін осы сертімізден таймаймыз.”

	Қоғамның атауына келер болсақ, хилф – ант, уәде дегенді білдіреді, ал фудул – фазылдар, яғни дәріптелгендер. Сонда “дәріптелгендердің анты” боп шығады. Дәріптелгендердің алдымен қолға алған ісі – забидтік жапа шегушінің дүние-мүлкін Ас ибн Уайлден қайтарып алып беру.

	Сүйікті пайғамбарымыз жастығына қарамастан осы мәжіліске қатысады. Бұл-пайғамбардың сол шақта-ақ келелі пікір иесі, әлсіздердің, жәбір-жапа көргендердің жақтаушысы екендігінің белгісі.

	Мейірім мен рақымдылықтың үлгісі болған оның тұла бойы тұнған адамгершілік пен көркем мінез-құлықтың, әсем қасиеттердің өнегесі еді. Ол дүниеге, өз сөзімен айтқанда, парасатты паш ету үшін жіберілген-тін.



	16 Қағбаны тауап ету кезінде қасиетті қара тасты сүю немесе қол тигізу дәстүрі.





Кейінірек “дәріптелгендердің антын” еске алғанда “Абдуллаһ ибн Жуданың үйіндегі ант беру рәсімінде мен де бар едім. Сол мәжіліс мен үшін дүние-мүлікке ие болғаннан әлдеқайда артық” деген.

	ПАЙҒАМБАРЫМЫЗ ЕКІНШІ РЕТ ШАМ ЖОЛЫНДА

	Меккенің күнкөріс көзі сауда болатын. Әбу Тәліп те өзге жерлестері сияқты ірі саудамен айналысуға шамасы келмегенмен, ұсақ-түйек сатып жан сақтайтын. Бірақ жоқшылық, құрғақшылық, ішкі тайталастардың салдары оны қаржылық жағынан тұралатты. Сауда керуеніне қосылуға да мүмкіндігі шектеулі еді. Қайткен күнде де бір амалын табу үшін Әбу Тәліп көп ойланды. Құрайыштар арасында өте дәулетті Хадиша есімді жесір әйел бар еді. Ол мал-мүлкін теңдеп, түйіп адам жалдап жыл сайынғы саудагерлерге қосып жіберетін. Биыл да сол керуенге қосылуға дайындалып жатқан. Қашаннан сауда жүрген жерде айла жүреді ғой, сол себепті Хадиша дүние-мүлкін табыстауға сенімді адам іздеп жатқанын Әбу Тәліп естиді. Мұхаммедті (с.а.у.) шақырып алып:

	“Бауырым, менің қаншалықты қиын жағдайда жүргенімді білесің. Бір қолымды екі ете алмай жүргенім саған аян. Тірліктің қамын жасау керек қалайда, дәрменім де шамалы. Осы жақында тағы да Шамға қарай сауда керуені шықпақшы екен. Хуайлидтің қызы Хадиша бар тауарын түйеге теңдеп дайын отыр, тек сол затты тапсыратын сенімді кісі табылмай тұрған көрінеді. Хадиша бай әйел, қолы да ашық, дәулетін өзгелерге үлестіре де біледі. Ең бастысы – адамгершілігі мол. Затын апарып сату үшін сен сияқты сөзіне берік, ісіне адал адам керек оған. Сен барып, жағдайды түсіндірсең қайтеді? Жалдап алар, бәлкім … Шынымды айтсам, сені Шамға жіберуге көңілім аса разы да емес. Яһудилердің зияны тиіп кете ме деп





қорқамын. Алайда амалым жоқ, қолым қысқа, жағдай өзіңе мәлім ғой”,-деді.

	Хазіреті Мұхаммед (с.а.у.) көкесінің көңілін көтеріп “Сен қалай десең, солай болуға тиіс”,-деп қойды.

	Мәселе Хадишаға жеткенде ол тіпті қуанды. Сенімді, шыншыл Мұхаммедті (с.а.у.) шақырып алып:

	“Сізді Шамға жолдайтын дүние-мүлкіме жауапты етіп аламын. Көктен іздегенім жерден табылды, маған да өзіңіз сияқты турашыл адам керек еді, адалдығыңызға қанықпыз ғой. Жалақыны да бұған дейінгілерге берегендерімнен бірнеше есе артық төлеймін”,-деді.

	Пайғамбарымыз Хадишамен арадағы әңгімені Әбу Тәліпке жеткізді.

	“Бұл Тәңрінің саған берген үлкен несібесі”,-деп қуанды Әбу Тәліп.

	Сосын алдымен жалақы мәселесін нақты шешіп алуды ұсынды. Бірақ, Хазіреті Мұхаммед (с.а.у.) бұған наразы болды.

	Әбу Тәліп Хадишаға барып:

	“Сен пәленшеге қызметі үшін екі түйе беріпсің. Біз Мұхаммедтің еңбегіне төрт түйе талап етеміз”, – деді.

	Хадиша сенімді, көңілінен шығатын адам тапқанына қатты қуанып:

	“Ей, Әбу Тәліп, олай болса мүлдем жарасы жеңіл екен.

	Одан көп сұрасаң да, ойланбастан берер едім”, – деді.

	Әбу Тәліп риза көңілмен үйіне қайтты.

	Хазіреті Хадиша күңі Майсараны Хазіреті Мұхаммедке көмекші етіп қосып, жолға шығарда оған:

	“Осы кісі не айтса да, бұлжытпай орындайтын бол. Жолай көрген-білгендеріңді айта келерсің”, – деп бұйырды.

	Керуен жолға шыққалы тұр. Әбу Тәліп пен басқа да жанашырлары Мұхаммедті (с.а.у.) шығарып салып, үлкендерден оған көз қырын салуды өтінді.





Сауда керуені үш ай жол жүріп, Шамға табан тіреді. Саудагерлер Бусра жәрмеңкесінен тиісті орындарын алып, әкелген тауарларын жаймаға шығара бастады. Хазіреті Мұхаммед (с.а.у.) сол жердегі шіркеуге жақын зәйтүн ағашының көлеңкесіне түскен.

	Мұхаммедті (с.а.у.) бала кезінде көрген монах Бахира бұл кезде о дүниелік болып, орнын Настура есімді монахқа табыстаған. Шіркеу терезесінен келген керуенді тамашалап тұрған Настураның назарын аударған нәрсе – зәйтүн ағашы көлеңкесін таңдаған адам. Оның жанындағы Майсараны бұрын да көріп жүргендіктен монах дереу оны қасына шақырып алды да, зәйтүннің астына қонақтаған бейтаныстың кім екенін сұрады.

	Майсара:

	“Ол-құрайыш руынан, өзі меккелік”– деп жауап береді.

	Настура сәл үнсіздіктен соң сөзін жалғады:

	“Ол ағаштың көлеңкесіне бұған дейін пайғамбарлардан басқа ешкім қонақтамаған… Айтпақшы оның көзі сәл қызарған секілді емес пе?”

	Майсараның “иә” деген жауабын естіген Настура:

	“Ол – пайғамбар, пайғамбар болғанда да ең соңғысы”– деді.

	Майсара қатты толқып, таңғалды. Болашақ пайғамбарға қызмет ету бақыты өзіне бұйырғанына сенер- сенбесін білмей қобалжыды. Настураның айтқандарын бүге-шігесіне дейін жадында сақтауға тырысты.

	Көзді ашып-жұмғанша күндер зулап өте шықты. Әкелінген заттар сатылып, қажетті тауарлар алынды. Бұрын-соңды болмаған дәрежеде ең көп табыс – пайғамбардікі еді. Майсараның таңданысына керуендегілер қосылды.

	Керуен Меккенің жолына түсті.

	Шөл. Құлазыған далада аптаптан аңқасы кепкен керуен. Түйелер теңселе басып алға жылжып келеді.





Майсара тағы да бір қызыққa куә: тұп-тура Хазіреті Мұхаммедтің үстінде екі періште көлеңке түсіріп, пана боп келеді.

	Күннің ыстығын да, таңдайын кептірген шөлді де ұмытқан Майсараның екі көзі соларда. Айналасындағыларды мүлдем естен шығарған. Көзімен көре тұра көңілі сенбей, нұр жүзді қожайынына айтайын десе батылы жетпей, өзімен-өзі іштей әлекке түсті. Монах Настураның айтқандары есіне түссе, бүкіл өн бойы шымырлап, тітіркеніп кетеді. Не де болса, бір тылсымның бары рас.

	Керуен Меккеге жақындаған. Басқа меккеліктер сияқты Хазіреті Хадиша да бір топ әйелмен бірге шатырға шығып, жолаушыларға алыстан қарап отырған. Хазіреті Мұхаммед пен Майсараны ұзақтан жазбай таныды…

	“Ау, Мұхаммедтің (с.а.у.) үстінде ұшып келе жатқандар не?.” Жаңсақ көрдім бе деп, көзін қолымен көлегейлеп тағы қарады. Жоқ, шынымен-ақ ағараңдап ұшқан бір нәрсе бар нақ төбелерінде. Жақындағанда байқады, екі періште Хазіреті Мұхаммедті қалқалап келеді. Әйелдердің де кейбіреуі мұны байқап ішегін тартып үнсіз қалса, енді біреулері:

	“Қараңыздар, Мұхаммедтің (с.а.у.) басының үстінде екі періште ұшып келеді”, – деп айқайлап үлгерді.

	Керуен Меккеге келіп кірді. Жайланған соң пайғамбарымыз кіріс-шығысты түгел есептеп, Хазіреті Хадишаға тапсырды. Бір қызығы, Мұхаммедтің (с.а.у.) сатқан тауарларынан қыруар пайда түсіп қана қойған жоқ, әкелінген заттар да әп-сәтте сатылып, Хадишаны ұшан- теңіз табысқа кенелтті.

	Майсара жол бойы Хазіреті Мұхаммедтен (с.а.у.) көп нәрсе үйренді.





Оның жайдары мінезі, дос көңілі, шыншылдығымен қатар тазалыққа айрықша мән беруі, саудадағы адалдығы Майсараға таңдай қаққызған.

	Жол бойы көрген-білгенін, монахтің айтқандарын Майсара еш бүкпесіз Хадишаға баяндады. Хазіреті Хадишаны бұрын да талай сырттай таңдандырып жүрген жиырма бестегі жігіт көз көріп, құлақ естімеген тылсымымен баурай түсті. Хазіреті Хадиша көрген- білгенін, Майсарадан естігендерін немере ағасы Уарақа ибн Нәуфалға әңгімелеуді жөн көрді.

	Уарақа білімді, салиқалы ақты ақ деп бағалай білетін христиан. Пұтқа табынушылықты жақтамайтын. Не нәрсені де ақылға салып таразылайтын ол Хазіреті Хадишаның айтқандарына ден қоя тыңдаған соң:

	“Егер осы баяндағаның рас болса, Мұхаммедтің (с.а.у.) осы үмметтің пайғамбары екендігіне шүбәм жоқ. Мен осы үмметтен пайғамбар шығатынын оқып білгенмін. Күтіп те жүр едім, сол сәт таяған сияқты”, – деді. Хазіреті Хадиша көңілін бірлеп үйіне қайтты.

	ПАЙҒАМБАРЫМЫЗДЫҢ ХAЗІPETІ ХАДИШАМЕН ҮЙЛЕНУІ

	Хазіреті Хадиша пайғамбарымызды бала күнінен танитын. Сауда керуеніне қосып, мал-мүлкін табыстаған күннен бастап жақыннан танып, біле бастады. Жесір Хадиша құрайыштың қыздары ішінде көргенді жердің қызы ретінде де, иба-ізетімен қатар мал-дәулетінің молдығымен де жоғары тұратын. Кез келген бойжеткенге арман болғанмен, нәсіп болмаған хас сұлулықтың иесі де еді.

	Сол уақытқа дейін маңайындағы оны танитындар да, аты мен затына сырттай қанық болып сөз сала келгендер де аз болмаған, бірақ Хадиша бірде-біреуін қабылдамаған-





ды. Ешқашан үйленбейтін, үйлену жайын ойламайтын сияқты көрінетін.

	Құдайдың дегені құлды жеңеді демекші, адалдығы мен пәктігі, адамгершілігі мен ақ көңілділігі жөнінен теңдесі жоқ жанды кездестіргенде Хадишаның ойы өзгеріп сала берді. Иләһи тағдыр әу баста-ақ екі көңілді жұптастыруды жазған-ды.

	Үйлену жайын алғашқы болып қозғаған Хадиша болды… Иә, намыстылығымен танылып, жәһилия кезеңінің өзінде арлы әйел мағынасындағы “Тахира” лақабына ие болған Хадиша…

	 	– Хадишаның ұсынысын жан досы Муниа қызы Нәфиса Хазіреті Мұхаммедке жеткізді:

	– Бас екеу болмай, мал екеу болмайды деген, үйлену жайын ойланбадың ба?

	– Үйленіп, үй болатындай малым жоқ.

	– Егер дүниең жетіп, өз теңің ұсыныс айтса, қайтер едің?

	– Кімді айтасың?

	– Хуайлидтің қызы Хадишаны айтам.

	– Қалайша?

	– Сен қарсы болмасаң, қалған жағын үйлестіру — менің міндетім.

	– Онда мұндай ұсынысқа қарсы болмас ем.



	Нәфиса қуанған күйі Хазіреті Мұхаммедпен арадағы әңгімені Хадишаға айтып келді. Көңілі алып-ұшқан Хадиша Хазіреті Мұхаммедке (с.а.у.) қайтадан хабар жолдады, оның жүрекжарды тілегін сөзбе-сөз ұластырған тағы да Нәфиса.

	“Уа, Мұхаммед (с.а.у.), сені ағайын ретінде танып, руластарым арасында адал, сенімді әрі шыншыл болғаның үшін ұнаттым. ”





Хазіреті Мұхаммед (с.а.у.) бұл жаңалықты көкесі Әбу Тәліпке білдіреді. Көкесі Хадишаның өз аузынан естіген соң қуана құптайды.





Үйлену тойында


	Тойдың уақытын Хазіреті Хадишаның өзі белгіледі. Той өтетін орын да – соның үйі. Алдын ала хабарланған уақытта Хазіреті Мұхаммед ең жақын туыстарымен бірге Хадишаның үйіне келді. Той қажеттіліктерін, ас-су қамын Хазіреті Хадишаның өзі мойнына алған-тын.

	Мал сойылып, қазан асылған. Той басталып та кетті. Қалыптасқан үрдіс бойынша алдымен үлкендер сөз сөйлеуге тиіс. Хазіреті Хадишаның әкесі бірнеше жыл бұрын ішкі ру аралық қақтығыстардың бірінде қаза болғандықтан, бас құдалыққа әкесінің інісі Амр ибн Әсет келген.

	Мұнан соң Хазіреті Мұхаммедке (с.а.у.) әке орнына әке болған Әбу Тәліп орнынан тұрды:

	Жаратқанға мың қайтара шүкіршілік етемін” деп бастады ол сөзін, “Бізді Хазіреті Ибраһим (а.с.) пайғамбардың шежіресінен, Хазіреті Ысмайылдың (а.с.) ұрпағы етіп, Маадтың шөпшегі, Мұдардың шөбересі етіп жаратты.

	Енді негізгі мәселеге келер болсам, менің бауырым Абдуллаһтың ұлы Мұхаммедті (с.а.у.) бұл төңіректе танымайтын адам кем де кем. Оның адамгершілігі, ақыл- парасатымен тайталасар жігіт құрайышта жоқ болар. “Жомарттың қолын жоқтық байлайды” демекші, тек мал байлығы кем демесеңіз, мінез байлығы жөнінен оған тең келер пенде жоқ. Дәулет деген не тәйірі, қолдың кірі тәрізді, бүгін бар да ертең жоқ.

	Алдағы уақытта осы бауырымның үлкен құрметке бөленіп, қауымның қадірлісі боларына еш шүбә келтірмеймін.





Бүгін ол сіздердің қыздарыңыз Хадишаны айттыра келіп отыр. Мәхир17 ретінде де жиырма атан түйе бермекші. Біз осылардың тілекшісіміз, Тәңірі екі жастың тілеуін бергей”, – деп сөзін бітірді.

	Әбу Тәліптен соң Хадишаның немере ағасы Уарақа ибн Нәуфал сөз сөйледі:

	“Біз де алдымен бір Тәңірге шүкірлік қылуды борыш санаймыз. Бізге де биік мәртебелілік, мол ырзық, дүние берді. Өзге жерлестерімізден үстем етіп жаратты. Сізге артар кінәміз жоқ. Үйлену, отау құру оңай шаруа емес. Біз де бірауыздан ағайын-туыс ақылдасып сіздермен құда болуды мақұл көріп отырмыз.

	“Уа, жиналған қауым! Куә болыңыздар, Хуайлидтің қызы Хадишаны жиырма атан түйелік мәхирімен Абдуллаһтың ұлы Мұхаммедке әйелдікке бердім. ”

	Уарақа ибн Нәуфал сөзін аяқтаған соң Әбу Тәліп Хадишаның ағасы Амр ибн Әсеттің келісімін сұрады. Ол да көпшілікке естірте:

	“Хуайлидтің қызы Хадишаны Абдуллаһ ұлы Мұхаммедке некелеуге разымын”, – деді.

	Осылайша екі дүниенің сұлтаны – пайғамбарымыз Хазіреті Мұхаммедтің құрайыш әйелдерінің ішінде ең сұлуы, жоғары мәртебелісі Хуайлид қызы Хадишамен некелері қиылып, ерлі-зайыпты деп жарияланды.

	Сүйікті де ардақты Пайғамбарымыз ол кезде жиырма бес, ал Хадиша анамыз қырық жаста болатын.

	Бұл оқиға милади 595 жылы, яғни Хазіреті Мұхаммедке (с.а.у.) пайғамбарлық келместен он бес жыл бұрын болған.

	Тойдан соң Мұхаммед (с.а.у.) аяулы жарымен бірге Әбу Тәліптің үйіне келді. Халықпен қайталанбас қуаныштарын



	17 Екі жас үйленгенде ері әйеліне міндетті түрде беретін, белгілі бір мөлшердегі алтын не ақша түріндегі қалың.





бөлісіп, бірнеше түйе сойып сый-сияпат жасады. Меккеліктер тайлы-тұяғы қалмай келіп, той дастарқанынан дәм татты. Жас шаңырақ иелеріне ақ тілектерін айтып, баталарын жаудырды. “Тең-теңімен деген, бір-біріне қай жағынан да лайық, жұптарың жазылмасын, тойларың тойға ұлассын” десіп тарқасты шақырылғандар.

	Бірнеше күн осында болған соң ерлі-зайыптылар Хадишаның отауына қайтты. Осы шаңырақ астында Хазіреті Мұхаммед (с.а.у.) ғұмырының ең бақытты сәттерін өткереді…

	Халық арасында Тахира атанған Хадишаны пайғамбарымыз Хадиша Кубра, яғни үлкен, ұлы Хадиша деп атаған. Ибалы да әдепті, қылықты да шырайлы зайыбымен өте тату ғұмыр кешкен.

	Пайғамбарымыздың (с.а.у.) әкесінен мирас қалған ештеңесі жоқ еді. Әкелік қамқорлығын көрсеткен Әбу Тәліп болса, сіңірі шыққан кедей. Сондықтан Хадишаға үйленгенге дейін жоқшылық зарбадын әбден тартқан.

	Хадишамен үйленгеннен соң әйелінің байлығын сауда айналымына салып, тірлік жасап тарығудан құтылды. Бірақ сонша дәулеттің иесі бола тұрып, ол ешқашан ысырап жасамаған, бекер мал шашу оған тіпті жат. Жаратылысындағы қарапайымдылығынан танбаған. Өйткені, ол үшін дүниенің байлығы түк те емес, көңіл байлығы, рухтың толыққандылығы маңызды. . .

	Хазіреті Хадишадан алты бала туады: Қасым, Зейнеп, Руқия, Үммүгүлсім, Фатима, Абдуллаһ.

	Шаттыққа толы шаңырақта Хазіреті Мұхаммед пен Хадиша ең сәтті, тәтті күндерін өткізіп жатты. Құрмет пен махаббатқа негізделген отбасылық өмірлеріне көңіл сүйсініп, көз тамсанатын… Пайғамбардың отбасы күллі адамзат баласына үлгі боларлық сыйластық пен сүйіспеншіліктің ошағы еді.





Хадиша анамыз жұбайынан он бес жас үлкендігіне қарамастан, отағасын әрдайым ерекше құрметтеп, отбасының пірі санаған. Мұхаммед те (с.а.у.) отбасының тірегі, балаларының анасы болған аяулы жанды айрықша сыйлап, қолдап-қорғаған. Хазіреті Хадишаның өлімінен кейін де өзі о дүниелік болғанға дейін оған деген сүйіспеншілігі әсте суыған емес.

	Сүйікті Пайғамбарымыз Хазіреті Хадишаның жомарттығын, көркем мінез-құлығын, өзіне жасаған жақсылығы үшін мәңгілік қарыздар екендігін ұдайы еске алатын. Хазіреті Мұхаммедтің (с.а.у.) кейінгі әйелдерінің бірі Хазіреті Айша анамыздың “Мұхаммедті (с.а.у.) Хадишадан басқа ханымдарынан қызғанған емеспін” деуі – соның куәсі. Бұлай болуы заңды да!

	Әрине, Расулаллаһтың көңіл төрінде әрбір әйелінің өзіне тән орны бар екені даусыз. Дегенмен өз кіндігінен тараған жеті баласының алтауының анасы Хазіреті Хадишаның орны бір бөлек екені түсінікті. Айналасындағы бүкіл қауымы оған дұшпан көзімен қарағанда дос қолын созған, оны шын ниетімен қолдаған да осы Хазіреті Хадиша еді. Қиын-қыстау күндерде рухына дем беріп, көңіліне медеу болған да – Хадижатул- кубра (ұлы Хадиша). Сөйткен жанды ұмытуға бола ма?

	ПАЙҒАМБАРЫМЫЗДЫҢ ЗӘЙД ИБН ХАРИСАНЫ АЗАТ ЕТУІ

	Кәлб руынан Зәйд ибн Хариса есімді сегіз жасар бала анасымен еріп, нағашыларына қыдырып барған тұста ішкі шайқастар басталып кетіп, Зәйд адасып қалады. Дұшпандар қолына түсіп қалған ол құл боп кете барады. Ол кезде арабтарда құл сататын арнайы базарлар бар. Сондай базарлардың бірінен кішкентай Зәйдті Хазіреті Хадишаның жиені Хаким ибн Хишам төрт жүз дирхәмге саудалап, Меккеге алып келеді. Хазіреті Хадиша





кішкентай Зәйдке жаны ашып өз үйіне әкеліп паналатады. Сүп-сүйкімді бала отағасы Пайғамбарымыздың назарын аудармай қоймайды. Хазіреті Мұхаммед (с.а.у.) Хадиша анамызға қолқа салып, Зәйдті өзіне басыбайлы беруін өтінеді. Жолдасы қарсы болмайды, әрине.

	Пайғамбарымыз оны иелігіне алған сәтте құлдықтан азат еткендігін білдірді. Ол әрдайым баршаның азаттығын аңсап, құлдықтың бұғауына түбегейлі наразылық білдіріп өткен жан. Адам баласының бір-бірінен айырмашылығы иман дәрежесінде ғана екенін ұқтыруға күш сарп еткен, мейлі бала, не үлкен болсын еркін, азат өмір сүруге тиіс екенін түсіндіруден талмаған.

	Сонымен оқиғаға оралайық. Зәйдтің ата-анасы баласынан айрылып күндіз күлкіден, түнде ұйқыдан қалған. Ботасынан тірідей көз жазып қалған ана үйде отырып қасірет шексе, әкесі не де болса іздеп шығайын деп ауыл-ауылды аралап кеткен. Жалғызын жоқтап барған жерінде көше аралап жүруді әдетке айналдырған.

	Ал Зәйд болса, ата-анасының алақан жылуын жоқтатпайтын жандардың қолына түскен соң үй-ішін ұмытып та кеткен. Баламысың деген осындайда айтылса керек. Өзіне барынша көңіл бөліп, еркелетіп, асты-үстіне түскен адамдардың сүйіспеншілігі бала жүрегін жаулап алғандай. Бұл күндері Зәйд Хазіреті Мұхаммедтің (с.а.у.) жанынан ажырамайды. Бар дүниені ұмытып, пайғамбарлар падишасының қамқор құшағында бал дәурен балалығын өткізіп жатты.

	Күндердің күнінде кәлб руынан бірнеше адам Қағбаны зиярат етуге келеді. Сол жерде Зәйдті көріп қалып, шырамытып, шақырып алып онымен сөйлеседі.

	Әңгімелесе келе, Зәйдті таныған олар әке-шешесінің күндіз-түні іздеу салып жатқандығын, жылай-жылай көз жасы суалғанын айтып жеткізеді.





Зәйд құдды ештеңе болмағандай, жайбарақат айтылғандарды тыңдады. Бәрін тыңдап болған соң былай деп жауап берді:

	“Ата-анама ауыр екенін сеземін. Көз жастарын көл қылып қайғыруы да заңды. Тек сіздерден өтінішім, менің айтқандарымды әке-шешеме айны-қатесіз жеткізсеңіздер екен.

	Мен олардан жырақтамын, Бәйтуллаһтың маңында тұрамын, қызмет қыламын. Аманмын, саумын, ендігі жерде еш уайымдамасын, босқа шығындалып іздемесін де.

	Шүкір, жағдайым жақсы, көйлегім көк, қарным тоқ. Қайырлы, мейірімді отбасының қамқорлығындамын. Ешқандай мұқтаждығым да жоқ, зәрулік атаулыны ұмыттым”- деді.

	…Баласының хабарын ести сала әкесі Хариса інісі Ка’бты ертіп апыл-ғұпыл Меккеге қарай жолға шықты. Зәйдті сатып алу үшін бар жиған-тергенін жанына алды. Көрмеген жердің ой-шұқыры көп болады емес пе. Сұрай- сұрай соңғы Пайғамбарды да тапты-ау. Хариса келген бетте:

	“Уа, құрайыш қауымының мырзасының ұлы, құрайыштың жоғары мәртебелісі!

	Сіз биік мәртебеге ие болған рудың өкілісіз, қасиетті Харамды мекендеген елдің ұлысыз. Бәйтуллаһтың маңайындағы құлдарды азат ету де - өз қолыңызда. Менің жоғалтқан ұлым да осында, сіздің жаныңызда көрінеді. Қапылыста көз жазып қалған жалғызым үшін жанымды беруге әзірмін. Қанша десең де құнын төлейін, баламды азат ете гөр”- деді жалынышты үнмен.

	 	– Ұлыңның аты кім?

	– Зәйд ибн Хариса.

	– Басқа өтінішің бар ма?

	– Жоқ, бар тілегім – баламды босатсаң екен.





Олай болса, Зәйдті шақырайық, өзінің ойын сұрайық. Егер сізбен бірге кетем десе ақысыз-пұлсыз сіздікі болсын. Ал егер менің қасымда қалуды қаласа, Уаллаһи, мені қалаған адамды мен де қалаймын, ешкімге айырбастамаймын.

	Ағалы-інілі екеуі Хазіреті Мұхаммедтің (с.а.у.)

	айтқандарына риза болып:

	–Бәсе, көргенді адам осылай жасаса керек-ті. Ынсаптылығың мен кісілігіңді бұған дейін естіп келіп едік, енді өзіміз куәміз,-деді.

	Зәйдті шақыртып:

	 	– Мына кісілерді танисың ба?-деп сұрады.

	– Әрине, танимын.

	– Кім бұлар?

	– Мынау – менің әкем, ал мынау – әкемнің інісі. Бұл жауаптан соң пайғамбарымыз Зәйдке қарап:



	Сен менің қандай адам екенімді білесің, сені қалай жақсы көретінімді де білесің. Сені кет деп қумаймын, ерік өзіңде, қалғың келсе, менің қасымда қал, ал егер әкеммен үйге қайтам десең, бара ғой. Тек ақылмен ойлап шеш,- деді.

	Зәйд салған жерден:

	 	– Мен еш жаққа да кетпеймін, сенің жаныңда қалғым келеді. Сен мені бауырыңа бастың, анамды да, атамды да жоқтатпадың,-деді.



	Ұлының жауабын естігенде сасып қалған әкесі:

	“О не қылғаның, балам-ау! Сен туған әке-шешеңді, ағайын-туыс, отбасыңды, азаттықты ысырып қойып құлдықты, бодандықты қалағаның ба, жаным-ау?!”-деді.

	Зәйд айтқанынан қайтпады.

	“Жаным, әкем мен сендерді ұмытқаным жоқ, ұмытпаймын да. Бірақ, қарсы алдымызда тұрған мына кісіден көрген жақсылықтарымды тілмен айтып жеткізе





алмаймын. Мен не де болса, осы адамның қасында қалғым келеді”,-деді.

	Кіп-кішкентай Зәйд осылайша Хазіреті Мұхаммедке (с.а.у.) шын берілгендігін көрсетті. Тағдыр оған нұрлы болашақ дайындаған еді. Жоғарыдағы жауабы соның алғашқы белгісі.





Пайғамбарымыздың Зәйдті асырап алуы


	Пайғамбарымыз Зәйдтің өзіне шын берілгендігіне қайтарым ретінде оны қолынан жетелеп қалың құрайыш жайлаған Хижр махалласына апарды да, халыққа былай деп үндеді:

	“Уа, халайық! Мұнан былай Зәйд менің ұлым болмақ, куә болыңдар. Мен – оның, ол да менің мирасқорым”.

	Меккеліктер бала асырап алғанда осылай жар салып, халыққа білдіруді әдет қылған. Пайғамбарымыз да осы әдет бойынша көп алдында жариялап, Зәйдті асырап алғандығын паш етті.

	Алғашқыда ештеңенің мәнісін ұқпаған Хариса Хазіреті Мұхаммедтің бұл әрекетінен соң өзінен-өзі көңілі жайланып сала берді. Демек ұлы құл емес, сенімді қолда қалатын болғаны ғой. Ләм-мим деместен Хариса еліне қайтты.

	Осы оқиғадан соң Меккеде жұрт Зәйдті Мұхаммедтің ұлы деп атай бастады.

	Кейінірек Мұхаммед (с.а.у.) пайғамбар болғаннан кейін Аллаhтан түскен аян бойынша асырап алынған балаларды туған әкесінің атымен атап шақыру бұйырылды. Соған байланысты Зәйдті Зәйд ибн Хариса, яғни Харисаның ұлы Зәйд деп атайтын болды.

	Бұл жөніндегі аяттың түсіндірмесі төмендегідей:

	“Оларды өз (туған) әкесінің атымен атаңдар. Аллаhтың назарында дұрысы да – осы. Әкесінің кім екенін білмесеңіздер, оларды діндес бауыр немесе дос





деп санаңдар. (Яғни бауырым не досым деп шақырыңдар. (Ахзаб сүресі, 5-аят)”.

	Хазіреті Омардың ұлы Абдуллаһ бұл жайлы былай деп баяндайды:

	“Біз асырап алған баланы өз әкесінің атымен атаңдар” аяты түскенге дейін Зәйдті Харисаның ұлы деп емес, Мұхаммедтің ұлы деп атайтынбыз”.

	Сондай-ақ сол аяттың үкіміне сәйкес асырап алынған балалар өгей әкесінің мирасқоры саналмайтын болды.

	Хазіреті Зәйд Хазіреті Мұхаммедке (с.а.у.) пайғамбарлық түскеннен кейін Хазіреті Хадиша мен Хазіреті Әлиден соң үшінші мұсылман атану құрметіне ие болған.

	Ардақты Пайғамбарымыз (с.а.у.) Зәйдті ерекше жақсы көретін. “Уа, Зәйд, сен өз бауырымызсың” дегенді жиі қайталайтын.

	Жанындай жақсы көретін Зәйдті кейіннен өзінің бір кездердегі күтуші-тәрбиешісі Үммү Әйменге үйлендіріп, бұл некеден пайғамбарымыздың ерекше ілтипатына бөленген Хазіреті Усама дүниеге келген.



	ПАЙҒАМБАРЫМЫЗДЫҢ ХAЗІPETІ ӘЛИГЕ ҚАМҚОРЛЫҒЫ

	Екі дүниенің сұлтаны отыз алты жаста… Біздің эрамыздың 607 – жылы…

	Меккені адам төзгісіз қуаңшылық жайлаған. Көптеген отбасылар ішіп-жемнен тарығып, бала-шағаның халі күннен-күнге мүшкілдене түскен.

	Жұттан жабығып, азық-түлікке мұқтаж болғандар арасында Хазіреті Мұхаммедтің көкесі Әбу Тәліптің отбасы да бар.

	Бүкіл болмыстың сұлтаны Хазіреті Мұхаммедтің (с.а.у.) тағы бір мейірімділігін айтып өтпеу мүмкін емес… Ол ешқашан зәредей де болса көрген жақсылығын





ұмытпайтын-ды. Шамасы келсе, еселеп қайтаруға әзір, қайырымдылықта алдына жан салмайтын. Бұл мәселеде оған теңесер жан баласы жоқ!

	Бір кездері жетімдіктің тақсіретін тартқан тұста барын аямай, балаларының аузынан жырып берген аяулы адам – Әбу Тәліптің күнкөрісі күннен-күнге қиындап бара жатқанын көре тұрып көз жұму сірә мүмкін бе?!

	Хазіреті Мұхаммед (с.а.у.) қолынан келген жәрдемін аямауға ұмтылды. Алдымен асқан байлығы болмаса да, орташа ауқатты екінші көкесі Хазіреті Аббасқа барып, Әбу Тәліптің жай-күйінен хабардар етті. Ағайын адамға қиыншылықта қол созу қажеттігін ескертті.

	Аббас бауырының айтқандарын ден қоя тыңдап, ең болмаса балаларынан біреуін қамқорлығына алуды, сөйтіп ағасының жанын жегідей жеген шиеттей бала-шағаның қамын сәл де болса жеңілдетуді ойлады. Осы оймен Мұхаммед (с.а.у.) екеуі Әбу Тәліптің үйіне барды. Мақсаттарын ашып айтқанда Әбу Тәліптің көзінде күлкі ойнап, бауырларының тілегін құптап, риза көңілмен арқаларынан қақты.

	Сөйтіп Мұхаммед (с.а.у.) туылғанда атын өзі қойған Әлиді, ал Аббас болса, Жағфарды қамқорлықтарына алып, олардың нәпақасын тауып беруге міндеттенді.

	Ол кезде Әли төрт-бес жасар бала. “Мен әсем мінез- құлықты тәмамдау үшін жіберілдім”,-деген асқақ қасиетті жанның панасына алынуы Әли үшін тағдырдың тамаша сыйы еді. Ол кішкентайынан пайғамбар тәрбиесін көріп, иман атты тылсымнан тиесілі үлесін алады. Тоғыз-он жасында мұсылмандықты мойындап тұңғыш бала мұсылман құрметіне ие болды.





ҚАҒБАНЫ ЖӨНДЕУ

	Пайғамбарымыз отыз бес жаста.

	Осы тұста құрайыштар Қағбаның құлағалы тұрған қабырғасын қайта қалау, жөндеуден өткізу керек деп шешті. Өйткені, ұзақ жылдардан бергі жауын-шашын, т. б. сыртқы әсерлерден қасиетті қара шаңырақтың қабырғалары ескіріп, тоз-тозы шығып мүжілген-ді. Шатырсыз ғимараттың төбесінен аққан су іргетасына дейін жетіп, қабырғаларының әр жер-әр жері құлап та қалған.

	Құрайыштар өзара кеңесіп, құрылысқа қажетті материалдарды қайдан табарларын білмей дал болып отырады.

	Осы кезде Мысырдан Жиддаға қарай бет алған Византияның кемесі Жидда қаласына жақындағанда құрғаққа шығып қалғаны туралы хабар жетеді. Мұны ести сала құрайыштар оқиға орнына мән-жайды анықтау үшін бір топ адамын жібереді. Кемеге тиелген жүк – жұмсақ ақ тас, тақтай, темір бағана, яғни құрайыштарға қат дүниелер болып шығады.

	Келген хабаршылар кеме иелерімен келісіп, құрылысқа қажетті тақтайларды сатып алатын болады. Кеменің иесі – саудагерге Меккеге еркін кіруге, салықсыз сауда жасауға рұқсат беріледі. Меккеліктер өз жерінде сауда жасауға келгендерден белгілі мөлшерде салық алатын.

	Кемеде Бакум есімді византиялық сәулеткер де бар еді. Құрайыштар онымен де танысып, Қағба құрылысына көмектесетін болып келісіледі.

	Келісім бойынша Қағбаның сәулет істерін византиялық Бакум, бас ұсталығын меккелік Қыбти есімді шебер қолға алады.

	Қызды-қыздымен іс бастап, Қағба қабырғаларын өруге келгенде меккеліктер ру-ру боп таласып қалады. Қалыптасқан әдет бойынша тағы да жеребе тасталып, ол бойынша:





Әбдіманап пен Зухра руына-Қағбаның қақпасы мен алдыңғы жағы;

	Абдуддар, Әсет және Ади руына – Шам жаққа қараған тұсы;

	Шәхм, Жәхм және Амир руына – Йемен жақ бұрышы мен Хажарул әсуад (қара тас) қойылған бұрыштың арасы;

	Махзум мен Тәйім руына – Сафа төбесі жағындағы Йемен тұсы тиесілі болды.

	Әр рудың адамдары өздеріне тиесілі жұмыстарына білек сыбана кіріскен. Қабырғалар бұзылып, Хазіреті Ибраһим пайғамбар өз қолымен құйған іргетасқа дейінгі аралық түгелдей қопарылып алынды. Төменгі жағынан бір- біріне кіріктіріле өрілген жасыл тастар көріне бастады.

	Құрылысшылар қыза-қыза ол тастарды да аршып, араларынан біреуі күректі бар күшімен әлгі тастардың түбіне сұғып қалғанда… Мекке жері оқыстан сілкініп кеп қалды. Барша жұрт әуелгіде не болғанын біле алмай аңтарылып қалды да, мәселені ұққан соң үрейленіп бір- біріне қарасты. Мұның тектен текке болған құбылыс емес екенін аңдаған олар, қара тастың атам заманғы іргетасын сол күйі қалдырды.

	Қағбаның айналасы құжынаған халық. Үлкені-кішісі мықшыңдап тас тасып, қолынан келгенінше еңбектеніп жатыр. Қабырғалар әп-сәтте бой көтерді, көз-қорқақ, қол – батыр деген. Ғимараттың ең төбесіне, ұшар басына қасиетті саналатын қара тас қойылуға тиіс еді. Осыған келгенде рулар арасында тағы да талас шықты. Мәселе, қасиетті тасты орналастыруға кім лайық дегенге келіп тірелді. Әр ру өзіне тартып соңы ит-ырқылжың таласқа, төбелеске айналар түрі бар. Ұрыс-керіс өршіп барады, бұл бетімен кете берсе, бірін-бірі өлтіруден тайынбас. Ал шайқаса қалса, мол шығын шығары да белгілі.

	Тайталас төрт-бес күнге созылды. Жұмыс тоқтаған. Құрайыштар ары ойланып, бері ойланып, ақсақалдары





кеңесіп Харам мешітінде бас қосты. Бағзылары халықтың арасына кіріп, татуластырмақ та болды.

	Құрметке әрқайсысы өздерін лайық көріп, бірінің етін бірі жеуден тайынбастай түр көрсеткен жерлестерінің алдына шығып сөз сөйлеген қарт Әбу Умаййаның ұсынысы былай болды:

	“Уа, ағайындар!

	Төбелес те, қырғын да абырой әпермейді. Құр таластан түк шықпайды. Менің мынадай ұсынысым бар: анау қақпадан (Бәни Шәйба қақпасын көрсетіп) кім бірінші боп енер болса, сол адамнан ақыл сұрайық. Алғаш кірген адамның үкіміне бәріміз разы болайық, әйтпесе бұл керістің түбі жақсылыққа апармайды”.

	Умаййа ақсақалдың ұсынысына тараптардан наразылық білдірген ешкім болмады.





Мұхаммедул-Әмин18 келе жатыр !!!


	Жиналған көпшіліктің көзі Бәни Шәйба қақпасында. Көңілдерді күпті еткен мәселенің шешімін табатын кім болды екен?! Кім келер екен? Қалай шешер екен? Ақыры немен тынбақ?…

	Жұрттың бойын күдік пен үміт қатар билеген. Сөйтіп тұрғанда қақпадан қараңдаған біреудің сұлбасы көрінді. Ұзақта келе жатса да өзіне тән бойы, ерекше түр-тұлғасы мен жүрісінен оны тым-тырыс қақпаға көз тіккен жұрт жазбай таныды. Қуанғандарынан көбісі айқайлап та жіберді:

	“Мұхаммедул-әмин келе жатыр!!! Әл-әмин!!! Ең сенімді адам! Оның үкіміне ризамыз. Ол не айтса да дұрысын айтады”.





	18 Сенімді. Халық Пайғамбарымызды (с.а.у.) қастерлеп Мухаммедул- Әмин деп атаған.





Иә, келе жатқан расында да Мұхаммедул-әмин, яғни сенімді Мұхаммед болатын. Баршаның сенімінен шыға білген турашылдығы, шыншылдығы, кісі ақысына аса мән беретіндігімен жұрттың ықыласына бөленген-тін. Сондықтан да халық оның келгеніне қатты қуанды.

	Әрине, пайғамбарымыздың келуі кездейсоқтық емес еді. Аллаhтың әмірімен ол пайғамбарлық міндеті жүктелмей тұрып, беретін үкімдерімен, пәтуаларымен, қабылдайтын шешімдерімен туралығына, дұрыстығына қарапайым халықтың көзін тағы бір рет жеткізуге тиіс еді.

	Құрайыш болған жайды бастан-аяқ баяндап беріп, шешімін күтті. Мұхаммед (с.а.у.) көп ойланып жатпады. “Маған кеңдеу бір шүберек беріңдер”, – деді.

	Сұрағаны әкелінді. Мұхаммед (с.а.у.) шүберекті жерге жайып, қара тасты ортасына қойды.

	Көпшілік аңырып қарап қалған. Енді не істеуі мүмкін? “Әр рудан бір-бір өкіл шығып, әр бұрышынан ұстап

	қойылатын орнына дейін көтеріп апарсын”, – деді.

	Айтқандары орындалды. Мұнан соң пайғамбарымыз өз қолымен қара тасты алып орнына қойды. Үлкен құрметке ие болды.

	Халық көңілі тыншыды. Ары қарай жөндеу жұмыстары жалғастырылып, аз уақытта тәмамдалды.

	Осылайша Ол қанды қырғынның алдын алып қана қоймай, өзінен әлдеқайда жастары үлкен, өмірлік тәжірибесі мол адамдардан ұтымды ойымен артықшылығын көрсетті. Ақыл жаста емес, баста екенін дәлелдеді. Мұның бәрі әрине, иләһи күштің арқасы.

	Қара түсті болғандықтан, Хажарул-әсуад аталған осы мүбәрак тас Қағбаның шығыс жақ бұрышында, жерден бір жарым метр биіктікте, есікке жақын орналасқан. Үш үлкен, бірнеше кіші бөліктерден құралған. Айналасы күміспен шеңберлей қоршалған. Кейбір мәліметтерде Рухул-әсуад деп те аталады.





Бұл тас әу баста Хазіреті Ибраһимге (а.с.) көктен Жебірейіл періште арқылы түсірілген.

	Қағбаның қабырғасына қаланғанға дейін Әбу Құбайыс тауында сақталған.

	Кейбір деректерде кездесетін екі дүние сәруары Хазіреті Мұхаммедтің сөзі:

	“Мен пайғамбар болмастан бұрын Меккеде маған сәлем берген тасты әлі күнге дейін ұмытқан емеспін ” дегенде осы Хажарул-әсуадты меңзеген.

	Құрметті халифа Хазіреті Омардың бір күні тасқа жақындап, иіліп сүйіп тұрып былай дегені бар:

	“Егер Расулаллаһтың сені өпкенін көрмесем, мен сені сүймеген болар едім”.



	*****





ХАЗІРЕТІ МҰХАММЕДКЕ (С.А.У.) ПАЙҒАМБАРЛЫҚ МІНДЕТІНІҢ ЖҮКТЕЛУІ





IV ТАРАУ


	119





	ҒАЙЫПТАН ЕСТІЛГЕН ДАУЫСТАР

	Хазіреті Мұхаммед (с.а.у.) отыз сегіз жаста.

	Осы тұста ол беймәлім қызық жағдайларға кездесті. Күтпеген жерден ғайыптан дауыстар естіп, кейде бір жерлерден жарық сәулелер көрінді. Оқыс оқиғалар күн сайын жиілей түсті. Ұзақтан, кейде тап іргесінен “Ей, Мұхаммед!” дегенді анық еститін.

	Алайда пайғамбарымыз жалт етіп сөнетін жарықтың да, өзіне шақырған дауыстың да себебін түсіне алмаған. Бірақ түбінде тегін құбылыстар емес екенін іштей сезетін де, қалың ойға шоматын.

	Анда-санда ішін кемірген ойларын, көзімен көрген таңғажайыптарды қымбатты жары Хадишаға ақтарып, сырларын сонымен ғана бөлісетін. Сол тұста мына дүниедегі жан дегенде жалғыз арқа сүйері, жұбанышы Хазіреті Хадиша болды. Ол жұбайының ыңғайына қарап, айтқандарын зейін қойып тыңдайтын, жанын салып қорғап, қолпаштайтын.

	Мұхаммедтің (с.а.у.) осынау беймәлім халі бір жылға созылды.

	Мұхаммед (с.а.у.) отыз сегіз жасынан бастап садық19 түстер көре бастады, яғни күндіз болатын оқиғалар оған түнде ұйқылы-ояу халінде көрсетілетін болды. Түнде түсінде көргендері таңертең айны-қатесіз қайталанатын.



	19 Шын, орындалатын





Пайғамбарымызды әрі-сәрі еткен құпия жағдаяттар оны уахи алуға әзірлеуде еді. Аяндарды қабылдауға дайындық алты ай жалғасты.

	Дүние сұлтанының мүбәрак рухы осылайша өткен алты айдан соң мұнан былай жападан-жалғыз қалғанды қалайтын. Көпшіліктен бөлек аулаққа кетіп өзімен өзі ойға берілуді аңсады… Өйткені рухы айналасындағы зұлымдық пен надандықтан, адамгершілікке жат әрекеттерден қысылып, ауырлай бастаған…

	Бар нәрседен баз кешіп ұзақ ойланатынды шығарды. Жалғыздыққа итермелеген құдіретті күштің себебін әлі толық білмесе де бар жан-тәнімен солай болуын тілейтін.

	Меккеден ұзақ кетіп, қу медиен құлазыған шөлді артық көретін болды.Таңдаған табиғаты аясында бір өзі отырып, тау-таспен, жер-көкпен іштей сөйлесіп, осынау дүниенің не үшін жаратылғаны, адамдардың бұл дүниеге келудегі мақсаты хақында ой бөліскісі келетін. Бірақ санасын кемірген сан сауалға қатқыл қабақты жартастар да, ұшы- қиырсыз сахара да, бүкіл әлемді шұғыласына шомылдырған күн де, түнді нұрландырып айналаға жарық шашқан ай да, жымыңдасқан жұлдызды аспан да, ақ ұлпа бұлттар да жауап бермеген. Болашақтың пайғамбарының көкірек сарайын кернеген дауысқа селт етпеген күйі үнсіз қала берген.

	Ойы он, санасы сан бөлінген Ол (с.а.у.) күндіз-түні ізденіс, терең толғаныста жүрген.

	Иә, күллі әлемнің мақтанышы - Хазіреті Мұхаммедтің (с.а.у.) рухы сырттай қарағанда жалғыздыққа ұмтылғандай болғанмен, шындығында ол рухының түкпіріндегі бүкіл болмыстың жаратушысы Аллаһ Тағалаға деген құштарлықты бастыра алмай әлек-ті.

	Барлық пайғамбарлар Аллаh Тағаладан аян алар алдында осындай күйді бастарынан өткерген. Әрине біреуі көп, екіншісі аз.





Мысалы, Хазіреті Мұса пайғамбарлық келер алдында қырық күн бойы адамдардан бойын аулақ салып, Тур тауында ораза ұстаумен күн кешкен. Сол сияқты Хазіреті Иса (а.с.) тып-тыныш орманда қырық күн, қырық түн ғибадатқа берілген.

	ДҮНИЕНІҢ СҰЛТАНЫ – ХИРА ҮҢГІРІНДЕ

	Біздің эрамыздың 610- жылы… Мұхаммед (с.а.у.) қырық жаста…

	Ұзақ жылдардан бергі қалыптасқан әдеті бойынша жыл сайын қасиетті рамазан айын Хира тауында ғибадат жасап, Жаратқанға жалбарынып тілек тілеумен өткізетін. Бұл жерде қашан келсе де құлаққа ұрған танадай тыныштық. Жаратылыс сырларын жалғыз қалып ойлануға таптырмас орын. Әсіресе, тұрмыстың күйбеңінен, шексіз надандықтың салмағынан арылып, рухани сергуге өте оңтайлы.

	Ардақты Пайғамбарымыз Хира тауының көзден таса бір үңгірін паналап, ол жерде үлкен аталары Хазіреті Ибраһимнің (а.с.) ханиф дініне сүйеніп, ғибадат жасайтын.

	Баянды ғұмырының қырқыншы жылындағы рамазанын да осылай Хира тауында өткеруге дайындалды. Зайыбы Хазіреті Мұхаммедтің әдетіне қанық болғандықтан азық- түлігін алдын – ала дайындап қойған. Пайғамбарымыз тағам салынған дорбаны алған күйі жолға шықты.

	Бүкіл әлем, айнала қоршаған табиғат Оның басқан әрбір қадамын қошеметтеп, құрметтеп тұрғандай… Тырс еткен дыбыс жоқ, айнала тым-тырыс. Бұл тыныштықтың өзі мәнсіз емес-ті, астарында ғибрат, хикмет бар-тын.

	Пайғамбарымыз да үнсіз аяңдап келеді, құдды табиғатпен ерекше бір үйлесім тапқандай…Бүкіл болмыс Оған өз тілінде:

	“Мені ең жақсы түсінетін де, түсіндіретін де – Сенсің. Ғибратқа, даналыққа толы екендігімді адамзат баласына





түсінікті тілмен ұғындыратын да – Сенсің. Ұлы Раббымның бір әмірінен пайда болған алып дүниенің кітабы екендігімді айтып, оны оқытатын, оқыттыратын да– Сенсің. Сондықтан мен саған борыштармын. Сол үшін мен саған басымды иемін, кез келгенге нәсіп болмайтын ұлы құрметке лайық Сен ғана…”- деп сыбырлап тұрғандай.

	Болмыстың Сұлтаны – Хазіреті Мұхаммед табиғатқа үстемдік құрған тыныштықпен үндескен күйі көздеген орнына келіп жайғасты. Хира тауының төбесіндегі үйреншікті үңгір Оған “Қош келдің, қадамыңа гүл бітсін!” дегендей қарсы алды.

	Мұхаммед (с.а.у.) ой теңізіне сүңгіп, асқан ықыласпен Жаратушыға құлшылық міндетін орындауға кірісті.

	Аллаhтың сүйікті құлы рамазан айының он алты күнін тәмамдаған.

	Он жетінші түн, жексенбіден дүйсенбіге қараған түн.

	Нұр тауы – Хира әдеттегідей тым-тырыс, құдды терең толғанысқа берілгендей…

	Табиғат та үнсіз, қыбырлаған сыбыс жоқ. Біраздан кейін жүзеге асатын қадірлі лебізді тыңдауға қазірден әзірленіп, ұйып қалған…

	Мұншалықты құрмет Ұлы сөйлеуші мен Сүйікті тыңдаушысына деген сүйіспеншіліктен болса керек?..

	Түн ортасы ауып, сәре уақыты жақындаған. Таң рауандап атуға жақын, бұлбұлдар құйқылжыта сайрап, гүл- бәйшешек хош иісін бұрқыратып, Аллаhты зікір етуші жаратылыс атаулының бәрі өз тілдерінде ынта- ықыласымен Жаратушыны мадақтауға кіріскен шағы!

	Уахи әкелуші періште Жебірейіл сұлу жігіт кейпінде келді. Бар айнала хош иістен басы айналғандай сезімде. Қауіп пен үрей, толғаныс пен үміт билеген түсініксіз халде еді дүние.

	Жебірейілдің көңілі көтеріңкі, қуанышы жүзінен білінеді. Әрине, солай болуға тиіс те еді, өйткені, ол





Аллаhтың соңғы елшісі – пайғамбарлар сұлтанымен сөйлесуге, иманы мен есепсіз ғибадаты арқылы хабибуллаһ20 сипатына ие болатын екі дүниенің сардары – Мұхаммедпен (с.а.у.) жүзбе жүз кездесуге келген- ді.





Көптен асыға күткен сәт


	Уахи әкелуші періште – Жебірейіл тас түнек қараңғылықты жарып, сымбатты жігіт бейнесінде айналасын нұрға бөлеген қалпында Хазіреті Мұхаммедке (с.а.у.) көрінді. Тәтті әрі қатты даусымен:

	“Оқы!”, – деп бұйырды.

	Хазіреті Мұхаммедтің (с.а.у.) бойын үрей биледі. Жүрегі кеудесін жарып шығардай қатты соғып кетті. Сонан соң бойын жинап:

	“Мен оқи алмаймын ! Оқу білмеймін!”, – деді.

	Жебірейіл Хазіреті Мұхаммедті (с.а.у.) қатты құшағына қысты да, қайтадан:

	“Оқы!”, – деп дауыстады.

	Екі дүниенің сәруары – Мұхаммед (с.а.у.) алдыңғы жауабын тағы да қайталады.

	“Мен оқи алмаймын! Жебірейіл Оны (с.а.у.) қатты құшақтап, сосын қоя берді де:

	”Оқы!”, – деді гүр даусымен.

	Бұл жолы Хазіреті Мұхаммед (с.а.у.):

	“Мен оқу білмеймін”, – деді де сәл кідіріп : ”Айта бер, нені оқиын?”, – деп сұрады.

	Періште Аллаh тарапынан жолданған, Расулына қолма-қол табыстауға әкелген Алақ сүресінің алғашқы аяттарын басынан аяғына дейін оқып шықты:

	“Оқы!

	Сені жаратқан Раббыңның атымен! Ол адамды ұйыған қаннан жаратты.



	20 Аллаhтың сүйiктiсi.





Оқы, сенің Раббың қаламмен жазуды үйрететін, адамға білмегендерін үйрететін асқан жомарттылық иесі” (Алақ сүресі, 1-5 аят).

	Толқу мен қорқудан арылған Хазіреті Мұхаммед (с.а.у.) өзі сөйлейтін тілде түсірілген аяттарды сөзбе сөз қайталап шықты. Ә дегеннен-ақ айтылған аяттарға Аллаhтың Расулының тілі төселіп, жүрегінің төрінен орын алды.

	Міндетін орындаған Жебірейіл періште сол сәтте-ақ көзден ғайып болды.





“Менің үстімді жабыңдар!”


	Иләһи уахидың әсерінен айыға алмай, толқып, дірілдеп қалтыраған күйі Аллаhтың Расулы үңгірден шығып, Меккеге келді.

	Жолшыбай Ол небір қызықтың куәсі болды. Алға қадам аттаған сайын тау мен тас, ағаштар мен өсімдіктер:

	“Әссаламу а’лайка иа, Расулаллаһ!” деп бас иіп сәлем беріп, онымен де қоймай жаңа жүктелген ұлы міндетімен құттықтап жатты.

	Үйіне жеткенде үрей мен таңданысын жеңе алмаған ол сөйлеуге шамасы келмеді.

	Не болғанын түсінбей аңтарыла қараған әйеліне: “Менің үстімді жап, жамылғы бер” деумен ғана

	шектелді.

	Хазіреті Хадиша күйеуінің халінен бір нәрсе болғанын сезсе де, бір ауыз сөзге келместен айтқанын орындады. Апыл-ғұпыл төсегін салып, жатқызды да, үстін қымтай жапты. Мұхаммед (с.а.у.) санасын шырмаған ойларымен арпалысып жатып көзі ілініп кетті.

	Көп ұйықтамағанмен, оянған сәтте аз да болса өзіне келгендей еді. Жан жары Хадишаға басынан өткергендерін әңгімелеп болып ең соңында:

	“Ей, Хадиша! Сенен несін жасырайын, қорыққаным рас. Бірдеңеге ұрынам ба деп қорқамын”, – деді.





Аллаh Расулының бұл сөздері өзіне сеніп тапсырылған мәңгілік құрметті міндетке лайық бола алам ба деген ішкі қанағатсыздығынан туындаған еді.

	Алайда, пайғамбарға, оның ішінде де соңғы пайғамбарға жар болуға лайық деп таңдалған асқан көрегенділікке ие парасатты Хадиша бұл сәтте де жұбайына жұбаныш бола білді.

	“Қорқатын, үрейленетін ештеңе жоқ. Уайымдама, еш тайсалма. Жігерің мұқалмасын. Жаратушының сен тәрізді құлын ешқашан ұятқа қалдырмайтындығына кәміл сенемін.

	Сенің тек шындықты айтатындығыңа сенімім мол. Аманатты иесіне табыстағанша жаның жай таппайтындығын да білемін. Туған-туыстарыңмен де ара- қатынасың жақсы. Көрші-көлемге ерекше көңіл бөліп, мейірімділік танытасың. Жарлы-жақыбайдың досы да сенсің. Шарасыз қалғандарға үйіңнің төрінен орын беріп, күтесің. Қиын-қыстау жағдайларда халқыңа қол ұшын беретін де – Сен.

	Ей, бауырым, шыдап бақ. Уаллаһи мен сені осы үмметтің пайғамбары болар деп үміттенемін”,- деді.





Уарақаның айтқандары


	Болған оқиғалардың астарында көп тылсымның бары түсінікті еді. Мән-жайды сұрастыру – Хазіреті Хадишадан басқа ешкімнің міндеті емес-ті.

	Бірақ кімге ашып, кіммен кеңесуге болады? Құпияны ақтаратындай сенімді адам бар ма өзі? Хазіреті Хадиша жүз ойланып, мың толғанып ақыры тоқтамға келді: немере ағасы Уарақа ибн Нәуфал ше? Соған айтып көрсе қайтеді?

	Уарақа ибн Нәуфалды бұл кезде әбден кәрілік жеңген, көзі тіпті көрмейтін. Дегенмен, көңіл көзі ашық, христиандықты берік ұстанған, кезінде Тәурат пен Інжілді оқып, көп ақиқаттың сырына қанған.





Хазіреті Хадиша көп уақыт оздырып жатпастан, Хазіреті Мұхаммедпен бірге Уарақаға барады. Қария алдымен сүйікті Пайғамбарымыздың айтқандарын тыңдады. Ол басынан өткен оқиғаларды баяндаған сайын Уарақаның жүзі мың құбылды. Пайғамбарымыз сөзін бітірген сәтте:

	“Құддыс! Құддыс қой көргенің! Сен періштемен жолыққансың, кәдімгі бір кездері ұлы Аллаhтың Хазіреті Мұсаға (а.с.) жолдаған періштесі, яғни «Намус Әкбардың»21 нақ өзі! Сен осы үмметтің пайғамбарысың”,

	– деп сәл үнсіз қалды да, терең күрсініп:

	“Сен халқыңды дінге шақырған кезде мен де жас болғанымда ғой, шіркін. Өз қауымың сені өгейсіп елден қуатын сәтте мен тірі болғанымда… Әттең, ол күндерді көру қайда енді?!” - деді. Хазіреті Мұхаммед те (с.а.у.), Хазіреті Хадиша да Уарақаның айтқандарын тыңдаған соң біраз рақаттанып, үрейлерін басқандай күй кешті. Тек түсінбегендері: неліктен Мұхаммедті (с.а.у.) өз қауымы өзекке теуіп, елден шығаратындығы. Ойларына келген түйткілді жасырып қала алмады, бүкпесіз оны да сұрады.

	“Иә”,- деді Уарақа, ”Небір күндер туар басыңа. Сені халқың туған мекеніңнен қуып азаптайды. Өйткені, мына көптің арасынан ұлы қызметке таңдалған, Жаратушыдан уахи алған сен ғана, қызғанып, пендешілікпен қастандық ойлайтындар да көп кездеседі. Егер сол күнге жетсем, аянбай саған көмектесер ем”.

	Иә, Уарақа ибн Нәуфал ақиқатты көре білді… Айта білді… бұл – боямалауға келмейтін бағзы дұшпандар үшін ащы да болса ашық шындық еді.





	21 Жебiрейiл перiштенiң бiр аты.





Әңгімені осымен түйіндеп, ерлі-зайыпты екеуі – Аллаh тың ең сүйікті құлы мен оның өмірсерігі Уарақаның үйінен шықты.

	УАХИДЫҢ БІРАЗ УАҚЫТ ТОЛАСТАУЫ КЕЙІНЕН ҚАЙТА КЕЛЕ БАСТАУЫ

	Арадан көп уақыт өтпей жатып пайғамбарымызға Аллаhтан түсетін уахи толастайды. Оның себебін пендешілікпен олай-былай деп айту тілге жеңіл болғанмен сол кездегі Мұхаммедтің (с.а.у.) көңіліндегі ауыр азабын әрине, әр пенде сезіне алмасы хақ. Дүние тарылғандай әсер алып, осынау дүниеден өзге түгіл, өзіне де беймәлім бір жаққа қашып кеткісі келді де тұрды. Осылай қиналып жүргенде Жебірейіл мен Исрафил періште көзіне көрініп, бірнеше рет жұбату айтқан.

	Азапты мезгіл қырық күнге созылды…

	Осынау дүние, данышпан сөзімен айтқанда, дарул- хикмет, яғни даналықтың бесігі. Мұнда болып жататын әрбір оқиға астарында міндетті түрде терең мән болары анық. Оған әр пенденің пайымы жете бермейді. Дегенмен пайғамбарға белгілі бір уақыт уахидің толастауының түрлі себептерін көрсеткендер де бар. Төменде сол дәлелдердің кейбіреулерін ұсынғанды жөн көрдік, яғни:

	А) Аллаh Расулы уахи келе бастағанда қатты толқып, рухы қатты қиналған. Сол себепті рухты тынықтырып, келесі уахиді қабылдауға дайындау мақсатымен толастаған.

	Ә) Пайғамбар рухын болашақта басына келуі мүмкін ауыртпалықтарға қазірден үйрету, шыдамдылыққа әзірлеу мақсаты көзделген.

	Б) Әрбір уахиды асыға күтуге, оған деген зарығу сезімін оятуға бағытталған.

	Араға қырық күн салып пайғамбарымызға Аллаh тарапынан аян қайта келе бастады.





Бұл оқиға хақында Мұхаммедтің (с.а.у.) өзі былайша баяндайды:

	“Бір күні жолда келе жатып көктен бір дауыс есіттім. Басымды көтеріп, төбеме қарағанда баяғы Хирада жүздескен Жебірейіл періштенің жер мен көк арасында алып тақта отырғанын көрдім. Бойымды түсініксіз бір сезім билеп, тұрған жерімде тіземнің әлі құрып отыра қалдым. Әлден уақытта есімді жиып, үйге қарай бет алдым. Келе салысымен:

	“Менің үстімді жабыңдар, тезірек жамылғы беріңдер”,

	- дедім де, қымтанып жата қалдым.

	Сол сәтте Аллаh Тағаладан мына аят түсті:





«Ей, жамылғымен қымтанып жатқан (пайғамбар)! Орныңнан тұр, адамдарды (ақырет азабымен)


	ескерт.

	Раббыңды ұлықта.

	Үсті-басыңды тап- таза ұста!

	Әр түрлі (заттық және рухани) лас нәрселерден аулақ бол!

	Істеген ісіңді міндетсініп, көпсінбе!» (Мүддәсир сүресі, 1-6)

	Мұнан соң уахи бірінен соң бірі келіп, тіпті арасы жиілей түсті.

	Аян ала бастаған соң Хазіреті Мұхаммедтің (с.а.у.) жаны жай тауып, рухани ләззатқа қауышты.

	Ұлы Жаратушы көркем мінез-құлықпен безендіріп жаратқан сүйікті құлы Мұхаммедке (с.а.у.) пайғамбарлық міндетін жүктеу арқылы оның адамзат атаулының ең таңдаулысы екенін білдірді. Осылайша “Жаратылыстағы әрбір түрдің өз арасынан біреуін таңдап, үлгі етеміз, ол өзгелерге мақтаныш әрі өнеге болады” деген Аллаhтың тарапынан қойылған заңдылық Мұхаммед (с.а.у.) арқылы жүзеге асты.





Аллаһ Тағаланың мыңдаған есімдері арасында біреуі ең жоғары дәрежеге ие болатыны сияқты, асқан шеберлік туындылары арасында да біреуі ерекше жаратылып, толыққандылық сипатқа ие болады.

	Толыққандылық сипат жанды тіршілік иесіне тән.

	Жанды тіршілік иелері арасында саналылары ерекшеленері сөзсіз.

	Ал саналылық адамға ғана тән.

	Ал, адам баласының ішінде ақыл-ой, мінез-құлық жөнінен биікте – Мұхаммед (с.а.у.) тұрады.

	Өйткені, Адам атадан бері осы күнге дейін ешбір тарих Оған тең келерлік пендені көрсете алмады, көрсете алмайды да. Ол жер жүзінің жартысын және адамзат баласының бестен бірін қамтыған қауымға рухани салтанат құрып, бір мың төрт жүз жыл бойы өнегесін өшірмей, ақиқат атаулының ұстазы саналып келеді.

	Досы да, дұшпаны да мойындағандай, Ол (с.а.у.) парасаттылықтың ең жоғары дәрежесіне ие болған, пайғамбарлығының алғашқы күндерінде-ақ бүткіл әлемді аузына қаратқан. Әр минут сайын жүз миллиондаған адамдарды баураған Құран Кәрімді тікелей қабылдап алушы Ол әрине, пенделер арасында ең биік сатыда тұрары даусыз.



	*****





АЛҒАШҚЫ МҰСЫЛМАНДАР ЖӘНЕ ОЛАРДЫҢ БАСЫНАН


	КЕШКЕНДЕРІ





V ТАРАУ


	131





	ЕҢ БІРІНШІ МҰСЫЛМАН – ХАЗІРЕТІ ХАДИША

	Дүниенің сұлтаны Мұхаммед (с.а.у.) Хирадағы муғжизадан соң Аллаh тарапынан жүктелген қасиетті елшілік міндетін қабылдады. Ендігі жерде осынау ұлы әрі ауыр қызметтің талаптарын орындауға тиіс. Јзі өмір сүріп отырған ортада мұның оңай бола қоймасы анық еді.

	Ол кезеңде Хазіреті Мұхаммед (с.а.у.) жалғыз өзі – бір бөлек, күллі дүниеден мүлдем алыста. Ол қалайда Аллаhтан алған әмір бойынша адамдарды жақсылыққа, иманға шақыруға тиіс.

	Аллаhтың Расулы ақырзаманға дейін адамзатқа нұр шуағын төгетін асыл қызметіне қалай, қай жерден кірісу қажеттігін нақты жобалап алды.

	Маңызды мәселені ең алдымен жан жары – Хазіреті Хадишаға ашып, сырласты. Хазіреті Хадиша еш күмәнсіз, бір ауыз сөзге келместен мойынсұнды да, жер бетіндегі тұңғыш мұсылман болу құрметін иеленді…

	Расулаллаh Жебірейілден үйренгені бойынша Хазіреті Хадишаға дәрет алуды үйретті. Іле-шала періштенің көрсеткеніндей, өзі имам болып, зайыбына екі рәкат намаз қылдырды.

	Бұл – пайғамбарымыздың имам ретінде оқытқан тұңғыш намазы, ол дүйсенбінің кешіне сәйкес келген.

	Маңызды мәселені ең алдымен жан жары – Хазіреті Хадишаға ашып, сырласты. Хазіреті Хадиша еш күмәнсіз,





бір ауыз сөзге келместен мойынсұнды да, жер бетіндегі тұңғыш мұсылман болу құрметін иеленді…

	Расулаллаh Жебірейілден үйренгені бойынша Хазіреті Хадишаға дәрет алуды үйретті. Іле-шала періштенің көрсеткеніндей, өзі имам болып, зайыбына екі рәкат намаз қылдырды.

	Бұл – пайғамбарымыздың имам ретінде оқытқан тұңғыш намазы, ол дүйсенбінің кешіне сәйкес келген.

	ХАЗІРЕТІ ӘЛИДІҢ МҰСЫЛМАН БОЛУЫ

	Хазіреті Хадишаның шәк келтірместен иман айтып, мұсылмандықты қабылдауы Хазіреті Мұхаммедті (с.а.у.) үлкен қуанышқа кенелтті, жігерін жаныды. Жер жүзінде өзін мойындаған, иманға ұйған біреудің болуы неткен бақыт!

	Пайғамбарымыздың Исламға шақырған екінші адамы – тағы да ет жақындарынан – жас бала Әли болды. Ол төрт- бес жасар бала шағынан бастап Хазіреті Мұхаммедтің (с.а.у.) тәрбиесінде болған, өзі құралпы балалардан адамгершілік, ақылдылық, тәрбиелілік жөнінен оқ бойы озық тұруы соның көрінісі іспетті.

	Кішкентай Әли бір күні Мұхаммед (с.а.у.) пен Хадишаның намаз оқып жатқанын көріп қалады. Намаз аяқталғанша аңтарылып қарап тұрады да, бітірген соң:

	“Бұл жасағандарыңыз не?”, – деп сұрайды. Хазіреті Мұхаммед (с.а.у.):

	“Уа, Әли! Бұл – Аллаhтың өзі қалаған дінінің талабы. Мен сені де бір Аллаhқа иман келтіруге шақырамын. Адамға пайдасы да, зияны да жоқ пұттарға – Лат пен Уззаға табынуды бүгіннен бастап доғар”, – дегім келеді.

	Әли көзін төмен салып ойланып қалды, аз кідірістен соң:

	“Менің өмірімде естімеген нәрселерімді айттың. Әкем Әбу Тәліппен ақылдасып көрейін” – деді.





Алайда пайғамбарымызға әлі дініне ашықтан-ашық шақыруға рұқсат берілмеген еді. Сол себепті Әлиге:

	“Ей, Әли! Менің айтқандарымды қабылдағың келсе, ешкімге тіс жармастан қабылда. Ал егер жасағың келмесе, онда ерік өзіңде, тек көрген-білгеніңді ешкімге айтушы болма” – деп ескертті.

	Әли пайғамбардың ескертуінен соң сырды сақтайтындығын айтып, уәде берді. Бірақ сол түні ойға беріліп, дөңбекшумен болды. Таң арайлап атқан шақта Хазіреті Әлидің көңілінде шуақты ой орнықты. Бала көңілі батыл шешімге келген еді. Таң сәріден Аллаh Расулына барып, түйінді ойын жеткізді.

	“Аллаh мені жарататын кезде Әбу Тәліптен рұқсат сұраған жоқ қой, мен де енді құдіреті күшті Жаратушы иеме ғибадат ету жайында әкеммен ақылдаспасам, ерсілік бола қоймас”, – деп тоқтамын білдіріп мұсылман болды.

	Ең алғашқы бала мұсылман атанған Әли (р.а.) сол кезде небары он жаста.

	Абайлау – әрдайым қажетті қасиет. Әсіресе, қандай да болсын, жаңа істі бастауда абай болу әсте керек. Әр нәрсені, мейлі ол шындық та болса, барлық жерде жария етуге болмайды. Мұхаммед те (с.а.у.) “Үйренгеніңді ешкімге айтпа” деп Әлиге ескерткенде жаңа істе – дін таратуда сақ болудың үлгісін көрсеткен-ді. Аллаhтың ақ жолын уағыздауда қоғамдық, әлеуметтік шарттарды ескере отырып, ақырын жүріп, анық басу – біздің заманымызға да керек өлшем.

	Иман шәрбатымен сусындау бақыты Хадиша мен Әлиден соң бір кездері сүйікті Пайғамбарымыз асырап алған Зәйд ибн Харисаға бұйырды…

	Мұсылмандыққа мойынсұнғаннан кейін Хазіреті Әли мен Хазіреті Зәйдтің Расулаллаһқа деген сүйіспеншіліктері бұрынғыдан да арта түсіп, пайғамбарды пір тұтты.





Иманнан нәр алған екі жас ғибадаттарын да Хазіреті Мұхаммедпен бірге орындайтын.

	Үшеуі бірге қасиетті Қағбаға барып намаз оқитын.

	Пайғамбарымыз Ислам дінін көпшілікке ашық жарияламаса да мүшріктер саусақпен санарлық мұсылманның Қағбада намаз қылғандарын жаратпаған, өзгеше ғибадат жасағандарға тыжырына қарап, ұнатпаған. Мұны байқаған Хазіреті Мұхаммед көбінесе Хазіреті Әлимен бірге намаз-ғибадаттарын қырда, тау мен тастың қалқасында – көпшілік көзінен таса жерлерде жасаған.

	Пайғамбарымыз Мұхаммедтің (с.а.у.) қасынан бір елі айырылмаған соң Әлидің әке-шешесінің көңіліне күдік ұялады. Әсіресе, анасы Фатима қатты қауіптеніп, күйеуіне

	:

	“Ұлың Мұхаммедпен күндіз-түні бірге, бірдеңеге ұрынып қалып жүрмесін”, - деп қара аспанды төндірді.

	Әбу Тәліп саспай салқынқандылығына салып, жағдайды пайғамбарымыздың өзінен естігенді жөн көрді. Осы мақсатпен Хазіреті Мұхаммед пен ұлының ізіне түсті. Олардың жазық далада екеуден-екеу намаз қылып тұрғандарын көрді. Әбу Тәліп келген бетте екі дүниенің сұлтаны - Хазіреті Мұхаммедke қарап:

	“Ей бауырымнан қалған жалғыз тұяқ! Сені асылдың сынығына балаймын, бірақ мен түсінбейтін бір нәрсе бар – осы сенің уағыздап жүргенің не дін?”, – деп сұрады.

	Пайғамбарлар падишасының жауабы:

	“Көке! Мына дүниедегі жанымдай жақсы көретін жандардың бірі – өзіңізсіз.

	Бұл дін – Аллаhтың діні. Періштелердің, пайғамбарлардың және арғы атамыз Ибраһимнің діні. Құдіреті күшті Аллаh осы ақиқатты тарату үшін маған жауапты міндет жүктеді.

	Тура жолға шақыратындарымның және менің үндеуіме алғашқы боп үн қосатындардың қатарында сен де барсың.





Сен бұған ең лайықты адамсың. Пұттарға табынғанды қой, бір Аллаhқа иман келтір”.

	Әбу Тәліп біраз ойланып тұрды да:

	“Мен ескі дінімнен айырыла алмаймын. Бірақ саған кедергі де болмаймын. Сен өз білгеніңді ұстан. Мен аман тұрғанда, ешкім сенің жолыңа көлденең тұра алмайды. Уәдем - уәде”- деді. Сонан соң Әлиге бұрылып:

	“Ұлым-ау, сенің ұстанған дінің не?” деп сұрады. Хазіреті Әли:

	“Әке! Мен Аллаhқа және оның елшісіне иман еттім. Аллаhтың нәбиінің Жаратушыдан алған хабарларына сеніп, мойынсұндым. Расулға ұйып, намаз оқыдым”, - деп жауап берді.

	Ұлының жауабын ден қойып тыңдаған Әбу Тәліп:

	“Ей, ұлым, үміт еткен көзімнің нұры сенсің. Мұхаммед саған бөтен емес. Туысқан болып бір-біріңді жаттай сыйламасаңдар, өзгелерден жақсы қарым-қатынас күтпей- ақ қойыңдар. Ағаңның айтқанын мақұлдап, оның дініне өз еркіңмен кіргенің жөн-ақ. Ол сені тек жақсылыққа шақыратынына сенемін. Мойынсұнған екенсің, айтқандарын екі етпе. Мен сендердің сырттай тілеулестерің болуға жарасам болды емес пе?” – деп Хазіреті Мұхаммедті де, Хазіреті Әлиді де қуантып тастады. Сосын келген ізімен кері қайтты.

	Үйде Фатима күйеуін дегбірсіздене тосып отырған.

	Әбу Тәліп табалдырықтан кірер-кірмес бас салды:

	“Қайда ұлың? Неге ертіп келмедің? Қызметшімнің айтқаны рас болса, біздің Әли Хазіреті Мұхамедпен (с.а.у.) бірге Жиад алқабында өзгеше құлшылық қылып жүр дейді. Не деген сұмдық! Елдің бетіне қалай қараймыз?”

	Әбу Тәліп мұнан ары сөйлеуге шамасын келтірмеді: “Көкесінің баласына бас-көз болып, көмектесу –

	Мұхаммедтің міндеті. Бауырына қолдау көрсеткеннің несі айып!





Егер Әбдімүттәліптің дінін тастау үшін нәпсімді жеңе алсам, Мұхаммедтің (с.а.у.) жолын бірінші болып мен қабылдар едім. Өйткені, Ол (cалааллаһу алейһи уәсәллам) әмин22, халим23, әрі тахир24.”

	ХАЗІРЕТІ ӘБУ БӘКІРДІҢ МҰСЫЛМАН БОЛУЫ

	Хазіреті Әбу Бәкір пайғамбарымызбен көп уақыттан бері дос, қашан көрсе, шынайы көңілден шұрқырасатын.

	Хазіреті Әбу Бәкірдің сырт көзге бірден байқалатын ерекшелігі – жәһилияның надандықтарынан аулақтығы, рухының күштілігі, асқан ақылдылығы әрі жайдарылығы еді. Ең бастысы, ол мүшріктік салттарға жирене қарайтын… Сауда-саттықта адалдығымен сол өңірде аты шыққан. Онысымен де қарап қалмай, құрайыштың көп мәселелерінде қазылық жасап, дау-дамайдың әділ шешілуіне үлес қосатын. Тағы бір ерекшелігі, құрайыштың түп шежіресін, тарихын, өткен-кеткен жақсылы-жаманды ақиқатты анық білетін.

	Расулаллаh әлі де ашық үндеуге кіріспеген-ді. Дегенмен, ұзын құлақ тыныш жатсын ба, азды-көпті болған жайды естіп үлгерген.

	Әбу Бәкірдің Йемен сапарынан жаңа келген беті болатын. Әбу Жәһил бастап, Уқба ибн Әби Муайт қостап құрайыштың құзырлы қариялары оған сәлем бермекке келеді. Амандық-саулықтан соң Хазіреті Әбу Бәкір:

	“Мен жоқта нендей оқиғалар болды? Ел аман, жұрт тыныш па? Айта отырыңдар”, – деді.

	Ақсақалдар:





	22 Сенімді.

	23 Жұмсақ мінеді.

	24 Таза, пәк.





“Ей, Әбу Бәкір! Ел ішінде бүлік шықты, мұндай сұмдықты кім естіген бұрын-соңды” деп орағытып әкеп “Әлгі Әбу Тәліп ақсақалдың қолында өскен жетімек Мұхаммед деген бар емес пе еді, сол өзін пайғамбармын деп жариялаған көрінеді. Біз ұзын құлақтан естіп жағамызды ұстап, не де болса сенің келуіңді тосайық дедік. Әйтпесе шыдас берерлік оқиға ма осы?! Досыңа өзің барып, мән-жайды анықтап, ақылға шақырмасаң болмас”, - деп жамыраса шуласты.

	Хазіреті Әбу Бәкір айтылғандарды мұқият тыңдап алған соң кезек күттірместен Хазіреті Мұхаммедтің (с.а.у.)

	үйін бетке алды.

	“Уа достым! Пайғамбармын дегенің, қауымыңнан бөлініп, ата-бабаңның дініне қарсы шыққаның рас па? ” – деп сұрады келген бойда.

	Ардақты Пайғамбарымыз құлын тайдай тебісіп, кішкентайынан бірге өскен досы Әбу Бәкірдің айтқандарын күлімсірей отырып тыңдады да:

	“Ей, Әбу Бәкір! Жаңсақ емес, естігендеріңнің бәрі дәп солай.

	Мен саған және жалпы адамзатқа жіберілген Аллаhтың елшісімін. Халқымды бір Аллаhқа сенуге шақырамын.

	Сен де куәлік айт, иманға кел!”, – деді.

	Хазіреті Әбу Бәкірдің көңілі алабұртып, санасын сан сұраулар шырмап, аласапыран күйге енді. Бұл сөздерді бала күнінен асыр салып бірге өскен, жанындай сүйетін, өмір-жалғанда ойнап та болса шындыққа қайшы сөз айтпаған Мұхаммед Әминнің өз аузынан естіген ол, сол мезетте күмән келтірместен:

	“Әшһәду әл-ләә иләәһә иллаллаh уә әшһәду әннә Мұхаммедәр-расулаллаһ” деп кәлимаға тілін келтіріп, мұсылман болды.





Хазіреті Әбу Бәкірді Ислам ақиқаттарына шақырғанда титтей де наразылық көрсетпеуін Расулаллаһ ылғи да былайша еске алған:

	“Әбу Бәкірден басқалардың бәрі иманға кел дегенімде сәл де болса, күмән келтіріп кібіртіктеп қалған еді. Ал, ол болса еш ойланбастан менің сөзімді қабыл етті!”

	Ардақты досының муминдер қатарынан орын алуы Хазіреті Мұхаммедке қанат бітіргендей. Хазіреті Айша анамыздың бұл жайт турасында былай дегені бар:

	“Аллаhтың нәбиін Хазіреті Әбу Бәкірдің мұсылман болуынан артық шаттандырған оқиғаға куә болған емеспін.”

	Исламға мойынсұнған Хазіреті Әбу Бәкірдің бұған дейін көрген, әрдайым есінен шықпай жүрген бір түсі де өңіне айналды.

	Ол түсінде толықсыған бір айдың Меккеге барынша нұрын төккенін, сосын жайлап бірнеше бөлікке бөлініп үйді-үйге таралғанын, ең соңында қайта жиналып көз шағылыстыратын сәуленің өз үйіне енгенін көрген-ді.

	Бұл түсін сол кездегі Тәурат, Інжілден мол хабары бар оқымыстыларға жорытқанда, бәрі бірінің аузына бірі

	түкіріп қойғандай, көптен күтілген соңғы пайғамбардың Меккеден шығатынын, Әбу Бәкірдің Соның ізінен еріп, бақыттылар сапында орын алатынын айтқан.

	Хазіреті Әбу Бәкір мұсылмандықты қабылдағанын ашық айтудан да жасқанбады.

	Әрине, күтпеген оқиға құрайыштардың қабырғасын қайыстырғандай әсер етті, олар қанша байбалам салғанмен кері қайтар жол жоқ еді. Өйткені, ол құрайыш арасында беделді, сенімді, сертіне берік, баршаға сыйлы болатын.

	Хазіреті Әбу Бәкір мұсылмандықты қабылдаған ерікті еркектердің символы іспетті. Оның иманға келуі бұл шеңбердің кеңейе түсуіне, ақ жолды таңдаушылардың артуына себеп болды.





Тек еріктілер ғана емес, құлдар да иман кәусарынан өз үлестерін ала бастады. Солардың бірі әрі бірегейі – басыбайлы құл Хазіреті Біләл Хабаши.

	Әрқайсысы әр түрлі топтың өкілдері сынды алғашқы мұсылмандар мыналар:

	Әйелдерден – Хадиша; Балалардан – Әли;

	Ерікті ерлерден – Әбу Бәкір;

	Құл еркектер арасынан – Біләл Хабаши; Азат болған құлдардан – Зәйд ибн Хариса.

	Хазіреті Әбу Бәкір де мұсылман болған соң Исламға, иманға үндеу жұмыстары жасырын да болса жылдамдады… Исламның ләззатын татып үлгергендер жақын-жуық, туған-туысқандарымен осынау бақытты бөлісуге асықты. Ет жақын, жора-жолдастарын мүшріктіктің азабынан, жәһилияның жиіркенішті ортасынан құтқаруды аңсады…

	Бұл мәселеде де Әбу Бәкір алдыңғы сапта. Осы аптал азаматтың ықпалымен күннен күнге мұсылмандар қатары толыға түсті.Олардың кейбіреулері:

	Осман ибн Аффан, Зүбәйір ибн Аууам, Абдурахман ибн Ауф, Саад ибн Әби Уаққас, Талха ибн Убайдуллаһ (Аллаh олардан разы болсын)

	Осы бесеуі кейіннен жәннаттан жай алған сахабалар арасында аталады.

	Тек ерлер ғана емес, мұсылман әйелдер қатары да күн санап көбейе берді… Хазіреті Хадишадан соң іле-шала Ислам нұры нәсіп болғандар қатарында ол кезде әлі иманға келе қоймаған Расулаллаhтың көкесі Аббастың әйелі Үммү Фазыл, Әбу Бәкірдің қызы Әсма және Омардың қарындасы Фатималар бар. (Аллаh олардан разы болсын)

	Иман жолына шақыру екі жақты жалғасын тапты. Ерлер ер кісілер арасында, ал әйелдер өз араларында Ислам ақиқаттарын түсіндіруге тырысып бағады. Осы





жерде әйелдер қауымының иманға жарыса ұмтылғаны байқалады. Бұл жалпы әйел затының сезімге берілгіш, тез иланғыштығынан болса керек.

	Әрине, бір жағынан муминдер батылданды дегенмен, мүшріктер де қол қусырып қарап қалған жоқ. Тура жолды таңдағандарды қорлап, менсінбей, көрінген жерде былапыт сөздермен балағаттады. Бірақ олар қанша қорласа да, әлемді жаратушы күш – Аллаhқа иман келтірген бақытты ғасырдың бақтиярларына бөгет бола алмады. Керісінше сонша әрекеттерінің желге ұшып, мұсылмандарға шыбын шаққан құрлы әсер етпегенін көргенде олар өздерінен өздері онан сайын ызаға булықты.

	ХAЗІPETІ БІЛӘЛ ХАБАШИДІҢ АЗАПТАЛУЫ

	Дінге жасырын шақыру кезеңінде Исламды мойындап, сол үшін мүшріктердің аяусыз азаптауына душар болған алғашқы мұсылмандардың бірі Біләл Хабаши аталып кеткен Біләл ибн Рабах.

	Хазіреті Біләл мұсылмандардың қас жауы Умаййа ибн Халафтың құлы боп жүргенде Хазіреті Әбу Бәкірдің себеп болуымен мұсылмандықты қабылдаған.

	Қас қағым сәтте көңіліне қонған иман нұры Хазіреті Біләл үшін батылдықтың қайнар бастауы болды. Құл бола тұрып, қожайыны мен мүшріктердің ауыр азабына кеудесін керіп, иман келтіргендігін ашық түрде жария етті.

	Иә, имансыз жүрек тастан да қатты, Аллаhтан қорықпайтын ұждан жартастан да сезімсіз. Жүрегі тас метін, ұжданы жақсылыққа селт етпейтін адам аталатын екі аяқты мақұлықтан мейрімділік күту де – ерсілік. Мұндайлар жыртқыш айуаннан бетер.

	Исламның ата жауы Умаййа ибн Халаф та осындай қара пиғылдылардың бірі. Хазіреті Біләл осы жауыз мүшріктің басыбайлы құлы еді.





Дұшпанның көзімен қарағанда, Хазіреті Біләлдің бір Аллаhқа иман айтып, оның елшісін мойындауы кешірілмес күнә!

	Сондықтан қожайыны байғұс құлдың басында әңгір таяқ ойнатып, ойына келгенін істеді. Жиырма төрт сағат бойы ас-сусыз байлап, кейде мойнына қарғы бау салып, бала-шағаға ит сияқты жетектетіп, көше-көше аралатқызатын.

	Умаййа ибн Халафтың ешбір жазасы оны дегеніне жеткізбеді. Хазіреті Біләл иманмен көңілі біржола тұтасып, Аллаhқа бар ықыласымен берілген-тін. Жүрегі Хазіреті Мұхаммедке деген сүйіспеншілікпен толып-тасып, қанша қиналса да алған бетінен қайтпауға бекінген. Қорлық пен зорлыққа тістеніп тұрып, мүшріктердің алдында Жаратушысының бірлігін айтудан жалықпады. Қинаған сайын қуаттана түскендей

	“Аллаhу ахад! Аллаh жалғыз! Аллаh біреу! Мұхаммед

	— Оның елшісі!” деуден танбаған.

	Умаййа ибн Халафтың көздері қанталап, қайтсем де дегеніме жетем дегендей, Хазіреті Біләлді шыжыған ыстықта далаға қайнаған тас пен құмның үстіне жатқызып, аузына қурап кеткен бір кесек етті тығып, кеудесін ауыр таспен бастырып:

	“Я сен өліп аузың құм құятын боласың, я да Мұхаммедтің дінінен безіп, Лат пен Уззаға табынатын боласың. Арманыма жеткенше азабыңды арылтпаспын.” – деп гүрілдейтін үстінен төніп тұрып.

	Бірақ та жан-тәнімен иманның күшін сезінген Хазіреті Біләл қиналып жатып:

	“Мен Лат пен Уззаны өлсем де мойындамаймын.

	Аллаh біреу! Менің Тәңірім жалғыз – Аллаh! Оның ортағы да, серігі де жоқ, болуы да мүмкін емес! Аллаh! Аллаh! Аллаh!” деп ышқына айқайлаумен болды.





Мұны естіген қожайынның қаны басына теуіп, нөкерлеріне бұйырып Хазіреті Біләлді сау-тамтығын қалдырмай сабап, есінен тандырып, шіліңгір аптапта далаға тастап кететін.

	Хазіреті Біләлдің осынша ауыр азаптан қорғанар сауыты- жүрегіне мықтап орныққан иманы еді.

	Иман, бүткіл дүниені жалғыз құдіретке бағындыратын иман, Хақ Тағаланың ұлылығына сенім, шексіз берілушілік адам баласы үшін таусылмас таяныш, сарқылмас сүйеніш. Бұл адамзат жаратылғалы бері өлмей жалғасын тауып келе жатқан асыл да қасиетті қағида. Өкініштісі, пендешілік осының парқына барғыза бермейді. Аллаhқа иманы күшті адамды мына өмірде ешкім де, ештеңе де жеңе алмайды.

	Хазіреті Біләл асқан қаһармандығымен “Иман – нұр, әрі қуат. Нағыз иманды адам күллі әлемді аузына қарата алады” деген ақиқатты айғақтағандай еді.

	Хазіреті Біләлді ұрып-соғу, тепкілеп төмпештеу күн сайын, сағат сайын жалғаса берді.

	Бір күні сол маңнан өтіп бара жатып, осындай азапты оқиғаның куәсі болған Хазіреті Әбу Бәкір Умаййаға:

	“Сен Құдайдан қорықпайсың ба? Бұл байғұсты қашанғы азаптай бермексің” – деді.

	“Жаның ашып қалыпты ғой, шындыққа келсек, өзің кінәлісің, сенімін өзгертіп, қайдағы жоқты шығарып жүргеннің бірі сен емессің бе? Дым білмегенсіп, жанашыр бола қалыпсың ғой енді?! Шын аясаң, сатып алып құтқармайсың ба?” – деді Умаййа кекесінмен.

	Хазіреті Әбу Бәкір:

	“Ей, Умаййа, менің қол астымда сенің дініңді ұстанатын бір құл бар. Өзі еңгезердей, Біләлден әлдеқайда күшті. Соны саған берейін, ал Біләлді маған бер, айырбас жасайық”, – деді.

	“Жарайды” – деді Умаййа, артынша “Әлгі айтқан құлыңды әйелімен қоса бересің онда”.





Хазіреті Әбу Бәкір “Мақұл” – деп келіскендігін білдірді.

	Сол-ақ екен Умаййа жымысқыланып күлді де: “Құлыңның әйелімен қоса қызын да бермесең

	болмайды”- деді.

	Хазіреті Әбу Бәкір бұған да бас изеді.

	Бірақ жексұрын Умаййа мұнымен де тынбай, мазақ қылғандай:

	“Үшеуіне екі жүз динар қосып бермесең келіспеймін”- деп қиқарланды.

	Бұл жолы Хазіреті Әбу Бәкірді ашу қысты:

	“Неткен ұятсыз едің, беретін түрің де жоқ, кімді ақымақ етіп тұрсың” деп төніп келді.

	Умаййа қорқып кетіп:

	«Жо-жоқ, Лат пен Уззаның атымен ант етемін, осы сұрағандарымды берсең, Біләл сенікі»– деп кері шегіншектеді.

	Хазіреті Әбу Бәкір айтқандарын беріп, Хазіреті Біләлді залымның қолынан құтқарды. Құтқарып қана қоймай, оған бас еркіндігін берді. Көп ұзамай Біләлдің анасы Хамаманы да сатып алып, күңдіктен азат етті.

	Хазіреті Біләл Хабаши пайғамбарымызға шын берілген, біртуар азамат, мұсылман қауымның алғашқы азаншысы. Оның пайғамбарлар сәруары – Хазіреті Мұхаммедке деген сүйіспеншілігін айтуға тіл жетпес. Бір сәтке де қасынан ажырамайтын.

	Екі дүниенің сұлтаны Мұхаммед (с.а.у.) ақыретке аттанғанда, қайғырып Мәдинада қала алмай, Шамға кетіп қалған. Сол тұстағы халифа Хазіреті Әбу Бәкір Біләлдің алысқа кеткенін қаламай, қанша жібермеуге тырысса да Хазіреті Біләл:

	«Уа, Әбу Бәкір, рас сен мені құлдықтан құтқардың. Егер мені өзің үшін азат еткен болсаң, онда алып қал. Ал егер Аллаhтың ырзалығын көздеп, сатып алған болсаң,





	еркіме жібер, Аллаhтың жолында жиhадқа25 қатысайын», – деді.

	Хазіреті Әбу Бәкір рұқсат берген соң Хазіреті Біләл Хабаши Шамға барып, Ислам туын көкке көтеріп, бірнеше соғысқа қатысқан.

	ХАЗІРЕТІ ОСМАН МҰСЫЛМАНДАР ҚАТАРЫНДА

	Болмыстың нұры, екі жаһанның гүлі – Хазіреті Мұхаммед (с.а.у.) әлі де пайғамбарлығын ашық жарияламаған…

	Бұл кезеңдегі уағыз айтушылардың ең батылы Хазіреті Әбу Бәкір еді, ол жүрген жерінде доc-дұшпан деп бөлмей Ислам ақиқаттарын түсіндіретін.

	Бір күні Османға да иман жайын баяндап, оны Хазіреті Мұхаммедке ертіп әкеледі.

	Расулаллаһ жылы жүзді, үнемі күлімсіреп жүретін жайдары жан – Османға төтесінен:

	«Аллаhтың сыйы – жәннатқа ұмтылғаныңды қалаймын. Мен саған және барлық адам баласына жетекші ретінде Аллаh тарапынан жіберілдім», – деді.

	Пайғамбарлар сардарының қарапайым, жүрекжарды лебізі Османға әсер еткені сондай, ол мүбәрак тілінен иман кәлимасының қалай шыққанын өзі де аңдамай қалды...

	“Әшһәду әл-лә иләһә иллаллаһ уә әшһәду әннә Мұхаммедәр-расулуллаһ…”

	Сонан соң осыдан біраз уақыт бұрын Шам сапарынан қайтып келе жатып жолай көрген түсін әңгімеледі:

	“Біз сол күні жолда түнеген едік. Көзім ілінгені сол еді

	«Ей, алаңсыз ұйқыға батқандар!





	25 Аллаһтың жолындағы соғыс.





Ояныңдар! Меккеде Ахмет өз міндетіне кірісті» деген дауыс естідім. Ал Меккеге келгеннен кейін Сіздің пайғамбарлығыңыздан хабардар болдық»

	Ақ көңіл, өте сыпайы, дархандығымен әйгіленген Хазіреті Османның да мұсылмандар қатарына қосылуы мүшріктердің қаупін күшейтті. Ағайындары жиналып оны жазаламақ та болды. Бірақ Осман қасқайған күйі ешқандай жазадан қорықпайтындығын, таңдаған бағытынан таймайтынын білдірді.

	Көкесі Хакам ибн Әбул Ас Хазіреті Османды ағашқа байлап қойып:

	“Сен аталарыңның ғасырлар бойғы қасиеттеген сенімінен безіп, кейіннен пайда болған әлдебіреулердің дініне қалайша мойынсұнбақсың? Алған бетіңнен қайтқанша осы байланғаның - байланған, босатады екен деп иегің қышымасын” – деп сөкті.

	Хазіреті Осман болса:

	“Уаллаһи, билләһи, мен хақ діннен шықпаймын” деп қасарыса түсетін.

	Осылайша арадан ондаған күндер өтеді. Хазіреті Османның шыдамы шыңдала түскендей, қайтар түрі жоқ, таяқ та жейді, сүйектен өтер сөзге де селт етпейді. Иманына зәредей зиян келмейді. Дініне беріктігінің арқасында көкесі де ештеңе шығара алмайтынын білген соң, лажсыздан оны босатып қоя береді.

	Орта бойлы, қара торының әдемісі, қаума сақалды, қалың қара шашты және денелі келген Хазіреті Осман жаратылысынан жан тазалығы мен тән тазалығы бойына дарыған жан еді. жәһилия кезінде де ішкілікті өзіне харам санап, татып алмайтын. Бар байлығын Аллаhтың жолына сарп еткен. Құранды бастан аяқ жатқа білген. Түнде намазға тұрғанда Құранды түгелдей мүдірмей толық оқып шығатын.





Көзі тірісінде-ақ жәннаттық екендігі жария болған Хазіреті Осман бір жағынан Мұхаммедтің (с.а.у.) күйеу баласы. Бірінші әйелі пайғамбарымыздың қызы Руққия, ол ерте қайтыс болады да, кейіннен Мұхаммед (с.а.у.) екінші қызы Үммү Гүлсіммен некесін өзі қиған. Пайғамбарлар Сұлтаны – Мұхаммедтің (с.а.у.) екі бірдей қызын алған бақытты күйеу осы себепті Зиннурайн26 лақабымен құрметке бөленген.

	ТАЛХА ИБН УБАЙДУЛЛАһТЫҢ МҰСЫЛМАН БОЛУЫ

	Хазіреті Османнан соң іле-шала Хазіреті Талха ибн Убайдуллаһ Исламды қабыл етті.

	Ол сауда-саттықпен елден жырақта жүрген сәтінде Бусра базарында сол жердегі шіркеу басының :

	“Уа, халайық! Араларыңда Меккеден келгендер бар ма?” дегенін естиді. Хазіреті Талха оның қарсысына шығып өзінің меккелік екенін айтады.

	Сонда монах Талханың бетіне бажайлай қарап алады-





да:





“Ахмет халыққа танылды ма?” деп сұрайды. Хазіреті Талха:

	“Ахмет дегеніңіз кім?” дейді.

	“Ахмет – Абдуллаһтың ұлы, Әбдімүттәліптің немересі.





Ол- Меккелік. Өзінің соңғы пайғамбар екенін танытады. Кейінірек туған жерінен қуылып, от бітпейтін, тастақ бір жерге көшуге мәжбүр болады”, - деп жауап берді монах.

	Христиан дінбасының айтқандарын ұйып тыңдаған Хазіреті Талха еліне келген сәтте алдынан жолыққандардан:

	“Мен жоқта нендей жаңалық болды?” деп сұрайды.



	26 Қос нұрдың иесі.





“Жаңалықтың көкесін естіртейік, Абдуллаһтың ұлы Мұхаммед өзін пайғамбармын деп жариялады. Ол ол ма, әлгі Әбу Кухафаның ұлы Әбу Бәкір оның айтқандарын растап, иман етті” – деді жапа-тармағай шуласып.

	Мұны естіген Талханың жаны жай таппай, Хазіреті Әбу Бәкірді іздеп тапты да:

	“Сен Хазіреті Мұхаммедтің (с.а.у.) айтқандарын мойындадың ба?” деп сұрайды.

	Хазіреті Әбу Бәкір:

	“Иә, мен оның сөздеріне шәк келтірмеймін. Егер менің тілімді алар болсаң, сен де бар, Хазіреті Мұхаммедке (с.а.у.) мойынсұнғандығыңды айт. Өйткені, оның ұстанғаны – хақ наным.”

	Хазіреті Талха Бусра жәрмеңкесіндегі монахпен кездесуін, одан естігендерін Әбу Бәкірге айны-қатесіз жеткізеді. Мұнан кейін екеуі Аллаh Расулының құзырына келеді. Сәлем-сауқаттан соң жаңа сахаба қатарына қосылған Талха мұсылмандықты қабылдағанын естіртіп, монахтың әңгімесін Хазіреті Мұхаммедке (с.а.у.) баяндап береді. Пайғамбар оның әңгімесін күлімсіреп отырып тыңдайды.

	Мүшріктер араларындағы Талха сынды абыройлы, құрметті адамның иман келтіргеніне наразылық білдіріп, балуандары Нәуфал ибн Адуианы араға салып, Хазіреті Талхаға дүре соқтырады. Аяқ-қолын байлаған күйі біраз азаптайды. ..

	Жастығына қарамастан ақ-қараны айыра білген Талха көзі тірісінде жұмақ сыйы ұсынылған он сахабаның қатарында. Пайғамбарымыз ол туралы:

	“Жер жүзінде тірі жүрген шейітті көргіңіз келсе, Хазіреті Талхаға қараңыз” деген.

	Мәрттігі мен қайсарлығын иман жолында ғана қолданған қаһарман еді ол… Ислам тарихындағы атақты Ухуд соғысы кезінде пайғамбарға атылған оқтарға қолын





тосып, саусақтарын құрбан еткен батыр ол… Сол шайқаста сексеннен астам жарақат алса да Хазіреті Мұхаммедке (с.а.у.) қорған болған ер…

	ХАЛИД ИБН САИДТЫҢ ИСЛАМҒА КІРУІ

	Исламға шақыру әлі де құпия түрде жүргізілуде.

	Осы арада мұсылмандар сапына құрайыштың алдыңғы қатарлы өкілдерінің бірі әрі ең ауқаттысы Халид ибн Саид та қосылды…

	Араб әдебиеті мен ғылымын жан-жақты меңгерген Халид бірде түсінде туған әкесінің тозаққа ертіп апарғанын, бірақ дәл қақпадан кірер сәтте Расулаллаh үлгеріп келіп, оны оттан құтқарып қалғанын көріп, шошып оянады.

	Нақты жори алмаса да түсінің тегін еместігін сезеді. Таңды көзбен атырған ол “Бұл бекер көрінген бос нәрсе емес, не де болса бір ақиқаттың елесі” деп алагеуімнен Хазіреті Әбу Бәкірге барып түсін баяндайды.

	Әбу Бәкір Сыддық :

	«Сен үшін ақыры қайырлы болуын тілеймін. Басыңа күн туғанда сені Расулаллаһ құтқаратын болады. Уақытты созба, барып оның дініне мойынсұнғандығыңды білдір. Исламды қабылдап, не көрсең де Хазіреті Мұхаммедпен бірге болуға беліңді бекем бу. Нәтижеде ол сені жәһаннамның азабынан аман алып шығады», - деді.

	Халид Расулаллаhқа құстай ұшып жетті.

	“Уа, Мұхаммед (с.а.у.)! Сен халықты неге уағыздап жүрсің?” деп сұрады.

	“Мен ортағы, серігі жоқ Аллаhтың жолына, Мұхаммедтің (с.а.у.) оның елшісі екеніне сенуге, көр соқыр, меңіреу, не пайдасы, не де зияны тимейтін, тіпті өзіне табынғандар мен таптағандарды ажырата алмайтын тас мүсіндерге құлдық қылудан бас тартуға шақырамын”, – деді Аллаhтың Елшісі.





Айтылғандарға мұқият құлақ асқан Хазіреті Халид ә дегеннен “Мен Аллаhтан басқа Тәңірдің жоқтығына және сенің Аллаhтың Расулы екендігіңе куәмін”, – деді.

	Мұхаммедтің (с.а.у.) кеудесін қуаныш кернеді.

	Халид мұсылмандықты таратуды өз отбасынан бастады, аз уақыт ішінде әйелі Үмәйна да мұсылман болды...

	Халидтің әкесі құрайыштардың ауқатты да айбарлы адамы Саид баласының “жаңалығын” естігенде қатты ашуланды.

	Бір күні Халидті намаз оқып тұрған жерінен ұстап алған аға-інілері оған айтпаған сөздері қалмай:

	“Сен қалайша ата-бабаңның дінін жоққа шығарған Мұхаммедтің сөзіне ересің?” деп бас салған бауырлары көзқарасын өзгертуі үшін Халидке ұрсып та, жалынып та айтты. Бірақ Халид зәредей де өкініш білдірмеді, қайта күшейе түскен сыңаймен:

	“Уаллаһи, Мұхаммед (с.а.у.) ақиқатты айтты. Мен шындыққа ғана бас иемін. Қолдарыңнан өлсем де иманнан шықпаймын”, – деді.

	Әкесі мұны естіп ашуға мініп, Халидті қолындағы сырық сынғанша сабайды.

	Сабау да, дүре де иман нұрын көңіл түкпіріне ұялатқан Хазіреті Халидтің пікірін өзгерте алмады. Иманын қорғау жолындағы жәбір-жапа ол үшін түкке тұрғысыз еді.

	Баласына сөзін өткізе алмасына көзі жеткен мейірімсіз әке, оны қорқытып:

	“Бар, онда, сені жоққа санаймын, ырзық-несібеден дәметпе. Тамақ та, киім де бермеймін. Қайда барсаң, онда бар!” – деп айқайлады.

	Сабыр мен салауаттың қайнары – иманды жүрегіне мықтап орнықтырған Хазіреті Халид бұл жолы да түк саспастан:





“Әке, менің ішіп-жемімді бермесең бермей-ақ қой. Ырзық, несібемді Аллаh бір жерден болмаса, екінші жерден шығаратынына кәміл сенемін” – деп жауап берді.

	Әкесі ұлын бірнеше күн бойы ас-сусыз қапасқа қамайды. Анасы мен бауырларына :

	“Егер кімде-кім Халидпен сөйлесетін болса, ажалы менен деп білсін” – деп қорқытып, жолатпай қояды.

	Ара-тұра қапастың сыртынан сығалап, ащы мысқылмен:

	“Қалай, несібеңді алып жатырсың ба?” – деп Халидті түйреумен болды.

	Тар қапастан амалын тауып құтылған Хазіреті Халид екінші Хабашстан хижретіне дейін әкесінің көзіне түспей, бой тасалайды.

	Кейінірек Хабашстанға көшкен екінші топқа әйелімен екеуі қосылады.

	Халидтің жәһилия дәуірінің көркем жазу шеберлерінің бірі екендігін атап өтпеске болмайды. Деректерге жүгінсек, Пайғамбарымыздың Йемен билеушісіне жолдаған атақты сенімхатының мәтінін, тағы басқа маңызды келісімдерді Хазіреті Халид дайындап жазған.

	СААД ИБН ӘБИ УАҚҚАС ТА – МҰСЫЛМАН

	Саад ибн Әби Уаққас сол тұста он жеті жасар бозбала еді. Бір күні түсінде тас түнек қараңғыда адасып жүріп, кенеттен жап-жарық айдың туғанын көреді. Айдың сәулесін бетке алып, жолға түседі. Алдында Хазіреті Зәйд ибн Хариса, Хазіреті Әли және Хазіреті Әбу Бәкір кетіп барады екен. Оларды қуып жетіп:

	“Сіздер мұнда қашан келдіңіздер?” – деп сұрайды.

	Олар бірауыздан:

	“Біз де сенен сәл бұрын келдік” – деп жауап береді.

	Арадан үш күн өткен соң Хазіреті Әбу Бәкірмен ойда жоқта кездесіп, Исламият жайлы естиді. Өзіне беймәлім





дүниенің қызығына берілген Әбу Уаққастың ұлы Саад Хазіреті Әбу Бәкірге еріп пайғамбарымызға барады.

	Мұхаммед те (с.а.у.) ақиқатты ақтарып, оны баурай түсті. Хазіреті Саад сол мезетте мұсылмандықты қабылдағанын жария етеді.

	Хазіреті Саадтың ата-тегі әкесі жағынан да, нағашы жағынан да Хазіреті Мұхаммедке (с.а.у.) туыстас болып келеді. Екеуінің де анасы зухра руынан болғандықтан бір- біріне бөле. Осы себепті Хазіреті Мұхаммед (с.а.у.) ылғи да: “Нағашың болса, Саадтай болсын” – деп жиі айтады

	екен.

	Алайда Хазіреті Саадтың мұсылмандықты қабылдауы анасы Хамнаға ұнамады. Ұлы аталарының дінінен безіп, аналарының ризалығынсыз басқа сенімді қабылдауы қалай?! Ұлына әрдайым сөзін тыңдатып келген Хамна қалайда Саадты пұтқа табындырып, өз дегенін жасатпақ болады. Осы ниетпен бір күні баласына:

	“Сенің Аллаhың “ата-анаға, туған-туысқанға жақсылық жаса, оларды ренжітпе” деп бұйырады дейсің. Өзің басқаша істейсің. Мұхаммедтің (с.а.у.) дінін тастап, пұттарымызға қайта оралып, бас имесең, мен аштық жариялаймын. Сонан соң сен өз анасының өліміне себепкер болған залым атанасың”- деді.

	Хазіреті Саад бұл күнге дейін анасының айтқанын екі етіп көрмеген. Бірақ анасының бұл жолғы тілегі тіпті орынсыз еді. Өйткені, ол Аллаhқа иман келтіріп, елшісіне жан жүрегімен беріліп, не істесе де иман шеңберінде жасауға бекінген-ді.

	Анасына :

	“Анашым, күні бүгінге дейін тілазарлық жасамаппын. Мен ендігі жерде ақиқат әмірге мойынсұндым. Егер сенің жүз жаның болса, әрбіреуін Исламнан бездіру үшін құрбан етсең де, мен дінімнен қайтпаған болар ем. Себебі, мен үшін иман- ең қымбат қазына, ол кез келгенге





бұйырмайтын сыбаға. Ал сен болсаң, қайдағы бір меңіреу пұттар үшін хақиқатты белінен басқың келеді. Бұл ойың жүз рет аштық жарияласаң да жүзеге аса қоймас. Айтқанымнан қайтпаймын десең, өзің біл”, – деді.

	Ұлының дініне беріктігіне көзі әбден жеткен Хамна ана жеңілгенін мойындады. Бұл Хамнаның жеңілісі емес, иманның күпірден басым түсуінің көрінісі еді.

	Осы оқиғадан соң Аллаһ Тағала Анкабут сүресінің сегізінші аятын түсіріп, әдеп, ата-анаға құрмет мәселесінде мұсылмандық өлшемді белгіледі:





“Біз адам баласына әке-шешесіне құрмет етуді бұйырдық. Егер олар (ата-анаң) білмейтін нәрсеңді маған серік қосуға сені зорлайтын болса, оларға (ата- анаңа) мойынсұнба. Ең ақырында маған ораласыңдар. Сол кезде барлық істеріңді өздеріңе білдіріп, бағасын Мен беремін.”


	Хамна мұнымен де тынбай, ішін өртеген ыза оны тағы да жамандыққа итермеледі.

	Бір күні Хазіреті Саад намаз қылып жатқанда көрші- көлемін шақырып, үйдің есік-терезесін мықтап бекіттірді де:

	“Я дініңнен безерсің, я да өлерсің” –деп көңілін күпір басқан ана бар даусымен байбалам салды.

	Қараңғылық, надандық, Аллаhқа ортақ қосудың салдары пенде атаулыны аяусыз жауыз, мейірімнен ада мақұлық етті!

	Алайда қатыгез ана Хамна қанша тырысса да алға басқаны кері кетумен болды. Хазіреті Саадпен әлек боп жүргенде екінші ұлы Амир де мұсылман дінін қабылдап “масқара” етті…

	Безбүйректіктің шегіне жеткен Хамна енді Амирмен алысты:





“Иманнан баз кешіп, дініңнен безбейтін болсаң, мына тұрған құрма ағашының көлеңкесін де паналамаймын, аштан өлемін!” – деп өзінше “сес” көрсетті.

	Аллаhқа деген иман шәрбатынан сусындап үлгерген Амир де ағасының ісін қайталады. Анасының әрекетін көрген Саад ашуға мініп:

	“Ішіп жемеймін деп ешкімді қорқыта алмайсың ғой. Тіпті айтарым қалмады. Осы қылықтарыңмен өзіңе тозақтан орын дайындап жүргеніңді білесің бе?” – деді

	Иманның сарсылмас қуаты Хамнаны тағы да тоқыратты.

	Мұсылмандарға мүшріктер ойларына келгенін жасап, күлкіге айналдырып азаптан аянып қалмайтын болғалы қашан…

	Бірде Хазіреті Саад бірнеше мұсылман бауырымен бірге Меккенің маңындағы Әбу Дубб мекенінде намаз қылып жатқан. Қастарына Әбу Суфиан бастаған бір топ мүшрік келеді. Олар жай тұрмай, ғибадаттарының түкке алғысыз екенін айтып әжуаламақ болады. Осы жерде қызыл-қырғын төбелес басталып кетеді…

	Хазіреті Саад қолына ілінген түйенің қураған сүйегімен мүшріктердің бірін ұрып, басын жарады. Мұндай қарсылық күтпеген, қан-жоса болған мүшріктер мұсылмандардың тегеурініне төтеп бере алмай беттері ауған жаққа қаша жөнеледі. Муминдер оларды тырқырата қуады.

	Осылайша Хазіреті Саад Аллаh жолында алғаш қан төккен сахаба ретінде тарихта мәңгі қалды.

	Сонымен бірге, ол жәннат сыйы ұсынылған он сахабаның ішінде жомарттығымен де ерекшеленген.

	Пайғамбарымыз тұсында Аллаh жолындағы күрестен кейін қалмаған. Ухуд соғысында дүниенің мақтаны – Хазіреті Мұхаммедті (с.а.у.) қорғау үшін кеудесін оққа тосқан. Мүшріктермен шайқаста ерлік көрсетіп, Хазіреті





Мұхаммедтің (с.а.у.) ешбір пендеге нәсіп болмаған “Әкем, анам саған құрбан болсын, ей, Саад, жаудыр оғыңды!” деген керемет сөздері де соған арналған.

	Хазіреті Әли “Фәдәкә әби уә умми“, яғни “Сен үшін ата-анам жан пида” дегенді Расулаллаһ Хазіреті Саадқа арнап айтқан дейді.

	Сол шайқаста Хазіреті Саад оқ атқан сайын пайғамбарымыз:

	“Иләһи, бұл сенің жолыңа” деп, онан соң:

	“Ей, құдіреті күшті Жаббар ием! Саад саған қол жайып дұға жасағанда оның тілектерін қабыл ет, сұрағанын бер. Атқан оғын да мүлт кетірме”- деп дұға еткен.

	Аллаh Расулының дұғасы айны-қатесіз қабыл болатындықтан, Хазіреті Саад қаһармандығы, батылдығы және мергендігімен қатар тілеген тілегінің қабыл болуымен де жолдастарынан бір саты жоғары тұрған. Ислам дұшпандары оның қылышы мен оғынан қорықса, айналасындағылар дұға-батасынан сескенетін, оны ренжітпеуге тырысатын.

	Жалындаған жас шағында иманға келген Хазіреті Саад өмірінің соңына дейін Исламға қызмет етті. Хазіреті Омардың халифалығы тұсында Иранға бағыт алған әскерлердің қолбасшысы тағайындалып, жеңіске қол жеткізіп, Кисра еліне Исламның байрағын тікті…

	Осы себепті ол “Иранды алушы” атанған.

	ӘБУ ЗӘРР ҒИФАРИДІҢ ИМАНҒА КЕЛУІ

	Исламның нұры рухтарды жасырын түрде болса да сәулелендірді. Алғашқы мұсылмандар шын ықыласпен беріліп, Хазіреті Расулаллаhтың жөн сілтеуімен Аллаhтың ақ жолымен ілгерілеуге тырысып бақты.

	Пайғамбарымыз әлі дінін ашық жария етпеген-ді. Соған қарамастан Меккеден басқа көп жерлерде соңғы пайғамбардың белгілі болғаны хақында құлақдар





болғандар баршылық. Сондайлардың бірі – ғифар руынан Әбу Зәрр есімді адам.

	Әбу Зәрр жәһилияның дәуірлеген кезінде де пұтқа табынуды ерсі санайтын. Жатса-тұрса ақиқатты іздеумен болған арабтың атақты шайыры еді. Пайғамбарымыздың келгенін естіген соң анық-қанығына көз жеткізу үшін бауыры Үнәйсті Меккеге жолдап тұрып:

	“Бар, Меккеден шыққан пайғамбармен жүздес, сыр- сипатын айтып келерсің”, - деді.

	Үнәйс бауырының айтуымен Меккеге барып, онда Пайғамбарымызбен кездесіп сөйлескен соң қайтып келді.

	Әбу Зәрр інісінен көрген-білгендерін сұрай бастады.

	Сондағы Үнәйстің жауабы:

	“Меккеге бардым, айтқан адамыңмен кездестім. Ол халықты тек жақсылыққа шақырып, жамандықтан аулақ болуға үндейді, адамгершілікті уағыздайды.

	Халық оны шайыр, сәуегей, сиқыршы деп айтады екен. Көріпкелдің талайын тыңдадық қой, оның айтқаны сәуегейлікке тіпті ұқсамайды. Шайыр дейін десем, оған келмейді, айтқандары біз білетін өлеңнен мүлде басқа. Сиқыршы деу де тіпті қисынсыз.

	Қысқасы Хазіреті Мұхаммедтің (с.а.у.) туралығына көзім жетті. Оған пәлен-түген деп кінә таққандардың өздері өтірікші.”

	Әбу Зәррді Үнәйстің айтқандары қанағаттандырмады. “Өзім барып, бетпе-бет кездесіп, сөйлеспесем болмас”-

	деп асығыс жолға жиналды. Кетерінде бауыры:

	“Көрем дегенің дұрыс қой. Бірақ Меккеде байқап жүргейсің. Мақсатыңды сезсе, Мұхаммедтің дұшпандары зиян келтіруі мүмкін”- деп ескертті.

	Әбу Зәрр қолына аса таяғын алып, азық-түлік салынған дорбасын арқалап жолға шықты. Құмды шөлдерден асып Меккеге жетті, келген бетінде тікелей Қағбаға барды. Айналасындағы адамдарға аңтарыла қарап, алақтап





ардақты Пайғамбарымызды (с.а.у.) іздеумен болды, бірақ танымығандықтан таба алмады. Жұрттан сұрауға да батылы жетпеді. Өйткені бауыры айтқандай, Меккеде мұсылмандар мен мүшріктер арасындағы бітіспес күресті сырттай қарағанда-ақ байқауға болар еді.

	Әбу Зәррдің Қағбаны паналағаннан басқа шарасы түгесілген-ді

	Зәмзәм суын ішіп әлденіп алды да, мешіттің бір бұрышына қисая кетті.

	Арадан неше сағат өткенін кім білсін, бүрісіп жатқан оның қасынан Хазіреті Әли өтіп бара жатып:

	“Мына байғұс ұзақ жолдан келген мүсәпір-ау, сірә” – деп күбірледі.

	Мұны естіген Әбу Зәрр басын көтеріп:

	“Иә, жолаушымын, алыс жолдан келген жайым бар”- деді. Хазіреті Әли:

	“Онда жүр үйімізге, қонағымыз бол”- деп, Әбу Зәррді үйіне ертіп апарып, күтеді. Бірақ екеуі де бір-біріне сақтық жасап, ол түні жақ ашпады.

	Таң атқан соң Әбу Зәрр Хазіреті Мұхаммедті (с.а.у.) іздеу үшін тағы да қағбаға барады. Келген-кеткенге қарап, әрлі-берлі жүрумен кешті батырады. Бірақ ешбір дерек жоқ.

	Осылайша тағы да үмітсіз кейіпте отырған оның жанына тағы да Хазіреті Әли келеді.

	“Әлі қайда кетеріңді білмей отырсың ба?”- деп сұрайды.

	“Иә, дәп солай”- деді Әбу Зәрр.

	“Онда бізге жүр, мейманымыз бол”- деп, Хазіреті Әли тағы да қолқа салады. Жолда келе жатып ол қонағынан қайдан, не мақсатпен келгенін сұрайды.

	Әбу Зәрр:

	“Егер ешкімге тіс жарып айтпайтындығыңа сөз берсең, айтайын”- деді.





Хазіреті Әлидің уәдесін алған соң Әбу Зәрр оған сапарының мақсатын түсіндіре бастады:

	“Мен ғифар руынанмын. Осы Меккеден ақырзаманның пайғамбары шықты деп естідім. Сол адамға жолығайын деп келіп едім.”

	Әбу Зәррдің мақсатын ұққан жас сахаба Әли көздері күлімдеп:

	“Сен тура жолды таптың, қуаныштымын.

	Мен қазір Расулаллаһқа бара жатырмын. Сен де ізімнен жүріп отыр. Мен кірген есіктен сен де кір. Нысаналы жерге жеткенше осылай бейтаныс кісілерше жүріп барамыз. Егер алда-жалда жолай саған зияны тиетіндей біреу кездесе қалса, еңкейіп кебісімді түзеткен боп белгі беремін. Ал сен маған қарайламай, тіп-тіке қасымнан өте шық”,- деді.

	Сөйтіп екеуі үйден шықты. Хазіреті Әлидің ізімен жүріп отырып, Әбу Зәрр аман-есен Мұхаммедтің (с.а.у.) құзырына кірді.

	Әбу Зәрр кірген бетте:

	“Ассалаумааләйкум, уа, Аллаhтың Расулы!”- деді. Ислам тарихында бұлайша сәлем берген тұңғыш адам–

	осы Хазіреті Әбу Зәрр.

	Сүйікті Пайғамбарымыз “Аллаhтың рахметі саған да жаусын”- деді де, келген кісіден кім екендігін сұрады. Әбу Зәрр:

	 	- Мен ғифар тайпасының өкілімін.

	- Қашаннан бері Меккедесің?

	- Қайда жатып, ас-суыңды қайдан ішіп жүрсің?

	- Зәмзәм суын ішіп күнелттім. Аштықты сезінген де жоқпын.

	- Иә, зәмзәм – берекелі, тойымды азық.

	- Уа, Расуаллаһ! Маған Исламды түсіндір.



	Екі жиһанның нұры – Мұхаммед (с.а.у.) Аллаhтың соңғы діні, иманның шарттары жайында егжей-тегжейлі баяндап





берген соң Хазіреті Әбу Зәрр сол жерде кәлимаға тілін келтіріп, мұсылман атанады.

	Иман келтіріп, мұсылмандықты қабылдаған Әбу Зәррге әрдайым сақтықты ұстанатын Мұхаммед (с.а.у.) мынадай ұсыныс айтты:

	“Ей, Әбу Зәрр! Сен әзірге бұл іс туралы жан баласына айтпа. Еліңе қайт, жақсылықты жария етуге асықпа. Дінімізді ашық таратуға Жаратқаннан жарлық алғанымды естіген күні келерсің.”

	Толқып, жүрегі қуаныштан лүпілдеген Әбу Зәрр:

	“Уа Расулаллаһ! Сені хақ пайғамбар ретінде жіберген Аллаh Тағаланың атымен ант етемін. Мен бұл жайтты мүшріктер арасында ашық түрде жарияламай қоймаймын”- деді де, үйден шығып, Қағбаға қарай бет алды. Сол жерден бүкіл мүшріктерге естірте:

	“Уа, құрайыштар!

	Мен Аллаhтан басқа тәңірінің жоқ екендігіне, Мұхаммед (с.а.у.) оның елшісі екендігіне куәмін!”- деп дауыстады.

	Әрине мұны естіген мүшріктер қарап қалмады. Тарпа бас салып, Әбу Зәррді қан-жоса қылып соққыға жықты. Егер сол сәтте (әлі мұсылмандықты қабылдамаған) Хазіреті Аббас көріп, оның ғифар руынан екенін, ғифарлардың Шамға барар сауда-саттық жолының иесі екенін ескертпегенде, мүшріктер Әбу Зәррді өлтіруден тайынбайтын.

	Алайда иманнан қуат алған Хазіреті Әбу Зәррді сойыл да, соққы да тоқтата алмады. Есін жия салып ертеңіне тағы да Қағбада Аллаhтың барлығы мен бірлігін, пайғамбардың хақтығын айтып, жар салды. Мүшріктер сау тамтығын қалдырмай дүрелесе де, ол айтқанынан қайтпады. Бұл жолы да Хазіреті Аббас араласып:

	“Неткен жауызсыңдар! Ғифар руының адамын өлтіріп, осы күндеріңді өздеріңе көп көріп отырсыңдар ма?





Ғифарлар сауда жолын жауып тастаса не істейсіңдер?!”- демегенде мүшріктердің қолынан мерт болуы мүмкін еді.

	Осы оқиғадан кейін Әбу Зәрр хақ дінге өз руластары мен жерлестерін шақыру мақсатымен еліне қайтты. Хижри алтыншы жылына дейін сонда болып, Бәдір, Ухуд, Хәндек шайқастарына қатыса алмады. Онан кейін ылғи ақырзаман пайғамбары Мұхаммедтің (с.а.у.) қасында жүрген.

	АЛЛАҺ ЖОЛЫНДАҒЫ АЗАП ТА ТӘТТІ

	Хаббаб ибн Әрат – Исламның қас дұшпаны Үммү Аммар деген әйелдің құлы, темірден түйін түйген ұста. Көбінесе қару-жарақ, қылыш жасайтын. Пайғамбарымызбен бұрыннан кездесіп, сөйлесіп тұратын.

	Пайғамбарымыз Дарул-Әркамға орналасардан аз уақыт бұрын өз еркімен мұсылмандықты қабылдаған…

	Ол кезде мұсылмандықты қабылдап, оны естірту өлімге бас тігумен барабар… Соған қарамастан Хаббаб батыл түрде Исламға мойынсұнғанын айналасындағыларға білдірді.

	Құрайыш мүшріктері бұл хабар құлақтарына жетер- жетпесте Хаббабты ұстап алып, азаптай бастады… Әсіресе оның қожайыны Үммү Аммар жынданып кетуге шақ қалған. Құлын тұтқындап, қол-аяғын байлап-матап, отқа қыздырылған темірмен бас терісін күйдіруді бұйырды. Хазіреті Хаббаб бұған дейін күнкөріс көзі болып келген сүйікті кәсібінің құрбаны болды. Ыстық темірмен құйқасын күйдірген сайын көңіліндегі иман шоғы маздай түсті.

	Мүшріктердің құтыра түскенін көрген ол басына келген ит қорлықты пайғамбарға айтып, шағымдануға мәжбүр еді. Одан көмектесуін өтінді. Хазіреті Мұхаммед сол жерде:

	“Ей, құдіретті Жаратқан Ием! Хаббабқа жар бол!” – деп дұға етті.





Осы дұғадан соң аяусыз жау Үммү Аммар айықпас дертке шалдықты, жанын жегідей жеген бас ауруынан құтылудың амалын іздеп шарқ ұрды. Бармаған жері, баспаған тауы қалмайды. Ең соңында сырқатынан арылудың бірден-бір жолы – бас құйқасына қыздырылған темір күйдіріп басу екендігін естиді. Жан деген тәтті емес пе, мәжбүрліктен бас терісін күйдіруге келіседі, бұл іс темір ұстасы – Хазіреті Хаббабқа тапсырылады. Біреуге ор қазба, өзің түсесің деген осы да…

	Мейірімнен мақұрым мүшріктер бір күні тағы да Хаббабты ұстап алып, көз алдында от жағады. Сөйтеді де

	оны маздаған шоқтың үстіне жатқызып, кеудесінен аяқтарымен басып тұрып, әбден қинайды.

	Қанша қиыншылық көрсе де Хазіреті Хаббаб дінінен бас тартпай, керісінше, Аллаhқа, Расулаллаhқа деген сүйіспеншілігі арта түсті. Ол құл болатын, мүшріктермен тайталасуға дәрменсіз еді. Өзіне жасалған қиянатты Аллаh Расулына баяндағаннан басқа шарасы жоқ-ты.

	Бір күні Аллаһ елшісіне: “ Ей, Аллаhтың расулы! Азаптан арылуымыз үшін Жаратқанға жалбарынып көрсеңіз қайтеді?”- деді.

	Сонда Пайғамбарымыз (с.а.у.) ғибратқа толы мына хабарды жеткізді:

	“Сіздерден бұрын келген үмметтер ішінде дініне берік адамдар болды. Олардың терісін тіліп, етін темір тарақпен тарап, сүйегінен айырғанда да қыңқ деместен, Аллаhтың бірлігін айтып, жанталасатын. Кәдімгі арамен аралап, денесін екіге бөлгенде де олар Жаратушыға берген сертінен таймаған.

	Аллаh күндердің күнінде бұл істі де (Исламиятты) тамамдайды да, барлық діндерден жоғары қояды. Ұзақ жолға шыққан жолаушы Аллаhтан басқа ешкімнен қорықпайтын, малына қасқыр түспесе басқа ешкімнен





сескенбейтін күндер туады. Сендер болсаңдар, асығыстық жасайсыңдар.”





Ас ибн Уаилге жауабы


	Хазіреті Хаббабтың мүшрік Ас ибн Уаилден алашағы бар еді. Бір күні сонысын сұрап барады. Мүшрік ерегісіп:

	“Мұхаммедке мойынсұнғаныңды қойсаң ғана қарызыңды қайтарамын”, - дейді.

	Хазіреті Хаббаб ашуланып:

	“Мен бүкіл нәрсемнен бас тартсам да, өлгенімше, өлгеннен соң қайта тірілгенге дейін оған қарсы келмеймін”- деп жауап береді.

	Ас ибн Уаил :

	“Мен де өлгеннен соң қайта тірілемін бе? Ондай болса, сабыр сақта. Тіріліп, мал-жаныммен қайта қауышқан кезде берешегімді берермін”, - деді ащы кекесінмен.

	Осы оқиғаның артынша Аллаһ Тағаладан төмендегі аят түсті:





“Аяттарымызға қарсы шығып, “маған міндетті түрде мал да, бала-шаға да беріледі” деген адамды көрдің” бе? Ол ғайыпты қайдан біледі? Әлде Рахманның құзырында сөз алған ба?


	Жоқ, тіпті де олай емес, біз оның (осы) айтқандарын жазып аламыз және азабын көбейткен сайын көбейтеміз.

	Айтқан нәрселерін (мал-жанын) қолынан аламыз да, ол жалғыз өзі бізге келетін болады” (Мәриям сүресі,77-80 аяттар).

	Хазіреті Хаббаб ештеңеден сескенбестен, қауіпке басын тігіп, мұсылмандығын жариялағанымен қоймай, жаңадан Исламды мойындағандарға Құран үйретумен айналысатын.





Хазіреті Омар (мұсылман болмас бұрын) қылышын жалаңдатып мұсылман болған қарындасын өлтірмек болып, үйіне кіріп барғанда да күйеу баласы мен қарындасына Құран оқытқызып отырған осы қаһарман сахаба Хазіреті Хаббаб еді.





*****





	164





	ХАЗРЕТІ МҰХАММЕДТІҢ (С.А.У.) ПАЙҒАМБАРЛЫҒЫН

	ПАШ ЕТУІ





VI ТАРАУ


	165





	ҰЛЫ ІСТІҢ КІРІСПЕСІ

	Бүкіл адамзат баласын тура жолға шақыратын, күллі әлемді құшағына алатын діннің мұнан былай жасырын қалуы мүмкін емес еді. Өйткені, бұл дін адамдарды материалдық және рухани жағынан түзеп, ғұмырларын баянды ету үшін жіберілген-тін. Сондықтан да ашықтан- ашық жариялануы тиіс…

	Аллаһ Тағала мына әлемдегі бар нәрсені белгілі реттілікпен жаратқан. Әрбір іс тәртіпке бағына отырып орындалады, ал бұл қағиданы қабылдамайтындар, әрине, ешқашан жетістікке қол жеткізе алмайды.

	Пайғамбарлар Сұлтаны – Мұхаммед те (с.а.у.) Аллаhтан келген заңдылыққа сүйеніп, осы тәртіпке бағынды. Үш жыл бойы пайғамбарлығын ашық білдірген жоқ. Исламды тек өз төңірегіндегілерге ғана түсіндірді. Иманға шақыруда өте мұқият, даналықпен, қырағылықпен ыждағатты әрекет етіп, берекетке жетті. Басына келген ерекше жайттарды тек сенімді адамдарымен бөлісті.

	Осылайша ол Исламның жеңісінің негізін қалады. Біреуге көп, енді біреуге аз көрінетін жасырын үндеу кезеңінде мұсылмандықты мойындап, Аллаhтың аяттарына ден қойғандар аз болған жоқ.

	Ұлы істің іргетасы қаланып, енді хақ дінді жалпы жұртшылыққа жеткізу керек болды. Қанша жасырын дегенмен, мүшріктердің бірталайы ұлағатты шаруадан азды-көпті құлақдар болып үлгерген-ді. Оның үстіне Мұхаммед (с.а.у.) бұрынғыдай жалғыз емес еді. Қасиетті





Ислам қағидаларын жария қылып, тәухид ақиқатын күллі әлемге естіртудің мерзімі жеткендей еді…

	Халықты ашық түрде иманға үндеуді кімнен бастау керектігі Хазіреті Мұхаммедке (с.а.у.) Аллаh тарапынан аянмен білдірілді:





“(Ей,Расулым!)


	Сен ең алдымен өзіңнің жақын туыстарыңа (Аллаhтың дініне шақырып) ақырет азабын ескерт.” делінген еді аятта. (Шу’ара сүресі, 214-аят)

	Аллаhтың елшісі бұл шаруаның оңай еместігін білетін. Бірнеше күн үйінен шықпай ойланумен өткізді. Қасына Хазіреті Әлиді шақырып алып:

	“Ей,Әли!

	Аллаh Тағала бірінші ағайын-туыстарыма ақырет азабын түсіндіруім қажеттігін ескертті. Бұл мен үшін ең қиын іс болғалы тұр.

	Өйткені тума-туыстың жайы саған да мәлім ғой. Мәселені айта бастасам, олардың маған қарсы шығарына да көзім толық жетеді” деп ішкі толғаныстарын ақтарды.

	Расулаллаh өз туғандарына ашылудың жайын ойлап, біраз уақыт үйінен шықпай қояды. Мұны байқаған Сафия бастаған әпкелері оның хал-жағдайын сұрап-білмекке барады.

	Хазіреті Мұхаммед (с.а.у.) әпkелеріне келгені үшін ризалығын білдірген соң былай дейді:

	“Сырқаттан аманмын, шүкір денсаулығым жақсы. Тек көңілімнің күпті болған жайы бар, Аллаh Тағала маған жақын туыстарымды жинап, Аллаhтың барлығы мен бірлігіне иман келтіруге, көп құдайшылықтан бас тартып, тәуба етудің керектігін ұқтырып, ақырет азабының қаупін ескертуім қажеттігін бұйырды. Әбдімүттәліп ұрпағының басын қосып иманға шақырмақ ойым бар.”

	Тәтелері:





“Шақыруың орынды-ақ! Бірақ бір нәрсені ескертейік, Әбу Ләһабқа айтпай-ақ қой, бәрібір мойындамайды. Ал біздің қолымыздан келер не бар, әйелміз ғой қанша дегенмен…”деп тарасты.

	Ашық түрде иманға үндеу туралы Жаратқанынан жарлық алған пайғамбарымыз Әлиді шақырып алып тапсырма береді.

	“Бір адамға жетерлік еттен тамақ пісір, бір кесеге де сүт құйып қой. Сосын Әбдімүттәліптің жұрағатын түгелдей жина, бірде-біреуі қалмасын. Олармен дастарқан басында емін-еркін әңгімелесіп, міндетімді орындауға кірісейін. Мұнан әрі созудың қажеті жоқ.” – деді.

	Хазіреті Әли көкесі Хазіреті Мұхаммедтің (с.а.у.)

	айтқандарын бұлжытпай орындады.

	Ертесіне таңертеңнен Әбу Тәліптің үйіне бас-аяғы қырық бес адам жиналды. Олардың арасында шақырусыз келген Әбу Ләһаб та отырды. Келген қонақтардың екеуі ғана әйел еді.

	Дастарқанға қойылған тамақ бір адамға ғана жетерлік еді. Ыдыстағы сүт те сондай…

	Хазіреті Мұхаммед (с.а.у.) бір кесек етті өзі қолымен турады да, ал “Бисмиллаһ, алыңыздар” деді…

	Алғашқыда алдарына қойылған тағамды азырқанғанмен бәрі үндеместен табаққа қол салған. Кереметті қараңыз, көпшілік тыңқия тойса да, әлгі бір кесек еттің бітер түрі көрінбейді. Сүт те солай, айналдырған бір шыныаяқтың таусылар түрі жоқ…

	Жиналғандар таңырқап қайта-қайта ішеді. Ішкен сайын берекеті арта түскендей ме, қалай?… Өз көздеріне өздері сенбей, үнсіз бір-біріне қарайды.

	Ас желініп болған соң Пайғамбарымыз енді сөйлемек болып ыңғайлана бергенде Әбу Ләһаб алдын орағытып:

	“Бүгінге дейін небір сиқырды көріп едім, бірақ дәл мынадайын көрсем көзім шықсын. Мына бауырымыз





бәріміздің көзімізді байлап, сиқырлап тастады, өздерің де сезген шығарсыңдар” деп орынды-орынсыз балағаттап, Хазіреті Мұхаммедке сөйлеуге мұрша бермеді.

	Іс насырға шауып бара жатқанын байқаған қонақтар дәмге рақмет айтып тарап кетті..

	АҒАЙЫННЫҢ БАСЫН ҚОСҚАН ЕКІНШІ ЖИЫН

	Бірінші басқосу нәтижесіз аяқталған соң Хазіреті Мұхаммед уақыт оздырмастан жас сахаба Әли арқылы туысқандарын қайтадан жинайды.

	Тамақ желініп болғанда ол меймандарға қарап: “Барлық мақтау Аллаhқа ғана лайық… Мен де оған

	мақтау айта отырып шүкіршілік етемін. Содан ғана медет тілеп, соған ғана сенім артамын. Құдіреті күшті сүйеніш сол ғана. Өз білгендерімді сіздерге де айтқым келді. Аллаhтан басқа Тәңірдің жоқтығына шәк келтірмеймін. Сіздерді де ортағы жоқ бір Аллаhқа сенуге шақырамын. Аллаh – жалғыз, оның серігі, жұбы жоқ, болмайды да…

	Қандай адам болса да өз отбасын алдамайды емес пе? Егер осыған сенсеңіздер, менің айтқандарымды да растаңыздар. Өйткені мен бүкіл адамдарды алдасам да сендерді, яки өз туғандарымды адастыруым мүмкін емес.

	Күллі жұртты жалған айтып сендірсем де, сіздерге бар шынымды ақтарамын.

	Сіздерді өзінен басқа иләһ жоқ Аллаhқа иман келтіруге шақырамын. Мен Аллаh тарапынан сіздерге және бүкіл жер жүзіне жіберілген елшімін.

	Өлім – хақ. Барлықтарыңыз да ұйқыға жатқан кісіше өлім төсегіне байланасыздар. Сонан соң тәтті ұйқыдан тұрғандай қайта тірілесіздер, сол кезде мына дүниедегі барлық істеріңізге жауап беріп, есептесетін боласыздар. Жақсылықтың қайтарымы – жақсылық, жамандықтың нәтижесі жаза болмақ, яғни не жұмақтың төрінен, не





болмаса тозақтың табалдырығынан мәңгілік орын алатын боласыздар.

	Ақырет азабын ең алдымен өзге жұртқа емес, сіздерге– жақындарыма баяндап тұрмын” деп сөзін бітірді.

	Әбу Тәліп орнынан тұрып:

	“Сені жақсы көретініміз рас. Қолымыздан келгенше қолдаймыз да. Айтқан насихатың көкейімізге қонды. Сенің соңыңнан бірінші болып мен еруім керек… Бірақ…

	Сен Аллаhтан түскен әмірлерді орындай бер. Мен мойынсұнбасам да сенің қолдаушың, қорғаушың болайын. Амал не, атам Әбдімүттәліптің дінінен безуге нәпсімді көндіре алмай-ақ қойдым. Осы кеткенім кеткен шығар… өле-өлгенше…” – деді күмілжіп…

	Өзге ағалары да Әбу Тәліпті қоштады. Қарсылық та білдірген жоқ, иман да айтпады. Тек Әбу Ләһаб қана баяғы дұшпандығына басып:

	“Ей, ағайындар!

	Бәрің неге мүләйімсіп тұрсыңдар? Мұның шаруасының түбі жақсылыққа апармайды. Шикілік аңқып тұрған жоқ па, сөздерінен?!

	Менің тілімді алсаңдар, бөтен біреулер басып тастамай тұрғанда, бұзығымызды өзіміз тыйып алайық. Оны тыңдап қорғаймын деп бастарыңа бәле тілеп аласыңдар, ажалдарың жетпей, о дүниелік болғыларың келмесе, бүлікшіге басу айтыңдар. Мұхаммедтікі өлетін бала молаға қарай жүгіредінің кері” – деді.

	Оған батыл жауап қайтарған пайғамбарымыздың тәтесі Хазіреті Сафия болды:

	“Бауырым-ау, о не дегенің? Қырық жыл қырғын болса да туысқан туғандығын жасар болар, біз қолдамасақ өзгеден не үміт, не қайыр? Жақынымызды жаттай сыйлап жұртты түңілдірмесек, иттің бауырын жеген біз боп шықпаймыз ба? Істегенің үлкен басыңа жараспайды-ақ.





Әрі-беріден соң айналаңа құлақ түрсең етті, көзі тірі мықты оқымыстылардың қай-қайсысы да Әбдімүттәліптің тұқымынан пайғамбар шығады дегенді жарыса айтуда. Сол- осы Мұхаммед екеніне дау айтар кім бар, қане?”

	Әбу Ләһаб өжет қарындасына тыжырына қарап:

	Айтып отырғаныңның бәрі суға кеткен тал қармайдыдан басқа ештеңе емес. Бекерге әуре болмаңдар, мұның бәрі бос үміт. Әйелмісің деген, сендер ерлердің аяғын орап, аннан-мыннан естіген жаңсақ әңгімелеріңмен жолдан тайдырғаннан басқа не білемін дейсіңдер?! Құрайыштар, оған қоса бүкіл арабтар бізге қарсы шықса, қай күшімізге сенгендейміз? Үрім-бұтағымызбен жойып жібермей ме?”- деді.

	Әбу Тәліп шыдамай сөзге араласты:

	“Ей, қорқақ, көлеңкеңнен үркіп, не сандырақтап тұрсың? Уаллаһи, кеудемізде жанымыз тұрғанда Мұхаммедті қорғауға, оған көмектесуге дайынбыз” – деп, Хазіреті Мұхаммедке (с.а.у.) қарап:

	“Бауырым, Мұхаммед (с.а.у.)! Халықтың арасына шығатын уақытыңды алдын-ала біліп отырайық, қажет болса, қаруланып сенімен бірге шығайық”, - деді.

	Манадан бері үнсіз отырған Пайғамбарымыз орнынан тұрып, сөз бастады:

	“Уа, ағайын-туыстарым! Уаллаһи, арабтардың ішінде менің сіздерге ұсынған ақырет пен дүниені қамтитын дінімнен қайырлы нәрсе әкелген ешкімді естіген емеспін.

	Мен тілге жеңіл болғанмен, салмағы ауыр екі ауыз сөзді қайталауға шақырамын:

	“Әшһәду әл-лә иләһә иллаллаh уә әшһәду әннә Мұхаммәдәр-Расулуллаһ (Аллаhтан басқа иләһ жоқ және Мұхаммед оның елшісі екеніне куәмін)” Мұнан соң “Осы жолда маған кім көмекші бола алады?”- деп көпшілікке қарады.





Бұл сұраққа ешкім жауап қатпады. Бастары салбыраған күйі пайғамбарға қарауға бата алмай бәрі үнсіз қалған. Тек он екі жасар Хазіреті Әли ғана Расулаллаһқа тайсалмай тура қарап, орнынан тұрды. Бірақ пайғамбарымыз “Сен отыр” – деді оған.

	Ардақты Пайғамбарымыз (с.а.у.) сауалын үш мәрте қайталады. Үш ретінде де жауап берген Хазіреті Әли болды:

	“Уа, Расулаллаh! Мен осы жерде жиналғандардың ең кішісі болсам да, саған көмектесуге әзірмін”- деді.

	Оның бұл сөзіне біреулер таңданып, енді біреулері миығынан күлсе, үшіншілері өздерін кінәлідей сезінді.

	Кіп-кішкентай Әлидің батылдығы пайғамбарды қатты сүйсіндірді. Ойлаған нәтижеге қол жеткізе алмағанына Ол пәлендей қайғырған жоқ. Себебі Ол өз міндетінің ақиқатты түсіндіру екенін, ал тура жолға салу тек Аллаhтың қалауындағы іс екенін толық ұғынған.

	САФА ТӨБЕСІНЕН АЙТЫЛҒАН ҮНДЕУ

	Исламды уағыздау кең өріс ала түсті. Ашықтан-ашық ақиқатқа үндеу иманды рухтарға қуаныш сыйласа, мүшріктердің қаупін үдете түсті.

	“Саған бұйырылғанды оларға жеткіз.” (Хижр сүре - сі, 94-аят) деген Аллаhтың пәрменін алған соң әлемдердің мақтаны – Мұхаммед (с.а.у.) саябыр таппады. Алып-ұшқан көңілі жерлестеріне материалдық-рухани бақыттың жолын тезірек көрсетуге асықты…

	Аллаh Расулы меккеліктерге Исламият пен пайғамбарлық жайын қалай түсіндірерін ойланып жүрген. Көп толғанып ақыры Сафа төбесіне шығып жар салғанды жөн көрді. Биіктен халыққа үндеу тастаса, естігендер не екенін білу үшін болса да келері хақ.

	Өйткені, арабтардың әдеті бойынша біреу сырттан әлдеқалай қауіп сезсе, не болмаса маңызды хабар жариялау





керек болса, биік төбеге шығып “Айтарым бар” деп, халықты жинайтын болған.

	Хазіреті Мұхаммед те (с.а.у.) осы үрдісті жөн көріп, меккеліктердің алдында жарияға жар салып, өзінің Аллаhтың соңғы пайғамбары екендігін, Исламның хақ дін екенін айтып, қолдауға шақырды:

	“Ей, құрайыштар, келіңдер, айтқандарыма құлақ қойыңдар, сендерге арналған маңызды хабарым бар”- деп жұрттың назарын аударды.

	Ел-жұрт “Бұл кім болды екен? Не айтпағы бар? Жоқ әлде дұшпанның қаупі төнді ме?” деген оймен апыр- топыр, лезде жиналып қалды.

	Сафа төбесінің маңына асығып жеткендер үндеушіні бірден таныды. Ол жеті жасар баладан жетпістегі қарияға дейін жақсы таныс Мұхаммедул-Әмин еді…

	Не тілегі болды екен?!

	“Ей, Мұхаммед (с.а.у.) айтарыңды тезірек айтпасаң, тағатымыз таусылар түрі бар” – деп, көпшілік арасынан шыдамсыздық танытқандар да табылды.

	Барша халық жиналып, асқан ықыласпен ден қойып, жанарлар өзіне қадалып, айналаны тыныштық билеген сәтте Хазіреті Мұхаммед (с.а.у.) сөз бастады:

	“Ей, құрайыш қауымы, туған-туыстар! Мен ешқайсыңызға да бөтен емеспін, білесіздер. Не айтсам да сіздердің қамдарыңызды ойлап айтам. Дұшпан әскерінің келе жатқанын көрген шын жанашыр кісі сол қауіптен қорғану үшін жақын-жуығына хабар беруге асығатыны сияқты, мен де аса маңызды мәселені, қайырға бастар бағытты көрсету үшін сіздерді жинадым.

	Ей, құрайыштар!

	Сендерге қазір сонау таудың арғы бетінде жау әскері келіп қалды, біраздан соң тарпа бас салмақшы десем, менің сөзіме сенесіңдер ме?”





Бұған дейін жалған айтпақ түгіл, өтіріктің атынан жиренетінін білгендіктен халық бір ауыздан Мұхаммедул Әмин атанған пайғамбарға:

	“Әрине, сен айтсаң, сенеміз. Сенің турашылдығың әрқашан бізге өнеге. Жалған атаулыдан бойыңды аулақ салатының баршаға аян. Неге сенбеске?”- деп жауап берді.

	“Олай болса” деп Хазіреті Мұхаммед (с.а.у.) құрайыш тайпасының әрбір руын жеке-жеке атап шықты да:

	“Мен сендерге Аллаhтың әмірін жеткізушімін. Құдіреті күшті Аллаh Тағала маған Ең алдымен жақын туыстарыңа ақырет азабын ескерт” деп бұйырды. Сендерді “Аллаh жалғыз, одан басқа тәңір жоқ” деп иманға келуге шақырамын.

	Мен де оның құлымын әрі елшісімін.

	Егер айтқандарымды қабылдасаңдар жұмақтың есігі сендерге айқара ашылады. Тағы да қайталап айтамын, Лә иләһә иллаллаh (Аллаhтан басқа тәңір жоқ) деп мойындамасаңдар менің дүниеде де, ақыретте де пайдам тимейді.

	Аллаһтың Елшісінің сөздеріне онсыз да деліқұлы Әбу Ләһабтың зығырданы қайнады. Жерден тас алып:

	“Тұқымың өспегір, бізді жинағандағы айтпағың осы ма еді?” –деп қолындағысын Пайғамбарымызға қарай лақтырып кеп қалды.

	Одан басқа тыңдаушылар арасынан ешкім ләм-мим деместен, тек өзара күбірлесіп тарасты…

	Осы әрекетімен-ақ Әбу Ләһаб Аллаhтың қарғысына ұшырады. Расулаллаhқа деген наразылығы, өштестігінің сазайын тартты. Аллаh тарапынан аян болған “Тәббат” сүресінде Әбу Ләһабтың азапты ақыры туралы айтылады:





“Әбу Ләһабтың қолдары қурап қалсын… Онсыз да қурады…


	Мал-мүлкінің, жиған-тергендерінің оған титтей де пайдасы болған жоқ.





Ол жалындаған отқа күйетін болады… (Пайғамбарға қарсы шыққан оның) әйелі де

	(тозаққа) отын тасушы боп бірге түседі.

	Мойынында есілген арқан байланған күйде…”

	Расулаллаhқа, хақиқатқа наразылық білдірген кім де болса, Аллаh ақыр соңында өз нұрын тәмамдары хақ…

	Осыны білгендіктен Мұхаммед (с.а.у.) қаншалықты наразылыққа ұшырап, қарсылыққа душар болса да, еш мойымастан алған бағытымен ілгерілей берді.

	ПАЙҒАМБАРЫМЫЗҒА ЖАСАЛҒАН ЗҰЛЫМДЫҚТАР

	Сафа төбесінен ашықтан-ашық пайғамбарлығын жариялап, жалпы халықты Исламға шақырған үндеуінен соң Мұхаммедке (с.а.у.) құрайыш мүшріктері арасынан қарсылық білдіріп, қастандық ойлаушылар көбейді. Мүшріктер зұлымдық жасауда бірінен бірі қалыспады.

	Ал пайғамбарымыз болса, қажымай-талмай халқын тәухидке шақыра берді. Мүшріктер қасарысып аталарының дінін – пұтқа табынушылықты үдете түсті.

	Мұхаммед (с.а.у.) оларды адамгершілікке, түсіністікке, екі дүниенің ләззатына шақырған сайын көңіл көздері байланған бейбақтар жарқанаттың жарықтан қашқаны сияқты бақилық бақыттан бас тартты.

	Екі дүниенің сұлтаны оларды адамгершілік қасиеттерге үндеген сайын тас түнекке телміргендер кеуделерін көтеріп, айуандықтарын асыра түсті.

	Әлемдердің мақтаны қапастағы көңілдерді мәңгі әдемілікке, өшпес әсемдікке, ғажайып өмірге тартса, олар оны кеудесінен итеріп, білгеннің тілін алмай қатал қарғысқа ұшырады.

	Хазіреті Мұхаммед (с.а.у.) өсиет, уағыздары арқылы қарайған көңілдерді пенделік тірліктен періштелік биікке көтеруге ұмтылды. Бірақ олар текетіресіп бақты.





Жақсылыққа ермегендерімен қоймай кірленген көңілдер Хазіреті Мұхаммедке сәт сайын залал келтіруден танбады, қаскөйлік әрекеттерін жалғастыра берді.

	Залымдар зұлымдық жасауда бір-бірімен сайысып, ойларына келгенін істей берді.

	Ал Хазіреті Мұхаммед (с.а.у.) болса, наразылық күшейген сайын өзін-өзі қайрап, жігерленді.

	Өйткені, қашанда ақ, адал жандардың, тура жолдағылардың дұшпаны көп. Бұл мәселеде Мұхаммед (с.а.у.) өзіне дейін өткен пайғамбарлар өмірін өнеге тұтты.

	Адамзат жаратылғалы бері адалдықтың жолы ауыр, пайғамбар атаулының бәрі басына не күн туса да шыдамдылықпен төзе білген. Сабыр түбі – сары алтын демекші, әрқашан аққа – Аллаh жақ. Қара пиғылдылардың басым түскені дүние жалғанда болмаған. Егер сенің мұратың- Аллаh жолына қызмет ету болса, тартынатын тіпті ештеңе жоқ. Бір жүз жиырма төрт мың пайғамбар Аллаhтың әмірімен өз міндеттеріне кіріскен шақта небір сорақылықтың, дарақылықтың тақсіретін тартқан. Қорлық пен зорлыққа кеуделерін керіп, шегініс дегенді білмеген. Қайраттары қажымаған, жігерлері жаншылмаған, мұраттары мұқалмаған. Өйткені олар наразылықты – ілхамның27 қайрағы деп білген, пікірлер қайшылығы, көзқарастар сәйкессіздігі ақиқатты туғызатындығына кәміл сенген.





Әбу Ләһаб бастап, әйелі қостап…


	Хазіреті Мұхаммедке (с.а.у.) қарсы шығып, өле-өлгенше өрескелдігін тыймаған қара ниеттілердің көшін бастаушы– туысқаны Әбу Ләһаб пен оның әйелі Үммү Жәміл болды.

	Қаскүнем Әбу Ләһаб пайғамбардың басқан ізін аңдып, халыққа әлдеқалай уағыз айта бастаса, аузына қақпақ



	27 Аллаh тарапынан берiлетiн ерекше шабыт.





болуға тырысып, жағаласып, Расулаллаhтың айтқандарын жоққа шығарып, тайталасатын, елдің санасын улайтын.

	Оның мақсаты – Мұхаммедтің (с.а.у.) дінін таратпау .

	Бір күні Хазіреті Расулаллаһ Уқаз жәрмеңкесінде қалың көпшілікке Аллаhтың бірлігін, өзінің пайғамбарлығын мойындауға шақырып:

	“Уа халайық, лә иләһә иллаллаh деп мәңгі азаптан құтылыңдар”– деп насихатын бастай бергені сол еді, Әбу Ләһаб килігіп кетіп:

	“Ей адамдар, бұл менің жақын туысым, айтқандары шылғи өтірік. Өзінің осылай жалған айтып, жалпақ басқысы келген арам ниеті бар. Бірде-бір сөзіне сенбеңдер, жанына жоламаңдар, аулақ жүріңдер”- деп, онсыз да екіұдай ойдағы халықты таратып жіберді.

	Бұл ғибратқа толы көрініс: інісі Аллаhқа иман келтіруге, мәңгілік бақытқа шақырады, ал ағасы болса, оған қарсы шығып, көпшілікті де қарсы қояды.

	Әбу Ләһаб мұнымен де тынбады.

	Бір күні пайғамбардың есігінің алдына, үйінің тура кіре берісіне иісі мүңкіген қоқысты төгіп, үлкен іс тындырғандай масайрап тұрады. Бірақ қуанышы көпке бармай, (ол кезде әлі иман келтірмеген болса да ) Хазіреті Хамза әлгі сасық шіріндіні жинап алып Әбу Ләһабтың басына төгеді.

	Мұны көрген Пайғамбарымыз ақырын ғана:

	“Ей, Әбдіманаптың ұрпағы, бұларың не? Көрші деген тату болмас па?”- деп табалдырықта қалған қоқысты тазартып сыпырады да қояды.

	Іштен шыққан жау жаман деген осы-ау. Қасиетті Құранда Әбу Ләһабтың тозақ отын тілеп алғандығы, сұрап алған аурудың емі табылмайтындығы білдірілген.

	Қарғыс атқан Әбу Ләһаб кей-кейде Хазіреті Мұхаммедтің (с.а.у.) мазасын алу үшін терезесіне тас жаудыратын.





Әкеге қарап ұл өсер…


	Әбу Ләһаб Аллаhтың сүйікті құлына қарсы сорақы пиғылдарын жүзеге асыру үшін ұлы Утайбаны да соңынан ертеді.

	Он сегіз мың ғаламның пайғамбары Хазіреті Мұхаммедтің көзін жою, әрине, оның қолынан келмес еді. Сонда да болса әйелін, бала-шағасын Мұхаммедке (с.а.у.), оның дініне қарсы қойып, санасын билеген сайқал сезімге оларды да ортақ етеді.

	Күндердің күнінде пайғамбарлар сардары оңашада “Нәжім” сүресін оқып, ойға шомып отырады. Осы сәтті пайдаланып, Әбу Ләһабтың ұлы Утайба оған жақын келіп:

	“ Нәжімнің (жұлдыздардың) Жаратушысының атымен ант етемін, мен сенің пайғамбарлығыңды мойындамаймын”- деп оңбағандықпен мүбәрак бетіне түкіріп жібереді.

	Оқыс оқиғаға қатты ашынған Мұхаммед (с.а.у.):

	“Я, Раббым, Утайбаның қылғаны мынау, қорлыққа өзін-өзі итермеледі”- дейді.

	Жаратушы Аллаh сүйікті құлының наласын да, алғысын да жауапсыз қалдырмаған. Пайғамбардың жоғарыдағы нала түріндегі сөздері де көп ұзамай орындалады. Утайба Йемен маңында Хауран деген жерде әкесімен, бірнеше жолдасымен бірге демалып жатқанда кенеттен бір арыстан пайда болып, топ адамның ішінен оған тарпа бас салып, пәрше-пәршесін шығарып, жер жастандырады.

	Пайғамбар дұғаларының міндетті түрде қабыл болып, мүлтіксіз орындалуы да – оны өзге адамдардан ерекшелейтін айрықша қасиеттерінің бірі.





Тозақтың тамызығы


	Әбу Ләһабтың әйелі – Үммү Жәміл де Исламның қас дұшпандарының бірі. Күйеуінің көлеңкесінде жүріп,





қаныпезерлік әрекеттерін тыймаған, азғындықта алдына жан салмаған. Құранның тілімен айтқанда ол – тамұқтың тамызығы. Жүрегінің қарайғандығы соншалық, пәктігімен періштелерді таңдандырған Пайғамбардың аяқ жолына күн сайын ерінбей-жалықпай қураған жантақ шашып, айызын қандыратын. Үммү Жәмілге қатысты тағы бір оқиға:

	Пайғамбарымыз ең алғаш Сафа жотасынан қауымын иманға шақырғанда оны айтуға ауыз бармас сөздермен балағаттап, тас лақтырған Әбу Ләһабтың жиіркенішті қылығынан соң Аллаһ Тағала тарапынан “Тәббат” сүресі аян болып, онда ерлі-зайыпты екі залымның оспадарсыздықтары қатаң жазаланатыны баяндалған.

	Мұны ести сала Үммү Жәміл қаны қарайып, қолына тас алып Қағбаға жетіп келеді. Хазіреті Мұхаммед (с.а.у.) сол сәтте ең жақын досы Хазіреті Әбу Бәкірмен Қағбада әңгіме-дүкен құрып отырған. Шамданып келген Үммү Жәміл Хазіреті Әбу Бәкірді көреді, бірақ Мұхаммедті (с.а.у.) көре алмайды да:

	“Ей, Әбу Бәкір! Әлгі айнымас досың қайда? Мені сыртымнан мазақ етіпті деп есіттім. Көрген жерде мына таспен аузын бұзар ем”- деп, бақ-шақ етіп бейпілауызданып сілкінеді.

	Иә, Жаратқанның жарылқауымен Әбу Бәкірді көрген бұзақының көзі қасында отырған Хазіреті Мұхаммедті (с.а.у.) көре алмады. Қорғап-сақтаушысы бір Аллаh болған соң солай болуы заңды да.





Әбу Жәһилдің қатып қалғаны туралы


	Осыған ұқсас оқиға Әбу Жәһилдің де басынан өтеді. Ол да – иманның ата дұшпаны. Қаскөйдің арам ниеті –

	қайтсе де Хазіреті Мұхаммедтің көзін жою.

	Бір күні қауымның ортасында: “Мұхаммедтің сәждеге басын қойған сәтін аңдып, үстінен түсіп, басын таспен езбесем атым өшсін”- деп серт беріп, өзінен-өзі ойлап





тапқан амалына масаттанады. Дәйіс мүшріктер де Әбу Жәһилдің “қаһармандығын” қолпаштап, қолтығына су бүркеді.

	Ертеңіне Әбу Жәһил құшағына өзі зорға көтеретін тас алып, мешітке келеді де, қалтарыста тұрып, оңтайлы сәтті аңдиды. Хазіреті Мұхаммед (с.а.у.) сәждеге жығылған мезетте ауыр тасты бар пәрменімен жоғары көтеріп, енді тастап жібермек болғанда, сол күйі қимылдамастан қатып қалады. Пайғамбар намазын бітіргенде барып Әбу Жәһил қайтадан өз қалпына түседі, бірақ болары болып қойған- ды.

	Ойының күл-талқаны шыққан ол:

	“Осы ізіңе түскенім-түскен, менің қолымнан жан тәсілім берерсің ақыры”- деп ұялған тек тұрмастың кебін киіп, тісін қайрап кете барды.

	Әбу Жәһил күн сайын пайғамбарға қарсылығын өршітіп, жүрген жерінде оны жамандаудан жалықпайды. Бірде тағы да көптің арасында бөсіп отырып:

	“Мұхаммедті сәждеде көрсем, мойнын аяғыммен езіп тұрып, желкесін қиярмын” деп көпіреді.

	Нақ сол кезде Мұхаммед (с.а.у.) мешітке келіп қалады.

	Сонда отырғандардың бірі:

	“Ей, Мұхаммед Әбу Жәһилдің айтқанын естідің бе?”, - дейді.

	Мұхаммед (с.а.у.) “Алақ” сүресін оқыды да, сәждеге жығылды. Ел-жұрт:

	“Жаңа ғана тісіңді қайрап отыр едің ғой, күшті болсаң келді ғой, әне Мұхаммед (с.а.у.) ” – деп шуылдасады.

	Әбу Жәһил сырғиялана күліп Пайғамбарымызға қарай екі қадам аттады да, кілт бұрылды. Өңі өрт сөндіргендей.

	“Не боп қалды тағы да? Неге кері бұрылдың?” – деген көпшіліктің сауалына:





“Ойбай-ау көздерің көр болғаннан сау ма, Мұхаммедпен екеуміздің арамызға жағылған отты қарасаңдаршы”- деп алды-артына қарамай шыға жөнелді.

	Мүшріктердің ойлары аяқсыз қала берді. Аллаһ Тағала Хабибін, яғни сүйікті құлын пенде атаулының азабынан қалтқысыз қорғады.

	Мүшріктер иман келтірмегендерімен қоймай Исламға, оны таратушы пайғамбарға наразылықтарын шектемей-ақ қойды. Парықсыз пасықтар оспадарсыздықта жарысқандай еді. Бастары қосыла қалса бар айтатындары – қалайда пайғамбарымызға қиянат жасау, мұсылмандарды мазақ ету, жәбір көрсету жайы. Таң атқаннан кеш батқанша аңдығандары Хазіреті Мұхаммед және оның достары. Қағбаның айналасында отырып алып жексұрын жоспарларын құрып, бас қатыратын. Сондай бір мүшріктер мәжілісінде тағы да Әбу Жәһил суырылып шығып:

	“Бүгін пәленшенің үйінде түйе сойылды. Сол түйелердің ішек-қарнын қан-жынымен әкеліп Мұхаммедтің үстіне лақтыра алатын ер бар ма арамызда?- дейді жерден жеті қоян тапқандай.

	“Мен істеймін мұны, маған сеніңіздер”-деп көңілі қарайған Уқба ибн Әби Муайт атып тұрып, айтылған бағытқа тұра жөнеледі.

	Аллаһ Елшісі бар ықыласымен Аллаhтың құзырында сәждеге бас қойған-ды.

	Әлгі қарғыс атқыр Уқба қан-жынын сорғалатқан күйі жаңа сойылған түйенің ішек-қарнын пайғамбардың арқасына тастай салды. Мүшріктер көптен күткен армандарына жеткендей қарқылдасып, қауқылдасып мәз боп жырғап қалды.

	Аяулы әкесінің мүшріктердің мазағына ұшырағанын естіген Хазіреті Фатима екі өкпесін қолына алып Хазіреті Мұхаммедтің қасына жетеді. Келген бойда ішек-қарынды





ала салып айнала қоршап ыржаңдасып тұрған кәпірлерге қарай бар екпінмен лақтырып кеп қалады.

	Намазын аяқтаған Аллаh Расулы:

	“Ей, құдіреті күшті Аллаhым! Мүшріктерді саған тапсырдым” деп дұға етеді.

	Осы сөйлемді үш рет қайталаған соң, құрайыш азғындарының есімдерін жеке-жеке айтып шығады.

	Құрайыштардан, өз аталас, құрсақтас ағайындарынан осынша азап көруі Хазіреті Мұхаммедке (с.а.у.) ауыр соққы болғанмен, олардың парықсыздықтары жанын жегідей жегенмен пайғамбардың амалы кем еді.

	Расулаллаһқа мүшріктердің тағы бір тұзағын Абдуллаһ ибн Амр былайша әңгімелейді.

	Бір күні бір топ құрайыш Хижр деген жерде жиналып әңгімені қыздырып отырады. Мәселе – баяғы Хазіреті Мұхаммед жайы.

	“Біз осының істегендеріне сабыр танытумен келеміз. Ол- ата-бабалар дәстүрін жоққа шығарды. Дінімізді қаралап, бізді ақымаққа санады, пұттарымызға тіл тигізді. Әлі шыдаумен келеміз, ау ағайын қашанғы бұлай бола бермек?” деп талқыға сала бастаған.

	Дәл сол сәтте Аллаhтың сүйікті елшісі Қағба маңына келіп қалады. Қасиетті қара тасты сүйіп, тауап етуге ыңғайланды. Мұны көрген құрайыштардың бірі қарап отырмай оны сөзбен түйреп қалды. Хазіреті Мұхаммедтің ренішін жүзінен аңғардым, алайда ол үндеген жоқ.

	Аллаh Расулы екінші рет Қағбаны айналғанда тағы да ауыр айыптаулар естіді. Қиналысын өңінен байқамау мүмкін емес-ті.

	Үшінші рет қастарынан өте бергенде әлгілер тағы да балағаттай бастағанда Мұхаммед (с.а.у.):

	“Ей, құрайыштар кейін естімедік деп жүрмеңдер, Рахман һәм рақымды Аллаhтың атымен ант етемін, түптің





түбінде ниеттеріңнен тауып, азапқа душар боласыңдар”, – деді.

	Құрайыштардан ләм-мим сыбыс шықпады. Сәл үнсіздіктен соң баяғы Әбу Жәһил орнынан атып тұрып:

	“Ей, Мұхаммед, сау-саламат тұрғаныңда бұл жерден кеткенің мақұл”- деді көңілін аулағысы келген сыңаймен.

	Аллаһ Расулы ұзай берді.

	Ертеңіне құрайыштар Хижр деген жерде тағы да жиналды. Мен де солардың арасында отырғанмын.Тағы да өз араларында Мұхаммед (с.а.у.) жайлы айтып отырып ұстасып қалды.

	“Ау, Мұхаммедтің (с.а.у.) сөзін де, ісін де көріп, естіп талқыға салғалы қашан. Бірақ өзімен бетпе-бет кездескенде, ешкім батылы жетіп оған қарсы шыға алмайтыны несі?”- деді біреуі тұрып.

	“Енді көрсем жағасына жабыспасам ба?” деді екіншісі күшейіп.

	Солай деуі мұң-ақ екен, Мұхаммед (с.а.у.) шыға келді, құрайыштар салған жерден Пайғамбарымызды қоршап алып:

	“Сен біздің дінімізді жамандап, түкке алғысыз еткеніңді қашан қоясың? Әлде көресіңді көрмей, көрге кіргің келмей жүр ме?”- деп бас салып, төмпештей бастайды. Оқиғаны сырттай көріп қалған біреу жүгірген бойда Хазіреті Әбу Бәкірге хабар береді. Әбу Бәкір зымыраған күйі төбелес болып жатқан жерге келеді. Көз жасын тыя алмаған ол, келе салысымен мүшріктерге дүрсе қоя береді:

	“Аллаhтан табыңдар, нақұрыс өңкей, бұларың не? Құдайдан қорықсаңдар қайтеді? “Раббым Аллаh” дегені үшін өлтірмексіңдер ме?”

	Пайғамбарымыз байсалдылығын жоғалтпаған қалпында:





“Босқа шаршама, әзіз достым. Бұлардың жазықсыз жерде жапа шектіруінің соңы жақсылыққа апармайды. Аллаhтың атымен ант етемін, ақыры қайыр болмайды”- деп күрсінді де қойды.

	Құрайыштар пайғамбардың сөздерінен тіксініп, үріккен күйі бет-бетімен тарап кетті.

	“Жаратушым – Аллаh”- деп халықты ұлы хақиқатқа шақырғаны үшін құрайыштың бүлікшілері оқтын-оқтын айналып келіп, соқтығуларын қоймайды.

	Сондай жүрек сыздатарлық оқиғаның бірі Пайғамбарымыз Қағбада намаз оқып жатқанда өтті. Хазіреті Мұхаммед (с.а.у.) сәждеге жығылғаны сол еді, бұзақы Уқба ибн Әби Муайт мысықша басып жанына келді де, Пайғамбарымызды алдын-ала дайындап келген кендірмен қылғындырып өлтірмекке әрекеттенді.

	Дәл осы мезетте Хазіреті Әбу Бәкір келіп қалады да, қанішердің қолын қағып жібереді:





“Сендер адамды “Раббым – Аллаh” дегені үшін өлтірмексіңдер ме? (Көздеріңді ашып қарасаңдар етті,) ол сендерге Жаратушыдан таңғажайып муғжизалар әкелді. Ол сендер ойлағандай өтірікші болса, күнәсін өзі көтереді. Ал егер айтқаны ақиқат болып шықса, айтқандарының бір бөлігі болса да сендердің бастарыңа келеді. Аллаh асып-тасқанды, дін хақында жалған сөйлегенді тура жолға салмайды”-деген аятты оқыды. (Мумин сүресі, 28- аят)


	Әбу Жәһил мен Уәлид ибн Мұғира бастаған махзум руынан шыққан қаныпезер мүшріктер кеңесе келе, Хазіреті Мұхаммедті өлтіруге белдерін бекем буады. Көзі қанталаған Уәлид ибн Мұғира бұл жолы Аллаһ Елшісін көзін жоюға өзі білек сыбанады.

	Қанды пиғылын жүзеге асыру үшін ең оңтайлы сәтті – Хазіреті Мұхаммедтің намазға тұрған кезін таңдайды. Сақадай сайланып, пайғамбарымызға жақындайды. Бірақ,





ғажапқа қараңыз, Хазіреті Мұхаммедтің (с.а.у.) сұлбасы көзіне бір көрініп, бір көрінбей көлбеңдейді. Алды-артына жалтақтаумен Уәлидтің басы айналады. Құран оқыған даусын ап-анық ести тұра, өзін көре алмай мүлдем сасқалақтайды. Әрі-бері әуреленіп, көре алмаған соң қайтып келіп, болған жайтты жолдастарына баяндайды.

	Мүшріктердің біреуі сеніп, біреуі сенбей, топырлап мешітке келеді. Жаратқан ие жар болды деген осы, мүшріктер тобымен Мұхаммедтің (с.а.у.) даусы естілген тұсқа ілгерілесе, пайғамбардың даусы арттарынан естіледі, бұрылып кейін жүрсе, Құран әуені әдепкі тұстан естіліп, әбден мең-зең болады. Ақыры мешіттің ішінде ілгері – кейін жүрумен шаршап, түк түсінбей тарады.

	ХAЗІPETІ МҰХАММЕД ПЕН МҰСЫЛМАНДАР – ДАРУЛ-ӘРКАМДА

	Біздің эрамыздың алты жүз он бесінші жылы… Хазіреті Мұхаммедке (с.а.у.) пайғамбарлық түскелі бес

	жыл өткен…

	Құрайыш мүшріктері азғындай түскен, мұсылмандарға күн көрсетпейді. Тағдыр тауқыметі талай тура жолдағыларды тықсырғанмен иманның ләззатын татқандар өліспей беріспеуге бекінген. Дегенмен ашық түрде ғибадат жасау мүмкін болмай қалған-ды.

	Ислам мен иман ақиқаттарын көпшілікке үйретіп, Аллаhқа емін-еркін құлшылық қылу үшін сенімді орын қажеттігі туды. Аллаh Расулы өзі бас болып ғибадатханаға қолайлы жер іздеді. Ақыры кеңесе келіп, Сафа төбесінің шығысында, тар, тұйық көшенің қалтарысында орналасқан Әркам ибн Әбил Әркамның үйі таңдалды…

	Әркам – алғашқы мұсылмандардың бірі еді. Оның үйі кіріп-шығуға қолайлы, көзден таса, әрі сырттан келген- кеткендерді бақылауға оңтайлы…





Мұнан былай пайғамбарлар сәруары – Хазіреті Мұхаммед (с.а.у.) осында ұстаз, тұңғыш мұсылмандар – оның тәліміне мойынсұнған шәкірттер. Дарул-Әркам, яғни Әркамның үйі аталған құтты мекенде үйренген дәріс- тағлымдарын мумин шәкірттер мүмкіндік шеңберінде өзгелерге жеткізіп бақты. Сөйтіп Дарул-Әркам пайғамбарымыз ұстаздық еткен тұңғыш медресе, бірінші Ислам университеті ретінде тарихқа алтын әріптермен жазылды.

	Хазіреті Омар мұсылман болғанға дейін Аллаһ Елшісі Ислами тәлімгерлік міндетін осы жерде атқарды. Хазіреті

	Омар бастаған бірқатар сахабалар осы үйде иман нәрімен сусындау құрметіне ие болды…

	Дарул-Әркамды кейіннен Әркамның әкесі өз ұлына ешқашан сатылмайтын және мұраға қалдырылмайтын мирас ретінде тарту еткен.

	Ислам тарихында маңызды орны бар қасиетті отау бүгінде Қағбаның қарсысында “Дарул Хайзуран” аталатын діни медресеге берілген.

	ХAЗІPETІ ӘБУ БӘКІРГЕ ЖАСАЛҒАН ҚИЯНАТ

	Расулаллаһ бір күні Дарул-Әркамда бір топ сахабамен сұхбаттасып отырады. Араларында пайғамбардың садық досы Хазіреті Әбу Бәкір де бар. Ислам жолында өз бастарын құрбандыққа тігуге даяр шәкірттер тәухидті, Аллаhтың бірлігін жалпы жұртқа жариялауға асыққан. Хазіреті Мұхаммед (с.а.у.) әр нәрсенің уақыты толып, мерзімі болатынын айтып, абай болуға шақырып:

	“Әлі санымыз аз, қатарымызды көбейтіп алайық”- десе де муминдер өздері татқан иман ләззатын өзгелерге жеткізуге асықты.

	Мұхаммед (с.а.у.) достарының тілегін жерге тастамай, топ болып Харам мешітіне баруға келісім берді.





Мұсылмандар мешітке келгенде бір топ мүшрік те сонда отырған.

	Алқа-қотан отырып, жайғасқан соң Хазіреті Әбу Бәкір аптыққан көңілін ауыздықтай алмай кәпірлерге қарап, Аллаhқа иланудың қажеттілігін, иманның қасиеттілігін, пайғамбарға сенудің, оған ерудің жемістілігін, пұттарға табынудың адасушылық екенін айтып жар салды… Онсыз да тиісерге қара таппай кіжініп отырған мүшріктер Хазіреті Әбу Бәкірге бас салып, әп-сәтте қан жоса қылды. Өз руының бірнеше жігіті араласпағанда мүрдем кетер ме еді?..

	Темір тақаларымен аямай тепкілеп, қолдарына түскен нәрсемен аяусыз төмпештеген соң не жаны қалсын, Хазіреті Әбу Бәкір сол жерде талып қалады.

	Үйіне көтеріп әкеліп жатқызған соң да жанашырлары жанынан шықпай бәйек болады. Кешке дейін тілге келмеген ол күн батқан шақта тіршіліктің белгісін байқатып, көзін ашты.

	Әрбір қимылын қалт жібермей қадағалап, басында күзетіп отырған жолдастарының қөздері күлімдеп, бір- біріне қарасты. Оның бірінші сұрағаны:

	“Расулаллаh аман ба? Мүшріктер оған тіл тигізіп еді ғой”- болды.

	Иә, қанша қиналып жатса да Хазіреті Әбу Бәкір дініне беріктіктің, достыққа адалдықтың ұлы өнегесін көрсетті. Өзінің не халде екенімен шаруасы жоқ, ыңырсып, ыңқылдап жатып екі жиһан сұлтаны – Мұхаммедті (с.а.у.) уайымдап, көзімен көргенше жаны жай таппады.

	“Ау, таң атқалы нәр татпадың, ең болмаса су ұрттасаңшы”- деп, құрақ ұшқан анасына:

	“Жаным анашым, сенен бір өтінішім бар, Хаттабтың қызы Үммү Жәмілге барып, Хазіреті Мұхаммед (с.а.у.) туралы сұрап білсе” қайтеді? Соның саулығын естігенше





тыным табар емеспін. Бұл күйде тамақ та батпас, ішкенім ірің болар”- деді қинала сөйлеп.

	Мұны естіген ана байғұс тағат тауып тұра алсын ба, салған бойда ұлының айтқан адамына келді. Үммү Жәміл иман келтірген бақытты әйелдердің бірі еді. Ұлының халіне жүрегі сыздаған ана Үммү Жәмілге Әбу Бәкірдің айтқандарын айны-қатесіз жеткізеді.

	Бірақ Пайғамбарымыздан алған әр істе сақтық сабағы бойынша Үммү Жәміл:

	“Мен Мұхаммед (с.а.у.) жайлы ештеңе білмеймін. Қаласаң, Әбу Бәкірге бірге барайық, өз аузымнан естісін”, - дейді.

	Негізінде Үммү Жәмілдің Расулаллаһтан хабары бар еді. Мәселенің анық-қанығына көз жеткізу үшін осылай жауап берді.

	Хазіреті Әбу Бәкірді көзі көгеріп, бет-аузы ісінген күйде көрген ол:

	“Сені осынша азаптап, қорлағандар азғындықтарының қайтарымын Құдайдан тапсын” деп айтып салғанын өзі де байқаған жоқ.

	Үммү Жәмілден Хазіреті Мұхаммедтің (с.а.у.) амандығын естігенмен жаны жай таппаған Хазіреті Әбу Бәкір:

	“Қайтсем де Оны өз көзіммен көруім керек, әйтпесе жүрегім тыным табар емес”, - дейді.

	Шеше сорлының баласы дегенде шығарда жаны бөлек емес пе, бұл жолы да шыр-пыр болып:

	“Құлыным-ау, мына түріңмен қалай сыртқа шықпақсың? Жүре де алмайсың ғой!” – деді. Бірақ, әлемнің нұрына – Хазіреті Мұхаммедке (с.а.у.) деген сүйіспеншілік адал достың дегбірін қашырып, басқалардың айтқанын тыңдауға ерік бермеді. Ақыры болмаған соң қас қарая бір жағынан анасы, екінші қолтығынан Үммү Жәміл демеп, ақсаңдаған күйі Дарул-





Әркамға келеді. Табалдырықтан аттар-аттамас Хазіреті Мұхаммедті көріп, қуанғанынан:

	“Сенің жолыңа ата-анамның да жанын пида етейін, уа, Аллаhтың Расулы! Міне, мен де келдім. Залым Утба ибн Раби’аның бет-аузымды қанға бөктіргені болмаса, тәуірмін. Сенің амандығың - дәтке қуат” деді де анасын нұсқап:

	“Мынау – менің анам. Осы асыл адам үшін Аллаhқа қол жайып, иман нәсіп етуін тілесең деген көптен көкейімде жүрген арманым бар еді, соның бүгін реті келген сияқты, сенің құрметіңе кешірімі мол Аллаh оны тозақ отынан сақтайтын шығар” деп жалғастырды.

	Хазіреті Мұхаммед (с.а.у.) айнымас досының тілегін екі етпестен дұға оқыды. Ықыласты батаның қайтарымы болып Хазіреті Әбу Бәкірдің анасы Үммү Хайыр көп ұзамай бақытты мұсылмандар санатына қосылды.

	ЯСИР ОТБАСЫНЫҢ БАСЫНАН КЕШКЕНДЕРІ

	Ясир Меккеге Йеменнен келіп, махзум руынан Әбу Хузайфа ибн Мұғираны паналаған-ды… Кейінірек Әбу Хузайфа оны күңі Сүмаййамен үйлендіреді…Олардан Аммар және Абдуллаһ есімді екі ұл туады…

	Ясир отбасымен бірге мұсылмандықты өз еркімен қабылдайды. Бірақ махзумдар олардың бұл әрекетін теріс көріп, ауыр азапқа душар етеді. Махзум мүшріктер иманнан, Исламнан бас тартқызу үшін күннің ми қайнатқан аптабында ыстық құмға Ясирді бала-шағасымен қоса жатқызып, қинайды.

	Тағы бір күні Ясир отбасын залым мүшріктер азаптап жатады. Мұны көрген Хазіреті Мұхаммед (с.а.у.) жан жүрегімен егіліп тұрып:

	“Ей, Ясирдің отбасы, сабыр сақтаңдар! Сабыр сақтаңдар! Аз шыдаңдар, таусылмаңдар, Аллаh сіздерге жәннат сыйын беретін болады. Сабыр сақтаңдар”, – дейді.





Жаны қиналып, төзімі таусылған Ясир:

	“Қашанғы шыдаймыз, уа Расулаллаh, маңдайымыз ашылар күн болар ма?” дейді үздігіп, әрең сөйлеп.

	Аллаhтың Нәбиі сол жерде:

	“Мейірімі шексіз, Рахымы мол Аллаhым! Ясир отбасын мейірімге бөле, шарапатыңды тигіз, рахымыңды түсір!”- деп, шапағатқа толы тілегін айтады.

	Сәлден соң Хазіреті Ясир азаппен арпалысып жатып жан тәсілім болады да, мұсылман ерлер арасында тұңғыш шейіт, яғни Аллаh жолында дегенінен қайтпай, жанын пида етуші мәртебесіне ие болады.

	Кәрілік қажытып, қайраты қайтқан Ясирдің әйелі Хазіреті Сүмаййаны азаптау Әбу Жәһилге тапсырылған- тын…

	Әбу Жәһил әлсіз, дәрмені қайтқан Сүмаййаны қорлаған сайын жаны кіріп, қаны қарая түседі. Тіпті оған:

	“Сен Мұхаммедтің ажарына қызығып, соның дінін жақтадың”- деп, ауыр мысқылмен қағытады.

	Жүрегінде, өн бойында иман нұры толып-тасқан жасампаз рух иесі Хазіреті Сүмаййа да бұл айтылғандарға шыдас бере алмай, қиналып жатып Әбу Жәһилдің надандығын, адамгершіліктен ада айуандығын бетіне басып төтеп береді. Мұндай қарсылықты күтпеген Әбу Жәһил найзасын денесіне шаншып кеп қалғанда Сүмаййа ана құлап түседі. Әйелдер арасында бірінші шейіт құрметі соған бұйырады.

	Қаһарман ана Сүмаййадан туған ержүрек ұл Аммар көрген азапты ешкім дұшпанына да тілемейтін шығар. Кәпірлер темір сауытты оның жалаңаш тәніне зорлап кигізіп, шыжыған ыстықта әрлі-берлі қайнаған құм үстімен айдайтын…

	Бір күні аяусыз жауыздардың көзін ала бере қаша жөнелген ол зымыраған күйі Расулаллаhтың қасына келеді де:





“Уа Расулаллаһ, қу азаптан құтылар күн бар ма? Денем күйіп, сау тамтығы қалмады” – деп шағымданады. Пайғамбарымыз оны тағы да сабырға шақырып тұрып:

	“Ей, Жасаған Жан Аллаh! Аммар және оның отбасына жар бола көр, жәһаннам азабынан сақта”- деп дұға етті.

	Хазіреті Аммарды қолға түсірген мүшріктер бір күні күннің қызуы аздай, бас терісін отқа күйдіріп, әлекке салады. Азапты көрініске куә болған Мұхаммед (с.а.у.) Аммардың басынан сипап:

	“Ей, от, Ибраһим пайғамбарға салқын самал боп ескенің сияқты, Аммарға да көмектес”- деп бата қылды да, “Ей, Аммар, сен бұл азаптардан аман құтыласың, өмірің ұзақ болады. Сенің ажалыңа азғын бір топ себепші болады”- деп сүйіншіледі. Иман ләззатын татқан Аммар Хазіреті Мұхаммедтің сөздерін дәтке қуат етті. Пайғамбар айтқандайын, Аммар араға ұзақ жылдар салып Сыффын

	шайқасында қаза тапты.

	Аммардың қайсарлығы кәпірлерді ашындыра түсті. Отқа салса күймеген, суға салса батпаған жігіттің жігерін жасыту мүшріктерге оңайға түскен жоқ. Аммардың ішкі күйзелісі бір Аллаhқа және өзіне ғана аян еді. Діні мен ділін қорғап қалу үшін қасарысып баққанмен зәуде бір көз жасына ерік беретін. Сондай сәтті байқап қалған пайғамбарымыз:

	“Ей, Аммар, кәпірлердің қорлығы өтті ме?! Сенің жолың- сара жол, алда-жалда тағы да кәпірлер тұтқындап, азаптар болса, сен солардың айт дегенін айтып, құтыл”- деп рұқсат береді.

	Бұл – Аммардың өмірін сақтап қалу үшін берілген рұқсат еді.

	Арадан бірнеше күн өткенде Аммар айнала торуылдаған мүшріктердің қолына түсіп қалады. Соққыға жығып, жалғыз жігітке жабылып құмарларын тарқатқан соң:





“Мұхаммедке (с.а.у.) тіл тигізіп, оның дінін жоққа шығар. Лат пен Уззаға табынудың дұрыс екенін мойында, әйтпесе мұнан соңғы өмірің ит қорлықпен өтеді”- деп тықсырады.

	Шарасыздықтан шаршаған, әбден діңкелеген Аммар олардың айтқанын сөзбе-сөз қайталады. Есірген кәпірлер соған мәз боп, Аммарды еркіне қоя берді.

	Тұтқыннан босаған Аммар алдымен ардақты Пайғамбарымызды іздеп тапты. Басын салбыратып, салы суға кеткен ол кінәлі адамдай жалтақтап тұрды да:

	“Ей, Аллаhтың Елшісі сенің рұқсатыңмен мүшріктердің айт дегенін айтып құтылдым. Бүйтіп құтылғанша өмір бойы азаптанғаным артық еді-ау”- деп отыра кетті.

	Жүрегінің түкпіріне иман нұрын ұялатқан Аммардың сол сәттегі ішкі жан арпалысын тілмен айтып жеткізу мүмкін емес. Кінәлі жандай көзін төмен салған күйі тебіреніп тұрды. Оның ойлы жанарынан ”мүшріктердің қорлығынан құтылдым-ау, Аллаhтың азабынан қалай құтылармын?” - дегенді оқуға болар еді.

	Сүйікті Пайғамбарымыз (с.а.у.):

	“Мүшріктердің сөзін сөйлегенде өзіңді іштей қалай сезіндің?”- деп сұрады.

	Аммардың жауабы:

	“Тілім қайталағанмен, жүрегім қан жылады. Иманым – жүрегімнің түкпірінде ғой”.

	Мұнан соң Аллаh Расулы:

	“Мұңайма Аммар! Кәпірдің тілегін тіліңмен айтқанда жүрегіңмен қостамаған болсаң, Аллаh сені кешірер. Тағы да ұстап, жаныңды қинайтын болса “сендердің дегендерің болсын” деп басыңды арашалап ал”- деп Аммардың көңілін демдеді.

	Осы оқиғадан соң іле-шала Құранның төмендегі аяты түсті:





“Жүрегі иманға толы бола тұра, Аллаhқа қарсы шығуға күштеп көндірілгендерден тыс кімде-кім иман келтіргеннен соң көңіл ризашылығымен күпірлікке барар болса, Аллаhтың ауыр азабына душар болады” (Нахыл сүресі, 106-аят).


	Аятта қиын жағдайда қалған мұсылмандарға рұқсат берілген. Жау қолына түсіп, жанына , тәніне залал келсе, көңілін пәк тұтып, тілімен күпірлік сөзін айтуға болады…

	Дегенмен діні үшін, Хақ жолында күпірлікті аузына алмастан жанын пида ету – ең үлкен ерлік.

	Алғашқы мұсылмандардың басына түскен азап, нәубет, қиыншылық – бәрі-бәрі біле-білгенге Аллаhтың сынағы еді… Өйткені, Аллаh деген сөз жеңіл демекші, иман келтірдім, иландым деу – айтуға оңай болғанмен, оның астарындағы ауыр салмақты түйсіну, көтеру ердің ерінің ғана қолынан келсе керек.

	Кедергі, тосқауылдарға кеуде керіп, қарсы тұру арқылы әрбір мұсылман имандылық дәрежесін, сабырын, рухани күшін көрсетеді. Қаншама ауыртпалыққа душар болса да, ақиқат иманмен сусындағандар ештеңеге мойынсұнбай, Аллаhтың хақ бағытынан ауытқымайды. Аллаhтың емтиханынан сүрінбей өту арқылы нағыз мұсылман мен жай қызығушылыққа берілгендердің (ермелердің) ара-жігі ажыратылады.

	Демек, шын имандылықтың өлшемі – нендей зорлыққа тап болсаң да, мойымау, мәрттікпен қасқая қарсы тұру.

	Исламның енді тарала бастаған кезінде-ақ қорлық пен қинау, зорлық-зомбылық нағыз мұсылмандарға кедергі бола алмады. Тосқауылдар керісінше Ислам нұрының алаулай түсуіне итермелеуші күш. Мүшріктер қарсыласқан сайын діндарлар күшейіп, иман нығая түсті. Қарасыз ақтың мәртебесіз болатыны, көлеңкенің де жарықтан жаратылатыны сияқты.





Күпірге бейім, еліккіш көңілдер еліріп, есірген сайын Исламның нұр шеңбері кеңейді. Қара ниет, теріс пиғыл ежелден бері адалдықпен, пәктікпен тайталаса келгенмен ешқашан жеңіс тұғырына көтеріле алған емес. Ақиқат жолы ауыр болғанмен түптің түбінде жеңері хақ. Бұған адамзат тарихы куә.

	Асры саадат28, яғни бақытты ғасыр аталған Ислам дінінің пайда болу кезеңінде өмір сүрген алғашқы мұсылмандардың бастарынан өткергендері – шындық деп шырылдаған әрбір адамға таптырмас өнеге. Тұңғыш мұсылмандардың сабыры, хақ үшін күресі, ынта-ықыласы мен ынсабы ақыретке дейін жалғасар адамзат ұрпағына өшпес үлгі.

	МҮШРІКТЕРДІҢ ӘБУ ТӘЛІПКЕ АРЫЗДАНУЫ

	Небір қитұрқы мазақтары да, жан қинаған азаптары да Мұхаммедке (с.а.у.) әсер етпегенін аңдаған мүшріктер ойласа келіп, енді Әбу Тәліпке арыздануды жөн көрді. Өйткені Әбу Тәліп пұттарға табына жүріп, бауыры Мұхаммедке (с.а.у.) “тәйт” демеген, керісінше оған шаң жуытпай, қорғаштай берген.

	Мүшріктердің басшыларынан он адам арнайы дайындықпен Әбу Тәліпке келіп:

	“Ей, Әбу Тәліп! Бауырың Мұхаммедті (с.а.у.) қорғаштауыңды қоймайсың, мұны қалай түсінуге болады? Ол біздің қастерлі пұттарымызды түкке алғысыз етті, ата- баба жолын қорлады, онымен қоймай бізді ақылсыз етіп шығарды. Иланбасқа иланып, теріс бағдармен текке әуре болып жүрсіңдер дейді. Сонда ең ақылдымыз сол болғаны ма? Соңынан ергендер қатары күннен-күнге көбейіп



	28 Пайғамбарымыз Хазреті Мұхаммедтің (с.а.у.) өмір сүрген дәуірі





келеді, бара-бара не болмақпыз? Онсыз да қырық пышақ болып жүрген тайпа едік. Мұныкі тіпті сорақы болды.

	Мұсылмандарды сабап нәтиже шығара алмадық, таяғымыз еттен өтті де қойды. Бірақ Мұхаммедтің (с.а.у.) бізге айтқандары сүйегімізден өтті, жанымызға батты. Шынын айтсақ, сенің басың мен жасыңды сыйлап әлі де тартынып келеміз. Не бұзығыңды тый, не болмаса бұдан былай ісімізге араласпа. Алдыңнан өтуге келдік” деп шарт қояды.

	Әбу Тәліп бірден не дерін білмей дағдарып қалады. Екі оттың ортасында деген осындай-ақ болар, бірі – сүйікті бауыры, оған қиянат жасау өңі түгіл, түсіне де кірмесі анық, екіншісі – ата-бабадан қалған әдет-ғұрып жолы. Екеуі де қымбат…

	Ол келгендерге кесіп ештеңе айта алмай, жай сөзбен қайтаруға мәжбүр болды...

	Араға бірнеше күн салып мүшріктер Әбу Тәліпке тағы келеді.

	“Уа, Әбу Тәліп! Ру ақсақалы ретінде сені құрмет тұтып, сөзіңді жерге тастамаймыз. Бірақ ел іші бүлінді, қашанғы шыдамақпыз, ана бұзығыңды тыймасаң, ендігі жерде бізге өкпелеме. Алдыңнан өттік. Ата-баба дәстүрін жамандап, салт-санамызды аяққа таптап, пұттарымызды күлкі етті. Әбден таусылдық.

	Егер сен оған түсінікті тілмен айтып қойғызбасаң, сенімен де, онымен де қырқысудан басқа амалымыз қалмады” дейді олар.

	Әбу Тәліп мүлдем дүбара ойда қалды. Қауымымен қартайған шағында дұшпандасқысы да келмеді, жанындай жақсы көретін бауырымен ат құйрығын кесісу де оңай емес. Ойы онға, санасы санға бөлініп, ақыры Мұхаммедті қасына шақырып алады да жалынышты кейіпте:

	“Қарағым, бауырымнан қалған жалғыз тұяқсың. Сен үшін жанымды беруге даярмын. Бірақ мына жасымда





руымнан бөлініп, қара бет атанғым келмейді. Бір аяғым – көрде, бір аяғым – жерде тұрған шағымда туған-туыспен жүз шайысып, айырылысу қиын.

	Кеше құрайыштың ақсақалдары келді, сенің істеп жүргендеріңді баян етті. Ең болмаса өзіңді ая… екеумізге де қиын, қолымыздан келмейтін шаруаға араласпай-ақ қойсаң қайтеді… көптің көңілінен шықпайтын әңгімелерді доғарсаң деп едім…” деді.

	Жағдай шарықтау шегіне жеткендей еді. Бүгінге дейінгі жалғыз қамқоры Әбу Тәліп те бас тартқаны ма, сонда?

	Пайғамбарымыз ойға шомып ұзақ отырды. Біраздан соң негізгі қорғаушысы Ұлы Аллаһ болғандықтан сенімді түрде, көңілін жайлаған кісіше көкесіне тура қарап:

	“Көке! Егер менің оң қолыма – Күнді, сол қолыма – Айды ұстатып, алған бетімнен қайтуымды өтінсе де, дінімнен, уағызымнан бас тартпаймын. Осыны есіңнен шығармағайсың.

	Аллаh осы дінді үстем етіп, мерейін көтеретін болады немесе мен осы жолда жанымды берермін”, - деді.

	Нақпа-нақ бар айтарын айтса да Мұхаммед (с.а.у.) көкесінің өзін тастап кететінін ойлап, көз жасына ерік берді. Мүбәрак көзінен мөлтілдей сырғыған моншақтар құдды Әбу Тәліптің жүрегіне тырс-тырс тамып жатқандай әсер етті. Осы халде аяулы бауырын тастап кетуі мүмкін бе еді?!

	Әбу Тәліп Хазіреті Мұхаммедтің (с.а.у.) жасымас жігеріне, қайтпас қайсарлығына тәнті болып:

	“Көңіл қалауың білсін. Бастаған ісіңді жалғастыра бер. Уаллаһи, мына жалғанда саған қорған бола алмасам, өлгенім артық” деп көзіне жас алып, інісінің арқасынан қақты.





Осы оқиға ауыздан-ауызға тарап, мүшріктер Әбу Тәліптің Хазіреті Мұхаммедті (с.а.у.) жалғыз тастамайтынын түсінді…

	Мұсылмандар қатары күн санап, сағат санап молая түсті. Мүшріктер дегбірсізденіп, ашуға булықты. Ары-бері қарайлап мәселенің бет алысынан шошынған кәпірлер қайтадан Әбу Тәліпке келді. Бұл келістегі ұсыныстары:

	“Уа, Әбу Тәліп, саған құрайыш жастарының арасынан ең күшті, ең келбетті, ақыл десең тұла бойы тұнған білім – Умара ибн Уәлидті берейік, бала қылып ал. Саған көмекші болсын. Оның орнына сен бізге ініңнің баласын – Мұхаммедті (с.а.у.) бер, өлтіріп көзін құртайық. Сөйтіп сен де тыныш бол, біз де тыным табайық.

	Кісі орнына кісі береміз деп отырмыз, енді келісерсің”. Әбу Тәліп қисынсыз ұсынысқа:

	“Бұл не дегендерің жарандар-ау, өлтіру оңай болса, алдымен туған балаларыңды беріңдер маған. Мен өлтірейін оларды, сонан соң ғана тілектеріңді қабыл етейін” деп ащы мысқылмен жауап берді.

	Мүшріктер бұған қатты наразылық білдірді:

	“Біздің балаларымызды өз бауырыңмен салыстыруға қалайша дәтің барады? Олар жолынан тайған емес, ескі дәстүрімізден ауытқыған емес. Сенікінің жөні тіпті басқа, оны өзің де білесің”.

	Әбу Тәліп саспастан:

	“Уаллаһи, Ол сендердің балаларыңның бәрінен де қайырлы. Айтқан талаптарың жан түршіктірерлік. Байыбына барып сөйлесеңдер етті. Сендер менің бауырымның тырнағына татымайтын балаларыңды маған тәрбиелеуге бересіңдер. Ал мен көзімнің нұрындай болған асылымның сынығын сендерге өлтіруге беруім керек. Ынсап қайда? Өмір жалғанда бола қоймас бұл армандарың” деді.





Мүшріктер ызадан жарылардай болды. Кекке толы күпірлі кеуделер енді Хазіреті Мұхаммед пен мұсылмандарды ысырып қойып, Әбу Тәліпке өшікті.

	Мүшріктердің бұл әрекеттерінен сескенген Хашим руының ақыл тоқтатқандары Мұхаммедке (с.а.у.) өздері қамқор болуға ниет білдірді. Бүкіл рудың арасынан бөлініп шығып, паналатудан азар да безер басын ала қашқан тек Әбу Ләһаб қана.

	Әбу Тәліп өзі бас болып Хашимнің “мен” деген жігіттерін жинап, Пайғамбарымызға бас-көз болуды мықтап тапсырды.

	Аталмыш жиыннан да құлақтанып үлгерген азғындар ерегісіп, қалайда Хазіреті Мұхаммедті (с.а.у.) өлтіруге сөз байласты.

	Арам пиғылдарын іске асыру үшін олар алдын ала келісіп, Харам мешітінде бас қосады. Көп ішінде сөз жата ма, бұл хабар Әбу Тәліпке де жетеді. Әбу Тәліп дереу Хашим руының жастарын жинап Қағбаға келеді. Мүшріктердің алдына шығып:

	“Менің інім Мұхаммедті (с.а.у.) кімде-кім өлтірер болса, өзінің аман қалуы неғайбыл. Өз көрін өзі қазғанның кебін құшып жүрмеңдер. Біздікі ескерту, арғы жағын ақылға салып таразылаңдар. Мұхаммед – Аллаhтың сүйіктісі, соның құрметіне жауын жауып, ел берекеге кенелген. Мүбәрак тұлға, қадірлі жан, Тәңірдің таңдаулысы ғой ол. Сондай адамға кім дәті шыдап қол көтермекші? Мейірімділігі мен сенімділігіне күмән келтіретін қайсысың? Хашим руының жетіміне қамқор, жесіріне қорғаушы, жоқ-жітіктің жәрдемшісі екенін көріп жүрген жоқсыңдар ма?





	Уа, құрайыштар! Бәйтуллаһтың29 атымен ант етемін, оған жала жауып, жалған айтып, опа таппайсыңдар. Оны өлтіреміз дегендерің де – бос әурешілік, мына біз аман тұрғанда ешкім де тиісе алмайды” деп жар салды.

	Еңселері түскен құрайыш “мықтылары” ләм-мим деместен жылыстап-жылыстап шығып кетті.

	Мүшріктер мұнымен де қарап қалмады. Азаппен, қорлықпен, зұлымдықпен Мұхаммедті (с.а.у.) қорқыта алмайтындықтарын түсінген сыңайлы. Әбу Тәліп пен хашим жігіттерінің қатаң ескертуінен біраз сескенгенмен үн-түнсіз қалмасы белгілі еді…

	Жаңадан жоспар жасап, қалайда Пайғамбарымыздың (с.а.у.) жолымен жүргендерге тосқауыл қоюды ойлады. Халықтың алдында пайғамбардың мәртебесін төмендетсе айыздары қанардай қызу іске кірісті.

	Осы мақсатпен іңір үйіріле бәрі сөзін сыйлайтын Уәлид ибн Мұғираның үйіне жиналды. Әрқайсысы кезекпе-кезек ойларын айтып, көрген-білгендерін жіпке тізгендей баяндады. Имансыздардың күңгірт тартқан армандары - қайтсе де Хазіреті Мұхаммедке (с.а.у.) наразылар санын арттыру.

	Реті келгенде Уәлид ибн Мұғира мынадай пікір айтты: “Уа, ағайын, бәріміздің тілегіміз бір. Оны жүзеге асыру

	үшін ауызбірлік керек. Жақында жан-жақтағы араб тайпаларының өкілдері жылдағы дәстүрмен Қағбаны зиярат етуге келеді. Сол сәтті тиімді пайдалануға тиіспіз. Олар да Мұхаммед жайын ұзын құлақтан естіген болар. Сонда да болса жай-жапсарды нақтылау үшін бізден сұрайды ғой. Бәріміздің жауабымыз бір жерден шықсын.

	Әрине, бұл тауып айтылған айлакерлік ұсыныс еді. Әркім әр түрлі айтса, сенімсіз болары айтпаса да түсінікті.





	29 Қасиетті Қағба.





Құрайыш мүшріктері Уәлидтің өзіне сауал қойып, пікірін білмек болды. Алайда айлакерлікте алдына жан салмаған Уәлид көпшіліктің ойын ортаға салғанын мақұл көрді.

	Құрайыш мүшріктері жарыса шуласып: “Сәуегей дегеніміз дұрыс шығар…” Уәлид қарсылық білдірді:

	“Жо-жоқ, олай десек, мүлде қателесеміз. Біз талай көріпкелді көрдік, оның сөздері сәуегейлікке ұқсамайды. Сәуегейлер ырылдап-мырыңдап бірдеңе оқушы еді. Сосын кейде жалған, кейде рас шығып жататын. Ал, Мұхаммедтің (с.а.у.) өтірік айтқанын естіген кім бар?!”

	“… Онда жынды дейік. ..” Уәлид бұған да келіспеді:

	“О не дегендерің? Ол шынында жынды емес қой, жындылардың қандай болатынын жұрттың бәрі біледі.”

	Үшінші біреу тұрып:

	“Шайыр дегенге қалай қарайсың?”

	Уәлидке бұл да ұнамады, қостамағаны, жауапты місе тұтпағаны жүзінен байқалды:

	“Басқа-басқа, арабтар өлеңнің майын ішкен халық қой. Мұхаммедтің (с.а.у.) сөйлегендерінің өлеңге үш қайнаса, сорпасы қосылмайды. Олай деп иландыра алмаспыз.”

	“Сиқыршы десек ше?..” деді көп арасынан бір дауыс.

	Уәлид ернін жымқырып, басын шайқады. Болмайды дегені.

	“Қисынсыз, ол сиқыршыға да ұқсамайды. Сиқырдың неше атасын көрдік, үрлеп, үшкіріп жататындардың бірде- біреуіне ұқсаса, мұрнымды кесіп берейін…”

	Айтқан ойларын өткізе алмаған мүшріктер шамданып: “Ау, енді не қыл дейсің бізге, онда тоқ етерін өзің айт”

	деді.

	Уәлид естігендерін ой елегінен өткізген кісіше ұзақ үнсіз қалды. Әлден уақытта тамағын кенеп сөз бастады:





“Шынымды айтсам, Мұхаммедтің (с.а.у.) сөздерін неге теңеуге болатынын мен де білмеймін. Оның айтқандарына мән беріп тыңдаған адам сол сөздерден тәтті наз, көңілдерді баурап алатын ерекше саз аңғармауы мүмкін емес. Мұхаммедтің (с.а.у.) уағызының тәттілігі балдай, не шырын құрмадай десем артық айтпаған болар едім.”

	Мүшріктер Уәлидтің лебіздерінен ештеңе түсіне алмай, аң-таң. Кеңесші, ақылшылары санап жүрген Уәлид те мұсылман болғаннан сау ма өзі? Орнынан тұрып шығып кете барғанын не деп түсінеміз? Бір-біріне қарап аңтарылған күйлерінде “Уәлид те діннен безді..” деп айтып үлгергендер де кездесті.

	Алайда Уәлид дінінен шыққан жоқ болатын. Сырттан келгендерді сендіретін ортақ пікір жайын оңашада ойланбақ. Біраздан кейін аңтарыла күтіп отырғандар алдына шығып:

	“Меніңше, жалған жалалардың ішіндегі ең қисындысы– сиқыршы сияқты. Өйткені, ол сөзге дәлел ретінде дуалап әке мен баланы, бауырлас ағайынды, рулы елді бір-біріне қарсы қойып, ажыратып тынғанын айтсақ жеткілікті”, - деді.

	Сөйтіп бәрі осылай деп сөз таратуға келісіп, уағдаласты. Нұр тұлға – пайғамбарды сиқыршы атандырып, халықты одан бездірудің жобасы жасалды.

	Мүшріктер айтқандай, пайғамбарлар сардары сәуегей де, сиқыршы да емес Хақ жолының хабаршысы еді. Сәуегейдің сөзі ықтималдылықтардан тұрса, Оның бар айтқандары тек хақ пен шындыққа негізделген-ді…

	Жынды деу ұлы адамға көрер көзге жабылған жала болатын, оның достары тұрмақ, қас дұшпандарының өзі ақылының кемелдігіне бас шайқайтын.

	Шайырлықпен шатыстыру да орынсыз-тын, оның сөзі - Құдіреттің кәламы еді. Құранның әуезді әлемі өлеңдерде болатын қиял әлемінен алыс еді…





Хақ Тағала бір жағынан мүшріктерді жазасымен қорқытып аян түсірсе, екінші жағынан сүйікті елшісіне жұбату айтып уахи жолдады:





“Ей, Расулым!


	Сен үгіт-насихатыңды жалғастыра түс. Өйткені, сен Раббыңның жақсылығы (түсірілген елшілік сыйы) арқасында (кәпірлердің айтқанындай) сәуегей де, жынданған да емессің ” (Тұр сүресі, 29-аят)

	ХАБАШСТАНҒА ХИЖРЕТ

	Хазіреті Мұхаммедке пайғамбарлық түскелі де бес жыл өткен…

	Милади 615-жылдың рәжәп айы…

	Мүшріктер Меккеде ойран салып, мұсылмандарға көрсетпегендері қалмаған. Айуандық, зорлық-зомбылық өршіген үстіне өрши түскен. Қала қапасқа айналған. Діни ғибадаттарды орындамақ тұрмақ, сеніміңді айту жан түршіктірерлік азапқа айналған. Кәпірлер иланбағанымен қоймай, ауыздарына келгенін тантып, шектен шыққан. Бетімен кеткен айуандықты ауыздықтап, надандықты тұсаулау мүмкін еместей.

	Шиеленіскен мәселенің шешімін іздеп, жарғақ құлағы жастыққа тимей шарқ ұрған Аллаh Расулы бір күні мұсылмандарға:

	“Сіздер жер жүзіне таралыңыздар, Аллаh Тағала қаласа, бастарыңды қайта қосады” – деп бұйырады.

	Сахабалар оқыс бұйрықты ала салысымен:

	“Қай бағытқа жылжығанымыз мақұл?” - деп сұрайды. Хазіреті Мұхаммед сұқ саусағымен Хабашстан (Эфиопия) жақты нұсқап:

	“Хабашстанға барғандарыңыз жөн. Ол елдің билеушісі пана іздеп барғанға қорған. Адалдық үстемдік еткен ел. Аллаh сіздерге жар болып, көңіліңіз жайланады деп сенемін”, - дейді.





Расулаллаһтың осы ұсыныс-әміріне мойынсұнған бес әйел, он еркектен құралған тұңғыш мұсылмандар тобы дінін, қасиетті сенімін сақтау ниетімен елін-жерін, туған- туыс, әке-шешесін тастап шалғай елге сапар шекті. Әрине, бәрі құпия түрде жүзеге асырылды… Қызыл теңіз жолымен Хабашстанға жетіп, ел билеушісі тарапынан жылы лебіз естіп пана тапқан алғашқы киелі көшке қосылғандар мыналар:

	Хазіреті Осман мен әйелі Рyққия, Зүбәйір ибн Аууам, Әбу Хузайфа ибн Утба мен әйелі Сәхла, Мус’аб ибн Умайр, Абдурахман ибн Ауф, Әбу Сәлама мен зайыбы Үммү Сәлама, Осман ибн Мазун (көш басшысы), Амир ибн Раби’а мен зайыбы Ләйла, Суһайл ибн Бәйда, Әбу Сәбра ибн Әбу Рухм және зайыбы Үммү Гүлсім.

	Хазіреті Осман қасына жары Хазіреті Руққияны алып, елден бұрын жолға жиналған-ды. Мұны естіген Хазіреті Мұхаммед (с.а.у.):

	“Лұт пайғамбардан соң әйелімен бірге Аллаh жолында ел-жұртын тастай көшкен екінші адам – Осман” – деген.

	Пайғамбарлар пайғамбарының Хабаш өлкесін таңдауының да өзіндік себептері бар-тын… Біріншіден, меккеліктер ол жердің жайын жақсы білетін. Бұрыннан сауда байланыстары мықты.

	Екіншіден, хабаш елінің билеушісі қара қылды қақ жарған әділдігімен аты шыққан жан. Өзін паналап барған, жазықсыз жапа шеккендерді кері қайтармайтыны анық…

	Тағы бір себеп, хабаштықтардың христиан дінін ұстанған, яғни Аллаһ Тағаладан түскен діннің өкілдері болуларына байланысты. Аллаh Тағаладан түскен дінге сенгендіктен, ештеңеге сенбейтін не ойдан шығарылған соқыр сенімдегі мүшріктерден өзгеше болуы заңды да…

	Иә, сөйтіп мұсылмандарды Хабашстан басшысы да, қарапайым халық та аса зор ілтипатпен қарсы алады. Жат жерде жақындық көріп, бірден орналасып сіңісіп кеткен





олар ғибадат-тағаттарын да емін-еркін орындап, тұрмыстарын түзейді. Бұл жайлы өздері де:

	“Біз бұл жерде қысым атаулыны ұмыттық. Тату-тәтті көршілік, наным-сенімімізге құрмет көрдік. Азарлап, жағымсыз сөз айтып, ауырсынған ешкім жоқ. Раббымызға ынта-ықыласымызбен ғибадат еттік” деген.

	Расында да көш мәселесінде Расулаллаһтың басқа жерді емес, Хабашстанды таңдауының өзі тылсымға толы. Мүшрік пұтқа табынушылардың бір мұсылманмен рухани тұрғыдан жақындасуы мүмкін емес. Ал, христиандар кітап иелері болғандықтан көп мәселеде мұсылмандармен ортақ көзқарасты, ортақ нанымды бөліседі. Хабашстан халқының алыс мекеннен хижрет еткен мұсылмандарды қошаметтеп, сыйлап қарсы алуы – осының бұлтартпас айғағы.

	Сондай-ақ хижрет арқылы Ислам діні шартарапқа жайыла бастады. Әлбетте, мұны сезген кәпірлер де мәселеге бейжайлық танытпасы анық. Жолдың қашықтығын, жердің шалғайлығын елең де қылмастан мүшріктер жырақ елде де олардың тынышын алуды жоспарлады.

	ХАЗІРЕТІ ХАМЗА МҰСЫЛМАНДАР ҚАТАРЫНДА

	Хазіреті Мұхаммедке (с.а.у.) елшілік міндеті берілгелі де алты жыл өткен… Мүшріктер бәз-баяғы тайталас текетіресін тоқтатпаған, өмір алға жылжи берген. Ислам, иман ақиқаты құлақтан-құлаққа жетіп мұсылмандар қатары толыса түскен… Пұтқа табынушылар жеңіліске ұшыраған сайын түнде ұйқыдан, күндіз күлкіден айырылған. Қулық-сұмдықтары нәтижесіз қалып өңдері қуарып, үмітсіздіктен қалжыраған…

	Батырлығымен Мекке өңірінде аты шыққан Хазіреті Хамзаның иманға келуі мүшріктерді қажыта түскен.





Пайғамбардың әкесінің інісі, әрі емшектес бауыры Хазіреті Хамза әділетсіздікке жаны төзбейтін, адалдықтың жақтаушысы еді… Құрайыш оны батырлығы, батылдығы үшін дәріптейтін.

	Құдайдың құдіретінің шексіздігі сол, кімнің қалай иманға келері бір Аллаhқа ғана аян. Хазіреті Хамзаның мұсылмандықты мойындауы да кенеттен болды.

	Бір күні ол ең сүйікті ісінен – аңнан қайтып келе жатады. Қаланың кіре берісінде алдынан Абдуллаһ ибн Жуданың күңі ұшырасып: “Ей, Умараның әкесі Хамза! Қуанып келеді екенсің көтеріңкі көңіліңді бұзғым-ақ келмей тұрғаны. Бірақ көргенімді айтпасам да жаным жай таппас. Ана жерде бауырың Мұхаммедке Әбу Жәһил мен жолдастарының айтпағаны қалмады, сөзбен түйреп жібере салса бір сәрі ғой, жұдырықтап та жіберді. Мұхаммед (с.а.у.) үнсіз қала берді”, - деді.

	Хазіреті Хамзаның қабағы түйіліп кетті: “Осы айтқандарыңды өз көзіңмен көрдің бе, әлде пәленшеден- түгеншеден естігендерің бе?” деп сұрады.

	“Өзім көрдім, әрине” деген жауаптан соң Хазіреті Хамза ашуға булығып Қағбаға қарай беттейді.

	Әбу Жәһилдің бір топ достарымен бірге әңгіме- дүкенінің үстінен түскен ол бір ауыз сөзге келместен, Әбу Жәһилді көздеп, садағын тартып кеп қалады. Басы жарылып қанға бөккен Әбу Жәһилдің жағасына жармасып: “Сен неңе сеніп қоқаңдап жүрсің? Менің бауырымды балағаттап, боқтаған сен ғой. Айт, тез жаныңның барында. Мына мен де соның дініндемін, ал әйтпесе. Мықты болсаң енді маған көрсет күшіңді” - деп жұлқылады.

	Әбу Жәһил қорықса да өзін қорғаштап: “Өзі ғой, бізді ақымақ санап, пұттарға тіл тигізген. Аталар дінін сатып, қайдағы жоқты шығарып, елді арбап жүрген соң”… - деді.

	Хазіреті Хамза тістенген күйі: “Ақылсыз демей, не десін. Аллаhтан басқа бар нәрсені Тәңір санайсыңдар.





Мына мен де Аллаhтан өзге Жаратушының жоқтығына, Мұхаммед те оның елшісі екендігіне куәмін”, - деп айтып салды.

	Мүшріктер Хазіреті Хамзаға қарсы шығуға батылы жетпей, дымдарын ішіне бүкті. Әбу Жәһил ғана: “Мұхаммедті (с.а.у.) балағаттағаным рас. Осы соққыны өзім тілеп алдым” - деп кінәсін мойындады мырыңдап.





Шайтанның уәсуәсасы30


	Өзі де ойламған жерден иман айтып, Исламға аяқ астынан кірген Хазіреті Хамза үйіне келген соң болған жайды көз алдынан өткеріп, аң-таң. Шүбәлі ой санасын иектеп, шайтанның уәсуәсасына бой алдырды:

	“Сен ғой құрайыштың аузын айға білеген мықтысы едің. Дінінен шыққан Мұхаммедті (с.а.у.) жақтап, сонша өзеурегенің не қылғаның? Осының дұрыс па енді?”

	Күмәнді пікірден арыла алмаған Хазіреті Хамза лезде Қағбаның жанына қалай жетіп барғанын өзі де аңдамай қалады. Көкке қол жайып дұға жасай бастайды:

	“Ей, баршаны өзіне телмірткен Құдірет! Егер ұстанған бағытым дұрыс болса жүрегіммен сезінуді жазғайсың. Миымды шырмауықтай шырмаған шайтанның түртпегі болса, одан жылдам құтқарғайсың” – деді ол жалбарынып.

	Ертеңіне таңертең ардақты Пайғамбарымызға барып басынан кешкендерін тәптіштеп айтып береді. Хазіреті Мұхаммед (с.а.у.) Исламның әсемдігін айтып, насихаттайды.

	Шын ықыласпен баяндалған насихатқа ден қойған Хазіреті Хамза:

	“Сенің турашылдығыңа тәнті болдым, дініңнің хақтығын тіліңнің тәттілігімен үйлестіре білдің. Айт, айта



	30 Шүбә, күдік. Шайтанның азғыруы.





түс, бауырым, өсиетің тамыр-тамырымды қуалап, қайта тірілгендей әсер алдым” - деді.

	Хамза сынды көпшілік қадірлейтін тұлғаның мұсылмандыққа бас июі Хазіреті Мұхаммед пен мұсылмандарға қуаныш сыйласа, мүшріктердің қаупін арттыра түсті… Қаныпезерлер жаңа мұсылман Хамзадан именіп, Расулаллаhқа бұрынғыдай қиянат жасай алмайтын болады.

	Иман нұры шартарапқа жарық шашып, саналар сәулеленіп, Құран дәрістері көбейіп, мүшріктер шындап шошына бастады.

	Хазіреті Хамзаның да кездейсоқ оқиғаның әсерімен мұсылмандар жағына өтіп кетуі пұтты дәріптеушілерді жынынан айрылған бақсыдай есеңгіретіп кетті… Көздерін шел басқан, кеуделерін шер басқан мүшріктер бейшаралықтарын мойындағысы келмей, қасарысып маңғаз көрінуге тырысты. Мұсылмандарды аяқтан шалудың иыр-шиыр жолдарын қарастырып, жаңа жобаларымен бастарын қатырды.

	Бір күні құрайыш мүшріктерінің басшысы Утба ибн Раби’а сөз тыңдайтындарын жинап алып:

	“Ей, құрайыштар! Мұхаммедпен (с.а.у.) оңаша кездесіп, сөйлессем қалай болар екен?! Ұсыныстарымды да ашық айтармын. Бәлкім ол қабыл етер. Оның да кейбір тілектерін орындасақ, ойланып, уағызынан баз кешер.”- деп пікір айтты.

	Шаралары таусылған құрайыш кеңесі мұны да сынап көруге бел байлады.

	Көппен ақылдасқан Утба Қағбада Харам мешітінде отырған Хазіреті Мұхаммедтің (с.а.у.) жанына барып сөзін былайша сабақтады:

	“Ей, бауырым Мұхаммед (с.а.у.)! Сен біздің арамызда тектілігіңмен ерекшеленесің. Оған таласымыз жоқ. Мәртебең биік, мерейің үстем екендігіне де ешкім шәк





келтірмейді. Бірақ, солай бола тұра қауымыңның басына бәлелі іс таптың. Істеген ісіңмен сүттей ұйып отырған бірлігімізді бұзып, ақылсыз деп шығардың. Халқыңның ғасырлардан жалғасын тауып келе жатқан Тәңірісін, нанымын жоққа шығардың. Ата-бабаларыңды күпірлік батпағында деп айыптадың.

	Сөзіме құлақ асар болсаң, жанашыр ниетпен айтарым бар. Ұсыныстарымды жақсылап тыңда, бәлкім, көңіліңе жағатыны болар.”

	Сүйікті Пайғамбарымыз:

	“Құлағым сенде, айта бер, ей, Уәлидтің әкесі!” - деді. Утба сол рұқсатты күтіп тұрған, тізе жөнелді:

	“Егер сенің мақсатың баю болса, бәріміз жабылып дүние-мүлкімізден үлес айырып берейік, ең дәулеттіміз сен-ақ бол.

	Ал, егер сый-сияпат іздеп жүрген болсаң сені басшы тағайындайық.

	Неге ұшырағаныңды түсінбей жүрген болсаң шошынған шығарсың бойыңды үрей жайлаған шығар. Тәуіпке көрсетіп емдетейік. Жын-шайтанның уысына беріп қарап отыра алмаспыз, шығынды көп болып өзіміз көтерейік” деп сөзін аяқтады.

	Хазіреті Мұхаммед (с.а.у.):

	“Тағы айтарың бар ма?” деп сұрады. “Жоқ”-деді Утба.

	“Олай болса, енді сен мені тыңда”-деп Расулаллаh Фуссилат сүресін (1-36-аяттарын) барынша мақамдап оқи жөнелді:





“Ха Мим…


	Бұл Құран рахман, рахим (Аллаh) тарапынан түсірілген.

	Түсінетін адам үшін аяттары анықталып, түсіндірілген арабша бір кітап.





Жәннат жайын баяндап сүйінші хабар береді, әрі жәһаннам азабымен қорқытады… Бірақ олардың (Мекке кәпірлерінің) көбісі (Құранға) сенбей, бас тартты. Олар ендігі жерде хаққа құлақ та салмайды…”

	Сүрені сәжде аятына дейін оқып, сәждеге жығылған соң пайғамбарымыз Утбаға қарап:

	“Оқығандарымды мұқият тыңдаған болсаң, арғы жағын ішің білсін” - деді.

	Құранның әуезділігі, мағынасының тереңдігі Утбаға төбесінен жай түскендей әсер етіп, жүзі нұрланып сала берді. Расулаллаhтың қасынан шығып, Қағбаға қарай аяңдағанда оны тағатсыздана тосып тұрғандар өңіндегі өзгерісті сезбей қалмады.

	“Анаған қараңдар, бір түрлі жүзіне нұр толып, құлпырып кетіпті” - деп шуласты. Іштері бір “бәленің” болғанын сезсе де “жамандыққа” жоруға асықпай өзінің келуін күтті.

	Утба жолдастарына жақын келіп:

	“Уа, жарандар, мен өмірімде естімеген керемет бір кәламға куә болдым. Мені тыңдасаңдар, Мұхаммедті (с.а.у.) қудалауды доғарыңдар.

	Оның оқығандары өлең де емес, сәуегейдің сөзіне де, сиқыршының арбауына да ұқсамайды. Мүлде бөтен, ғаламат әуен.

	Ант ішіп айтамын, оның айтқандары тылсымға толы, аңдамай амалдап қателікке ұрынып жүрмейік. Бізден басқа да арабтар бар ғой, солар-ақ із кессін. Егер ол арабтардан басым түссе, оның жеңісі – сіз бен біздің жеңісіміз болады емес пе?! Соның арқасында бағымыз ашылып, құрметке бөленуіміз де ғажап емес” - деді.

	Утбаның жаңалығы құрайыштарға ұнаған жоқ.

	“Сен де дуаланып, сиқырға елтіп қалыпсың ғой, сенгеніміз – сен болсаң…”- деп қолдарын бір-ақ сілтеді.

	Утба да сөзін тыңдата алмағаннан кейін:





“Ендеше өздерің біліңдер, менен жауапкершілік кетті”- дейді.

	Мүшріктер жығылған үстіне жұдырық жеп, Исламның ғаламдық ақиқаты алдында дәрмендері түгесілді. Ойластырған қулықтары айналып маңдайларына таяқ боп тиді.

	Өйткені Аллаh Тағаланың:

	“Мен кәпірлер мен мүшріктер қаламаса да нұрымды тәмамдаймын” деген анты бар-ды…

	МҮШРІКТЕР ҰСЫНЫСЫ

	Меккелік мүшріктер дүние-дәулеттің де, атақ- мансаптың да, азап пен қорлықтың да Мұхаммедті (с.а.у.) алған бетінен тайдыра алмасын түсінген-ді.

	Түсінген де енді Оған басқаша ұсыныстар айтуға көшкен. Бір күні олар тағы да пайғамбарымызға келіп:

	“Сен Жаратқаныңнан мынаны тіле, егер Сафа төбесін алтынға айналдырар болса, онда біз саған иланып, иман келтірейік” - дейді.

	Бұл – адам қолынан келмесі айдан анық, тек жоғары құдірет иесінің жаратуымен ғана болатын іс. Мүшріктер осындай адам қиялында ғана болатын шаруаларды талап етіп, Мұхаммедтің (с.а.у.) қиналғанын көрсе, өздері рахатқа бөленердей сезінетін. Сөйтіп өздерін жұбататын. Олардың армандары – қалайда ұлы тұлғаны мұқату, кекету, өзгелердің басын шырмап, соңдарынан ерту.

	Әрдайым Аллаhтың Расулы олардың тілектерінің орынсыз екендігін, ондай іске Аллаhтың ғана құдіреті жететіндігін түсіндіруге тырысатын. Мүшріктер бұл жолы да пайғамбар бас тартады деп ойлаған. Бірақ Мұхаммед

	(с.а.у.):

	“Егер Сафа алтынға толса, шынымен мұсылмандықты қабылдайсыңдар ма?” деді.

	Бәрі бір ауыздан келіскен сыңай танытты.





Олардың жауабынан соң пайғамбарлар сардары көкке қол жайып, қайырымды Жаратқанына жалбарына бастады. Дүние сұлтанының дұғасы жауапсыз қалмасы белгілі. Сол заматта-ақ Жебірейіл періште келіп:

	“Аллаh Тағала саған сәлем жолдады, қаласаң Сафа төбесін алтынмен аптайын, бірақ мұнан соң олардың арасынан иман етпегендер шықса, оларды адам айтқысыз азапқа душар етемін.

	Не болмаса бұл тілектерін орындамай, тәубеге келгенше күтейін деп айтты” деді.

	Он сегіз мың ғаламның берекеті боп жаратылған пайғамбарға таңдау еркі берілді. Соған қарамастан ол өзіне соншалық зұлымдық жасаған қауымына жаны ашып:

	“Ей, Құдіреті күшті жасаған ием, олардың бұл жолғы тілектерін орындама, ақыретке дейін оларға тәубе мен рақымшылық жолын ашық қылғайсың”- деп жалынды.

	Пайғамбарлар сәруары бүкіл әлемге рақымдылық үшін жаралған-ды. Жүрегі мейірімге толы, жүзінен нұр төгілетін. Шалқайғанға еңкейіп, жылатқанды күлдіріп, залымға қайырымдылық жасаудан танбайтын. Кектену, өштесу деген оған мүлде жат болатын. Осыншалықты кең пейілі, асқан сабыры, кешірімшілдігі арқасында жүректерді жаулап, қалың көпшілікті соңынан ерткен.

	Кәпірлердің тұзағы күн сайын түрленді.

	Бір күні тағы да мүшрік ақсақалдары жиналып, Аллаһ Елшісіне:

	“Сені қалаған әйеліңе үйлендірейік, байлыққа қарық қылып, ауқаттылардың алды қылайық. Тәңірімізді түкке алғысыз етуіңді тыйсаң болды”- деп қоқан-лоққы көрсетті, болмаған соң жалынып та көрді. Мұнан түк шықпасын сезген соң олар:

	“Ұсынысымызға құлақ сал, саған да, бізге де қайырлы амал қарастырдық”- деді.

	Расулаллаh:





“Қайырлы дегендерің не?”- деп сұрады. Құрайыш мүшріктері:

	“Сен біздің тәңірлерімізге – Лат пен Уззаға бір жыл табын, сосын біз сенің жаратқаныңа бір жыл құлшылық қылайық”- деді.

	Әрине, бұл да кәпірлердің кезекті тұзағы еді. Осы ойындарымен Пайғамбарымызды алдап түсірмек болған- тын. Өкінішке орай жүз ойланып, мың толғанып тапқан айлалары да жүзеге аспай қалды.

	Осы оқиғаға байланысты Аллаһ Тағала тарапынан “Кафирун” сүресі түсірілді. Онда былай делінген:

	“(Ей, Расулым!) Сен оларға былай де: Ей, кәпірлер!

	Мен сендердің табынатын тәңірлеріңе, пұттарыңа ғибадат етпеймін.

	Менің (Аллаhыма) сендер де ғибадат жасағалы тұрған жоқсыңдар.

	Мен ешқашан сендердің табынғандарыңа табынған емеспін.

	Сендер де ешқашан мен ғибадат қылатын (Аллаhқа) құлшылық жасамадыңдар.

	Өз діндерің – өздеріңе, менің дінім – маған.”

	Пайғамбар осы сүрені түскен бетінде мүшріктерге дауыстап оқыды. Кәпірлер бұл жолы да жеңіліс тапқандарын мойындап, кері қайтуға мәжбүр болды.

	Мекке мүшріктерінің жатса-тұрса ойлайтындары – Расулаллаhтың насихаттарына сызат түсіру болатын. Осы мақсатпен олар яһуди ғалымдарымен кеңескенді жөн көрді.

	Мұхаммед (с.а.у.) жайлы толығырақ мәлімет алу үшін Мәдинаға сапар шеккен мүшрік өкілдері яһуди оқымыстыларымен кездесіп, сүйікті Пайғамбарымыздың (с.а.у.) айтқандарын, істегендерін баяндады. Әңгімелерін түйіндей келе:





“Сіздер Тәураттың қожайыны саналасыздар. Білімділіктеріңізге ешкім шәк келтірмейді. Осы адам туралы дұрыс мәліметті бір білсе, сіздер біледі деген оймен келдік”- деп ұсыныстарын жеткізді.

	Яһуди оқымыстылары кәпірлердің талабын былайша қанағаттандырды:

	“Одан:

	Өткен замандағы жас жігіттердің қайран қалдырарлық ісі не еді?

	Жер жүзін шығыстан батысқа дейін бағындырған тұлғаның хикаясын білесің бе?

	Рухтың сырын түсіндіре аласың ба?”- деп сұраңдар. Егер бұл сұрақтарға жауап бере алса, ол шын мәнінде Аллаhтың пайғамбары. Уағызына құлақ қойып, мойынсұныңдар. Ал егер жауап бере алмай күмілжісе, өтірікшінің нағыз өзі болғаны. Ұрсаңдар да, соқсаңдар да ерік өздеріңде”.

	Мүшрік өкілдері Меккеге қайтып келіп жағдайды қауымдастарына бастан аяқ баяндады.

	Мүшріктер үлкен үмітпен пайғамбарымызға барып, яһудилердің айтқан үш сауалын сұрады.

	Мұхаммед (с.а.у.) сұрақтарға жауап беру үшін ойлануға бір күн мұрша берулерін сұрады.

	“Жауаптарды ертең айтайын”- дей тұрып иншаллаh (Аллаh қаласа) деуді есінен шығарды. Сол себепті бірнеше күн бойы Аллаhтан уахи түспей, Расулаллаһ іштей қиналысқа душар болды. Мүшріктердің :

	“Мұхаммед (с.а.у.) бізден бір күн сұрап, бірнеше күн бойы үнсіз қалды” деген алыпқашпа әңгімелерін естіген сайын жан азабы арта түсті…

	Арадан бірнеше күн өткенде мүшріктердің сауалдарына жауап ретінде аян келе бастады.





“(Ей, Расулым!) (Ұзақ уақыт үңгірде ұйықтап жатқан) Кәһф пен Рақим иелерінің таң қаларлық





істері біздің (жаратылыстағы Аллаһтың құдіреттілігін білдіретін басқа) дәлелдерімізден де таңқаларлық деп ойладың ба? Сол кезде ол жас жігіттер үңгірді паналап былай деді:

	”Ей, Раббымыз! Бізге өзің тарапынан рақымыңды төгіп, ісімізге туралық нәсіп ет.” Осы аяттар арқылы мүшріктердің бірінші сұрағына жауап берілді. Ол жігіттердің Кәһф асхабы деп аталғаны, олардың таң қаларлық істері “Кәһф” сүресінде егжей-тегжейлі баяндалды.

	Мүшріктердің екінші сұрақтарына төмендегі аяттар жауап береді:





“(Ей, Расулым! мүшріктер сені сынау үшін) Зұлқарнайын жайлы сұрады. Сен оларға “Сендерге ол жайлы түсіндіремін” де» ( Кәһф сүресі 83-аят).


	Сүренің мұнан кейінгі аяттарында Аллаһ Тағала Зұлқарнайынды керемет күш иесі етіп жаратқандығы, оған мол ырзық бергендігі, оның батысқа қарай сапар шегіп, жолшыбай кездескен қауымды жақсылыққа үндегені, кейіннен шығысқа бет алып, мұнда да кездескендерін қайырлы істерге бастағандығы туралы айтылады. (Кәһф сүресі 84-98 – аяттар).

	Мүшріктердің үшінші сауалына жауап ретінде “Исра” сүресінің 85-ші аяты түсті. Онда былай делінген:





“(Ей, Расулым), сенен рух туралы сұрады. Оларға былай де:


	”Рухтың ақиқаты – Раббыма ғана аян. Сендерге ілімнің аз бөлігі ғана білдірілген.”

	Мүшріктер сұраған сұрақтарының бәріне толық қанағаттанарлық жауап алды…

	Солай бола тұра Хазіреті Мұхаммедке қарсы шығып, оның жауаптарына іштей таңданғанымен сырттай білдірмегенсіп қырсыға түсті.





Олардың ақиқатқа көздерін жұмуы Құран мен иман жолының кеңеюіне кедергі бола алмады…

	Аллаһ Тағала Хазіреті Мұхаммедке (с.а.у.) “Кәһф” сүресі-нің 23-24 – ші аяттарында былайша ескерту жасады: “Қандай іс болса да “иншаллаһ” деместен,” “мен





мұны ертең жасаймын” деме.


	Әлдеқалай есіңнен шығып кетсе де, Раббыңды еске ал және “Раббым мені туралық жағынан мұнан да дұрысына жеткізер деп үміттенемін” деп айт.

	Пайғамбарлар пайғамбары осы ескертуден соң ешқашан “иншаллаhсыз” әрекет етпеген.

	ХAЗІPETІ ОМАР – ҚЫРҚЫНШЫ МҰСЫЛМАН

	Хазіреті Мұхаммедтің пайғамбарлығының алтыншы жылы…

	Біздің эрамыздың 616 жылы.

	Ерлігімен елге мәлім болған Хамза батырдың мұсылмандықты қабылдауы, артынша бір топ мұсылманның Хабашстанға көшуі құрайыш мүшріктеріне үлкен соққы болды. Күн сайын үрейлері ұшып, ертеңгі күндерін ойлап, қобалжыды.

	Бәрінің ойы біреу-ақ болатын – Әбу Тәліптің асыранды ұлы Мұхаммедтің көзін құртпай тірліктің мәні жоқ.

	Осы мәселені талқылау үшін қара пиғылды құрайыштар жиналып, ұзақ тартысты. Ақыры ақылдаса келе, Әбу Жәһилдің ұсынысы қабылданды, яғни Мұхаммедті өлтіруге сөз байласты.

	Шешім қабылданды, ал енді оны жүзеге асыруды кім мойнына алмақ? Мұхаммедтің (с.а.у.) қорғаушылары – хашим руының жігіттері де қарап қалмас, соңы қан дауына ұласып кетуі де ғажап емес.

	Мүшріктердің үлкендер жағы өзара даурығысып отырғанда олардың сөзін бөлген тағы да Әбу Жәһилдің даусы болды:





“Мұхаммедті өлтірген адамға мен жүз қызыл және қара түйе, мынанша алтын, мынанша күміс, т.с.с. беремін”,

	- деді ынталандыру мақсатымен.

	Жастар жағы бір сәт үнсіз қалды. Мұндай маңызды іске батылы барып, көп ішінен суырылып шығу оңай емес, әлбетте. Аз-кем үнсіздіктен соң “Мен дайынмын!” деп біреу саңқ етті. Жұрт дауыс шыққан жаққа жалт қарады.

	Мұны айтқан ұзын бойлы, еңгезердей ірі денелі, анау- мынауға дес бермейтін күштінің нақ өзі – Хаттаб ұлы Омар еді…

	Омардың талай қаһармандығына куә болған жерлестері қомпаңдап, қуанып қалды:

	“Ә, бәсе, жігіт болсаң, Омардай бол. Дұрыс, дұрыс сен лайықсың осыған. Бүйтпесе Омар бола ма?”- десті.

	Омардың ойы - әңгімені ұзата бермей тікелей Мұхаммедті табу, сөйтіп шешімді орындау.

	Ол айналасындағыларды қабағының астымен қанталаған көздерімен қатал шолып шықты да, Қағбаға бет түзеді. Қалыптасқан үрдіс бойынша қара тасты бір айналып тауап еткен соң Сафа төбесін бетке алып, Дарул- Әркам қайдасың деп жүріп кетті.

	Сыртынан көрген адам оның жүрісінен-ақ маңызды шаруаға асыққанын аңдар еді. Осылайша нық басып келе жатып, жолай туысы Ну’айм ибн Абдуллаһты кездестірді. Ну’айм мұсылмандықты қабылдаған, бірақ онысын жұрттан жасыратын.

	“Жол болсын, бауырым, қабағың қату, жүзің түтігіп кетіпті. Сонша қайда асығып барасың?”- деп сұрады Ну’айм.

	Омар ашықтан-ашық:

	“Әлгі құрайыштың арасына іріткі салып, дінінен безген бейбақтың көзін жоймақшымын”- деді.

	Омардың сөзінен сескеніп, өн бойы тітіркеніп кеткен Ну’айм:





“Уаллаһи-билләһи, қиын істі ойға алыпсың. Мұхаммедтің асхабы31 оның қасынан бір елі шықпайды. Оңайлықпен сені жолата қоймас. Ал өлтірдің делік. Сені жайыңа қоя берер деймісің? Қалған өміріңе қауіп төнеді емес пе? Қолыңды былғап қайтесің?”- деді. Ну’аймның айтқандарына ашу шақырған Омар:

	“Сен де соларға болысып кеткеннен саумысың? Не мәймөңкелеп тұрсың?”- деді.

	“Ей, Омар, сен мені қайтесің, мықты болсаң, өз жақындарыңды тыйып-жиып алсаңшы. Күйеу балаң, әрі немере інің Саид ибн Зәйд пен қарындасың мұсылмандықты қабылдап, Мұхаммедтің дініне кірді. Алдымен соларды жөнге салып алмайсың ба?”- деген күтпеген жауапты естіген Омар, сенерін де сенбесін де білмей тұрып қалды…

	Сонан соң “Жұрт не демейді” деген кісіше қолын сілтеп кете барды. Бірақ әлгінде ғана естігендері құлағының түбінен жаңғырып, ішін кемірген күдікті жеңе алмаған күйі Омар оқыс бұрылып, қарындасы Фатиманың үйіне келеді.

	Ол келген кезде иман жолында жанкештілік танытып жүрген майталман сахаба Хаббаб ибн Әрат Хазіреті Саид ибн Зәйдтің үйінде жуырда ғана түскен “Та-ха” сүресін оқып, мәнісін түсіндіріп отырған.

	Омар үйдің жанына келгенде іштегі дауысты естіп, құлақ түрді. Ештеңе ұқпаған соң, есікті тарсылдата бастады. Ешкім аша қоймаған соң барынша күш салып, иығымен есікті итере-митере кіріп барды. Көзі қанталап, ашуға булыққан оны көргенде күйеу баласы мен қарындасы үрпиісіп орындарынан тұрды.





	31 Сахабалары, Хазіреті Мұхаммедті көрген, оған иман еткендер.





Үй иесі Фатима есік тарсылдағанда-ақ келген кісінің бауыры Омар екенін сезген-ді. Апыл-ғұпыл оқып отырған Құран парақтарын жасырып үлгерген. Хаббаб та бір бұрышқа тығылып қалған…

	Омар қалшылдаған күйі:

	“Не оқып отыр едіңдер, ә?”- деп айқайлады. Күйеу баласы:

	“Ештеңе де оқыған жоқпыз, жай әңгімелесіп отырғанбыз”- дегенде Омар мүлдем қаны қайнап, бейкүнә Саидтің жағасына жармасты.

	“Ә-ә, естігенім рас болды ғой, сендер де Мұхаммед- тің (с.а.у.) дініне мойынсұндыңдар, солай ма?”- деп күйеу баласын жерге жалпасынан түсірді. Фатима жолдасына араша түсейін деп ұмтылғанда мұрттай ұшты. Нанымын жасырудың еш мәні қалмағанын ұққан Хазіреті Фатима атып тұрып:

	“Не істесең де өз еркің, ей Омар! Біз ерлі-зайыпты екеуміз мұсылманбыз. Аллаhқа, оның Расулына иман еттік”- деп айқайлады. Іле-шала куәлік кәлимасын айтып, айтқандарын айғақтай түсті.

	Оқиға аңдай білгенге ғибратқа толы. “Раббым – Аллаh” дегені үшін туған қарындасына қол көтеру неткен сұмдық? Таяқ жеп, аузы-мұрны дала- дала болғанына қарамастан “Аллаh бір, Мұхаммед оның елшісі” деп, дініне беріктігін айғақтау кез-келгеннің қолынан келер ме еді?!

	Қарындасына қарап тұрып Омардың жаны ашып кетті. Өзінен-өзі жүрегі жылып, мейірімділігі оянды.Тізесінен дәрмен кетіп, тұрған жерінде отыра кетті. Біраздан соң өз- өзіне келіп:

	“Әкеліңдерші, Мұхаммедке (с.а.у.) түскен ғажайыпты мен де көрейін…” деді.

	Хазіреті Фатима алғашқыда сасып қалды, бауыры Құранды жыртып, немесе таптап тастаса ше?





Мұны аңдаған Омар: “Қорықпа, әкел, ештеңе істемеймін”- деді.

	Құран жазылған қағазды тек іші-сырты таза адамдар ғана ұстауға тиіс. Ал Омардың мүшрік екені әмбеге аян. Сондықтан ол таза саналмас еді.

	Хазіреті Фатима ағасына:

	“Сен Аллаhқа ортақ қосқандардансың. Құранды тек таза адамдар ғана ұстай алады. Ең болмаса бой дәретін алсаң”- деді.

	Омар қарындасының дегенін орындады. Жуынып келген соң Хазіреті Фатима Құран беттерін асқан мұқияттылықпен алып, Омарға ұстатты.

	Хазіреті Омар есін білгелі хатшы болатын, оқу- жазудан хабары мол, сауатты адам еді. Қолындағы қағазды мүдірместен оқи бастады:





“Та-ха. (Ей, Расулым!) Біз саған Құранды азап көріп, бақытсыз болсын деп түсірген жоқпыз. Құранды жер мен көкті Жаратқан тарапынан тек Аллаhтан қорқатындарға үгіт ретінде біртіндеп-біртіндеп түсірдік” (Та-ха сүресі, 1-4 аяттар)


	Омар оқып отырып терең ойға шомды. Құдды басқа бір бейтаныс әлемге енгендей күй кешті. Құранның әдеби әуені мен мәңгілік әуезі оны баурап алған-ды. Бір сағат бұрын қылышын жалаңдатып, Мұхаммедті (с.а.у.) өлтіруге асыққан ол емес сияқты. Жүрегіндегі кек, жүзіндегі өкпе біржола жойылып, қанталаған көздері нұрға толып, жайнап сала берді. Жүзі күлімсіреп, жаны рахат тапты.

	“Еш күмәнсіз мен – шынайы Аллаhпын, менен басқа тәңір жоқ. Сондықтан маған ғибадат ет, мені еске алу үшін намаз оқы” (Та-ха сүресі 14-аят) деген аятты оқығанда ол орнынан тұрып кетті.

	“Неткен тамаша сөздер, не деген үйлесімділік! Бұдан артық, бұдан әсем әуен болуы мүмкін емес!” - деп, бір тұрып, бір отырды.





Омардың бұл лебізі жүрегінің иманға қауышуының ишарасы еді.

	Хазіреті Омардың айтқандарын естіп отырған Құран үйретуші ұстаз Хазіреті Хаббаб ибн Әрат жасырынған жерінен шығып:

	“Сүйінші, сүйінші! Ей, Омар, Расулаллаһтың сен үшін жасаған батасы орындалсын деп тілеймін.

	Кеше түнде пайғамбарымыз:

	“Ей, Құдіреті күшті Аллаh Тағалам! Исламиятқа Әбу Жәһил арқылы немесе Омар ибн Хаттаб арқылы қуат бер”- деген еді”, - деді.

	Омар ибн Хаттаб және әйгілі Әбу Жәһил… Біреуі – екі жиһан сұлтаны – Расул Әкрамды өлтіруге ұсыныс айтушы, екіншісі – сол ұсынысты іске асыруға келісім беруші.

	Омардың ойы түгелдей аяқ астынан өзгеріп шыға келді. Ол тезірек Расулаллаhпен жүздесіп, кәлимаға тілін келтіріп мәңгілік нұрға қауышуға асықты.

	Хазіреті Мұхаммедтің (с.а.у.) Сафаның баурайындағы Дарул-Әркамда екенін білетін ол, Хаббабты қасына алып, соған қарай бет түзеді.

	Дарул-Әркамның күзетшісі алыстан Омардың қаруын сайлап келе жатқанын хабарлайды. Іштегілердің бәрі жағымсыз жаңалықты естіп, қобалжи бастағанда Хазіреті Хамза тұрып:

	“Келсін, қорқатын ештеңе де жоқ. Егер қайырлы мақсатпен келсе, қонақ етіп сыйлап күтерміз. Егер пиғылы теріс болса, өз қылышымен өзін өлтірерміз”- деді нық сеніммен.

	Пайғамбарлар сардарының жүзі нұрланып, күлімсіреді. Өйткені оған Омардың тура жолды таңдағаны сездірілгентін.

	“Келсін, келсін. Қобалжымай-ақ қойыңдар. Егер Аллаh тілесе, оны да дұрыс жолға салар”- деді байыппен.





Есік ашылып, Омар ішке кірді. Сақадай сай қаруланған. Өңі бал-бұл жанып, айналасындағыларға сүйіспеншілікпен көз тастады. Расулаллаһпен көздері түйіскенде Хазіреті Мұхаммедтің рухани қуатынан есеңгіреп қала жаздады. Сол сәтте бар дүниені ұмытып, тәтті сезімге бөленді.

	Мүлгіген тыныштықты Аллаh Расулының сөздері бөлді:

	“Хош келдің, ей, Хаттаб ұлы Омар”- деді…

	Сонан соң Омардың қылышының ұшынан ұстап тұрып: “Аллаhым! Мынау – Хаттаб ұлы Омар. Ислам дініне Омар арқылы қуат бер”- деп, дұға жасады.

	Хазіреті Омар руханиат әлемінде қанаттанып:

	“Мен Аллаhқа, оның Расулына иланып, иманымды жария етуге келдім” - деп, куәлік сөзін айтты.

	Ұлы Нәби мен оның асхабының қуанышында шек жоқ. Бәрі бір ауыздан “Аллаhу Акбар! Аллаhу Акбар!” деп тәкбір айтып, бүкіл Меккені дүр сілкіндіреді.

	Хазіреті Омар осылайша мұсылман болды, қырқыншы мұсылман. Ендігі жерде батылдығын, күш-қуатын азғындық үшін емес, Ислам дінін әспеттеу үшін қолданатын болады. Құрайыш мүшріктерінің келісімімен екі дүние сұлтанының жанын алуға асыққан Омар бірнеше сағаттың ішінде иман ләззатына елтіп, пәруана сынды Хазіреті Мұхаммедке байланып, оның дініне қалай ұмтылғанын өзі де байқамады. Ерлігіне иман мен күш қосқан Хазіреті Омар мұнан былай Аллаh жолында, Расулаллаhтың діні үшін басын бәйгеге тігуге әзір еді. Мұхаммедтен (с.а.у.) дәріс алып, бойына рухани асыл қасиеттерді дарытқан Хазіреті Омар дүние тарихында қара қылды қақ жарған әділеттілігімен дәріптеліп, “Әділ Омар” аталмақшы.





Қағбаға қарай сап түзеу


	Батылдықтың бастауы – иман. Осы қасиетті қайнардан нәр алған Хазіреті Омар дін жолында дамыл таппайды. Бір күні Пайғамбарымыздан :

	“Уа, Расулаллаһ біз өлсек те, қалсақ та хақ жолында емеспіз бе?”- деп сұрады.

	Пайғамбарлар пайғамбары:

	Иә, дәл солай, сендер өле-өлгенше, онан кейін де хақ дін жолындасыңдар. Аллаhтың атымен ант етемін” - деп жауап берді.

	“Олай болса, бұл тұрысымыз не тұрыс? Қашанғы жасырынамыз? Саған хақ дінді жіберген Аллаhқа серт беремін, қорықпастан, тартынбастан бар күшімді мүшріктерге Исламды түсіндіруге жұмсаймын” - деді Омар.

	Осы әңгімеден соң Аллаһ Елшісі – алда, оң жағында – Хазіреті Омар, сол жағында – Хазіреті Хамза, қалған сахабалар соңдарынан сап түзеп, Қағбаға қарай бет алды… Нық қадамдап Харам мешітіне келіп кірді…

	Хазіреті Расулаллаhтың өлтірілгені жайында “қуанышты” хабарды естиміз деп, құлақ түріп, алаңдап отырған мүшріктер мына көрініске түсінбей, дағдарып қалды. Қорыққандарынан біресе Хазіреті Омарға, біресе Хазіреті Хамзаға жалтақтай берді. Араларынан біреуі батылданып:

	“Ей, Омар, не тындырып келдің?” – деп сұрады. Хазіреті Омар:

	“Лә иләһа иллаллаh, Мұхаммедур-расулаллаhты” айта келдім. Отырған орындарыңнан қимылдаушы болмаңдар, әйтпесе бастарың кетеді”- деп қойып қалды.

	Мүшріктердің ауыздарына құм құйылғандай дымдары шықпады. Ардақты Пайғамбарымыз емін-еркін Қағбаны тауап етіп, намаз оқыды. Өзге мұсылмандар да сол жерде ашықтан-ашық намаздарын оқыды.





Хазіреті Омардың айтуынша сол заматта Аллаh Расулы хақ пен нахақтың32 ара жігін ашқаны үшін Омарды “Фаруқ”, яғни дұрыс пен бұрысты айырушы деп атай бастаған.

	Хазіреті Хамза мен Хазіреті Омардың бірінен соң бірі мұсылмандықты қабылдап, Исламды ашық жария етуі мүшріктерге күтпеген соққы болса, мұсылмандарға ерекше қуаныш сыйлады. Мұсылмандар осы кезден бастап еркін ғибадат жасауға қол жеткізді.

	Әсіресе Хазіреті Омардың муминдер қатарына қосылуы Ислам тарихындағы ең маңызды оқиғалардың бірінен саналады. Бұл мәселені Абдуллаһ ибн Мәс’ут есімді сахаба былайша түсіндіреді:

	“Омардың мұсылмандықты қабылдауы – Исламның жеңісі, мұсылмандар үшін үлкен құрмет, ал Мәдинаға көшуі болса – көмек, халифалығы – берекет болды.

	Омар иманға келгенге дейін біз Қағбаның ауласында ашықтан-ашық ғибадат етпек түгілі, емін-еркін жүре алмайтынбыз.

	ХАБАШСТАНҒА ЕКІНШІ КӨШ

	Милади 616 жыл…

	Хазіреті Мұхаммедке пайғамбарлық міндеті берілгелі де жеті жыл өткен…

	Хабашстанға хижрет еткен алғашқы мұсылмандарды, бұған дейін де айтқанымыздай, хабаш елі емен-жарқын қарсы алып, керемет қошамет көрсетіп қоныстандырған- ды. Мұсылмандар діни нанымдарына сай әдеттерін қысылып-қымтырылмай жүзеге асыру мүмкіндігіне ие болған.





	32 Ақиқатқа қайшы.





Хабашстанға барғандардың жай-жапсарын сұрап біліп, көңілі орныққан Хазіреті Мұхаммед (с.а.у.) Меккеде қалған діндестерінің де солай қарай ауа көшуін мақұл көрді.

	Аллаһ Елшісінің көкесі Әбу Тәліптің ұлы Хазіреті Жағфар бастаған екінші топтағылардың саны алғашқылардан артығырақ еді: он әйел, сексен екі еркек. Сенімін сақтап, дінін қастерлеу үшін жолға шыққандар Хабаш еліне ат-көлік аман жетеді.

	Пайғамбарымыз (с.а.у.) көшкендерге қош айтысып, өзі Меккеде қала берді. Мүшріктермен тайталасып, ауыртпалықтарға кеудесін кере жүріп, Ұлы Жаратушының панасында қасиетті рухани міндетін жалғастырды.

	Құрайыш мүшріктері мұсылмандардың Хабашстанға ағылуына бейжай қарап қала алмады. Шет жерде де оларға тосқауыл қоймаққа бекінді. Олардың қаупі – Исламның Меккеден шығып, басқа жерлерде де таралуы, мұсылмандар қатарының молаюының ишарасы еді. Хабашстан мұсылмандарды паналатып, жағдайларын жасаған сайын Арабстандықтар бірте-бірте иман шеңберін кеңейтуі ғажап емес. Исламға бөгет қою мүшріктерге қиынға соға бастады. Кәпірлердің небір қитұрқы айла- шарғылары желге ұшты.

	Ұзақ-сонар мәжілістерімен таңды таңға ұрған соқыр сенімдегілер Хабашстанға елші жіберіп, ел билеушісінен кірме меккеліктерді кері қайтаруды дұрыс деп тапты.

	Елшілер тағайындалды: Амр ибн Ас және Абдуллаһ ибн Әби Раби’а.

	Жоспар келісілді: Нaжаши, яғни ел билеушісінен бастап барлық атқамінерлерге қымбат сыйлықтар апарылады. Бірінші, уәзірлерге, орынбасар сынды төменгі сатыдағы басшыларға тарту-таралғылары үлестіріліп, келген мақсаттарын соларға айқын баяндайды. Осылайша аңысын аулап жақсы көрініп, сонан соң билеушіге шығады, арнайы сыйақы жасалады…





Жобаның бұлайша реттелуінің сыры мынада: хабаш билеушісі босқын мұсылмандармен сұхбаттаспай-ақ, уәзірлерінен ахуалды сұрап біліп, соларға сеніп тілектерін орындайды деп әріден ойлаған-ды…

	Не керек, екі елші ұзақ жол жүріп Хабашстанға келеді. Билік басындағы үлкенді-кішілі басшылармен жолығып, сый-сияпаттарын жасап, сапар мақсатын тіл майын төге жеткізеді:

	“Біздің арамыздан кейбір жастар ата-бабаларының жолынан адасып, жаңадан дін ойлап тауып, дегенімізге көнбей қойды. Ең болмаса, сіздердің діндеріңді ұстанса бір сәрі ғой. Айтқанымызға құлақ қоймаған соң қатал шара қолданайық десек, осы өлкеге тұра қашып патшадан пана тапқан көрінеді. Қауым болып ақылдасып, соларды елге қайтару үшін келдік. Патша тақсырдың құзырына барғанда бізді қолдап көмек берсеңіздер. Патшаның босқындармен жүздеспегені дұрыс. Билеуші, әлбетте, алдымен сіздермен кеңесер, сонда біздің сөзімізді қуаттап:

	“Бұлар өз адамдарын қанша дегенмен бізден жақсы біледі. Өз жеріне сыймай, безіп жүргендерден не үміт, не қайыр” деп қолдау көрсетсеңіздер деген өтінішіміз бар.”

	Сарай қызметкерлері мәселенің астарын бағамдамастан, қымбат сыйлықтардың буына алданып мүшрік елшілерін қостауға уәде береді.

	Елшілер хабаш патшасының құзырына шығып, сапарларының мақсатын айтты:

	“Уа, Тақсыр! Біздің босқындарымызды босқа паналаттың. Елден безген алаяқтар бабалар дәстүрінен бас тартып келіп отыр. Мұраттары – сенің еліңде бүлік шығару. Дос жылатып айтады, ескертуге келдік.

	Бұлар Мәриямның ұлы Исаны танымайды, сенің нанымыңнан мүлде бейхабар. Босқындарды бізге қайта табыста. Шара қолданып бұзақылыққа бөгет қояйық”.





Елшілер өздерінше мүләйімсіп қулықтарын асырғысы келді. Хабаштықтардың христиан дінін ұстанатынын білгендіктен сол мәселеде патшаның тамырын басып, екпін түсіре сөйледі.

	Сарайдағы атқамінерлер де алдын ала келісілген түрде бас изесіп, құрайыш қуларын қоштай жөнелді:

	“Иә, біз көп ретте мән-жайдың байыбына бара бермейміз. Әркімнің өз сыры өзіне мәлім. Босқындардың не оймен келгеніне үңілмеппіз. Адамдарын қайтарып, басымызды арашалап алайық”.

	Елшілер билеушіден келісім күткен-ді. Нәжаши қабағын қарс түйіп:

	“Орынсыз өтінішпен келген екенсіздер. Бұл тілектеріңіз буынсыз жерге пышақ ұрғандай. Шарасыз қалып, елінен безген, сонша өлкенің арасында бізді таңдап, менен медет тілеген бейшараларды жай қайтара салу – адамдық болмас. Өздерін шақырып сұрайық, анық- қынығына көз жеткізген соң нәтижесін білдірейін. Егер елшілердің айтқаны рас болса, бір сөзге келместен елдеріне жолдайын. Керісінше болып шықса, көмек қолын созып қолдайық”, - деді.

	Осы әңгімеден кейін патша мұсылмандарды шақыртты. Хазіреті Жағфар бастаған бір топ адам сарайға келді. Араларынан Хазіреті Жағфарды өкіл етіп сайлап, ол билеушінің құзырына шықты.

	Патшаның жанында құрайыш елшілерімен қатар Нәжашидің шақыртуымен келген жергілікті дінбасылары да отырды.

	Хазіреті Жағфар патшаның алдына келгенде жай сәлем берді, басын иіп сәждеге жығылған жоқ.

	Сарай қызметшілері мұны ерсі көріп:

	“Сен неге ұлы билеушіге сәжде қылмадың?”- деп сұрады.

	Хазіреті Жағфар:





“Біз тек қана Аллаhқа сәжде етеміз”- деп жауап берді. “Қалайша?” деп таңданғандарға:

	“Өйткені, Аллаh Тағала бізге өз арамыздан таңдап елшісін жіберді. Ол Аллаhтан басқаның алдында сәждеге бас қоймау керектігін үйретті”, - деді.

	Елшілер “Айтқанымыз айдай келмеді ме?” деген сыңаймен билеушіге қарады.

	Нәжаши мұсылмандарға :

	“Сіздер бұл өлкеге не үшін келдіңіздер? Сауда- саттықпен істеріңіз жоқ. Ниеттерің не? Айтып жүрген пайғамбарларыңның ерекшелігі не? Неліктен басқалар сияқты маған бас иіп аяғыма жығылып сәлем бермейсіңдер?”- деді.

	Хазіреті Жағфар жауап беруге асықпады.

	“Уа, тақсыр! Сізге бір өтінішім бар. Мына қуғыншылардың біреуі ғана сөйлеп, қалғандары кіріспесе. Мен үш нәрсе айтамын. Егер дұрыс айтсам, дұрыс десін, жалған айтсам не істесеңдер де арманым жоқ”- деп өтініш білдірді.

	Патша оның тілегін құп алып, сауалдарға ол уақытта әлі мұсылман болу бақытына кенеле қоймаған Амр ибн Ас жауап беретін болды. Хазіреті Жағфар Нәжашиға қарап:

	“Енді сұрай беріңіз, біз зорлап ұстап қожайындарымызға қайтаратындай құл ма екенбіз?” – деді.

	Билеуші:

	“Уа, Амр, бұлар бас бостандығынан айрылған құлдар ма еді?” - деп сұрады.

	Амр:

	“Жоқ, олар еркіндіктегі азат адамдар болатын” - деп жауап берді.

	Хазіреті Жағфар тағы да:

	“Біз жазықсыз біреудің қанын төгіппіз бе? Адам құнын өтеу үшін қайтарылатындай кінәміз бар ма екен? Соны сұрасаңыз”- деді.





Нәжаши:

	“Уа, Амр, бұлар мойнына біреудің қанын жүктеген бе еді?”

	Амр:

	“Ешкімге қол жұмсаған емес.” Хазіреті Жағфар бұл жолы:

	“Халықтың малын талан-таражға салып, пайда көрген кезіміз болып па? Өтелмеген қарыздарымыз бар ма екен, соны білсеңіз”, - деді.

	Нәжаши:

	“Уа, Амр! Бұлардың мойнында төленбеген қарыздары болса, мен-ақ төлейін”- деді.

	Амр:

	“Ешкімге қарызданған емес.” Нәжаши:

	“Олай болса, не кінә артып келдіңдер?” Амр:

	“Біз бәріміз ортақ діннің өкілдері едік. Олар қастерлі нанымымызды тастап, Мұхаммедтің (с.а.у.) соңынан ерді.”

	Нәжаши Хазіреті Жағфардан:

	“Ықылым заманнан бері ұстанып келген аталарыңыздың дінінен неліктен шықтыңыздар? Қауым елден ажырап мұнда келгенде менің дінімді де қабылдамадыңыздар. Сенімдеріңнің өзгелердікінен артықшылығы неде?”- деп сұрады.

	Хазіреті Жағфар мән-жайды тереңнен тартып баяндағанды жөн көрді:

	“Жоғары мәртебелі тақсыр! Біз жаһил, барынша надан халық едік. Пұтқа табынып, өлексе жейтінбіз. Айуандықта алдымызға жан салмадық. Туған-туыс, көрші-қолаңмен ұрсысып қана қоймай, қолымыздан келгенше жамандық тілеп, әлсіздерге қоқан-лоққы көрсеткеннен ләззат алатынбыз.





Әбден азғындаған шақта қайырымы шексіз Аллаh өз арамыздан пайғамбар таңдады, ол бізге жол көрсетуші. Таңдалған адамға еш таласымыз жоқ, өйткені, оның пәк шежіресіне, туралығына, адалдығы мен әділдігіне мына тұрған дұшпандары да куә.

	Сол пайғамбар бізді Аллаhтың барлығына, бірлігіне сеніп, оған құлшылық жасауға, аталардың қателігін қайталамауға, жансыз пұттарды тәрк етуге шақырды.

	Шындықты айтып, аманатқа қиянат жасамауды, туыстармен жақсы қарым-қатынас жасап, көршілермен жайдары араласуды, жазықсыз қан төгуді толастатып, күнәлардан ұзақ тұруды үйретті. Зинақорлыққа, өтірік айтуға, жетім-жесірдің ақысын жеуге, әйел затының намысын қорлауға қатаң тыйым салды.

	Біз оған иланып, Аллаhтан түскен аяттарына бас идік.

	Тура айтып, түзу жүргеніміз үшін халқымыз арасында бұзақы атандық. Зұлымдықтың құрбаны болдық. Дінімізден бездіріп, Аллаhқа құлшылық жасатпау үшін, пұттарға сәжде еткізу мақсатымен көре көзге қорлық шегіп, жан төзгісіз азаптарға ұшырадық. Қинап, азаптаған да – осылар.

	Мәжбүрліктен ел-жұртымызды, атамекенді тастап алыс жерлерге кетуге бел байладық. Өзіңізді паналадық, әділдігіңе сеніп келдік, сеніміміз алдамады да. Ақымыз аяқ асты болған жоқ, адамгершілікке куә болдық, өзіңізге дән ризамыз.

	Ал, сәлем беру мәселесіне келсем, біз сізге Расулаллаһтың үрдісімен сәлем бердік. Бір-бірімізбен де осылай амандасамыз.

	Аллаhтың елшісінен үйренгеніміз бойынша біз Аллаhтан басқаға сәжде етпейміз. Бар айтарым – осы.”

	Мүшріктер дымдарын іштеріне бүккен. Сарайды құлаққа ұрған танадай тыныштық биледі.





Мүлгіген тыныштықты тағы да Нәжашидың даусы бөлді:

	“Осы айтқандарыңа айғағың бар ма?” Билеушіге Хазіреті Жағфардың сөзі тәсір еткені соншалық, ауыр ойға шомған.

	Хазіреті Жағфар “Әрине, бар” деді де, Мәриям сүресінің бастапқы аяттарын судыратып оқып шықты.





“Кәәф, хаа, иаа, а’йн, саад…


	Бұл аяттарда Зәкария құлына болған Раббыңның рақметі баян етіледі.

	Ол Жарылқаушысына ақырын ғана жасырын түрде былай жалбарынды:

	“Ей, Раббым! Менің бойымнан дәрмен кетті. (құр сүлдерім қалды), басым аппақ қудай болды. Саған жалбарынып мақұрым қалған кезім жоқ” (Мәриям сүре-сі 1-4-аяттар). Мұнан соңғы аяттарда Хазіреті Мәриямның Исаға қалай жүкті болғаны, Хазіреті Исаның дүниеге келуі, бесікте жатып сөйлеуі, кейіннен Аллаh Тағала тарапынан пайғамбар ретінде жіберілгені баяндалды.

	Нәжаши Құранды тыңдап отырып көзінен жас парлап, рухы астан-кестен болды. Жанарынан үзілген жас тамшылары сақалын тарам-тарам етті. Мұны көрген сол арадағы христиан дінбасылары да ақиқатқа қанық болғандықтан көз жастарына ерік берді.

	Құранның руханиятының әсерінен айыға алмаған Нәжаши:

	“Бұл шындық, уаллаһи, бұл нұрдың бастауы да – біреу, Мұсаның да, Исаның да сара жолы осындай-тын”- деп, меккелік елшілерге бұрылды да:

	“Сіздердің тілектеріңіз орынсыз, мен бұларды табыстай алмаймын. Бұлар хақында жаман ойламаймын да”- деді.





Билеушінің нақты шешімінен соң елшілер салы суға кетіп, сарайдан шығуға мәжбүр болды. Бірақ мұнымен де тынбады, әсіресе Амр ибн Ас ерегісе түсіп, ертесіне тағы да патшамен кездесуге рұқсат алды. Мақсаты – мұсылмандарды жамандау, бұл жолы мұсылмандардың Хазіреті Иса туралы алып-қашпа сыпсың сөздерді көп айтатынын сылтау етіп қалайда шағыстырмақ.

	Нәжаши бұл жолы да мұсылмандардың өкілін шақырып алып, одан Хазіреті Иса жөніндегі пікірін сұрайды.

	Хазіреті Жағфар:

	“Біз Хазіреті Иса туралы өз пайғамбарымызға Аллаhтан аян болған жайтты ғана білеміз. Ол – Аллаhтың құлы, елшісі, әрі өзге рухтар тәрізді Аллаh жаратқан рух иесі. Ол – дүниеден және еркек атаулыдан баз кешкен арлы қыз Мәриямның бойына біткен (яғни Аллаhтың әмірімен әкесіз дүниеге келген). Мәриям ұлы Иса туралы мағлұматымыз осы”- деді.

	Мұсылмандардың Хазіреті Иса жайлы көзқарастары Хабаш билеушісін қанағаттандырды. Ол қолына бір шыбық алып, жерге бір сызық сызды да:

	“Біз бен сіздің айырмаңыз – бар болғаны мына сызықтай ғана. Өйткені бізге мәлім жайттар да сенің айтқаныңдай”- деді.

	Елшілердің ойы тағы да жүзеге аспады, артық қылам деп тыртық қылғандарына қынжылды.

	Нәжаши мұсылмандарға:

	“Сендерді және пайғамбарларыңды шын жүректен құттықтаймын. Оның шынында да Аллаhтың Расулы екеніне шәк келтірмеймін. Біз бұған дейін оның сипаттарын Інжілден оқып білген едік. Мәриям ұлы Исаның соңғы пайғамбар жөніндегі сүйіншісінен де хабардар болатынбыз. Аллаhтың атымен ант ішемін, егер





де Хазіреті Мұхаммед (с.а.у.) менің елімде болса, кебісін тасып, қызмет етуге разымын” – деді.

	Хаққа мойынсұнып ақ-қараны ажырата білетін Нәжаши күлімсіреп:

	“Сендерге елімнің төрінен орын беремін, қай жерге қоныстанғыларың келсе, сол жер – сендердікі. Көзімді жұмғанша сендерге қорғаушы болуға әзірмін.

	Кімде-кім сендерге жамандық жасаса, түбі оңбайды (бұл сөзін үш рет қайталады). Сендерді ренжітіп, дүниенің байлығына ие болатынымды білсем де, көнбес едім. Осы айтқаным – айтқан, сертімнен – қайтпан”- деп мұсылмандардың көңілін көтеріп тастады.

	Нәжашидің бұл сөздерінен соң елшілер бастары салбыраған күйі түк бітіре алмастарын сезіп, Меккеге қайтуға жиналды. Хабаш билеушісі олардың әкелген сыйлықтарын да қайтарып берді.

	Бұл хабар құрайыш мүшріктеріне жай түскендей әсер етті. Барар жер, басар таулары қалмағандай еді.





Хабашстандағы мұсылмандардың ата жұртына оралуы


	Хабашстанға көшіп, қоныстанған мұсылмандардың жағдайы жақсы, тұрмысы түзу, түндері тыныш болғанмен, туған жерге аңсары ауып, сағыныш солықтарын баса алмай-ақ қойды. Елім, жерім деген ұлы сезім бойларында қанын тасытып, күн өткен сайын атамекен өзіне тарта берді.

	Екінші топ мұсылмандар көшіп келген соң, арадан үш ай өткенде Мекке мүшріктерінің топ басшыларынан бірнешеуінің иман келтіргені жайлы хабар Хабашстандағы жерлестеріне де келіп жетеді… Ақ дегені – алғыс, қара дегені – қарғыс деп қабылданатын азулылардың түзу жолға түсуін мұсылмандар қауіптің сейілгені деп ұғады.





Сөйтіп шет жердегі мұсылмандардың отыз тоғызы атажұртын аңсап жолға шығады. Топтағы жолаушылардың алтауы әйел. Алайда Меккеге жақындағанда естігендерінің жалған екеніне көздері жетеді, бірақ амал қайсы, болар іс болған-ды.

	Туған жерін аңсап келгендер Меккеге кіру үшін не мүшрік туыс, достарын паналауы, не болмаса ешкімнің көзіне түспеуі керек. Қалаға еркін кіруге ұмтылыстың нәтижесіз болары айдан анық. Келгендердің бірнешеуі амалсыздан мүшрік “достарын” саялады. Енді біреулері қалаға түн жамылып, жасырын кіруге әрекет жасады…

	Хабашстанға кері қайтқандар да болды, олар мұсылмандар Меккеден Мәдинаға көшкенше сонда тұрақтады. Атақты Мәдинаға хижрет кезінде алыс елдегі мұсылмандардың көбісі солай қарай жол тартса, біразы Хабашстанды мекендеп қалған.

	ХAЗІPETІ ӘБУ БӘКІР ЖӘНЕ ҮБӘЙ ИБН ХАЛАФ

	Мұхаммед (с.а.у.) пайғамбар ретінде жіберілген тұста Шығыс Рум мен Иран дүние жүзінің алып мемлекеттері саналатын.

	Пайғамбарлықтың бесінші жылында, яғни б.э. 613 жылдарында бұл екі көрші ел бір-бірімен бәсекелесіп, соңы қанды қырғынға ұласқан. Ол кезде Иран тағында екінші Хұсрау, ал Рум императоры Гераклий еді…

	Иран әскерлері румдықтарды теңізге дейін тықсыра қуып, Сириядағы құтты мекендерді қолға түсірген. Б.э. 614 жылында Палестина мен қасиетті Құдыс (Иерусалим) түгелдей ирандықтардың қол астына көшкен. Осы басып алу шайқасы тұсында шіркеулер қиратылып, барлық діни ғимараттар жермен-жексен болған. Ирандықтарға қолдау көрсетіп, қолтықтарына су бүріккен жиырма алты мыңға жуық яһуди алпыс мыңнан астам христианның қанын мойындарына жүктеген-ді. Иран шахының сарайы отыз





мыңнан астам адамның бас сүйегімен безендірілген болатын.

	Шайқас мұнымен де тынбаған. Енді Мысырға қарай баса көктеген ирандықтар б.э 616 жылында бір жағынан Ніл маңын қол астына қаратып, Александрияға дейін енсе, екінші жағынан қазіргі Анадолы территориясына еніп, Шығыс Рум империясының бас қаласы Константинопольге (қазіргі Истанбул) көз тіккен-ді. Осылайша Ирак, Сирия, Палестина, Мысыр және Анадолыда салтанат құрған болатын.

	Түйіндей келгенде, б.э 616-жылында Шығыс Рум империясы ирандықтардан ойсырай жеңілген болатын.

	Румдар Аллаhтан түскен Інжілдің қағидаларын ұстанушы христиандар еді.

	Ирандықтар болса, Аллаhпен ісі жоқ, ақыретке сенбейтін, отқа табынатын.

	Румдықтардың жеңілісін Меккедегі мүшріктер естіп, малақайларын аспанға атып қуанған. Ал мұсылмандарды бұл хабар қайғыртқан болатын.

	Мүшріктер беталды мұсылмандардың мазасын алып: “Сендер христиандар сияқты төбеден түскен кітапқа

	сенесіңдер. Ал біз ирандықтармен біргеміз.

	Біздің ирандық бауырларымыз румдықтарды жеңді.

	Көрдіңдер ме, шындап кіріссек, біз де сендерді жеңеміз!”- деп мәз болысты.

	Осы оқиғаға байланысты Хазіреті Мұхаммедке (с.а.у.)

	Аллаhтан муғжиза ретінде “Рум” сүресі түсті.





“Румдар жақын жерде жеңіліске үшырады.


	Бірақ олар осы жеңілістен соң бірнеше жылдан кейін жеңіс тұғырына көтеріледі.

	Баста да, соңында да әмір беру ісі – Аллаһқа тән.

	Сол күні муминдер Аллаhтың берген жеңісімен қуанышқа бөленеді.

	Ол қалағанын жеңіске жеткізеді.





Өйткені Ол а’зиз (бар нәрседен құдіретті) және рахим (өте рақымды).

	Бұл Аллаhтың уәдесі. Аллаh уәдесіне берік.

	Бірақ адамдардың көбі мұны білмейді” делінген Рум сүресінің 1-6-шы аяттарында.

	Осы аяттар түскен тұста Рум империясының халі өте мүшкіл еді. Ішкі шайқастар, қазынаның талан-таражға түсуі, әскердің таралуы император Гераклийді Константинопольді тәрк етуге итермеледі. Ирандықтар басып алған жерлерінде ойран салып, ойларына келгенін жасады. Жеңіске масайраған олар қазынаға қол салып мал- байлықпен қоса Рум әйелдерін де басыбайлы етіп алады. Осының бәрі жетпегендей Иран шахы Хұсрау:

	“Енді Гераклийді шынжырлап әкеліңдер. Менің көз алдымда от пен күнге табынсын”- деп асылық та жасады.

	Осыдан соң румдықтарды бірнеше жыл ішінде етек- жеңін жиып, жеңеді деп ойлаудың өзі қисынсыз.

	Аллаh Тағала жоғарыдағы аяттарымен Расулына егер өзі қаласа, қисынсыз ойдың да жүзеге асатынын хабарлаған болатын.

	Хазіреті Әбу Бәкір аталмыш аяттарды Хазіреті Мұхаммедтен (с.а.у.) тыңдай салысымен мүшріктердің ортасына шығып баршаға естірте оқыды. Сонан соң мүшріктерге бажайлай қарап:

	“Көрдіңдер ме, бірнеше жылдан соң румдар ирандықтарды жеңетін болады”- деді.

	Мүшріктер сенбейтіндіктерін білдірді. Араларынан Үбәй ибн Халаф шығып:

	“Сен өтірік айтасың. Кел, белгілі бір уақытты белгілейік, егер айтқан сөзің жалған шықса, төлеу төлейсің”- деді.





Хазіреті Әбу Бәкір оған келісіп, үш жылға, он түйеге бәстесті. (Бәстесу Исламда харам саналады. Бірақ ол кезде бұл жөнінде Аллаhтан үкім келмеген болатын — Д.Ө.И)

	Хазіреті Әбу Бәкір болған жайды пайғамбарға баяндап берді. Мұхаммед (с.а.у.) оның айтқандарын тыңдаған соң:

	“Аяттағы бірнеше жыл мерзім үш жылдан тоғыз жылға дейінгі аралықты қамтиды. Сен қайта барып, түйелердің санын арттырып, бәстің уақытын ұзат”- деді.

	Хазіреті Әбу Бәкір Үбәймен жолығып келгендегі мақсатын айтты. Үбәй да оған қарсы болмады.

	Арадан бірнеше жыл өтіп, Хазіреті Әбу Бәкір Меккеден кететін болғанда Үбәй ибн Халаф оған доқ көрсетіп:

	“Сен Меккеден кететін болсаң, маған біреуді кепілдікке таста. Әйтпесе түйелерді төлемей кетесің бе деп қорқамын”- дейді.

	Хазіреті Әбу Бәкір ұлы Абдуррахманды кепіл етіп көрсетеді.

	Үбәй ибн Халаф та кейінірек Ухуд соғысына бара жатып Абдуррахманға өз жақындарынан біреуді кепіл қылады.

	Шайқаста жараланып, Үбәй қаза болады.

	Бәстен соң арадан тоғыз жыл өткенде румдықтар кенеттен күшейіп ирандықтармен айқасқа түсіп, жеңіске қол жеткізеді.

	Бұл жолы мұсылмандар қуанып, мүшріктер қайғырады.

	Бәсте басым түскен Хазіреті Әбу Бәкір келісілген жүз түйені Үбәйдің мұрагерлерінен алып Хазіреті Мұхаммедке (с.а.у.) әкеледі. Аллаhтың Расулы оларды садақа ретінде таратуды жөн көреді.

	Болашақтан хабар берген Рум сүресінің ақиқатына көз жеткізген меккелік мүшріктердің бағзылары мұсылмандықты қабылдайды.





МУҒЖИЗА: АЙДЫҢ ЕКІГЕ ЖАРЫЛУЫ

	Құрайыш мүшріктері Мұхаммедтің (с.а.у.) пайғамбар екенін, қарапайым адам емес екендігін білдіретіндей муғжизаларға көп рет куә болса да қырсыға түсті. Ерегіскендері соншалық, муғжизаға өздері сенгісі келмегендерімен қоймай, халықты да аулақтатуға тырысты. Онымен де шектелмей, Расулаллаhты қиын жағдайға қалдырып, мазақ ету мақсатымен:

	“Қане күшті болсаң, Аллаhтың елшісі екендігің рас болса ананы істе, мынаны істе”- деп ойына келгендерін айтып, қылжаққа айналдыратын.

	Мүшріктердің мақсаты – Хазіреті Мұхаммедті (с.а.у.) қинау ғана еді. Аллаh Тағала мүшріктердің алдында сүйікті құлының төменшіктеуіне жол беруі мүмкін бе? Әрдайым нендей талап болса да орындайтын, қорғайтын.

	Тағы да бір күні Әбу Жәһил мен Уәлид ибн Мұғира бастаған бір топ мүшрік Пайғамбарымызға келіп:

	“Егер, сен шынында да Аллаh Тағаланың тарапынан міндет жүктелген пайғамбар болсаң, бізге аспандағы айды екіге бөліп көрсет… Айдың жартысы Әбу Құбайыс тауының, екінші бөлігі Құайқан жотасының үстінен көрінсін” - деп талап қойды.

	Пайғамбарымыз (с.а.у.) олардан:

	“Осы тілектеріңді орындасам, иман келтіресіңдер ме?”- деп сұрады.

	Олар:

	“Әрине, о не дегенің”- деді.

	Хақ, тура жолдың жетекшісі екенін мойындату үшін муғжиза жасауды Аллаhтан өтіну де – пайғамбардың міндеті. Ал адам қолынан келмейтін ғажапты – муғжизаны жарату – Аллаhтың еншісінде…

	Мүшріктер Мұхаммедке (с.а.у.) келген тұста айдың дөңгеленіп толған сәті еді, яғни он төртінші түні. Екі дүниенің сұлтаны, Ұлы Аллаһтың елшісі





Жарылқаушысының бұйрығымен айға қарай қолын созып, сұқ саусағымен ортасынан бөлгендей ишара жасады…

	Пайғамбардың осы әрекетін күтіп тұрғандай-ақ, ай дәл ортасынан екіге бөлініп, мүшріктердің сұрағанындай, жартысы Әбу Құбайыстың, жартысы Құайқанның төбесінен көрінді. Ардақты Пайғамбарымыз айналасындағыларға:

	“Куә болыңыздар! Куә болыңыздар, әнекей төбелеріңізге қараңыздар!”- деп дауыстады.

	Тайға таңба басқандай ап-анық муғжизаны көріп тұрып мүшріктер онан сайын қырсықты. “Мұнан айла артылмайтын болды ғой, сиқырымен тағы да алдамақшы”- деп, өздерін-өздері алдап, жұбатып бақты. Іштей таң қалғандықтарын білдірмеуге, көрсетпеуге әрекеттенді.

	Хазіреті Мұхаммедке (с.а.у.) қалайда бас имеуді мақсат еткен мүшріктердің көңілдері кірленгені сондай, өз көздерімен көргендеріне сенбей, енді алыстан Меккеге қарай бағыт алған жолаушылардан айдың бөлінгенін көріп-көрмегендерін сұрап, зерттемек болды.

	“Мұхаммед (с.а.у.) сиқыр жасаған болса, бүкіл жер жүзіне онысы әсер етпейді, тек біздің көзімізге солай көрінуі мүмкін. Сондықтан ұзақ жолдан келе жатқандардан сұрап көрейік”- десті өз ойларына масаттанып.

	Алайда қуаныштары көпке бармады. Жолаушылар да аспандағы ғажапқа куә болған-ды.

	Мүшріктердің айласы таусылғандай еді. Сонда да тат басқан көңілдер жібімеді, ақиқатты үйренуге ұмтылмады. Керісінше “Әбу Тәліптің жетімінің сиқыры көк жүзіне де әсер етті”- деп байбалам салды.

	Мүшріктер көздеріне шұқып көрсетілгенге де сенбеді, осы кезде Аллаhтан “Қамар” сүресінің төмендегі аяттары түсті.





“Қиямет-қайым жақындай түсті…





Ай екіге бөлінді.

	Олар (мүшріктер) муғжиза көрсе де тайқып “Бұл - үйреншікті сиқыр” деуден тайынбады.

	Олар ақиқатты (мұғжизаны) жалғанға шығарып, нәпсілерінің тілегеніне ерді.

	Шындығында әрбір істің бір тұрағы бар”.

	Олар бет бақтырмаған күйі өздерінікін дұрыс деп білді.

	Ақырын ойлап, ақылға салуды қажетсінбеді де.

	МҰСЫЛМАНДАРҒА ҚАРСЫ БОЙКОТ

	Пайғамбарымыз өз міндетіне кіріскелі жеті жыл өткен…

	Біздің эрамыздың 617 жылы…

	Осы уақытқа дейін Исламның таралуына жол бермеу үшін қолдарынан келгенді жасап баққан мүшріктердің бар амалы түгесілгендей, жеңілістер қайталана берген. Исламиятқа бет бұрып, иманға ұмтылғандар қатары көбейген. Наразылықтарға, тосқауылдарға қарамастан жақсылықтың жаршылары сәт санап арта түскен. Ислам нұры Меккеден өзге елді мекендерге де жетіп, басқа тайпалар да бақыт құшағына енген.

	Хазіреті Омар мен Хазіреті Хамза сынды алыптар Исламды мойындағандар қатарында сап түзеген. Хазіреті Омар бұрынғы кейпінен мүлдем арылып, Исламға ықыласы ауып, мұсылмандардың бас қолбасшысына айналған… Арқа сүйері барына мұсылмандар төбесі көкке жеткендей қуанса, кәпірлер қабырғасы опырылғандай күй кешті.

	Ол аздай, Хабашстанды паналаған мұсылмандарды қайтарып алу ісі де сәтсіз аяқталған. Хабаш билеушісінің мұсылмандарды кері бермек түгіл, оларды қолдауға әзір екендігін естігенде мүшріктер тіпті амалдары құрып, қусырыла түскен.





Мәселенің жоспарланғандай жүзеге аспауы, жығылған сайын жұдырық жеп сенделулері пұтқа сенушілерге ауыр тиіп, басшыларын жаңа жобалар жасауға итермеледі.

	Ауыр азаппен, қорқытып қинап ешкімді алған бетінен қайтара алмасын олар ұққан еді. Соншалықты қиындыққа душар бола тұрып, бірде-бірінің дінінен бас тартпауы кәпірлерді іштей таң қалдырса да, сайқал саясаттарын тоқтатып қоюға разы емес еді. Ендігі жерде басқаша тәртіп орнатпақ. Сол оймен үлкені, кішісі бас қосып хашим руымен, мұсылман болса да, болмаса да, ат құйрығын кесісуге келісті. Мақсаттарын жүзеге асыру үшін төмендегідей шешім қабылдады:

	 	Хашим, мүттәліп руынан қыз алуға тыйым салынады.

	Хашим, мүттәліп руына қыз беруге тыйым салынады.

	Хашим, мүттәліп руына ештеңе сатылмайды және олардан ештеңе сатып алынбайды.



	Өзара серттерінің нанымдылығын көрсету үшін мәжіліс шешімі қағазға ірі әріптермен жазылып, Қағбаның қабырғасына ілінді… Келісімде көрсетілгендерге қайшы әрекет етпеуге ант ішісті.

	Бұл наразылық хашим және мүттәліп ұрпақтарын түбірінен жоюға бағытталған еді. Мұндай қыспақтан соң бұл екі рудың адамдары бір-бірінен алыс, бөлек-бөлек тұруы мүмкін емес еді. Әбу Ләһабтан басқасы Меккенің солтүстігіндегі “Әбу Тәліп мекені” деп аталатын жерге төрт көзі түгел қоныстанып үлгерді.

	Олармен байланыс түбегейлі үзіледі. Әлдеқалай тығыз шаруамен ол жаққа бара қалғандар мүшріктердің мазағына қалып, ызаланып үйіне әрең оралатын.

	“Әбу Тәліп мекеніне” мүшріктер азық-түлікті де өткізбей қояды.Тек жылына бір рет, дәстүрлі Қағба зияраты маусымында ғана сыртқа шығып сауда жасауға





рұқсат бергенсиді. Ондай күндерде Меккеге басқа қалалардан, елдерден саудагерлер келетін. Рұқсат бергенсиді деуіміздің себебі, әлгі сырттан келген сатушылардан зәру заттарын алмақ болған хашимдер мен мүттәліптерге мүшріктер барынша бөгет жасап, ештеңе алғызбауға тырысады. Кейде сырттан келген саудагерлерді қорқытып, оларға ештеңе бергізбейді. Енді бірде шеттен келгендердің бар тауарын, керек болса да, болмаса да, өздері сатып алып, наразылыққа ұшырағандарға түк қалдырмайтын.

	Әбу Ләһаб хашим руынан бола тұра, өз бауырларының аштан өлгенін тілеп, дұшпандық пиғылын іске асыруға бар күшін салады.

	Меккеге азық-түлік әкелген сауда керуендерін қаланың кіре берісінде күтіп алып:

	“Ей, саудагерлер! Хашимдерге ештеңе сатушы болмаңдар. Бағаны қымбат айтсаңдар, өздерінің де алуға шамасы келмейді.

	Менің ауқатты екенім бәріңе мәлім. Тағам болсын, киім-кешек болсын құнын қымбаттата беріңдер. Өтпей жатқандай болса, өзім төлеп аламын. Айтқаныма сеніңдер”- деп мұсылмандардың аш-жалаңаш қалуына, қаланың шетінен талғажау етер тағам іздеп келгендердің құр сүлдері қалған бала-шағаларына құр қол қайтуына себеп болады.

	Аштықтан өзегі талып, тісінің суын жұтып, жамырасқан бала-шаға мен кәрі-құртаңның зарлы даусы мүшріктердің саңырау құлағына, меңіреу көңілдеріне шыбын шаққан құрлы әсер етпейді.

	Наразылыққа ұшырағандар сырттан сауда жасай алмағандықтан уақыт өте келе жоқшылық зардабын тартады. Аштықтан өлуге айналғандар ағаш жапырағын, шөп-шалам, тіпті қураған мал терісін көрсе жалмап, жұтардай, бас салатын.





Мұсылмандардың мүшкіл халіне аяушылық білдіріп, көмек қолын созғандар да бар. Солардың бірі Хазіреті Хадишаның бауыры Хаким ибн Хизам. Ол бір түйеге ұн артып мұсылмандарға жолдаған.

	Тағы бірде әлгі Хаким құлына бір қап бидай арқалатып Хазіреті Хадишаға жіберген. Жолай Әбу Жәһил кездесіп қалады.

	“Сен мұсылмандарға азық апара жатырсың ғой, солай ма? Тұра тұр бәлем, бүкіл Меккеге жар салып, аймандай етпесем атым өшсін” - деп қарғанып бастағаны сол еді, қастарына Әбул Бахтари есімді жігіт келіп қалады да, Әбу Жәһилге қарап:

	“Мұнша қатыгез болмасаң етті. Туған әпкесіне там- тұмдап талғажау ететін тамақ бергенде не тұр? Барсын, апарсын, кедергі болма”- дейді.

	Көздері қанталаған Әбу Жәһил ерегісіп, сол жерде Әбул Бахтаримен алыса кетеді. Екеуі арпалысып, ақыры Әбу Жәһилдің басы жарылады.

	Хашимдерге, мұсылмандарға жәрдем беруге ұмтылғандардың бірі – Хишам ибн Амр. Ол да мүшріктерден жасырып бірнеше рет түйеге азық тиеп, жолдаған.

	Руластарының қажеттіліктерін өтеу үшін Пайғамбарымыз, Әбу Тәліп, Хазіреті Хадиша бар жиған- тергенін жұмсайды. Бірақ қайсыбіріне жетсін, аштықтан жаппай жұртты аман алып қалу қиынның қиыны еді…

	Жоқшылық жалаңдаған жыланша жайпап барады, халық әбден абыржыған. Осынша қорлықтан соң жадап- жүдеген мұсылмандар Хазіреті Мұхаммедті (с.а.у.) өздері-ақ ұстап береді деп сенген мүшріктер түбегейлі қателескен. Қанша қиналса да, хашимдер Пайғамбарға көздерінің қарашығындай қарап, бұл мәселеде мұқият сақтанды. Әсіресе, Әбу Тәліптің Ол дегенде шығарға жаны бөлек,





Мұхаммедті (с.а.у.) қызғыштай қорып, түнде күзет қойып, кейде қасына алып та жататын.

	Бойкот үш жылға созылды. Мүшріктердің мұсылмандарға көрсеткен зорлық-зомбылығы Исламның өркендеуіне кедергі бола алмады. Мұсылмандарға ор қазып оған өздері құлағанның кебін киген тағы да мүшріктер болды… Азапты күндердің өзінде ардақты Пайғамбарымыз (с.а.у.) халыққа хақты ұғындырып, хашимдердің көзін ақиқатқа ашып, ерен еңбектенді.

	Бойкот жарияланғалы үш жыл.

	Аллаһ Тағала мүшріктердің Қағба қабырғасына ілінген шарт-қағазына құрт түсіріп, бұл жайды Расулына аян арқылы білдіреді. Құрт қағаздағы жазу жазылған тұстарды кеміріп жеп, тек қана “Аллаhтың есімімен бастаймын” (“Бисмикә Аллаhумә” дегенді арабтар жазбаларының басына енгізуді әдет еткен — Д.Ө.И) деген жері қалып қояды.

	Расулаллаh Аллаhтан мәлім болған жайды көкесі Әбу Тәліпке баяндайды. Әбу Тәліп мүшріктерге барып:

	“Бауырым Мұхаммедтің (с.а.у.) айтуынша, Аллаh Тағала Қағбаға ілінген қағазға құрт түсіріп, Аллаh атынан басқа сөздерді жойғызыпты.

	Қағбаға барып көріңдер. Егер Мұхаммедтің (с.а.у.) айтқаны дұрыс болса, зұлымдықтан бас тартып, ақылға келіңдер. Алда-жалда айтқаны жалған болса, Мұхаммедті (с.а.у.) өз қолыммен табыстаймын. Өлтірсеңдер де, қалдырсаңдар да, өздерің білесіңдер, мен араласпаймын”- деді.

	Кәпірлер Қағбаға барып, Әбу Тәліптің айтқандарын көргенде өз көздеріне сенбеді… Сөйтіп тұрып тағы да кері кетті, болған жайды сиқырға балады.

	Осы оқиғадан соң мүшріктер наразылығы сәл де болса бәсеңсіді. Өз араларынан бойкотқа қарсылық білдіргендер шығып, ақыры б.э. 619 жылы шешім өз күшін жойды.





Бойкот туралы шешім жазылған қағаз жыртылып тасталды.

	Мүшріктер “өшпейтін шешім” деп сипаттаған қарар да нәтижесіз қалды. Шірк тағы да иманнан жеңіліс тапты.





Бір топ христианның мұсылмандықты қабылдауы


	Бойкот туралы шешімнің күшін жоюы пайғамбарға, оның асхабына жеңілдік әкелді… Жүздеріне күлкі үйіріліп, терең тыныстаған мұсылмандар еркін тірліктен өз сыбағаларын алып жатты.

	Исламды үйренсем деген құштар көңілдер шартараптан Меккеге ағылды. Бір кездері Хабашстанға ауа көшкен мұсылмандармен тұз-дәмдес болған бір топ христиан көкейлеріндегі көп ойдың анық-қанығына жетпек ниетпен пайғамбармен жүздесуге Меккеге арнайы келеді.

	Пәк пейілдеріне орай, оларды Қағба маңында пайғамбардың өзі қарсы алады. Христиандар сан сауалға жауап алып, көңілдері тоғайып, марқайып қалады.

	Пайғамбарымыз оларды да Аллаhтың бірлігіне иман келтіруге шақырады. Құран оқылып, бата жасалады. Аллаh сөзінің әсерлілігіне ынты-шынтысымен ден қойған христиандар ақиқат алдында тізе бүгіп, Исламды мойындайды.

	Мұны естіген құрайыш мүшріктерінде тағат қалмады. Пұтқа табынушыларға тосқауыл бола алмай жатқанда, христиандардың алты айшылық жерден іздеп келіп, мұсылмандықты қабылдауы олар үшін азапты жеңіліс.

	Әбу Жәһил бастаған бір топ мүшрік хабашстандық қонақтарды ала көздерімен атып, былапыт сөздермен қағытып:

	“Аллаhтан табыңдар, бәледен бастарың арылмағырлар. Сендерді Мұхаммедтің не істеп, не қойғанын зерттеуге жіберді. Көптің сенімін ақтамай, даттадыңдар. Өз сенімдеріңді таптадыңдар. Мұхаммедпен (с.а.у.) ауыз





жаласып, сиқырына алдандыңдар. Ақымақтықтарыңа жол болсын”- деді.

	Ислами сенімнің саясында жан ләззатына бөленген жаңа мұсылмандар:

	“Сендердің бізге көрсеткен надандықтарыңды біз сендерге жасай алмаймыз”- деумен шектелді.

	“Қасас” сүресінің 51-55-аяттарында осылар хақында баяндалады.

	ҚАЙҒЫҒА ТОЛЫ ЖЫЛ

	Үш жылға созылған мүшріктер бойкотынан босап, енді бас көтердік дегенде қайғылы оқиғалар бірінен соң бірі қайталанды.

	Хазіреті Мұхаммедтің (с.а.у.) үлкен ұлы төрт жасар Қасым кенеттен шетінеп, отбасы қайғы жамылды. Бұл оқиға Пайғамбарымызды сарсып, жүрегі мейірімге толы әкені ауыр мұңға бөледі. Тұла бойы тұңғышының мәйітін жерлеуге алып бара жатып қарсы алдындағы Құайқан тауына қарап:

	“Ей, асқар тау! Қанша қатты болсаң да, менің басыма түскен оқиғаға сен душар болғанда уатылып, жермен жексен болар едің” деп, қабырғасын қайыстырған қайғының ауыртпалығын білдірген.

	Қасымын жоқтап қиналған отбасын іле-шала ұлдары Абдуллаһтың өлімі тіпті қажытты. Аллаhтың жазмышына бас иген Хазіреті Мұхаммед (с.а.у.) өзін-өзі “басқа түссе баспақшыл” деп жұбатқанмен бауыр еті балаларынан айырылу оңайға соқпады.

	Хадиша анамыздың “Уа, Расулаллаһ! Ботақандарым қазір қайда?” деген мұңлы сауалына Хазіреті Мұхаммед:

	“Олар жәннаттан жай тапты” деп жауап берген.

	Оқыс оқиғалар, қайғылы қазалардан Расулаллаhтың қабырғасы қайысты… Мұсылмандар оның қайғысына ортақтасып, сөздерімен болса да демеуге тырысты. Ал





кәпірлердің қуанышында шек жоқ, көңіл айтпақ түгіл, қуанысып, мәз. Ас ибн Уаил мен Әбу Жәһил сынды жауыздар уытты тілдерін қадап:

	“Мұхаммедтен ұрпақ қалмады, еркек кіндік атаулыдан айрылды. Шежіресі шектелді, өзі өлсе, сонымен аты да, заты да өшеді, шаңырағы шайқалып, ортасына түседі”- деді.

	Сүйікті құлына жабырқағанда жұбаныш болған Жаратқаны сыпсың сөз көбейген сәтте Кәусар сүресін түсіріп, мүшріктерге қатты соққы берді. Онда былай делінген:





“Шынтуайтында, біз саған Кәусар ұсындық.


	Олай болса, сен Раббың үшін намаз оқы, құрбан шал!

	Негізінде саған өштескендердің тақ өздері ұрпақсыз.”

	Шынында шежіресі шектеліп, аты өшкендер Әбу Ләһаб пен Әбу Жәһилдер.

	Ал Хазіреті Мұхаммедтің (с.а.у.) аты мәңгі жасай бермек





Әбу Тәліптің қазасы


	Мұсылмандар бойкот шешімі күшін жойған соң жандары жадырап енді терең тыныс алғандай болып еді.

	Пайғамбарлықтың оныншы жылы…

	Аяқ астынан Хазіреті Мұхаммедтің көкесі Әбу Тәліп төсек тартып жатып қалады. Жетімдіктің тақсыретін татырмаған, қауіп-қатерден қорғап, бауыры үшін өлімге де басын тігуге әзір болған көкесінің ауыр кеселге шалдығуы Хазіреті Мұхаммедті (с.а.у.) терең мұңға батырды. Пайғамбарымыз бір жағынан өлім аузында жатқан Әбу Тәліп аяулы ағасынан айырылатынын ойлап, екінші жағынан иман келтірмегендігіне қынжылып, жүрегі сыздайтын…





Әбу Тәліптің науқасы күн сайын меңдей түсті. Мүшріктер соңғы рет Мұхаммед (с.а.у.) жайын Әбу Тәліппен ақылдасып қалуды ұйғарады. Осы мақсатпен Утба ибн Әби Раби’а, Шайба ибн Раби’а, Әбу Жәһил, Үмаййа ибн Халаф, Әбу Суфиан сырқаттың көңілін сұрай барып:

	“Уа, Әбу Тәліп, сен сыйлы, ел-жұртың қадір тұтар үлкендердің бірегейісің. Мына халіңді көріп, шыдап отыра алмадық. Інің Абдуллаһтың баласы Мұхаммедпен (с.а.у.) арамызды көз алдыңда ашып алайық дедік. Жаман айтпай жақсы жоқ, ертеңіміздің не болары беймәлім. Көзіңнің тірісінде үкіміңді естиік. Бұдан былай сенің бауырың біздің дінімізге араласпасын, біз де оған тиіспейік”- деді.

	Әбу Тәліп пайғамбарымызды шақыртып, құрайыштардың тілегін жеткізеді:

	“Аяулы бауырым! Мына келгендердің бәрін жақсы танисың. Бұйымтайлары – саған қатысты. Саған берерін беріп, аларын алмаққа – есеп айырысуға келіпті. Кәрі қойдың жасындай өмірім қалған шақта мені үлкен деп сыйлап, кеңесу үшін бас қосып отыр”.

	Пайғамбарымыз: “Айтқандарыңның бәрі орынды, көке. Менің бұларға берерім – бір-ақ ауыз сөз. Сол сөзді құптап, қабыл алар болса, бүткіл арабтардан және басқа да халықтардан үстем болар” - деді.

	Әбу Тәліп: “Бір ауыз сөз дейсің бе?” - деді таңырқап. Мұхаммед (с.а.у.): “Иә, солай”- деп бас изеді.

	Жиналғандар бір-біріне қарап, таңырқасты. Айтпағы не болды екен сонда?…

	Әбу Жәһил саябыр таба алмай, Мұхаммедке (с.а.у.): “Жұмбақтамай айтар сөзіңді айтсаңшы, біз бір сөзге он

	сөз қосайық”- деді.

	Өзіне мұқият қадалған назарларды шолып өткен Пайғамбарымыз:





“Лә иләһа иллаллаһ деп Аллаhтан басқа табынған пұттарыңды өз қолдарыңмен лақтырыңдар” - деді.

	Манадан бері Хазіреті Мұхаммед (с.а.у.) не айтар екен деп, дегбірсізденіп отырғандар иман кәлимасын естігенде қозғалақтап кетті. Сонан соң өз араларында:

	“Сен осынша тәңірлердің орнына біреуі ғана қалсын дегенді айтқың келе ме? Ойыңды түсіне алмадық”-дей келіп “Жо-жоқ, бұл адам бізге қаламаған нәрсемізді бермекші. Салғыласып қайтеміз, өз білгенімізді істеп, ата- бабамыздың дінінде қалғанымыз жөн. Кейінгісін көре жатармыз” - десті.

	Хақ Тағала Құранның “Саад” сүресінің 5-6- аяттарында осы оқиғаны былайша суреттеген:





“Ол барлық иләһтардың орнына біреуін ғана қалдырмақ па? Мұнысы таң қаларлық нәрсе, әрине. Олардың бастықтары: “Барыңдар, өз тәңірлеріңе табынуды жалғастырыңдар, ең дұрысы да осы”


	Расулаллаhтың көкесін Исламға шақыруы


	Әбу Тәліп мүшріктермен арадағы әңгімеден соң:

	“Уа, бауырым! Сенің оларға айтқандарыңнан ақиқат иісі аңқиды” - деді.

	Қуанып кеткен Аллаh Расулы көкесі Әбу Тәліп мұсылмандықты қабылдайды деген үмітпен:

	“Кел, көке! Сен де “лә илаһа иллаллаһ” де, ақыретте шапағатшың болайын” - деді.

	Бірақ амал не, пайғамбарлар сәруарының жүрекжарды тілегіне көкесі күмілжіп жауап берді:

	“Бауырым! Мен өлген соң жұрттың мені алжып, не айтқанын білмеді деп кінәламайтындықтарына көзім жетсе, өтінішіңді ойланбастан орындаған болар едім. Құрайыш ажалдан қорқып иманын айтты деп артымнан сөз қылатынын білгендіктен айтпаймын.”





Мұхаммед (с.а.у.) сонда да үмітін үзбей Әбу Тәліпті Исламға шақыруын қоймады. Науқастың қасына жиі-жиі келетін Әбу Жәһил мен Абдуллаһ ибн Әби Умаййа да Хазіреті Мұхаммедтің (с.а.у.) тілегін естіген сайын тыжырынып:

	“Онсыз да қиналып жатқан адамның мазасын алмасаңшы, бізбен арпалысқаның аздай”- деп жақтырмайтын.

	Жанындай сүйетін көкесінің ақыретте жауыз мүшріктермен бірдей мүшкіл халде қалуын қаламағандықтан Мұхаммед (с.а.у.) оны тәухидке шақыруын доғармады. Бірақ өкініштісі, Әбу Тәліп тілден қалғанша “мен аталарымның дінінен шықпаймын” деп жатты.

	Ақыры сексен жеті жасқа қараған шағында қайтпас сапарға аттанды.

	Осы оқиғаға байланысты Аллаhтан елшісіне аян келіп, онда былай делінеді:





“Ақиқатында сен жақсы көрген кісіңді тура жолға сала алмайсың, бірақ Аллаh қалағанын тура жолға түсіреді. Кімнің хақ жолды қалайтынын нақты білетін де сол” (Қасас сүресі, 56-аят).


	Көкесінің өліміне ардақты Пайғамбарымыздың мүбәрак жүрегі қан жылап, қайғы жұтты. Көзінен моншақтап аққан жас сақалын жуды. Соңғы сапарға аттандырарда:

	“Аллаh саған рақым қылсын. Алдың жарық болсын”- деп, күбірлеп тұрды.

	Әбу Тәліптің жүрегі тоқтаған сәтте Хазіреті Аббас та басы-қасында болған. Көзі жұмылып бара жатып Әбу Тәліптің “Лә иләһа иллаллаһ” дегенін естігенін айтқанда Хазіреті Мұхаммед:

	“Мен өз құлағыммен естіген жоқпын”- деп жауап береді.





Көкесінің табытын алып кеткеннен кейін де артынан ұзақ қарап тұрып:

	“Аллаhтың рақымы түссін, күнәларыңды кешірсін”- деп дұға етті.

	Іле-шала төмендегі аяттар уахи болды:





“Пайғамбарға немесе басқа мұсылмандарға туысқан да болса, жәһаннамдық екені белгілі мүшріктер үшін кешірім сұрау дұрыс емес” (Тәуба сүресі 113-аят).


	Әбу Тәліптің өлімі ардақты да сүйікті Пайғамбарымызды мұңға шомдырып, терең ойға жетеледі. Бала жасынан қамқор болып, мүшріктердің азабынан қорғап келген аяулы жанның қазасы төбеден жай түскендей ауыр тиді.

	Келмеске кеткен арысын, әке орнына әке болған қимасын пайғамбар көңілі шарқ ұрып іздеуде еді. Дегенмен пешенеге жазылғанға көндігу – Пайғамбар сабыры мен Аллаһқа берілуінің көрінісі. Өйткені, Ол әрдайым ақиқат қорғаушы – Аллаhтың назарында.





Әбу Тәліптің иманы тұрғысында


	Әбу Тәліптің иманы мәселесінде алуан түрлі пікірлер айтылған. Шиит ғалымдары оның демі үзілер шақта иман келтіріп, кәлиманы қайтарғанын айтса, суннит оқымыстылары имансыз кеткеніне тоқталады.

	Осы тұрғыдағы таласты пікірге өз көзқарастарын білдіруші Исламтанушы ғалымдар өте көп. Солардың бірі

	былай дейді: “Шииттер иман келтіргенін айтады. Сунниттердің көбісі бұл көзқарасқа келіспейді.

	Ал менің жеке пікірім бойынша, Әбу Тәліп Аллаһ Елшісінің пайғамбарлығын емес, жеке басын аса жақсы көрген, дәріптеген.

	Әбу Тәліптің қазасына Мұхаммед (с.а.у.) бастаған мұсылмандар аза тұтып уайымдаса, мүшріктер көктен





іздегендері жерден табылған кісіше қатты қуанды. Пайғамбарды қорғайтын, оның сөзін сөйлейтін Хашим басшысының болмауы мүшріктердің азғындаған үстіне азғындай түсуіне жол ашты… Әбу Тәліптің көзі тірісінде бата алмай жүргендер тістерін қайрады.

	Бірде көшеден өтіп бара жатқан Расулаллаһқа имансыздардың бірі топырақ шашып, үлкен іс тындырғандай қарқ-қарқ күледі. Мұхаммед (с.а.у.) ештеңе болмағандай кете барады. Үйіне келгенде әкесінің шаң- топырақ болған күйін көрген қызы Хазіреті Фатима, мұның дұшпан әрекеті екенін дереу аңғарып, жылап жібереді. Анасының артында боздап қалған жас қыздың онсыз да жарым жан көңілі босап кеткен.

	Сондағы баласының басынан сипап, көз жасын сүртіп тұрып пайғамбар - әкенің айтқаны:

	“Жылама ботам, жылама. Ұлы Аллаh сенің әкеңді қорғайды…

	Әбу Тәліптің барында мүшріктер маған бұлай жасауға бата алмайтын.”

	Мүшріктер есірген сайын есіріп, ойларына келгенін істеді. Құтырғандары соншалық, кейбір қылықтары азулы дұшпан Әбу Ләһабтың да намысына тиіп, өзінің жақтастарын тыйған.

	Бірақ ол жақтастық ұзаққа бармады. Пайғамбарымыз (с.а.у.) тәухидке үндеп, қызметіне кіріскен сәтте дұшпандық сезімі басым түскен Әбу Ләһаб бәз баяғы қалпына келеді. Мұны көрген имансыздар айтуға ауыз бармас әрекеттерімен мұсылмандарды тұқыртады.





Хазіреті Хадишаның өлімі


	Әбу Тәліпті қара жердің қойнына бергелі арадан үш күн өткен. Рамазан айы. Хазіреті Мұхаммедтің (с.а.у.) басына қайғының қара бұлты тағы да үйірілді. Ойламаған





жерден алпыс бес жастағы жан жары Хазіреті Хадиша дүние салды.

	Жаназа намазын пайғамбардың өзі шығарып, жерлеу рәсіміне де бас-көз болды. Аллаh сүйікті құлына қиындық беріп, сынайды дегеннің нақты дәлелі осы емес пе?

	Аяулы адамдарынан айырылу Хазіреті Мұхаммедке (с.а.у.) оңай соқпады. Қиналғанда қол ұшын берген, жылағанда жұбаныш болған парасатты, ақылды әрі адал жар Хазіреті Хадишаның орны үңірейіп, қатты білінді. Осылай болуы заңды да еді. Бүкіл қауым болып бір кездері Хазіреті Мұхаммедке (с.а.у.) қарсы шыққанда қолтығынан демеп, сүйеніш болған жалғыз қолдаушысы еді ғой ол! Жан-тәнімен жұбайына беріліп, қысымға, қыспаққа қарамастан пайғамбарлығын мойындап, ізінен ерген де сол еді. Мұхаммед (с.а.у.) Хадиша анамызды зайыбы ретінде де, былайғы адамдығы үшін де қатты жақсы көрген. Мұны Хазіреті Хадиша өлгеннен кейін жиі-жиі оны еске алып, рухына дұға бағыштауынан байқаймыз. Қала берді, марқұм зайыбының туған-туыстарына, таныс- тамырларына ылғи көмектесіп тұрған.

	…Бір күні Хадиша анамыздың сіңілісі Халаның даусын естіп, бірден оны әйелінің даусына ұқсатып, өткен күндерді еске алып отырады. Сонда Айша анамыз қызғанышын жасыра алмай:

	“Аллаh Тағала саған Хадишадан әлдеқайда жас, әрі сұлу әйел берді емес пе?”- деп қалады. Пайғамбарымыз (с.а.у.) Айшаның анамыздың бұл сөздерінің орынсыз екенін білдіріп, Хазіреті Хадишаның адалдығын, адамдығын, парасатын ұзақ әңгімелейді.

	Хазіреті Айша өз ойының әбестігін түсініп:

	“Уа, Расулаллаһ! Аллаhтың атымен сұраймын, мұнан былай үнемі Хазіреті Хадиша туралы естеліктеріңді айта жүр”- деп жуып-шайған.





Айша анамыз Расулаллаhтың (с.а.у.) марқұм жұбайы Хадишаны жиі еске алып, оның туыстарына көмектескендігін көргендегі қызғанышын төмендегідей жеткізеді:

	“Аллаh Расулын әйелдерінің ішінде Хазіреті Хадишадан қатты қызғанатынмын. Хазіреті Хадишаны өмірімде көрмесем де ойымды билеген алапат сезімге ие болу қиын еді. Расулаллаh оны менің көзімше көп еске алатын. Арнайы мал сойып Хазіреті Хадишаның туыстарына ет жолдайтын. Кейде мен шыдамсызданып:

	“Жер бетінде Хадишадан басқа әйел жоқ па?”- дейтінмін.

	Аллаh Расулы Хадишаның жақсылықтарын санамалап айта келіп:

	“Ол – менің балаларымның анасы ғой” - деп жауап беретін”

	Расулаллаh Хира үңгірінде жалғыз жатқанда Хазіреті Хадиша оған тамақ таситын. Сондай бір күні Жебірейіл періште Мұхаммедке (с.а.у.):

	“Ей, Аллаhтың Расулы! Анау қараңдап келе жатқан сұлба- Хазіреті Хадиша. Ол саған азық әкеле жатыр. Қасыңа жақын келгенде оған Раббыңнан және менен сәлем жолда. Жәннатта інжуден жасалған әсем сарай сол үшін дайындалғанын айт, ол жерде тек жан рақаты бар” – деген.

	Хазіреті Әли де:

	“Расулаллаhтың “Өз заманындағы әйелдердің қайырлысы Имранның қызы Мәриям еді. Мына үмметтің әйелдерінің ішіндегі қайырлысы – Хадиша дегенін естідім”

	- деген.

	Қайғылы оқиғалардың бірінен соң бірі қайталануы себепті Мұхаммед (с.а.у.) пайғамбарлығының оныншы жылын “қайғыға толы жыл” деп атаған.





ПАЙҒАМБАРЫМЫЗДЫҢ ХAЗІPETІ АЙШАМЕН НЕКЕЛЕСУІ

	Хазіреті Хадишаның мәңгілік сапарға аттануы Хазіреті Мұхаммедтің (с.а.у.) отбасылық өмірінде қиындықтар туғызды. Бұл жағдайды асхабы да сезбей қалмады…

	Бір күні Осман ибн Мазун есімді сахабаның әйелі Хаула ардақты Пайғамбарымызға келіп:

	“Уа, Расулаллаh! Үйіңде Хадишаның жоқтығы қатты білінеді екен”- деді.

	Аллаh Расулы:

	“Әрине, ол – балаларымның анасы, шаңырағымның шаттығы, отауымның тірегі еді ғой”- деп жан қиналысын сездірді.

	Әңгіменің орайы келгенде Хаула:

	“Уа, Расулаллаһ! Өлгенмен бірге өлмек жоқ. Үйленуге қалай қарайсың?” - деп сұрады.

	Хазіреті Мұхаммед (с.а.у.) :

	“Кімге?” - деді.

	“Хазіреті Әбу Бәкірдің қызы Айшаға немесе Зәманың қызы Сәудаға…”

	Ойланып қалған Хазіреті Мұхаммед (с.а.у.) Хаулаға: “Барып, екеуімен де сөйлесіп көрсең қайтеді?” - деді. Хаула шыққан бойда Әбу Бәкірдің үйіне барды. Үйде

	Хазіреті Айшаның анасы Үммү Руман бар еді.

	Хаула табалдырықтан аттар-аттамаста:

	“Ей, Үммү Руман! Аллаhтың сіздерге керемет берекетті нәсіп еткенін білесіңдер ме?” - деді.

	Үммү Руман:

	“Нені айтасың?” Хаула:

	“Расулаллаh қыздарың Айшаны айттыруға мені жолдады.”





Отағасы Хазіреті Әбу Бәкір болмағандықтан Үммү Руман Хаулаға нақты жауап айта алмады. Хаула Хазіреті Әбу Бәкірдің келуін күтті. Келген соң оған да бұйымтайын жеткізді.

	Хазіреті Әбу Бәкір біраз ойланып қалды да:

	“Біз Мұхаммедпен (с.а.у.) бауырмыз ғой. Қыз алысуға болар ма екен?” - деп, күдігін айтты.

	Хаула Хазіреті Мұхаммедке (с.а.у.) Хазіреті Әбу Бәкірдің күмәнді ойын жеткізді.

	Расулаллаh:

	“Әбу Бәкірге айта бар, біздің бауырластығымыз қандас немесе бір анадан сүт емгенімізге қатысы жоқ. Біз діндес бауырлармыз, жақындығымыз нанымымыздың ортақтығына байланысты. Сондықтан қыз алысуға әбден болады” - деді.

	Хаула Хазіреті Мұхаммедтің (с.а.у.) сәлемін Хазіреті Әбу Бәкірге айтқанда, парасатты сахаба бір сөзге келместен ризашылығын берді. Сөйтіп (ай календары бойынша) шәууал айында Хазіреті Мұхаммед пен Хазіреті Айшаның некесі қиылып, той кейінге қалдырылды.





Пайғамбарымыз Мұхаммедтің (с.а.у.) көп әйелмен үйленуіндегі асыл хикметтер мен себептер


	Аллаһ тарапынан елші ретінде жіберілген ерекше тұлғаның көп әйелмен некелесуі алғаш қарағанда ерсі көрініп, көңілге (Құдай өзі кешірсін) кейбір күмәнді сұрақтардың оралуы табиғи нәрсе. Алайда Хазіреті Мұхаммедтің (с.а.у.) өмірбаянын зерттеп, Оны жақыннан танығанда ғана күдікті ойлардан арылып мәселенің астарындағы ақиқатты аңдаймыз.

	Исламға қызғанышпен, дұшпан көзімен қарағандар, әсіресе мунафиқтар Пайғамбарымыздың бірнеше әйелмен некелік одақ құруын сынап, өздерін де, өзгелерді де Ұлы





тұлға жайлы кертартпа пікірге итермелеген. Мұндай ойдың астарында күпірлік бар.

	Хазреті Мұхаммедтің (с.а.у.) көп әйелмен некелесуіндегі негізгі себептерін түсіндірмес бұрын, Оның (с.а.у.) дін дұшпандары айтқандай «әйелқұмар, нәпсіқұмар» емес екендігін дәлелдеп көрелік.

	Ең алдымен Оның (с.а.у.) өмір сүрген ортасын, қоғамын жете білу қажет. Ол дәуірде қараңғылық пен надандықтың шегіне жеткендігі соншалық, күштілер әлсіздерді қанап, әйел атаулы қорланып, қыз баласы тірідей көміліп, зинақорлық мақтанға айналған-тын. Зинақорлық ашық жария етілген, адам физиологиясына әсер ететін ыстық климатта туып-өскен, ажарымен, сымбатымен жұртшылықты тамсандырған Пайғамбарымыздың жиырма бес жасына дейін, яғни Хадиша анамызбен некелескенге дейінгі өмірінде шынайы адамгершіліктің үлгісін көрсетуі, пәк табиғатын сақтауы

	– Оның асқан жігерлілігін аңғартады.

	Пайғамбарымыз жиырма бес жасында өзінен он бес жас үлкен жесір әйел Хазреті Хадиша анамызбен некелесіп, шаңырақ көтерді. Бұл киелі шаңырақ Хадиша анамыз қайтыс болғанға дейін яғни, тура жиырма үш жыл отбасылық өмірдің өнегелі ошағы болды. Бұдан кейін Пайғамбарымыз бірнеше баласымен қайтадан төрт-бес жыл бойдақ қалды. Бұл кезде Пайғамбарымыз 53 жаста еді. Аллаһ Елшісі егер бәзбіреулер айтқандай нәпсіқұмар, әйелқұмар болса қалайша төрт-бес жыл үйленбестен, ұятты істердің көлеңкесіне жоламастан өмір кешті?

	Пайғамбарымыздың басқа әйелдерімен шаңырақ көтеруі үйленуге қажеттіліктің азайған шағында яғни, елу үш жасынан кейін жүзеге асқан. Бұл жастан кейін үйленудің астарынан әйелқұмарлық, нәпсәни сезімдер емес, басқа терең мағыналар іздеу ақылға жақынырақ болар.





Бұған қоса Пайғамбарымыздың Айша анамыздан басқа некелескен әйелдерінің бәрі жесір қалған, тіпті көбісі балалы-шағалы екенін ескерсек, Оның барлық некелерінде нәпсәни сезімдер емес, терең хикметті мақсаттардың бар екенін аңғарамыз:

	 	Пайғамбарымыздың (с.а.у.) әйелдерге байланысты көптеген ислами үкімдерді оларға тікелей түсіндіруі оның табиғатына теріс болғандықтан ақ некелілері арқылы жеткізуі ең дұрыс жол. Көптеген әйел сахабалар өздеріне байланысты мәселелердің үкімін тікелей Пайғамбарымыздан сұрамай, Оның әйелдері арқылы сұратып білетін-ді.



	Муминдердің аналары саналатын Пайғамбарымыздың ақ некелілері барлық өмірлік маңызы бар сұрақтардың жауабын сахаба ханымдарға жеткізіп, ислам дінін насихаттауға үлес қосқан. Ислами қағидалардың біздің заманымызға дейін жеткізілуінде осы аналарымыздың еңбегі орасан. Әсіресе хадистер және отбасылық өмірдің қыры мен сыры Пайғамбарымыздың әйелдері арқылы жеткен. Мысалы, түнгі намаз және өзге де ғибадаттардың жалпы тәртібін ұлы аналарымыздың риуаяаттарынан оқып үйренудеміз.

	 	Расулаллаһтың кейбір жұбайлары құрайыштың, яһудилердің басшыларының қыздары болған. Ол белгілі қауымның не тайпаның басшысының қызымен некелесу арқылы өзге дін өкілдерінің немесе дінсіздердің исламмен танысуына дәнекер болуды мұрат еткен. Осылайша олардың Исламға, мұсылмандарға деген қастықтарын жойып не жұмсартып, ал егер бұрыннан дос болса, достықты нығайта түсуді көздеген. Мысалы, Жуайрия және Үммү Хабибамен некелесуі осындай ниеттен туған. Сондай-ақ исламның ата жауы, яһудилердің басшысы Хүйай ибн Ахтабтың қызы Хазреті Сафия пайғамбарымызбен үйленген соң өз туыстарын ақиқат





жолға насихаттап, олардың мұсылман атануларына себеп болған.

	 	Расулаллаһ ислам жолында шейіт болған сахабалардың қорғансыз қалған әйел, бала-шағаларын мүшріктерге қорлатпау үшін оларға иелік ету мақсатымен некелескен. Хазреті Сәуда, Хазреті Хафса, Хазреті Мәймуна аналарымызбен үйленуінің астарында осындай себептер бар.

	Ең жақын жолдастарымен туыстық қатынас орнатқан. Қиын сәттерде қасынан табылатын адамдармен арадағы рухани жақындықты күшейтіп, оларды әһли бәйті қатарына қосып, оларды да дән риза еткен. Хазреті Айша анамыз Сыддық досы Хазреті Әбу Бәкірдің, Хазреті Хафса анамыз өжет сахаба Хазреті Омардың қызы еді.



	Осынау себептерге мән беріп, ойланар болсақ Пайғамбарымыздың көп әйелге үйленуінің өзі құдіретті Аллаһтың хикметті ісі екеніне көзіміз жете түседі. Пайғамбарымыздың көп әйелге үйленуі өз қалауымен емес, Аллаһтың әмірімен жүзеге асқандығын ескерсек, мәселені тәптіштей берудің өзі артық.

	ПАЙҒАМБАРЫМЫЗДЫҢ ХAЗІPETІ СӘУДАМЕН ҮЙЛЕНУІ

	Мұнан соң Хаула Зәманың қызы Сәудаға бұйымтайын айта барды…

	Хазіреті Сәуда — Сәкран ибн Амрдың әйелі. Ол алғаш мұсылмандықты мойындап, Хабашстанға көшіп, кейін Меккеге оралған. Сәуда Меккеге келген тұста бір күні түсінде айдың нұры сүзіліп үстіне құйылғанын көріп, тұра сала күйеуіне жорытқан. Сәкран:

	“Егер түсің рас болса, менің жақында татар дәмім таусылып, сен басқа біреуге үйленесің” - деген.





Өзі айтқандайын, Сәкран арадан көп уақыт өтпей ауырып қайтыс болып, Хазіреті Сәуда бес баламен жесір қалады.

	Осылайша тұрмыс тауқыметін жалғыз көтеріп, жанарын жас жуған Сәудаға күтпеген жерден пайғамбарымыздың ұсынысы жетеді. Қолқа салып, айттыра келген – Хаулаға жауап бере алмайды. Үйелмелі- сүйелмелі бес баламен Хазіреті Мұхаммедке жүк болуға ары жібермейді. Бірнеше күн өткенде Расулаллаhтың өзі Сәудаға жолығуға келеді.

	Келген бетінде:

	“Менімен некелесуге кедергі болатын не?” - деп сұрайды.

	Хазіреті Сәуда:

	“Шынымды айтсам, сіз секілді құрметті жаннан мұндай тілектің келуі әркімге бұйырмайтын бақ екенін білемін. Бірақ менің бұғанасы қатпаған бес балам сізге ауыртпалық болады ғой” - деді.

	Хазіреті Мұхаммед (с.а.у.):

	“Аллаh саған рақым етсін! Әйелдердің ішінде ең қайырлысы – бала-шағасын өсіру үшін қиындыққа төзе білгендер. Балаларың маған ауыртпалық болмайды. Сені менімен некелестіру ісін туыстарыңның бірі жауапкершілігіне алсын” - деді.

	Сәуда қайнысы Хатиб ибн Амрды куәгерлікке алып, пайғамбарлығының оныншы жылында Аллаh Елшісімен бас қосты. Ол кезде Хазіреті Сәуда елу бес жаста болатын.

	Туған-туыстарынан бөлініп, тәухидтің туы астына жиналған, өз еркімен иман келтіріп, тура жолды таңдаған мұсылман әйелін Хазіреті Мұхаммед (с.а.у.) Аллаhтың дініне деген ықыласы үшін қамқорлығына алып, күллі мұсылман баласының анасы болу құрметіне лайық көрді.





ПАЙҒАМБАРЫМЫЗДЫҢ ТАЙФҚА САПАРЫ

	Ынсапсыз мүшріктер Әбу Тәліп пен Хазіреті Хадишаның өліміне қуанып қана қоймай, азалы сәтті пайдаланып, Хазіреті Мұхаммедке шабуылдап, зықысын шығарды. Тұс-тұстан тырақайлап бас салатындары сондай, ардақты Пайғамбарымыздың дінді уағыздауға шамасын келтірмейді.

	Зығырданы қайнаған оны міндетіне деген адалдық туған жерінен жырақ кетуге жетелейді. Пайғамбардың таңдауы Сакиф тайпасының мекені – Тайфқа түседі Мақсаты – сакифтерді Исламға тартып, олардың арасынан өзіне арқа тұтар адамдар дайындау.

	Тайф –Арабстанда бау-бақшасымен, мол жеміс- жидегімен аты шыққан жасыл желекті мекен. Сондай-ақ Расулаллаhтың сүт анасы да Тайфқа жақын маңда. Пайғамбарымыз Тайфтағыларға үлкен үміт артып, мұсылмандықты мойындар деген оймен жолға шыққан. Пайғамбарлықтың оныншы жылы, шәууал айының жиырма жетінші күні қасына Зәйд ибн Харисаны ертіп Меккеден шыққан ол Тайфқа келген бойда сакиф тайпасының аузы дуалы деген ақсақалдарымен жүздесуді жөн көреді. Өзінің келгендегі мақсатын айтып, қауымынан қолдау таппағанын баяндап, үндеуіне үн қосып, тура жолға түсулерін, қолдау көрсетулерін өтінді. Өкінішке қарай, он күн бойы тіл майын тамызып тәухидке шақырғанымен “сенікі дұрыс” деген жан баласы шықпады. Қолдамағандары былай тұрсын, ит қосып айтақтап, содыр- сойқандары сойылмен қуып, жан-жақтан тас жаудырып, қан-жоса қылды.

	Сакиф тайпасы басшыларының бірі:

	“Аллаh Тағала пайғамбарлыққа сенен басқа адам таппапты ма?” деп оттаса, енді біреуі:

	“Менің саған айтар сөзім жоқ. Егер сен шынымен пайғамбар болсаң, айтқандарыңа қарсы шығып, басымды





бәлеге соққым келмейді. Ал егер жалған айтып жар салған болсаң, босқа басымды неге қатырайын?” - деп басын ала қашты.

	Сүйікті Аллаһтың Елшісі сакифтерден қайыр келмесін түсініп, кетіп бара жатып:

	“Сендерден соңғы өтінерім – ең болмаса айтқандарымыз арамызда қалсын, жұртқа жаймаңдар” - деді.

	Көңілдері перделенген сакифтердің үлкендерінің өзі: “Өтініш айтатындай кім едің сен? Тез көзіңді құрт. Өз

	ағайындарыңа сөзіңді өткізе алмай, бізге сіңіскің келді. Оңайлықпен қулық асырмақ болдың ғой. Бізден аулақ жүр, ешбір өтінішіңді қабылдамаймыз”- деп пайғамбарға тас лақтырып, өршелене жүгірді.

	Арсыз, ұждансыз тайфтықтардың әрбір соққысына кеудесін тосып, пайғамбарға қорған болуға ұмтылған Зәйдтің де үсті - басы қанға боялған. Жан-жақтан тас жаудырған қаныпезерлер алдарындағы екеу қиналған сайын қарқ-қарқ күлкіге кенелді.

	Екеуі қаныпезерлерден қашқан күйі жүзім бақшасына кіріп жасырынды. Әбден әлі құрыған Хазіреті Мұхаммед бақшаның кіре берісіндегі жүзім ағашының астына жер бауырлап жата қалды. Бұл баудың иесі Утба және Шайба деген екі ағайынды жігіт.

	Пайғамбарымыз солығын баса алмаған күйі Аллаh Тағалаға жалбарына бастады:

	“Жаратқан жан ием!

	Әл-дәрменімнің азайып, шарасыз қалғанымды, халықтан теперіш көріп қиналғанымды тек саған айтып шағымданамын.

	Қайырымдылардың қайырымдысы Аллаhым!

	Әлсіздердің жарылқаушысы, мүсәпірлердің қорғаушысы жалғыз өзіңсің. Менің раббым да сенсің.





Сенің мейірімің де шексіз, қатыгез дұшпан қысымына ұшыратпау да сенің қолыңда.

	Рақымды да, мейірімді Аллаhым!

	Сенің қаһарыңа ұшырамасам болды, басқа азаптың бәрі өткінші. Сонда да сенің қайырымдылығыңа сыйынамын.

	Уа, Жаратқан!

	Сенің қаһарыңа душар болудан, ризашылығыңнан аулақ қалудан, өзіңнің қараңғылықты сейілтетін, ақыретке дейін ұласатын нұрыңа сыйынамын.

	Уа, Құдіретті Аллаhым!

	Сенің ризашылығыңды тілеймін. Мүлт кетсем кешіре көр. Барша құдіреттің иесі сенсің!”

	Жүзімдіктің иелері Хазіреті Мұхаммед пен Хазіреті Зәйдке жасалған қиянатты сырттай көріп, аяушылық білдіреді. “Кім де болса, адамның баласы ғой, ең болмаса солығын алсын”- деп құлдары Аддас арқылы оларға бір табақ жүзім беріп жібереді.

	Аддас құл “Ләббай, тақсыр” деп зымыраған күйі жүзімді алып, бақшаға келеді де Аллаһ Елшісіне ұсынады. Расулаллаһ “Бисмиллаһ” деп, жүзімнен үзіп алып, аузына салады. Пайғамбарымыз Мұхаммедтің (с.а.у.) айтқанына ден қойған Аддас кідіріп қалады. Іштей “Уаллаһи, бұл сөзді бұл аймақтың халқы білмейді, айтпайды да “- деп ойлады.

	Мұхаммед (с.а.у.) құлдың ойын дөп басқандай:

	“Ей, Аддас! Сенің жұртың қайда? Қай дінге бағынасың?”- деп сұрайды.

	Аддас:

	“Ниновалықпын, христианмын”- деп жауап береді. “Олай болса, сен ақиқаттың бастаушысы Юнус

	пайғамбардың жерлесі болып шықтың ғой?!”. “Сен Юнус пайғамбарды қайдан білесің?”

	“Неге білмейін, ол – менің бауырым. Юнус — пайғамбар. Мен де пайғамбармын.”





Аддас құлағына сенбей, сезімін тежей алмай, Расулаллаhты құшақтап, аяғына жығылды.

	Сырттай болғандарды бақылап отырған бақша иелерінің бірі екіншісіне:

	“Көрдің бе, әне, бетіне күле қарап едің, құлыңның басын айналдырып алды. Танымай-білмей жатып жақсылық жасаудың соңы неге ұрындырар екен?”- деп кіжінді.

	Аддас қайтып келгенде екеуі бірден:

	“Кімнің құлы екеніңді ұмытып, есіңнен танып қалдың- ау, сірә. Айдаладағы біреудің аяғына жығылғаның не?”- деп дүрсе қоя берді.

	Аддас еш қысылмастан қожайындарына:

	“Жер бетінде осы адамнан артық, одан қайырлы жан жоқ. Мен одан керемет нәрсе естідім, оның айтқандарын пайғамбардан басқаның білуі мүмкін емес. Ол – пайғамбардың нағыз өзі”- деп жауап берді.

	Пайғамбарымыз сәл тынығып, сергіген соң жүзім бақшасынан шығып, Мекке бағытында жол алды. Сакиф тайпасына зәредей де болса ақиқатты ұғындыра алмауы жүрегін сыздатып, көңілін құлазытты. Амалсыздан үйреншікті соқпақпен ілгерілей берген. Меккеге екі күндік қашықтық қалғанда төбесінде бір шөкім бұлттың көлеңке түсіріп келе жатқанын аңғарды. Бажайлап қарағанда бұлттың ішінен Жебірейілді көрді.

	Жебірейіл періште Мұхаммедке (с.а.у.):

	“Аллаh саған халқыңның айтқандарын есітті. Сонан соң мына тауларға да сөзін өткізетін періштені жіберді. Қауымыңның басына азап төндіргің келсе, әп-сәтте тілегің орындалады”- деуі мұң екен таулар әміршісі – періште пайда болып, пайғамбарға басын иіп, қаласа Әбу Құбайыс пен Құайқан тауларын мүшріктерді тып-типыл ететіндей бір-біріне жақындастыра алатынын айтты.





Бірақ мейірім шуағының қайнары Хазіреті Мұхаммедтің (с.а.у.) талабы өзгеше.

	“Жо-жоқ, менің жалғыз тілегім – Хақ Тағала осы мүшріктердің ұрпақтары арасынан болса да Аллаhтың бірлігін мойындап, тек соған ғана табынатын нәсіл жіберсе деймін.”

	Екі дүниенің нұры, пайғамбарлар падишасының мақсаты- адамдарды қарғыспен жою немесе азаппен қинау емес, керісінше адамдыққа ұмтылдыру, иманмен сусындату, мәңгі бақытқа жеткізу. Әр қадамын басқан сайын осы мұратқа қол жеткізудің жөн-жосығын қарастырып, әрбір ісінде, осы бақилық мақсатын жүзеге асыруды көздейтін. Сондықтан да оның өмірінің әрбір минуты ғибадатқа есептеліп, әрбір сәті нұрлы амалдарға саналып артта қалып жатты…

	Пайғамбарымыз (с.а.у.) Меккеге кірмес бұрын Нахла деген жерде бой жазып, тынығып алмақ ниетпен намазға тұрғаны сол еді, сол маңнан Нусайибн аталатын бір топ жын өтіп бара жатып, Құранның әуеніне елтіп, қалт тұра қалады. Соңына дейін тыңдап, ақиқатқа көз жеткізген олар сол жерде мұсылман болады да, өз тайпаларына оралған соң қалған жындарды да иманға шақырады. Құран Кәрімде бұл оқиға былай баяндалады:





“Есіңде ме бір кезде жындардың бір тобын Құран тыңдату үшін әдейі саған қарай бағыттаған едік. Құранды тыңдауға келген уақытта бір-бірлеріне :


	«Тыныш, тыңдаңдар» деді. Оқылып біткеннен кейін әрқайсысы қауымдарына (Аллаһтың ауыр есебінің, азабының бар екендігін) ескертуші болып қайтты.

	“Ей, қауымдастар! Біз Мұсадан (а.с.) кейін түсірілген, өзіне дейінгілерді (кітаптарды) мақұлдайтын, хаққа және тура жолға бастайтын бір кітапты тыңдадық.





Ей, қауымдастар! Аллаhтың елшісінің үндеуіне үн қосыңдар. Оған иман келтіріңдер. Аллаһ та сендердің күнәларыңды кешіріп, ауыр азаптан құтқарсын!” (Аһкаф сүресі 29-31-аяттар)

	Нахлада тынығып алған соң пайғамбарымыз Меккеге бет түзеді. Ол Меккеге құрайыштардың оңайлықпен кіргізе қоймасын білетін. Сол кездің әдеті бойынша біреуге арқа сүйеп, қамқорлығына кіруі қажет.

	Сол себепті Хира тауына жеткен соң хабар салып мүшрік Мутим ибн Адиден өзін паналатуын өтінеді. Мутим пайғамбардың өтінішін жерге тастамай, ұлдарын қаруландырып өзі бас болып пайғамбарды Меккеге алып келеді.

	Мүшріктерге, әрине, Мутимнің мұнысы ұнамады, бірақ бетіне басып айтқан ешкім болмады.

	Мұхаммед (с.а.у.) қаны қайнаған мүшріктердің көз алдында Қағбаны тауап етті. Харам мешітінде екі рәкат намаз қылып, үйіне қайтты.

	ИСРА33 ЖӘНЕ МИҒРАЖ34 МУҒЖИЗАЛАРЫ

	Хижреттен бір жарым жыл бұрынғы рәжәп айының жиырма жетінші түні. Осы түні пайғамбарымыздың ең үлкен муғжизасы – Исра мен Миғраж жүзеге асты.

	Жебірейіл періште Мұхаммедті (с.а.у.) Харам мешітінен алып, пыраққа отырғызған күйі Ақса мешітіне35 алып келді. Сол жерден көк жүзіндегі керемет тылсымдардың және Аллаһ Тағаланың құдіретін көрсететін айғақтарды



	33 Түнгі сапар.

	34 Ең жоғарыдағы мекен. Пайғамбарымыздың (с.а.у.) Аллаһ Тағаланың құзырына көтерілу мұғжизасы.

	35 Иерусалидегі қасиетті мешіт. Пайғамбарлардың ежелгі ғибадатханасы. Бәйтул-Мақдис деп те аталады. Жер жүзіндегі тұңғыш

	құрылыс– Қағба болса, екінші – осы Ақса мешіті.





бір-бірлеп көрсету мақсатымен ғарыштың әрбір қабатына жоғарылатты. Сидратул-Мунтаһа деп аталатын ең жоғарғы қабатта мекен, мерзім ұғымдарынан тыс ұлы Жаратушы Аллаh Тағаламен жолығып, керемет кәламын есту құрметіне ие болды. Сол түні құдіреттің арқасында көз ілеспес жылдамдықпен келген жеріне қайта оралады.

	Аллаһ Тағаланың сүйікті елшісінің бұл муғжизасы жайлы Құран Кәрімде төмендегідей баяндалады:





“Оған кейбір аяттарымызды (мұғжизаларымызды) көрсетейік деп Құлы (Хазіреті Мұхаммедті) бір түнде Харам мешітінен (алып) айналасын берекетке толтырған Ақса мешітіне дейін жеткізген Аллаh Тағала кемшілік атаулыдан пәк. Күмәнсіз Ол (Аллаh Тағала) бар нәрсені естуші, бар нәрсені көруші ”.


	Осы аятта Исра мен Миғраж муғжизасының тылсымына, яғни сүйікті Пайғамбарымызға Аллаһ Тағаланың құдіретін сипаттайтын таңғажайыптардың көрсетілуіне меңзелген.

	Исра және Миғраж муғжизасы құпияға толы. Аллаh Тағаланың құдіретімен бұл муғжиза барысында Хазіреті Мұхаммед уақыт пен кеңістік ұғымынан сыйырылған, яки адам ақылына сыймайтын таңғажайыптарға куә болған.

	Аталмыш муғжиза жайын сахабалар пайғамбардан естіген күйінше ауыздан ауызға ақтарған.





Бес уақыт намаздың парыз болуы


	Пайғамбарымыз (с.а.у.) Миғраж түні бірқатар иләһи сый-құрметке ие болып, ілтипат көрді. Иман ақиқаттарын көзімен көріп, періштелерді, жәннатты, ақыретті тамашалап, тіл жетпес көркемдіктердің куәгері болды.

	Осы түні берілген ең маңызды сый: Бақара сүресінің соңғы аяттары (Амәнар-расулу), Аллаһқа ортақ қоспаған құлдың жәннатқа кіретіндігі жайлы сүйінші хабар және бес уақыт намаз.





Муминдерге күніне бес мәрте намаз оқу сол кезден бастап парыз. Бұл – Миғраждың үлкен сыйы.





Пайғамбарымыздың Исра және Миғраж муғжизасын мүшріктерге баяндауы


	Жебірейіл періштенің бастауымен пыраққа мініп көк жүзіне көтеріліп, теңдессіз құрметке – Аллаh Тағаланың баянына тікелей куә болған соң сол түні-ақ Хазіреті Мұхаммед (с.а.у.) Қағбаға қайта оралады. Көңілін кернеген шаттық ақиқатты, Миғраж сапарын құрайыштарға тезірек жеткізуге итермеледі. Алдымен ет жақындарына басынан өткергендерін айтып, сонан соң жалпы жұртқа баяндамақ болады. Бірақ Әбу Тәліптің қызы Үммүхани алдын орағытып:

	“Айта көрме, оларға. Халық сенбегенімен қоймай, сені өтірікші деп ренжітеді” - деп жанашырлық білдіреді.

	Бірақ Мұхаммед (с.а.у.) қалың қауымға шындықты жеткізгенше асықты. Халықтың алдына шығып Миғраждан хабардар етті. Оның айтқандарын аңтарыла тыңдаған халық жан-жақтан қаумалап:

	“Уа, Мұхаммед (с.а.у.)! Бізді кімге санайсың? Егер осы айтқандарың рас болса, дәлелің қане? Біз бұрын-соңды мұндай сұмдықты естіген емеспіз” - деп шулады.

	Аллаһ Елшісі:

	“Дәлелдерім мынау, құлақ қойып тыңдаңдар. Пәлен рудың түйе іздеген жоқшыларын пәлен жерде жолықтырдым. Олардың түйелерін қай жерде көргенімді айтып, өзім Шамға қарай бет түзедім.

	Қайтар жолда Дабханан деген жерде пәлен руды тәтті ұйқы құшағында көрдім. Солардың аузы жабық тұрған су құйған шелегін ашып, ішіндегі суды іштім де, қайтадан дәл сөйтіп жауып кеттім.





Тағы бір айғақ Тәнғим жотасында бір топ құрайышты көрдім. Ең алда қара түйе келеді. Үстінде бір қара, бір ала қап бар”- деді.

	Халық сөздің ақырын күтпестен биік төбеге қарай лап қойды. Шынында да Меккеге жақындап қалған бір топ құрайышты көрді. Алдарында екі қап артылған түйелері бар екен. Онан кейін келгендердің су құйған бақырашын ашқызып көріп, тағы да таң қалысты.

	Басқа дәлелдерді де зерттеп, сұрастырып, нақтылады. Соның бәріне көздері жеткенімен көңіл көздерінің көр соқырлығы олардың иман келтіруіне кедергі келтірді.





Мүшріктердің сенімсіздіk тaнытyы


	Исра мен Миғраж муғжизасына сенбегендерімен қоймай, мүшріктер қайтсек, қай жерден ши шығарамыз дегендей Хазірті Мұхаммедке (с.а.у.) әр қилы сауал қойып, мазалауларын тоқтатпады. Біреулері:

	“Меккеден түйенің ең таңдаулысын мініп жолға шыққанның өзінде Шамға бару-қайту екі ай алады. Бір түнде барып келдім деуі ылғи-шылғи өтірік” десе, екіншілері, бұған дейін Ақса мешітінде болғандары:

	“Көргенің рас болса Ақса мешітін суреттеп берші” - деп құйғытты.

	Пайғамбарымыз (с.а.у.):

	“Әрине, бардым” - деп жауап береді өзіне нық сеніммен.

	Хазіреті Мұхаммед (с.а.у.) онан кейін болған жайды баяндады:

	“Әйтеуір бір сәйкессіздік табамыз деп, мүшріктер менен ойларына келгенін сұрап, әбден мезі етті. Сол кезге дейінгі мазалағандары түк емес пе деп қалдым.

	Ұлы Жаратушы Аллаһ Тағалам Мені қиындықта жалғыз астамады. Ақсадағы қасиетті мешітті суреттеп беруді сұрағанда, Аллаh Тағала көзімнің алдына мешіттің





бейнесін толық әкелді. Соған қарап тұрып сұрағандарын айтып шықтым. Неше есігі бар екенін санау ойыма да келмеген еді. Мүшріктер оны да сұрады. Көз алдымдағы елестен санап, түр-түсіне дейін тәптіштеп айттым”.

	Мүшріктер айтарға сөз таппай:

	“Айтқандарының бәрі дұп-дұрыс” - деп, бас шайқасты.

	Бірақ өкініштісі, сонда да иманға мойын бұрмады.





Хазіреті Әбу Бәкірдің құптауы


	Меккеліктер арасында көңілдері Исламға бұра тартқанмен, Миғраж оқиғасына күмәнмен қарағандар да бар. Осы таңғажайыпты ести сала олар жұбын жазбастан Хазіреті Әбу Бәкірге келді:

	“Уа, Әбу Бәкір! Жан жолдасың Мұхаммедтен (с.а.у.) хабарың бар ма? Ол бүгін түнде Ақса мешітіне барғанын, көкке көтеріліп намаз қылып, Меккеге қайта оралғанын айтады” - деді.

	Хазіреті Әбу Бәкір:

	“Осының бәрін Мұхаммедтің (с.а.у.) өз аузынан естідіңдер ме?”

	Келгендер: “иә” деп жауап берді. Хазіреті Әбу Бәкір:

	“Уаллаһи, егер ол айтқан болса, шәк келтірулерің орынсыз. Оның сөзінде зәредей күмән болуы мүмкін емес, маған сеніңдер” - деді де, сол бойда Расулаллаһқа барды.

	“Уа, Расулаллаһ! Сен халыққа бүгін түнде қасиетті Ақсаға барып келгеніңді хабарладың ба?”- деп сұрады.

	Хазіреті Мұхаммедтің (с.а.у.) “иә” деуі мұң екен, Хазіреті Әбу Бәкір:

	“Сен айтсаң – шындықты айтасың. Мен сенің Аллаhтың хақ елшісі екеніңе куәмін”- деді.

	Хазіреті Мұхаммед (с.а.у.):

	“Әзіз досым! Сенің сыддық екенің онсыз да мәлім”- деді.





Сол күннен бастап Хазіреті Әбу Бәкірдің атына Сыддық сипаты қосыла аталатын болды…Сыддық – шүбәсіз растаушы дегенді білдіреді… Исра сүресінде (9-

	 	12) Миғраж жайлы баяндалады.



	ӨЗГЕ ТАЙПАЛАРДЫ ИСЛАМҒА ШАҚЫРУ

	Аллаһ Елшісі тайфтықтардың ынсапсыз шабуылынан, айуандық әрекеттерінен соң Меккеге қайта оралғанда мүшріктердің мазағы мен азабына ұшыраса да иман мен Ислам ақиқаттарын айтудан, халықты турашылдыққа, Аллаhқа илануға шақырудан бір сәт те кейін тұрмады… Киелі қызметін қажымай-талмай жалғастыра берді. Қиындық көріп, қорланған сайын жігерін жани түсті.

	Аллаh жолына үндеуде өзін қолдаушылардың қатарын арттыруға мән берді. Осы мақсатпен қажылық маусымында Меккеге шартараптан ағылып келіп жататын араб тайпаларын аралап, уағыз айтуға шықты.

	Тайпа басшыларының қай-қайсысы да әрқилы сылтау айтып, Исламды ә дегеннен мойындаудан бас тартты. Көптің ішінен иман келтіруге ұмтылғандар шыға қалса, солардың өзіне ерік бермей, қысым жасағандар да кездесті.

	Кейбір тайпалар иман жайын тыңдамақ түгілі Хазіреті Мұхаммедке орынсыз әзіл айтып, қалжыңдады.

	Әрине, бұл арада мүшріктер де қол қусырып қалған жоқ. Расулаллаһтың басқан ізін аңдыды. Шеттен келгендердің мұсылмандықты қабылдамауында мүшріктердің үгіт-насихатының да үлесі болғаны жасырын емес.

	Аллаh Расулы белгілі маусымдарда ұйымдастырылатын Уқаз, Мәжанна, Зулмәжаз жәрмеңкелерін аралап, жан-жақтан арнайы келген адамдармен кездесіп, Құран оқып оларды Исламға шақыру міндетін абыроймен атқаруға кірісетін. Ол қасиетті мақсатын уағыздап халық арасына шықса-ақ болды, Әбу





Ләһаб артынан жүріп отырып “Мұхаммед ата-бабамыздың жолынан шығып, дінінен безген тексіз. Осы жүзіқараның сөзі не, өзі не? Құлақ қоймаңдар оған, алданбаңдар” - деп пасық пиғылын жария ететін.

	Пайғамбарымыз көбінесе ру, тайпа басшыларымен жолығып, соларға насихат айтып, Исламдағы ізгіліктерді саналарына сіңіруге күш салатын. Өйткені, тайпалардың қарапайым халқы басшыларын ерекше сыйлап, құрметтейтін, олардың бір ауыз сөзін жерге тастамайтын. Сондықтан алдыңғы толқынның иманға келуі бүкіл тайпаның мұсылмандықты мойындауына сеп болатын.



	*****





	272





ИСЛАМ ШЕҢБЕРІНІҢ КЕҢЕЮІ





VII ТАРАУ


	273





	МӘДИНАЛЫҚ АЛҒАШҚЫ МҰСЫЛМАНДАР

	Қажылық мерзімі. Мұхаммедтің пайғамбарлығының он бірінші жылы…

	Меккеге Араб түбегінің түкпір-түкпірінен қажылық міндетін орындауға келгендер арасында бірнеше мәдиналық мейман да бар.

	Пайғамбарлар сардары қажылық кезіндегі жылдағы әдетімен ру-тайпаларды аралап, Исламды уағыздап жүріп, Ақаба деген жерде Мәдинадан келгендерге жолығады.

	Хазіреті Мұхаммед (с.а.у.) :

	“Қай тайпадан боласыздар?” Мәдиналықтар:

	“Хазраж тайпасының өкілдеріміз”.

	“Яһудилердің көршілері болып шықтыңыздар ғой”. “Дәл солай”.

	“Сіздермен әңгімелессем деп едім”.

	Қонақтар келіскен сыңай танытып, жайғасып отырады. Хазіреті Мұхаммед (с.а.у.) оларға Аллаhтың барлығы мен бірлігіне иман келтіру жайын уағыздап, “Ибраһим” сүресінің бір бөлігін оқып, түсіндірді. Сонан соң Исламға

	мойынсұнуға шақырды.

	Олар ертеректе аталарынан «Пайғамбарымыздың тоғызыншы атасы – Ғалип ибн Фихрдің нәсілінен пайғамбар шығады» дегенді естиді екен…

	Сондай-ақ Мәдинадағы ағайынды хазраж, әус рулары мен жергілікті яһудилер арасында бітіспес дау бар екен де, яһудилер хақ кітаптан хабардар, ілімді болғандықтан,





Аллаhқа ортақ қосып пұтқа табынатын әустер мен хазраждарды менсінбей, әжуа қылады екен.

	Керісіп қалса болды, яһудилер оларға:

	“Сендер не білесіңдер, өңкей миғұлалар? Жуырда соңғы пайғамбар пайда болуға тиіс. Біз соның соңынан ереміз де, сендерді түп тамырларыңмен жоямыз” дейтін үнемі.

	Күтпеген жерден Аллаhтың елшісіне жолығып, оның уағызына елтіген хазраждар өз құлақтарына сенбестен:

	“Яһудилер айтатын пайғамбар осы болды ғой. Бұйырған кетпейді деген осы шығар, кеудемсоқтанып жүрген яһудилерден бұрын танысу бізге нәсіп болды. Иман келтіріп, дұшпанымыздан басым түсейік”- деп, ләм- мим сөзге келместен кәлимаға тілдерін келтіріп, мұсылман болды.

	Сонан соң сүйікті Пайғамбарымызға былай деді:

	“Біз ру-ру болып бөлініп, бір-бірімізді аяқтан шалып, дұшпандық жасауда алдымызға жан салмай келдік. Өзара ауызбірлік жоқ жерде басқалармен сыйластық қайдан болсын. Мұнан былайғы жерде сол рулардың Аллаhтың құдіретімен басы біріксе екен дейміз. Елімізге барған соң сенен естігендерімізді жұртымызға да баяндап, оларды жақсылыққа шақыратын боламыз.

	Егер Аллаh Тағала оларды дін арқылы жақындастырып, ынтымақтастыратын болса, жер жүзінде сенен ардақты жанның болмағаны деп білеміз”.

	Аллаh Расулының үндеуіне үн қосып, Ислам нұрына бөленген алғашқы мәдиналық мұсылмандар мыналар:

	Әбу Умама Әсад, Ауф ибн Харис, Рафи’ ибн Малик, Қутба ибн Амир, Жабир ибн Абдуллаһ.

	Алтауы да елдерінде елеулі, көпшілік құрметтейтін жандар. Сол себепті атамекендеріне қайтып, халқына пайғамбарды, оның өнегесін ұқтыруға асықты, насихаттары нәтижесіз қалмады. Аз уақыт ішінде





Мәдинада Ислам нұры кеңінен жайылды. Аллаh пен оның елшісінің тарапынан келген ақиқат шұғыласы әрбір шаңырақты шаттыққа кенелтті…

	Мәдинаға Ислам нұрының ұшқынын әкелген алғашқы алты мұсылманның арқасында қалың қауым мұсылмандар сапында бақытқа қауышты.

	Осылайша Мәдинаны құшағына алған иләһи нұр бірте- бірте қаланы Ислам мемлекетінің орталығына айналдырады…

	Мәдина халқының көпшілігі мұсылмандықты мойындағанмен кедергілер түбегейлі жойылды деуге болмас еді. Жақсылық тосқауылсыз болған ба?…

	Әус руының басшысы Саад ибн Муаз бен Үсәййід ибн Хұдайыр мұсылмандықты қабылдамаған болатын. Олардың бұл халі қара халыққа әсер ететіні рас.

	Саад ибн Муаздың Әсад ибн Зурараға жиен болып келетін жақындығы да бар.

	Бір күні Хазіреті Мусаб пен Хазіреті Әсад бір топ мұсылмандармен иман төңірегінде сұхбаттасып отырды. Әңгіме қызығын тасадан садағын асынып, оқыс шыға келген Үсәййід ибн Хұдайырдың:

	“Отырыстарыңа болайын, тіпті жайбарақатсыңдар ғой. Мүрдем кетірсем, кім мені тергер дейсің? Неге келдіңдер тып-тыныш жатқан еліміздің шырқын бұзып. Өзіндік пікірі жоқ деп дәрменсіз бұқараны алдап-арбап жинағандағы мақсаттарың не?” – дейді зілденіп.

	Хазіреті Мусаб:

	“Ау, адамның баласысың ғой сен де. Адам – сөйлескенше деген, отыр алдымен айтарымызды тыңда. Ұнаса - қабылдарсың, ұнамаса – сонан соң қарсылыққа көш” - деді.

	Үсәййід мұндай лебізді күтпесе керек, қолындағы оғын жерге қадады да отыра кетті.





Хазіреті Мусаб Ислам жайында жалпы айтып шықты да, Құранды нәшіне келтіріп оқыды.

	Үсәййід Құран сүресі оқылып бітпей жатып:

	“Неткен керемет! Не деген шешендік!” деп таңданысын жасыра алмай:

	“Бұл дінге кіру үшін не істеу керек?”-деп сұрады.

	Хазіреті Мусаб оған Исламдық қағидаларды түсіндіріп шықты. Үсәййід екі сөзге келместен иман келтірді.

	Сонан соң асығыс жиналып:

	“Мен қазір сіздерге біреуді жіберемін. Егер ол да мұсылман болса, Мәдинада имансыз жан қалмайды” - деп кетіп қалады. Барған бойы Үсәййід Саад ибн Муазбен сөйлесіп, мұсылмандардан жамандық келмейтінін ұғындырады. Саад ибн Муаз оның айтқандарына қанағаттанбай, сенімсіздік көрсетіп өзі барғанды мақұл көреді.

	Салып ұрып Мусабты қаумалаған мұсылмандардың қасына келді:

	“Ей, Әсад! Менің ағайындыққа салып, үндемей жүргенімді сезетін боларсың. Әйтпесе, сенің істегендеріңе кез-келген кісі төзбес еді”- деді.

	Мусаб оны да ақырын сабырға шақырып:

	“Ентелеп қайда барасыз? Отырып айтқандарымды тыңдап көріңіз. Түсініп, жақтырсаңыз қабылдарсыз. Көңіл қошыңыз соқпаса, біз де сізге мұнан былай ұсыныс айтпаймыз” - деді.

	Саад та мұсылман ұстаздың әңгімесіне құлақ түріп, Құранға ден қойды. Хазіреті Мусаб “Зухруф” сүресінің бірнеше аятын оқып шықты. Қасиетті кәлам оқылып жатқанда Саадтың жүзі нұрланып, көзі күлімдеп қалай жұмсарғанын өзі де байқамай қалады. Оны еліткен Құрандағы теңдессіз әуезділік пен үйлесімділік, соған негізделген нанымды насихат еді.





“ Бұл дінге кірудің жолы қандай?”- деп сұрады аптығып.

	Хазіреті Мусаб оған хақ дінге кірудің негіздерін түсіндірді. Саад сол жерде куәлік кәлимасын айтып мұсылман болды.

	Руластарының арасына қайтып келгендегі көңілін кернеген қуанышты қауымы да сезді. Халықты жинап:

	“Ей, халайық! Мені жетекші деп мойындайтындарың рас па?” - деп сұрады.

	Көпшілік бірауыздан:

	“Сен біздің басшымызсың”- деп мадақ жаудырды. “Олай болса, мен Аллаhқа, оның елшісі Хазіреті

	Мұхаммедке иман келтірдім. Сіздерден де соны өтінемін. Иманға келгенше сіздермен тілдесу маған харам болсын!”

	- деді.

	Осы сөзден соң қауымы бір кісідей Саадтың айтқандарына ұйып, иман келтіргендіктерін жария етті.

	Сол күнгі Әсад ибн Зурара мен Мусаб ибн Умаййрдың шаттығын бүкіл болмыс, айнала қоршаған табиғат бөліскен сыңайлы. Жер мен көк масаттанып мұсылмандарға мейірлене қарайтындай. Мәдинадағы Ислам тәлімгерлерінің иықтарынан зіл батпан жүк түскендей.

	Иә, Мәдина аз уақыт ішінде иман нұрына малынды. Бастарына мәңгілік бақ қонған құтты мекеннің тұрғындары арасында Бәни Үмаййа ибн Зәйдтің отбасы ғана мүшрік қалпында қала берген…

	Кейінірек олар да мұсылман болады.

	БІРІНШІ АҚАБА КЕЛІСІМІ

	Біздің эрамыздың 621 жылы…

	Хазіреті Мұхаммедке (с.а.у.) пайғамбарлық міндеті берілгелі он екі жыл өткен.





Бір жыл бұрын Мекке маңында – Ақабада пайғамбары- мызбен кездесіп, иман шәрбатын татқан мәдиналық алты мұсылман келер жылы дәл осы күні, сол жерде бас қосамыз деп Аллаh Расулымен сөз байласты.

	Күн артынан күн, ай артынан ай жылжып келісілген мерзім де келді. Мәдиналықтар уәде бойынша қастарына тағы да алты адам ертіп, бас-аяғы он екі кісілік топ Меккеге келеді. Келісілген жерде – Пайғамбарлар Сұлтанымен (с.а.у.) жүздеседі.

	Осы жүздесудің соңында:

	 	Аллаhқа ешнәрсені ортақ қоспау;

	Ұрлық жасамау;

	Зинақорлық жасамау;

	Балаларын өлтірмеу;

	Ешкімге жала жаппау;

	Қайырлы істерге қарсылық білдірмеу жөнінде пайғамбарымыздың алдында келісімге келіп, серт береді.



	Осы келісімнен соң Мұхаммед (с.а.у.) былай дейді: “Сіздердің берген уәдеде тұрғандарыңның қайтарымын

	Аллаh береді. Ол серттен таймағандар үшін жәннат сыйын дайындаған.

	Кімде-кім пендешілікпен берген сертін бұзса және осы дүниеде соған сай жазаланар болса, істеген күнәсінің қайтарымы сол.

	Ал егер кімде-кім пендешілікпен берген сөзінің біреуінен тайқып, оны Аллаh жазаламай, жұрттан жасырар болса, оның ақыры Аллаhқа ғана мәлім, тілесе кешірер, болмаса азапқа душар етер”.

	Мұсылмандар Мұхаммедпен (с.а.у.) төмендегі жайттар турасында да мәмілеге келді:

	“Қиыншылықта да, қуанышта да басшының айтқанын тыңдау, оған мойынсұну. Пайғамбарға зәредей наразылық көрсетпеу”.





Алғашқы Ақаба келісімі деген атпен тарихта қалған бұл мәміледе айтылғандар нағыз ауызбіршіліктің іргетасын қалыптастыратын принциптер еді. Бір жағадан бас, бір жеңнен қол шығармаған жағдайда қандай қоғам болмасын, сен салар да мен салардың кебін киері хақ.

	Күллі адамзатты бақытқа бөлеп, бейбітшілік, өзара келісім принциптеріне негізделген Ислам дінінің алғашқы маңызды көрінісі еді бұл.

	Алғашқы Ақаба келісіміне қатысқандар:

	 	1) Әсад ибн Зурара;

	2) Ауф ибн Харис;

	3) Муаз ибн Харис;

	4) Рафи’ ибн Малик;

	5) Зәкуан ибн Қайс;

	6) Убада ибн Самид;

	7) Язид ибн Салаба;

	8) Аббас ибн Убада;

	9) Қутба ибн Амир;

	10) Уқба ибн Амир;

	11) Уәйм ибн Саида;

	12) Әбул Хәйсам Малик ибн Тәййіхан



	Мәдиналық мұсылмандар Ақабадағы мәміледен соң туған жеріне қайтып, Исламның көкжиегін кеңейтуге бар күштерін салды…

	Арадан біраз уақыт өткенде мәдиналық мұсылмандар Расулаллаһқа қолқа салып, Исламның қағидаларын жан- жақты үйрететін Құран тағылымын жүргізетін тәлімгер ұстаз жіберуін өтінеді… Аллаh Расулы олардың бұл өтініштерін сол заматта орындайды. Мәдиналықтарды иман нәрімен сусындату үшін құрайыштан шыққан жаратылысынан нәзік, жоғары мәдениетті, парасаты мен көркі үйлескен жас сахаба Мусаб ибн Умайр лайық деп табылады.





Мәдиналық мұсылмандардың жетекшісі Әсад ибн Зурара Меккеден ат арытып ақиқат жолын үйретуге келген Мусаб ибн Умайрды өз үйіне орналастырады. Сол күннен бастап Әсадтың үйі Құран шәкірттерінің білім ордасына айналады.

	Расулаллаhтан тікелей дәріс алған Хазіреті Мусаб уақытты, шарттарды өте ыждағатты пайдалана білетін, кез келген мүмкіндікті қалт жібермейтін аса ұқыпты жігіт еді. Бар қажыр-қайратын Мәдинада мұсылмандықтың кең өрістеуі үшін жұмсаған. Ел ағаларымен кеңесіп, жиі кездесіп жұмсақ тілімен жылы лебізін білдіріп Исламды түсіндіруге тырысатын.

	ЕКІНШІ АҚАБА КЕЛІСІМІ

	Біздің эрамыздың 622-жылы… Пайғамбарлықтың он үшінші жылы…

	Қағбаны дәстүрлі зиярат заманы келгенде Мусаб ибн Умайр пайғамбарымызды Мәдинадағы ахуалдан өзі хабардар ету үшін бір топ мұсылманмен бірге Меккеге келеді. Келгендердің жалпы саны жетпіс бес адам, олардың екеуі әйел.

	Меккеге кірген соң көпшіліктің назарын аудармау үшін араларынан бірнеше кісіні Қағбаға –Мұхаммедке (с.а.у.) хабар беруге жолдайды. Расулаллаh бұл сәтте Харам мешітінде Хазіреті Аббаспен сұхбаттасып отырған. Мәдиналық өкілдер кірген бойда оларға сәлем беріп:

	“Уа, Расулаллаh! Біз Мәдинадан келдік. Топ адамның ішінен бізді хабаршы етіп жіберді. Өз арамызда сенің жолыңнан таймауға, саған әрдайым көмектесуге, сен үшін, сенің дінің үшін қажет болса жанымызды қиюға серттескенбіз. Осы мәселелер төңірегінде өзіңізбен кеңірек әңгімелессек деген ойымыз бар еді, кездесетін орынды белгілесеңіз” - деді.





Ардақты Пайғамбарымыз тағы да Ақабада жолыққанды жөн санады. Жүздесу түн жарымында жүзеге асырылмақ. Жан-жақтағыларға сыр білдірмеу, түнде жұртты күдіктендірмеу үшін бір-бірлеп жиналу жайы да баса ескертілді.

	Мәдиналық мұсылмандар осы талаптарды орындап, түн ортасы ауғанда жан баласына сездірместен Ақабада бас қосады.

	Хазіреті Мұхаммед (с.а.у.) Ақабаға әлі де мұсылмандықты қабылдамаған бауыры Хазіреті Аббаспен бірге барады. Хазіреті Аббастың мақсаты – жақынын маңызды мәселеде жалғыз тастамау, әрі болатындарды өз көзімен көру еді.

	Алдымен сөз алған да сол. Мәдиналық мұсылмандарға қарап, әркімнің өзіне сенімі болса ғана бұл іске кірісулері қажеттігін, көңілдерінде аз күмән болатын болса, осы бастан баз кешкендері дұрыс екенін сөз етті. Мәдинадан келгендер Аллаh Расулының лебізін өз аузынан тыңдағанды хош көрді. Бәрі жапа- тармағай:

	“Уа, Расулаллаh! Не тілегің болса айт, Аллаh үшін, өзің үшін сертімізді ал”- десті.

	Мұнан соң мәдиналық меймандардың көш бастаушысы Хазіреті Әсад ибн Зурара пайғамбардан рұқсат сұрап, сөз бастады:

	“Ей, Аллаhтың Нәбиі! Әрбір шақырудың өзіне тән жөн-жоралғысы бар, ол жол қиын не жеңіл болады.

	Бүгінгі сенің халыққа тастаған үндеуің – адамдар оңайлықпен қабылдай қоймайтын шетін жол.

	Сен бізді сонау ата-бабаның ғұрпымен сеніп келген дінімізді тастап, өз дініңе бас июге шақырдың. Айтуға жеңіл болғанмен, шынтуайтында оңай шаруа емес. Соған қарамастан біз сенің ұсынысыңды қабыл еттік.

	Біз туған жерімізде баршадан үстем, жұртқа сөзіміз өтетін тайпа едік. Өз туысқандарың сенен безіп,





мойындамай жатқанда саған шын көңілден иландық. Айтқандарыңды құптадық.

	Аллаh Тағала тура жолға түсіріп, ақиқатты нәсіп етпесе анау-мынау адамның өз еркімен құптай қоймасы да хақ. Алайда біз тілімізді кәлимаға келтіріп, жүрегімізбен иманымызды бекіттік. Бар ықыласымызбен сенің өнегеңе берілдік.

	Аллаhтан аян болған уахиларыңды біліп, сеніп, саған серт беруге келдік.

	Біз Раббымыздың алдында ант ішеміз!

	Аллаhтың құдіретіне сеніп, сенің елшілігіңе куәлік еттік.

	Жанымызды, малымызды, отбасы, бала-шаға, әйел аналарымызды қалай қорғасақ, саған да солай қорған болуға әзірміз!

	Егер осы сөзімізде тұрмайтын болсақ, Аллаhтың алдында антұрған, бейбақ біз болайық!

	Уа, Расулаллаһ! Енді Жаратушы Аллаh үшін, өзің үшін қоятын талап-тілектеріңді бұйыр!” - деп, Хазіреті Әсад сөзін түйіндеді.

	Сүйікті Пайғамбарымыз (с.а.у.) алдымен Құраннан бірнеше аят оқып, оларды тура жолға шақырып, сөзін жалғады:

	“Ұлы Аллаh Тағала үшін сіздерге қоятын шартым мынау-Оған еш нәрсені ортақ қоспастан ғибадат қылыңыздар… Намаз оқып, зекет беріңіздер.

	Өзім үшін қояр талабым:

	Аллаhтың пайғамбары екендігіме куәлік келтіріңіздер; Өздеріңізді, әйел, бала-шағаларыңызды қорғағандай мені де қорғаңыздар!

	Осы тұста Абдуллаһ ибн Рәуаха тұрып:

	“Уа, Расулаллаһ! Осы айтқандарыңды орындасақ, нәтижесі не болмақ?”- деп, сауал тастады.

	Пайғамбарымыз:





“Нәтижесі – жәннат сыйы”- деп жауап берді де, жоғарыда айтқан шарттарын қайталады. Сонан соң:

	“Әрбір істе маған жәрдемші, баршылықта да, таршылықта да қолдаушы болатын он екі өкіл тағайындаңыздар. Мұса пайғамбар да бір кездері Исраиыл ұлдары арасынан он екі өкіл сайлаған” - деді.

	Мәдиналық мұсылмандар кеңесе келе хазраж руынан тоғыз, әустерден үш өкіл сайлады.





Хазраж өкілдері мыналар:


	 	1) Әбу Умама Әсад ибн Зурара;

	2) Саад ибн Рәби;

	3) Рафи ибн Малик;

	4) Абдуллаһ ибн Рәуаха;

	5) Абдуллаһ ибн Амр;

	6) Бәра ибн Маарур;

	7) Сааб ибн Убада;

	8) Убада ибн Самид;

	9) Мүнзир ибн Амр.





Әус руының өкілдері:


	 	1) Үсәййід ибн Хұдайр;

	2) Саад ибн Хәйсама;

	3) Әбул Хәйсам Малик ибн Таййіхан.



	Бұлардың қай-қайсысы да Мәдинаның құрметті азаматтары еді. Білімділігімен, жөн білерлілігімен ерекшеленген жандар болатын…

	Пайғамбарымыз оларға қарап:

	“Хауарилердің Мәриям ұлы Исаның алдында өз қауымының өкілдері болғаны сияқты, сіздер де тайпаларыңыздың атынан кепілсіздер. Ал мен меккелік муһажирлердің36 өкілімін”- деп, он екі адамдық топқа басшы етіп Әсад ибн Зурараны белгіледі.





	36 Меккеден Мәдина қаласына көшкендер.





Өкілдер өздерімен бірге келген руластарына пайғамбарымызға серт берудің маңызын түсіндірген соң олардың әрқайсысы жеке-жеке Хазіреті Мұхаммедпен (с.а.у.) қол алысып, ант берді. Тек топтағы екі әйел пайғамбарымызбен қол алысқан жоқ. Ауызша ант ішісті.

	Осы ант беру рәсімі бір жағынан мәдиналық және меккелік мұсылмандар ынтымағының көрінісі іспетті еді.

	Ант беру рәсімі, алдын-ала ойластырылғандай түн қараңғысында, көптің көзінен таса жерде ұйымдастырылды.

	Солай бола тұра серт беру аяқтала бергенде түн тыныштығын жара айқайлаған дауыс естіледі:

	“Ей, құрайыштар! Неге мүлгіп жатырсыңдар? Мұхаммед пен аталарының дінінен безген мәдиналықтар сендермен шайқасудың жайын кеңесуде”.

	Мұсылмандар әп-сәтте сапырылысып қалады. Дауыстың нақ кімдікі екенін ажырата алмағанмен Мүнәббих ибн Хажжаждікіне ұқсатты. Пайғамбарымыз

	(с.а.у.):

	“Бұл – Ақабаның шайтаны” - деді де мәдиналық мұсылмандарға:

	“Жылдам өз орындарыңызға барып жайғасыңыздар!” - деп бұйырды.

	Сол кезде мәдиналық Аббас ибн Убада:

	“Уа, Расулаллаh! Рұқсат етсең, таңмен таласа қылышымызды қайрап, Мина халқына шайқас ашып, құдайларын естеріне түсірсек”- деді.

	Бірақ Расулаллаh сабырлы қалпынан айнымаған күйі: “Жо-жоқ, бізге мұндай әрекетке кірісу әмірі әлі

	берілмеді. Әзірше шапшаң жатар орындарыңызға қайтыңыздар” - деп, мұсылмандарды қайтарады.

	Таң алагеуімнен бір нәрседен сезіктенген мүшріктер болған оқиғаның шындығын үйрену үшін тіміскілене бастады. Бірінші өздері сияқты пұтқа табынатын





мәдиналықтарға сұрау салды. Мардымды жауап ала алмаған соң мәдиналық мұсылмандардың тынышын алды.

	Алайда олар ештеңе білмегенсіп, үндемей құтылды. Құрайыш мүшріктері мұнымен де қалмай, қайтадан

	Абдуллаһ ибн Үбайдан сұрайды. Ол болса:

	“Сендердің айтып отырғандарың үлкен шаруа. Мұндай нәрсе болған жоқ. Жерлестерім менімен мұндай мәселені кеңескен емес. Олар Мәдинада менімен кеңеспей ештеңе істемейтін еді” - деді.

	Осыдан соң құрайыш мүшріктері мәдиналық пұтқа табынушылардың бұл мәселе жөнінен бейхабар екенін түсінді…

	Егер Пайғамбарлар Сұлтаны (с.а.у.) болған жайды тіс жарып ешкімге айтпауларын ескертпегенде, істің ақыры насырға шаппасына кім кепіл?!

	Мәдиналық мұсылмандар елдеріне кеткеннен соң мұсылмандар арасындағы келісімнің анық-қанығына көз жеткізген мүшріктер сандарын соқты. Кәпірлердің кейбіреулері өлерменденіп мәдиналықтардың ізіне түсіп, қуғын салды. Абырой болғанда, мұсылмандар едәуір ұзап кеткен еді. Тек Саад ибн Убада мен Мүнзир ибн Амр қолға түсіп қалады… Мүнзир айла шарғысын асырып, құтылып кетеді де, Саадты құрайыш қаныпезерлері Меккеге алып келіп, азаптайды. Ақыры, не керек, бір кездері Мәдинада үйінің төрінен орын беріп, қонақ етіп күткен екі мүшрік оны танып, аман алып қалады.

	Еліне оралған мәдиналық мұсылмандар енді екі көздері төрт болып, Хазіреті Мұхаммед пен меккелік муһажирлердің келуін күтеді.

	ХИЖРЕТ БАҒЫТЫ – МӘДИНА

	Пайғамбарымыз бен мәдиналық мұсылмандар арасындағы Ақаба келісімі мен өзге де мәмілелер мұсылмандардың ертеңгі күніне деген сенімін нықтай





түсті. Наным-сенімдеріне сай еркін ғибадат етіп, діндерін қорықпай-үрікпей тарату мүмкіндігі туды… Өйткені Мәдинаның ең мықты екі руы – хазраж бен әус ел басына күн туса да меккелік мұсылмандарға қорған болуға, көмектерін аямауға сөз берген-ді…

	Ислам шұғыласы осылайша бүкіл Мәдинаға жайылды.

	Мүшріктер мұсылмандардың жолы болғыштығына қызғана қарап, Исламның кең таралуынан қауіптенсе, Хазіреті Мұхаммед Мәдинаның тезірек Ислам орталығы болуын тіледі…

	Мәдиналықтармен арадағы келісімдерін естіген меккелік мүшріктер мұсылмандарға зорлық-зомбылықты онан сайын күшейтіп, тістерін қайрады. Меккеде мұсылмандардың жалғыз жүруінің өзі мүмкін болмай қалды. Олар зәр ішіп, у жұтқандай күй кешті.

	Аллаh алдындағы парыздарын да адам айтқысыз ауыр азаппен арпалысып жүріп, зорға өтейтін мұсылмандар пайғамбарымызға жағдайларын айтып, елден көшуге рұқсат сұрады. Сүйікті Пайғамбарымыз Аллаhтан ондай жарлық келмегенін түсіндіріп, діндестерін сабырға шақырды.

	Осы әңгімеден соң арадан бірнеше күн өткенде Аллаhтан бұйрық түсіп, Хазіреті Мұхаммед (с.а.у.) бұл жайды мұсылмандарға сүйіншілете жеткізді:

	“Сіздердің көшіп ат басын тірейтін тұрақтарыңыз – екі тастақ жердің арасында орналасқан, құрма бағы жайқалған қала екені маған көрсетілді. Меккеден кеткісі келгендер солай қарай бағыт алсын. Мәдинадағы бауырларымен тізе қосып, төс қағыстырсын, ынтымақтассын. Ұлы Аллаh Тағала оларды сіздерге бауыр етіп, Мәдинаны сенімді, қауіпсіз мекен қылды”.

	Осыдан байқалғандай, құрайыш мүшріктерінің қыспағы Исламның әмірлерін орындауға қауіп төндірген,





қу тірліктің мәнін кетіріп, мұсылмандардың, ішкенін іріңге, жегенін желімге айналдырған. Хазіреті Айшаның:

	“Мұсылмандар дінін қорғау үшін хижрет етуге – көшуге мәжбүр болды. Өйтпесе діннің әмірлерін орындау мүмкін емес еді” - дегені бар.

	Олай болса, Мәдинаға хижрет, яғни мұсылмандардың ауа көшуі, кейбіреулер айтқандай, қашу емес, адалдық жолындағы ізденіс. Дінге төнген қауіпті сейілтіп, Аллаhтың қағидаларын орындау үшін тыныш, қолайлы мекен іздеу.

	Дін – Аллаhтың әмірі болғандықтан, оның шарттары міндетті түрде жүзеге асырылуға тиіс. Егер орта ол талаптарды атқаруға қолайсыз болса, ол жерді тастап көшу

	– мұсылмандар үшін шарт. Мүмкіндік бола тұрып, дініне қауіпті ортадан бас тартпағандарға кешірім жоқ екені Құранда айтылады. Әрбір Аллаhтың құлы парыздарын өтеуге оңтайлы орын іздеуге жауапты.

	Пайғамбарлар пайғамбары Хазіреті Мұхаммед (с.а.у.) хижрет мәселесін егжей-тегжейлі ойланып, мұсылмандарға өте мұқият, сақ қимылдауды тағы да тапсырды. Мүшріктердің назарына ілікпеудің амалдарын қарастырып, бірнеше адамнан бөлек-бөлек шығуды ойластырды.

	Пайғамбардың кеңестерін тыңдап, ақылға түйген мұсылмандар екі-үштен ықтиятты түрде сапарға шығуға бел буды.

	Ең бірінші болып Әбу Сәлама ибн Әсет есімді сахаба Меккеден Мәдинаға қарай бағыт алды…

	Отыз тістен шыққан сөз естілмей қалсын ба, мүшріктер мұны да біліп қойып, мұсылмандардың ізін кесіп, қолға түсіргендерін Меккеге қайтарып, әлекке түсті. Әйелдерді күйеулерінен айырып, көнбегендерін зорлықпен қапасқа қамап ойран топырын шығарды. Тек қана ашық шайқасқа себеп болып кетер деген оймен адам өлтіруден басқа айуандықтың бәрін жасап бақты. Бірақ олардыкі босқа





сабылу, босқа шашылу еді. Өйткені, иманнан күш алған мұсылмандар алға қойған мақсаттарын орындауға тас- табандап бекінген. Бірбеткейліктерінің арқасында Аллаhтың ақ жолын ұстануға бекінген оларды қорқыту, қайтару еш пайда әпермейтіні белгілі болды. Көш жалғаса берді…

	Қыспаққа ұшыраған сайын қанаттанған көңілдер Мәдинаға бұра тартып, нұрлы көкжиекке ұмсынып, самғай түсті.

	Құтты мекен де жаңа тұрғындарын зарыға күтуде…

	ОМАР БАСТАҒАН МҰСЫЛМАНДАРДЫҢ КӨШІ

	Мұсылмандардың көбісі жасырынып, оңаша сәтті не түн қараңғылығын пайдаланып жолға шықса, Хазіреті Омар қару-жарағын майлап, садағын сайлап Қағбаға барып, жеті рет ашықтан-ашық тауап етті. Мұнан соң маңғаздана сол жерде отырған мүшріктерге қарап:

	“Мен де дінімді қорғауға Аллаh жолында көшкелі жатырмын. Әйелін жесір, бала-шағасын жетім етіп, ата- анасын еңіретіп қалдырғысы келетіндер болса қарсыма шықсын. Жекпе-жекке дайынмын” - деді.

	Айтарын айтып болып, қасына жиырмаға жуық мұсылманды ертіп тапа тал түсте Меккемен қош айтысты. Мүшріктер оның соңынан қуғыншы салуға батылы жетпеді…

	Бас-аяғы бірнеше айдың ішінде мұсылмандардың көпшілігі Мәдинаға көшіп үлгерді. Қалғандар – Хазіреті Мұхаммед, Хазіреті Әбу Бәкір, Хазіреті Әли және жолға жарамайтын науқастар мен жанын әрең бағып отырған кедей-кепшік, сондай-ақ мүшріктерге тұтқын болғандар ғана.

	Сүйікті Пайғамбарымыз да көшуге әзір болатын, бірақ Аллаһ Тағаланың тікелей бұйрығы түскен жоқ еді. Хазіреті





Әбу Бәкір сабырсызданып өзге мұсылмандар сияқты көшкісі келетінін айтқанда Пайғамбарымыз:

	“Уа, сыддық достым! Шыдамыңды шыңдай түс. Аллаh Тағала сені де жалғыз тастамас” - дейді.

	Мәдинаға ағыла көшкен мұсылмандарды әус пен хазраж руының өкілдері қуана қарсы алып, жылы қабақ танытты. Көптен күткен қонақтарына ілтипат көрсетіп, отбасы, бала-шағасымен келгендер үйлі-барандылардың мейманы болса, бойдақтар Құба алқабында тұратын салт басты Саад ибн Хәйсаманың үйіне түсті.

	ДАРУН-НӘДУАНЫҢ ҚОРҚЫНЫШТЫ ҚАУЛЫСЫ

	Құрайыш мүшріктері болған жайттарды ұзынқұлақтан естіген сайын, дегбірі қашып, қауіптері арта түсті. Мұсылмандардың бас қосып, ынтымақ жарастыруы оларды үркіте берді. Хазіреті Мұхаммед те (с.а.у.) күндердің күнінде Мәдинаға көшіп барып, басшылықты қолына алса, мұсылмандар ашық шайқасқа шығып, тіпті Шамға баратын сауда жолын жауып тастауы мүмкін екендігін ойлап, мүшріктердің түн ұйқысы төрт бөлінді.

	Осы мәселелерді кеңінен кеңесіп, талқылау үшін мүшріктер Дарун-Нәдуада жиналды.

	Дарун-Нәдуа - қақпасы Қағбаға қарайтын, пайғам- барымыздың үлкен аталарының бірі Құсайдың тарапынан тұрғызылған ғимарат. Құрайыштың атқамінерлері ылғи осында жиналып, алқалы кеңестерін өткізуді үрдіске айналдырған еді…

	Хазіреті Мұхаммедтің (с.а.у.) және оның ізбасарларының мәселесін шешуге тағы да таң ертемен осы жерде бас қосқан олар, қақпа алдында жып-жинақы киінген ақсақалды байқап, одан кім екендігін, бұйымтайын сұрайды.

	“Мен Нәжиттен келіп едім. Бүгінгі мәжілісті естіп, өз пікірімді айтқалы ат басын арнайы бұрдым. Өмірден





көрген-түйген тәжірибелерімді аянып қалмайын дедім”- деген мүсәпірге құрайыштар төрден орын береді.

	Негізінде ол – адам кейпіне енген шайтан еді!

	Мәжіліске жүз шақты құрайыш қатысты. Араларында хашим руынан тек Әбу Ләһаб бар еді.

	Күн тәртібінде бір ғана мәселе:

	“Мұхаммедке қандай шара қолдансақ тыйылады?” “Қол-аяғын шынжырлап, зынданға тастайық” - деді сөз

	алғандар.

	Әлгі мүсәпір қария кейпіндегі шайтан:

	“Жоқ. Бұлай жасамаңдар, өздеріңе бәле тілеп аласыңдар. Жақтастары естісе тыныш жатар дейсіңдер ме? Қол жинап келіп бас салса, алмай қоймайды. Сосын ол бостандыққа шыққан соң үгіт-насихатын жалғастыра береді. Сондықтан басқа шара іздестіріп көріңдер” - деді.

	Енді біреулері:

	“Онда оны Меккеден қуып жіберейік, қайда барса өз еркі…” дей беріп еді, “қонақ қарт” сөзге араласып:

	“Бұлай ойлауларың да – асығыстық. Оның тілі тәтті, көргенінің, кездескенінің іші-бауырына кіріп, баурап алатынына талай рет куә болдыңдар. Қуып жіберсеңдер араб тайпаларын аралап жүріп, адамдарды жанына үйіре береді. Жақтастарын көбейтіп алған соң сендерге қырғын салмасына кім кепіл? Асықпай шешім қабылдаңдар” - деді.

	Ақыры Әбу Жәһил сөз алды:

	“Мен таптым, оны өлтірсек қана құтыламыз.

	Алдымен әр рудан ең күшті жігіттерді таңдаймыз. Әрқайсысының қолына өткір қылыш береміз. Бәрі бір сәтте өлтіруге ұмтылатын болады. Бәрі бірдей тарпа бас салғанда кімнің қолынан қаза болғаны да белгісіз боп қалады. Сөйтіп оның көзін жоямыз. Ал көпшілікке қарсы шығуға хашим ұлдарының шамасы келмейді. Нақты кім өлтіргенін білмегендіктен көп болып аз-кем құн төлеп, басымызды арашалап аламыз”.





Ақсақал бейнесіне енген шайтан көзі күлімдеп орнынан атып тұрды да:

	“Мінекей, тауып айтылған сөз. Ең дұрысы да осы” - деді.

	Жиналғандар Әбу Жәһилді қолдап, тарасты.

	ПАЙҒАМБАРЫМЫЗДЫҢ ХИЖРЕТІ

	Қаныпезер құрайыштар қанды қаулыларын іске асыруға асығып, қызу дайындыққа кіріскен. Дәл осы тұста Хазіреті Мұхаммедке Аллаһтан көшуге рұқсат әмірі түсті.

	Пайғамбарымыз әдетте Хазіреті Әбу Бәкірдің үйіне күнде таңертең, кешке екі мезгіл соғып кететін. Жоғарыдағы әмірді алған сәтте, түс әлетінде сыддық досының үйіне асығыс келеді. Пайғамбардың бейуақтағы келісінен секем алған Хазіреті Әбу Бәкір:

	“Әке-шешем сен үшін құрбан болсын, айта отыр, жайшылық па әйтеуір?” - деп сұрады.

	Саңлақ пайғамбар:

	“Құдіреті күшті Жаратқан Аллаh маған Меккеден Мәдинаға көшуге рұқсат берді” - деді.

	Хазіреті Әбу Бәкір:

	“Мен ше? Саған жолдас болуға жараймын ба?” Хазіреті Мұхаммед:

	“Әрине, оған сөз бар ма?” - дегенде Хазіреті Әбу Бәкір қуанғанынан көз жасын селдетті.

	Хазіреті Айша кейінірек бұл жөнінде:

	“Өмірімде қуаныштан сонша жылаған адамды көрген емеспін” - деп еске алған.

	Аллаһ Елшісі мен сахаба Әбу Бәкір өздеріне жол бастаушы етіп мүшріктердің арасында жүргенмен сенімділігімен, жігіттігімен, сөзіне беріктігімен танылған Абдуллаһ ибн Үрайкитті таңдап, үш күннен соң Сәуір тауының етегінде кездесуге сөз байласып, түйелерін дайындап, тапсырады.





Жолға дайындықты тәмамдаған соң Мұхаммед (с.а.у.)

	көңілі тоғайып, үйіне қайтады.

	Сол заматта уахи тасушы періште – Жебірейіл келіп пайғамбарымызға мүшріктердің шешімін білдіріп :

	“Бүгін түнде күнде жатып жүрген төсегіңе жатушы болма!”- деп ескертеді.

	Мұнан соң Мұхаммед (с.а.у.) Хазіреті Әлиді шақырып алып:

	“Бүгін менің орныма сен жат. Мына жасыл шапанымды жамылғайсың. Еш қорқушы болма, саған зиян келмейді”- деді. Сонан соң бір кездері мүшріктердің сақтау үшін өзіне аманат еткен қымбат бұйымдарын Әлиге беріп, осыларды иелеріне табыстағанша Меккеде қалатынын ескертті. Меккеліктер бағалы заттарын өздерінде сақтауға қорыққандықтан Хазіреті Мұхаммедке сеніп тапсыратын. Мұхаммедул-Әмин атандырған да пайғамбардың асқан сенімділігі еді. Мүшріктер өздері көзін жоюды көздеген адамның қолына бар бағалы заттарын, қымбат дүниелерін табыстайтын болған. Аманатқа көзінің қарашығындай қарайтын ол, қол астындағы заттарды иелеріне табыстауды, өзі кетіп бара жатса да, бір сәт есінен шығармаған.





Пайғамбардың үйін торуылдау


	Алдын – ала жоспарлағандай, әр рудан таңдалған тепсе темір үзетін мықтылар түн ортасы ауғанда ардақты Пайғамбарымыздың (с.а.у.) үйін қоршап, торуылдауға кірісті. Араларында Әбу Жәһил, Әбу Ләһаб және Умаййа ибн Халаф сияқты азулылар да бар болатын. Қаскөйлер таңның рауандап атуын, Хазіреті Мұхаммедтің үйінен шығуын күтіп, кірпік қақпастан күзетті. Әдеттері бойынша біреуді үйінде жатқан жерінде өлтіру қорқақтықтың ең масқара түріне жататын.





Мұхаммед (с.а.у.) дұшпан үйінің айналасына мықтап орныққан сәтте сыртқа шықты. Табалдырықтан аттар- аттамас жерден бір уыс топырақ алды да, күзетші қаныпезерлерге шашып жіберіп, “Ясин” сүресінің алғашқы сегіз аятын оқыды. Екі көзі төрт боп түні бойы пайғамбардың үйінен шығуын күткендердің бірде – біреуі оны көре алмады.

	Біраз уақыт өткенде қастарына жақтастарының бірі келіп:

	“Неғып отырсыңдар, сақадай сайланып? Көздеріңді шел басқаннан сау ма? Мұхаммед (с.а.у.) әлдеқашан бастарыңа топырақ шашып, көз алдарыңда осы үйден шығып кетті”-деді.

	Не болғанын түсінбеген мүшріктер бір -біріне қарап, шаң-шаң болған шаштарын қақты. Сонан соң әлгінің айтқанына сенер-сенбестерін білмей, үйге кіреді. Төсекте ұйықтап жатқан адамды көріп:

	“Қайдағы шыққан, әне ұйықтап жатыр әлі”-деп, сыртқа шығып таң атқанша тағы күтеді.

	Таңертең Хазіреті Мұхаммедтің (с.а.у.) орнынан Хазіреті Әлидің тұрғанын көргенде қандары бастарына теуіп, ашуын кімнен шығарарын білмей, әбден ызаланады.

	“Мұхаммед (с.а.у.) қайда?” деген сұрақтарына Хазіреті Әлидің “мен қайдан білейін, оянғаным жаңа ғана емес пе” деп жауап беруі оларды тіпті ашуландырады.

	Хақ Тағала осы оқиғаға қатысты “Әнфал” сүресінің отызыншы аятын түсірген:

	“Бір кездері сені тұтқындау үшін, өлтіру үшін, сені зорлап еліңнен қуу үшін тұзақ құрған еді. Олар тұзақ құрған сайын Аллаh Тағала олардың тұзақ, айлаларын бұзып отырды. Аллаh – айла жасап, тұзақ құрғандарға қарсылық берушілердің қайырлысы.”





Сәуір үңгірінде


	Аллаһ Расулына келер болсақ, өне бойы өнегеге толы тұлға үйінен шыққан беті асығыс Хазіреті Әбу Бәкірге келіп, жағдайды түсіндірді де, апыл-ғұпыл жол азығы мен зәру заттарын алып, жолға шықты.

	Бет алыстары – Меккенің төменгі тұсындағы, яғни оңтүстік батысындағы қалаға үш сағат қашықтықтағы Сәуір тауы.

	Сыддық досты Аллаһ Елшісінің біресе алдын орағытып, біресе кейін қалып, алаңдап келеді. Хазіреті Мұхаммед (с.а.у.):

	“Уа, Әбу Бәкір! Неге менімен қатар жүрмейсің?”- дегенде әзіз жолдас:

	“Алды-артыңа көз тігіп, сені қорғап жүрмесем кім болғаным?”- деп, сауалға сауалмен жауап берді.

	Екеуі Сәуір үңгіріне жетті. Жұманың түні.

	Үңгір айналасында қыбырлаған жәндік жоқ, тып- тыныш көрінді. Бірінші болып қараңғы үңгірге Хазіреті Әбу Бәкір кірді. Ішін тазалап, қиыршық тастарды лақтырып, отыратын орын әзірледі. Үңгірдің майда тесіктерін бел орамалын жыртып бітеген болды. Қалған бір тесікке аяғын тіреді. Сонан соң Пайғамбарымызды (с.а.у.) шақырды.

	Мұхаммед (с.а.у.) үңгірге еніп, досының тізесіне басын қойған күйі көзі ілініп кетті…

	Біраздан соң Хазіреті Әбу Бәкірдің қуысқа таяған аяғы удай ашыды. Жылан шаққанын білсе де аяулы жанның ұйқысын бұзбайын деген ниетпен тістенген күйі қыбыр етпеді. Бірақ жылан зәрі жанын сыздатқаны сондай, көзінен ыршып кеткен ащы жас тәтті ұйқыдағы Пайғамбарымыз- дың (с.а.у.) бетіне тамып кетті. Сол уақытта шырт ұйқыдан оянған Хазіреті Мұхаммед:

	“Не болды саған досым?”- деп, басын көтеріп алды.





“Анам-әкем сенің жолыңда құрбан болсын, уа Расулаллаһ, мазасызданатын ештеңе жоқ. Аяғымды жылан шақты ғой деймін, удай ашып кетті”- деді Хазіреті Әбу Бәкір.

	Расулаллаһ мүбәрак түкірігін Хазіреті Әбу Бәкірдің аяғына жағуы мұң екен, Аллаhтың құдіретімен айығып шыға келді.

	Мұнан соң Аллаhтың әмірімен үңгірдің қуысына бір өрмекші келіп, өрмек құра бастады. Тура кіре беріске бір көгершін ұшып келіп, ұя салды. Бұлар Расулаллаһ пен оның досы Хазіреті Әбу Бәкірді құрайыштық дұшпандардан қорғауды өз мойындарына алып, күзетке тұрғандай еді.

	Сәуір үңгіріне таяу келген мүшріктер: “Осы үңгірді тінтіп шықсақ қайтеді?”-деді.

	Олардың айтқандары үңгірдің ішіндегілерге анық естіліп тұрды.

	Жауыздардың бірі үңгірдің аузына жақын келіп, сәл тұрды да, қайтадан кері бұрылды.

	“Ішіне үңілсең етті, ақыры қасына барған соң”- деген жолдастарының сөзіне:

	“Кіре берісінде жабайы көгершіндер ұя салыпты. Кешелі-бүгінді салынғанға ұқсамайды. Бұл жерге адам қалай кіреді? Ұя бұзылуы керек еді ғой”- деп жауап берді.

	Умаййа ибн Халаф та ашуланып:

	“Неғып үңгірдің айналасынан шықпай қалдыңдар? Көздерің жоқ па, ана өрмекшінің торына қарасаңдаршы. Атам заманғы өрмек қой ол. Мұхаммед (с.а.у.) тумастан бұрын бар шығар”- деді.

	Мүшріктер үңгір маңынан алыстай берді.

	Осылайша Аллаһ Тағала жаратқан жәндіктерін – өрмекші мен көгершінді сүйікті құлына күзетшілікке пайдаланғандай еді.





Меккедегі іздеу шаралары


	Аллаһ Елшісін өз үйінен таба алмаған мүшріктер Меккенің түкпір-түкпірін тінтіп, іздеу салды. Хазіреті Әбу Бәкірді де үйінен таба алмаған соң мүлдем ашуға мінді.

	Ары бері іздеп әбден сандалған олар енді айлаға көшті. “Мұхаммедті (с.а.у.) немесе Әбу Бәкірді тапқан адамға

	жүз түйе беріледі”- деп жар салды.

	Мұны естіген ұры-қары, қаскөй атаулының бәрі қылыш асынып, садақтарын сайлап, сойылдарын алып, қаладан ұзап шығып айналаны іздеуге кірісті.

	Із кесушілікке маманданғандар көп кешікпей екі адамның ізін тапты. Оның Хазіреті Мұхаммед пен Хазіреті Әбу Бәкірдің аяқ ізі екенін де жазбай таныды. Осы ізбен жүріп отырып Сәуір тауына дейін келеді…

	Араларынан айлалы бірі:

	“Із осы жерде кесілгеніне қарағанда, олар осы маңнан ұзап кетпеген. Не де болса іздегенімізді таптық-ау, сірә”- деді.

	Умаййа ибн Халаф үңгірдің аузына жақындады. Үңгірдің ішінен Хазіреті Мұхаммед пен Хазіреті Әбу

	Бәкір сырттағыларды айқын көріп отырды. Хазіреті Әбу Бәкір қатты қобалжып:

	“Уа, Расулаллаh! Мені өлтірсе де арманым жоқ. Қатардағы жай пендемін ғой, мен сияқтылар толып жатыр. Бірақ Аллаh басқа салмасын, саған зиян келер болса, бүкіл үмметіңнің күні қараң”- деді.

	Хазіреті Мұхаммед (с.а.у.):

	“Сен саспа досым, Аллаh бізбен бірге”- деп, оны жұбатты.

	Хазіреті Әбу Бәкір сонда да:

	“Уа, Расулаллаһ! Қазір олардың біреуі еңкейіп үңгірге көз салса, бізді көріп қояды ғой”- деп қобалжуын баса алмады.





Әлемдердің мақтанышы болған Пайғамбар байсалды- лығынан танбай:

	“Уа, Әбу Бәкір! Екі адамның қасында үшіншісі Аллаh болса, ақыры қайыр боларына күмәнің бар ма? Бізді ешкім де ұстай алмайды”- деді де, Ұлы Жаратушыға дұға етті.

	Құран Кәрімде бұл оқиғаның баяндалуы:





“Егер де сіздер оған (расулыма) көмектеспейтін болсаңыздар (ұмытпаңыздар) кәпірлер Оны (Меккеден) қуғанда Аллаh Тағала өзі Оған жәрдемдескен болатын. Тағы да Ол көмегін аямайды. Ол қиын сәт еді. Расулаллаh екеудің бірі еді (жанында тек Әбу Бәкір болды). Олар (Сәуір тауының етегінде ) үңгірде отырды. Пайғамбар қасындағы жолдасына “Уайымдама, Аллаh бізбен бірге” деді. Аллаh (жолдасының) жүрегіне күш беріп, Оны (сүйікті құлын) көрінбейтін әскерлермен қолдады. Сөйтіп кәпірлерді төмендеткен еді. Аллаhтың діні – ұлы дін. Аллаh (міндетті түрде) жеңуші, әр нәрсені орынды істеуші хаким.” (Тәуба сүресі, 40-аят)


	Бейсенбіден жұмаға қараған түні үңгірге кірген екі дос үш күн, үш түн бойы тапжылмастан сонда отырады. Бұлай етулерінің де мәнісі бар. Мүшріктер мұнша уақыт ішінде оларды іздеп таба алмаған соң Меккеден ұзап кеткендіктерін ойлап, жаппай қуғынды бәсеңсітер деген сақтық. Шынында да солай болды.

	Үңгірде тығылып отырып мүшріктердің арасында болған оқиғаларды Әбу Бәкірдің ұлы Абдуллаһтан естіп, біліп отырды. Абдуллаһ күндіз мүшріктердің арасында жүріп, айтқандарының бәрін тыңдап, кешке Расулаллаһ пен әкесіне хабар беретін. Түнде үңгірде болып, таң сәріде Меккеге қайтып келетін…

	Хазіреті Әбу Бәкірдің құлы Амир ибн Фухайра да Сәуірдің баурайында қой жайып жүрген болып,





Абдуллаһтың келген-кеткен іздерін таптап тастайтын. Әрі үңгірдегілерге сүт апарып беретін…

	Осылайша үш күн, үш түнді өткізген соң Абдуллаһтан Меккедегілердің із кесуді саябырлатқанын естіп, екі дос ары қарай жолға шығудың қамын ойластырады.

	Дүйсенбі күні сәресі мезгілінде, алдын-ала келісілгендей, жол бастаушы Абдуллаһ ибн Үрайкит екі түйені жетелеп Сәуір тауының маңына келді





Үңгірден аттаныс


	Рәби’уләууал айының төртінші дүйсенбісі… Үңгірден шығар сәт те келіп жетті…

	Хазіреті Әбу Бәкір екі түйенің қоңдырағын досы Хазіреті Мұхаммедке (с.а.у.) ұсынып:

	“Әке-шешем сенің жолыңда құрбан болсын, уа, Расулаллаһ, міне мінітің де әзір”- деді.

	Хазіреті Мұхаммед (с.а.у.):

	“Тұра тұр, асықпа досым. Мен мына түйенің құнын төлемей міне алмаймын”- деді.

	Хазіреті Әбу Бәкір:

	“О не дегенің, сенің жолыңда мал түгілі жанымыз пида. Кел мін”- деді.

	Мұхаммед (с.а.у.) келіспеген соң Хазіреті Әбу Бәкір түйенің сатып алғандағы бағасын айтуға және оны алуға мәжбүр болды. Үрайкиттің ұлы Абдуллаһ бастап, қастарына Әбу Бәкірдің қызметшісі Амирді де алып, екі дос Сәуірмен қош айтысты.

	Аллаһ Елшісіне туып-өскен мекенінен айырылу оңай болмады. Артына қайта-қайта қарайлап, мұңды жанарын Меккеге тігумен болды. Хәзрауа алқабына келгенде түйесін тоқтатып көз ұшында қалып бара жатқан туған қаласына деген қимастық сезімін төмендегі сөздермен білдірді:





“Уаллаһи, сен Аллаhтың жаратқан мекендерінің ішінде ең құттысысың. Аллаh сүйген орынсың.

	Мен үшін де сенен қайырлы, сенен әсем жұрт жоқ.

	Кетуге мәжбүр болмасам, басқа жерден қоныс іздеп көшпес едім. Қош бол, туған жер – атамекенім!”

	Хақ Тағала осы сәтте сүйікті құлын жұбату мақсатымен төмендегі аяттарын түсірді:





“Әрине, ол Құранды түсіріп, таратуды саған парыз қылған Аллаh сені қайтадан қауышар мекеніңе (Меккеге) оралтады.” (Қасас сүресі, 85-аят)


	Дұшпанның қолына түсіп қалмау үшін Мәдинаға көпшілік жүретін жолдан гөрі тасалау жолға түскенді дұрыс деп біліп, жолаушылар оңтүстікке қарай Қызыл теңіз жағалауындағы Тихама елді мекеніне дейін барып, сосын солтүстікке бұрылды. Теңізден қашықтап, шөлді бетке алып аяңдай берді. Сейсенбі күні түске дейін түйеден түспей жол жүрді. Екінші күні түс әлетінде жолай кішкене тыныстап алмақ болып тоқтайды. Пайғамбарымыз көз шырымын алуға жатады. Хазіреті Әбу Бәкір болса, аяулы досын күзетіп, айналасын қырағы көзбен шолып отырады. Әлден уақытта ұзақта қой жайып жүрген шопанға көзі түседі. Асығыс орнынан тұрып, қойшыға барып, жөн сұрасып, бір ішім сүт сұрап әкеледі. Онысын қоярда – қоймай пайғамбарымызға ішкізеді.





Жолдағы оқиғалар


	Жолаушылар сапар бойы небір қызыққа кенелді.

	Жол азықтары әлдеқашан таусылған. Талғажау етер тағам іздеп айналаны сүзіп келе жатқан жолаушыларға бір шопан жолыға кетеді. Олар жағдайларын айтып, сүт сұрайды. Малшы:

	“Сауын малым жоқ. Мына бір жалғыз ешкіні сауатын едік, ол да буаз, сүті тартылып кетті”-деді.





Пайғамбарымыз (с.а.у.) ешкіні ұстап алып шипалы қолымен желінін сылап-сипап, дұға етті. Сол-ақ екен ешкінің желіні тырсылдап сүтке толды. Оны сауып, мейірлері қанғанша ішті.

	Аң-таң болған шопан:

	“Не деген керемет жансың?! Сен сияқты адамды бұған дейін көрсем, көзім шықсын. Кімсің сен? Қайдан келесің?”- деп сұрақтарын жаудыра жөнелді.

	Мұхаммед (с.а.у.) :

	“Кім екенімді айтайын, бірақ тіс жарып ешкімге айтушы болма”- деді. Малшының уәдесін алған соң:

	“Мен Аллаhтың Расулы – Мұхаммедпін”- деді. Қызығушылығы онан сайын арта түскен қойшы:

	“Е-е, әлгі құрайыштардың жолынан адасты деп жүргендері сен болдың ғой”- деді.

	Пайғамбарымыз:

	“Иә, иә, олар солай деп жүр”- деп күрсінді. Малшы сөзге келместен:

	“Мен саған сендім, иландым, сен пайғамбарсың. Айтқандарыңның хақ екеніне шүбәм жоқ. Сенің істегендеріңді тек пайғамбар ғана істей алады. Мен саған мойынсұндым” - деп, аяқ астынан мұсылмандықты қабылдайды да “Мені де ала кетіңдерші, өздеріңмен бірге” деп жалынады. Аллаһ Елшісі оған:

	“Сен әзірге дәрменсізсің. Әлі алда талай-талай асулар бар. Сен онан да менің жеңісімді естіген күні кел, бізге қосыл” - деп басу айтты.





Қысыр ешкінің сүт беруі


	Ұзақты күнге жол жүріп шаршаған жолаушылар Құдайд алқабына келгенде Әбу Ма’бад деген адамның шатырына ат басын тірейді. Сол жердегілерден:

	“Құрма немесе басқа азық сатпайсыңдар ма?” - деп сұрайды.





Отағасы Әбу Ма’бад үйінде жоқ болатын. Әйелі Атиқа:

	“Өкінішке қарай, ұсынар дәмге зәруміз”- деп жауап береді.

	Хазіреті Мұхаммед (с.а.у.) анадай жерде тұрған ыңыршағы айналған арық ешкіні меңзеп:

	“Сүті жоқ па ?” - деп сұрайды. Атиқа:

	“Сүт қайдан болсын о байғұста, өзі қысыр, түрі анау ғой” - деді.

	Хазіреті Мұхаммед (с.а.у.):

	“Рұқсат берсең, сауып көрейік” - деп, үй иесінен рұқсат сұрады. Өріске баруға жарамай қалған арық ешкіден ештеңе шықпасына сенімді түрде Атиқа қонақтың бетін қайтармау үшін ғана:

	“Көрем десеңдер, өздерің біліңдер, қолдарыңды қақпаймын” - деді.

	Пайғамбарымыз ешкінің жонынан сипап, бір қолымен желінін ұстап “Бисмилләһир-рахманир-рахим” деп дұға етті де:

	“Енді ыдыс әкеліп сауып көріңізші”- деді үй иесіне қарап.

	Атиқа абдыраған күйі түк түсінбестен үйінен ыдыс алып шығып, ешкіні сауа бастады. Қолы желінге тиген сайын өз көзіне өзі сенбеді. Ыдыс шөпілдеп толған соң алдымен үй иесі, сонан соң қонақтар кезекпе-кезек қанғанша ішті. Сонан соң ешкіні тағы да сауып, сүтті Атиқаға берді.

	Жолаушылар кеткен соң үйіне келген отағасы Әбу Ма’бад ыдыс толы сүтті көріп:

	“Мұны қайдан алдың?”- деп сұрады әйелінен. Атиқа болған жайды түп-түгел баяндап шыққанда:

	“Түр тұлғасы қандай адам?”- деп сұрады күйеуі.





“Орта бойлы, қою қара қасты, көзі мойылдай қап-қара, жүзі өте нұрлы”- деп сипаттаған әйеліне Әбу Ма’бад:

	“Құрайыштан шыққан пайғамбардың нақ өзі. Егер мен үйде болғанда оған иман келтіріп, бірге ере кетер едім”- деді.

	Расулаллаh кетерінде үй иесі Атиқаға “Бұл ешкіні соймаңдар” деп кеткен. Арадан көп уақыт өткенде Атиқа:

	“Расулаллаһ мүбәрак алақанымен желінін сипаған сол ешкі Хазіреті Омардың халифалығы тұсында Мәдинаға көштің он сегізінші жылында жұртты жайлаған қуаңшылықта да бір үйлі жанды асырады. Мал тұрмақ адамдар жеуге азық таба алмай босып кеткенде ешкіміз екі мезгіл сүт беріп, несібемізді жалғайтын”- деп еске алған.





Сурақаның содырлығы


	Құрайыштың Мұхаммедті (с.а.у.) ұстап берген кісіге жүз түйе сый беретінін естіген Кинана тайпасының сотқарлары да тыным таппай, оңай олжа тапқысы келді. Қызыл теңіз маңынан екі түйелі төрт адамның өткенін ұзынқұлақтан естіген олар күндіз күлкіден, түнде ұйқыдан айырылады.

	Әсіресе батырлығымен аты шыққан, әрі із кесуде алдына жан салмайтын Сурақа ибн Малик оңай олжадан қағылғысы келмей, құлқыны құрып, Хазіреті Мұхаммедтің (с.а.у.) ізіне түскен еді. Оған іздегенін табу аса қиынға соққан жоқ. Бар екпінімен желе жортып Хазіреті Мұхаммед пен оның жолдастарына жақындап-ақ қалады. Хазіреті Әбу Бәкір қуғыншыны көріп қобалжи бастайды.

	Мұхаммед (с.а.у.) болса, еш абыржымастан: “Уайымдама, досым, Аллаh бізбен бірге”- деді де,

	артына бұрылып, Сурақаға көз тастады. Сол мезетте Сурақаның атының аяғы белуарына дейін жерге кіріп кетті. Бар пәрменімен атын қамшылап, енді шықтым дегенде құмға қайта батты. Атының аяғы кірген жерден





түтін шыққанын көргенде, мүшкіл халден құтыла алмасын сезген қуғыншы Хазіреті Мұхаммедке жалбарынып:

	“Дұға ете көр, мына бәледен құтқар мені. Құлың болайын. Саған зәредей зиян келтірмеймін. Сені көргенімді де ешкімге айтпаймын” - деді.

	Хазіреті Мұхаммед (с.а.у.) дұға етіп, Сурақаны құтқарған соң:

	“Соңымызға түскендер болса, кері қайтар”- деп бұйырды.

	Сурақа құтылғанына қуанып, кері қарай шаба жөнелді.

	Жолай кездескен мүшріктерге:

	“Бұл жақты іздеп босқа шабылмай-ақ қойыңдар. Мен айнала шолып келемін, ешкім жоқ. Бағыттарыңды өзгертіңдер” - деп, дұшпанның бетін қайтарады.

	Тағдырдың тамашасы деген осы емес пе, таңертең пайғамбарды қолға түсіру үшін қамданып, жолға шыққан адам, түстен кейін Оны дұшпаннан қорғауға күш салды.

	Кейіннен Сурақаның бұл әрекетін естіп білген Әбу Жәһил ызаланып, қолынан басқа ештеңе келмейтін болған соң “айдың күннің аманында қорқып қашқан” деп, Сурақаны келемеждейді…

	Хазіреті Мұхаммедтің (с.а.у.) муғжизасына куә болған Сурақа:

	“Менің көргендерімді көрсең, сен де Мұхаммедке иман келтірген болар едің” - деп жауап қайтарған екен.

	Сол Сурақа Мәдинаға хижреттен соң сегіз жыл өткенде, Расулуллаһты Хунайн шайқасынан қайтып келе жатқанда қарсы алып, мұсылмандықты қабылдағанын айтып, пайғамбарға бас иген.





Сапар жалғаса түсті…


	Айнала ұшы-қиырсыз сахара. Аптап ми қайнатқандай. Сурақаны қайтарып, көңілдері орнына түскен жолаушылар





біресе ілбіп, біресе желіп, біресе аяңдап шыжыған ыстықты елемегендей алға баса берді.

	Иыр-шиыр ой арнасында ағыс ыңғайымен жүзген кісіше тым-тырыс келе жатқан олар алдарынан көрінген керуенді де әуелгіде байқамай қалады.

	Керуен Шамнан сауда жасап, Мәдинадан Меккеге бет түзеген. Керуенші саудагерлер арасынан Зүбәйір ибн Аууам бұларды танып келіп, сәлем-сауқат білген соң мәдиналық мұсылмандардың сарыла жол тосып отырғандығынан құлақ қағыс етті. Сонан кейін Пайғамбарымыз бен Әбу Бәкірге шамдықтардың дәстүрлі ақ шапанын кигізді. Мәдинаның ахуалын естіген жолаушылар жылдамдықтарын арттыра түсті.

	Меккеге оралып, шаруаларын ыңғайлаған Хазіреті Зүбәйір ибн Аууам да Мәдинаға хижрет еткен.

	Жылдамдықтарын арттырған жолаушылар Амим деген жерге келіп жетеді. Сәһм ұлдарының мекені осы жерге жақын. Олардың басшыларының бірі Бүрайда ибн Хусайб та құрайыштың олжасынан дәметіп, қасына сексен батырын алып пайғамбарды іздеуге шыққан болатын. Қуғыншылар Амим мекенінде іздегендерімен қауышты.

	Аллаһ Елшісі (с.а.у.) оларды көре салып, басшысына: “Жөн-жосығыңды айта отыр” - деді.

	“Менің атым – Бүрайда, Әслам тайпасынанмын” - деген жауапты естігенде, Хазіреті Мұхаммед (с.а.у.) жолдастарына қарап:

	“Уа, Әбу Бәкір! Ісіміз оңға басайын деген сияқты” - деді.

	Сонан соң Бүрайдадан:

	“Әсламның ішінде қай рудан боласың?” - деп сұрады. Бүрайда:

	“Сәһм ұлдарынан” - деп жауап берді. Пайғамбарымыз (с.а.у.):





“Уа, Әбу Бәкір! Бізден артық жолы болғыш жан бар ма екен?” - деді.

	Мұхаммед (с.а.у.) не нәрсені болса да әрдайым тек жақсылыққа жоритын.

	Бұл жолы мәселенің мәнін түсінбесе де, жолшыбай кездескен бейтаныс жолаушының байсалдылығы мен өзін көргендегі қуануының себебін аңдай алмаған Бүрайда:

	“Ал сен кім боласың?” - деп сауал тастады. Пайғамбарымыз (с.а.у.) :

	“Мен Абдуллаһтың ұлы Мұхаммедпін. Аллаhтың Елшісімін” - деді де, оны Исламға илануға шақырды.

	Уағызға ден қойған Бүрайда жауынгерлерімен бірге сол сәтте иман келтіріп, мұсылман болды.

	Пайғамбарымыз жаңа мұсылмандармен бірге сол түнді Амимде өткізді. Таң атқан шақта Бүрайда Хазіреті Мұхаммедке:

	“Уа, Расулаллаh! Мәдинаға байрақсыз кіргеніңіз дұрыс емес” - деп, сәлдесін шешіп, күні кеше ғана пайғамбарды өлтірмек болған жебесінің ұшына байлады. Мәдинаға барғанша өзі бастап әлгі байрақты желбірете көтеріп жүрді.

	АллаҺ Елшісі Бүрайда туралы кейінірек былай деген: “Сахабаларымның біреуі туған мекеннен ұзақ бір елде

	қаза болады. Сол (сахаба) қиямет-қайымда аталған мемлекеттің нұры әрі сол ел халқының жетекшісі болып қайта тіріледі”.

	Шынында да Бүрайда Ислам жолында ұлы істер атқарып, Хорасанға дейін келіп, Мары қаласында дүние салады.

	ҚҰБА МЕШІТІ ЖӘНЕ АЛҒАШҚЫ ХҰТБАЛАР

	Мәдиналық тілеулестері Мұхаммедтің (с.а.у.) Меккеден шыққанын естігелі бері таң намазынан соң топ болып





Харра биігіне шығып, күн тас төбеге келіп, ысығанға дейін жол тосуды әдетке айналдырған.

	Сондай күндердің бірінде түске дейін отырып, аптап басқан кезде үйді -үйіне тараған.

	Сол сәтте үйінің шатырына шығып қалған бір яһуди алыстан аппақ киінген бірнеше адамның сағым арасында бұлдырап Мәдинаны бетке алып келе жатқанын көреді. Мұсылмандардың Хазіреті Мұхаммедті (с.а.у.) көп уақыттан бері сарғайып күтіп жүргендерінен хабардар яһуди:

	“Ей, арабтар! Көптен күткен қонақтарың келе жатыр!”- деп айқай салып, сүйінші сұрады.

	Бұл сүйіншілі хабардан қала да, халық та әп-сәтте мерекедегідей шаттанып, сәнденіп, безеніп шыға келді. Өрекпіген көңілдер келгені шын ба, өтірік пе дегендей аласұрып, қуаныш көз жастары төгілді. Өйткені, күллі адамзатқа бақыт сыйлаушы ұлы тұлға күтілуде еді. Мұсылмандар қару-жарақтарын асынып, аяулы мейманның алдынан шықты.

	Қарсы алушылар Хазіреті Мұхаммед пен оның жолдастарын құрма ағашының түбінде көлеңкелеп отырған жерінде жолықтырды. Бірнеше күннен бері зарығып, тағатсыздана жолын тосқан халық екі дүниенің сәулесі – Хазіреті Мұхаммедке сәлем беріп, оның нұрлы жүзінен көздерін айыра алмай біраз тұрды.

	Сәл тынығып алған соң Хазіреті Мұхаммед пен оның жолдастары, қарсы алушылар – бәрі бірге Мәдинаның оңтүстігінде орналасқан Құба ауылына бет түзеді.

	Рәби’уләууал айы, күн дүйсенбі болатын. Күн тас төбеде, шыжғырып тұр…

	Пайғамбарымыз (с.а.у.) бастаған топ Мәдинаға бір сағаттық жердегі ауылға келіп кірді. Онда олар Амр ибн Ауф ұлдарымен ағайындас Гүлсім ибн Хидмның үйіне түсті. Шіліңгір ыстықтағы бірнеше күнгі сапардан





шаршаған Хазіреті Мұхаммед демалып, әрі сол маңдағы мұсылмандармен жүздесу үшін Құбада сәл аялдауды мақұл көреді.

	Жатар орынға сол төңіректің құрметті ақсақалы Гүлсім ибн Хидмның үйіне барып, күндіз мұсылмандармен кездесіп, сұхбаттасу үшін Саад ибн Хәйсаманың үйіне келетін. Меккеден келген бойда-ақ муһажирлердің көбі осы үйде еді, сол себепті бұл шаңырақ Дарул-Узап, яғни бойдақтардың үйі аталып кеткен.





Хазіреті Әлидің пайғамбарымызбен қауышуы


	Хазіреті Әли Пайғамбардың тапсыруымен құрайыштардың Хазіреті Мұхаммедке (с.а.у.) аманат еткен бағалы заттарын иелеріне таратып беру үшін Меккеде қалып еді.

	Өзіне жүктелген тапсырманы тап-тұйнақтай етіп орындаған соң Хазіреті Мұхаммедтен үш күн кейін ол да жолға шыққан. Арып-ашып үздіксіз жүріп отырған күйі Пайғамбарымызды Құба ауылында қуып жетті. Көп жүргеннен аяқтары ісініп, табаны тілім-тілім болған бауырымен Хазіреті Мұхаммед жылап көрісті. Құшақтасып, мауқын басқан соң Әли үшін Аллаh Тағалаға қол жайып, шипа тіледі де мүбәрак қолымен аяғын сылап, ісігін айықтырды.

	Аллаһ Расулы Құба ауылында он күн түнеп, бұл уақыт ішінде Құба мешітінің құрылысын аяқтап, құтты мекенде намаз оқиды.

	Бұған дейін де мұсылмандар тарапынан кішігірім мешіт салынғанмен, Ислам жамағаты үшін тұңғыш тұрғызылған ғибадатхана осы Құба мешіті саналады.

	Гүлсім ибн Хидмның құрма кептіретін алқабында іргетасы қаланған бұл мешіттің құрылысында Хазіреті Мұхаммед (с.а.у.) аянбай еңбек етті. Кесектің ең ауырын, құрылысқа қажетті тақтайдың ең үлкенін көтеріп,





өзгелерге өнеге көрсетті. Бұл көрініске бейқам қарап қала алмаған сахабалар:

	“Уа, Расулаллаh! Өзіміз-ақ жасаймыз. Сен тек нұсқаушымыз бол”- деп қанша айтса да, Пайғамбары- мыз (с.а.у.) көнбей, мұсылмандардың қатарында тер төгіп қызмет еткен. Аллаh Расулының қажыр-қайраты, тақуасы, батылдығы мен еңбекқорлығы мұсылмандарға өшпес өнеге болған. Бола береді де…





Құба мешітінің маңызы


	Құба мешіті Ислам тарихында ерекше маңызға ие. Пайғамбардың өзі бас болып құрылысына қатысқан, мүбәрак қолдарымен кірпішін қалаған бұл ғибадатхана Құранда “Тақуа мешіті” деп бейнеленген.

	Тәуба сүресінің 108-аятында Аллаh Тағала бұл мешіт жайында былай деген:





«(Мұхаммед!) Ол мешітте әсте намаз оқыма. Әу бастан-ақ тақуалық негізінде салынған (Құба) мешіті намазға тұруыңа әбден лайық. Онда заттық және рухани кірлерден тазалануды жанындай сүйетін адамдар бар. Аллаһ та тазаланғандарды сүйеді.»


	Бұл ғибадатханаға Аллаh Расулы ғұмыры бойынша әр сенбі сайын жаяу не көлікпен келіп зиярат етіп, ішінде намаз оқитын. Мұсылмандарға да барынша тазарып келіп, Құба мешітінде намаз оқыған адамға Умра – кіші қажылық сауабы жазылатынын ескерткен.

	Ислам жолындағы кедергілер ақырындап жойылып, иман нұры шартарапқа жайыла бастаған кезеңде тұрғызылуының өзі Құба ауылындағы мешіттің маңызын арттыра түсетіндей…





Құбадан аттаныс


	Хазіреті Мұхаммед (с.а.у.) Құбада он күн болып, кезекті жұма күні Мәдинаға аттанды. Кәсуа атты түйесіне мінген Аллаһ Елшісі жанында Нәжжар ұлдарынан қарулы жүз





әскер, садық досы Хазіреті Әбу Бәкір бар еді. Сырттай қарағанда Құба ауылынан Мәдинаға бет түзегендердің көрінісі көңіл қуантарлықтай, ғибратқа толы болатын. Бір кездері Меккеде өзін қолдайтын біде-бір адам болмай, азапты күндерді өткерген Пайғамбарлар Сұлтаны енді жүректерін иман жаулаған нұр жүзді, жүздеген тілеулестерінің ортасында келе жатыр. Бұл топ өздеріне дүние мен ақыреттің жолын көрсеткен ұлы тұлғамен таңның атысы, күннің батысы зарыға, сарыла қауышқан еді. Әрбіреуінің жүзіндегі сол сәттегі шаттықты тілмен айтып жеткізу мүмкін емес.

	Өмір ағысы оңалған сыңайлы. Тағдыр тауқыметін көтере алғандарға күле қарай бастаған. Мұсылмандар көңілі жайланған, өмірлеріне дән риза. Бәлкім, адамзат тарихындағы ең бақытты шақтың көрінісі осы ма еді, кім білсін?!





Мәдина маңындағы тұңғыш жұма намазы


	Аллаһ Елшісі жолшыбай Салим ибн Ауф ұлдарының мекеніне соғып, Рануна алаңқайында жұма намазын оқыды.

	Бұл – Пайғамбарымыздың Мәдинадағы тұңғыш жұма намазы. Намаздан кейін Аллаh Расулы екі хұтба жасады. Аллаhқа мадақ айтқан соң ол былай деді:

	“Уа, халайық!

	Денсаулығыңыз бар кезде ақырет үшін азық жинаңыздар. Қиямет-қайымда шопансыз қалған қойдың да сұрауы болады. Хақ Тағала барлық пенделерін есепке тартады.

	“Саған мен елшімді жібердім. Расулым тура жолды түсіндірмеді ме? Мен саған мал-мүлік, ғұмырың бойынша ырзық-несібе бердім. Ал сен ақырет үшін не жинадың?” дегенде пенде оңына, солына қарап, ештеңе көре алмайды. Ақыретке азық жинамаған болса, алдынан тозақ оты





көрінеді. Сондықтан кімде-кім мына дүниеде жарты құрмамен болса да, жақсылық жасасын. Өзін ақырзаманда құтқаратын амал жасасын. Ол да болмаса, жақсы сөз сөйлеп құтқаруға тырыссын. Жақсы сөз де – сауап.

	Аллаhтың сәлемі, берекеті мен рақметі жаусын!”





Екінші хұтба


	Екінші хұтбаның қысқаша қысқаша мазмұны былай: “Аллаh Тағала ғана мақтауға лайық. Аллаhты

	мадақтап, оған шүкір ете отырып, одан жәрдем тілеймін. Нәпсіміздің шерінен (жаманшылығынан) және жамандық жасаудан Аллаhқа сыйынамын. Аллаh таңдап хақ жолға түсірген пендесіне ешкім де кедергі бола алмайды. Аллаh қаламағанды ешкім де тура бағытқа сала алмайды.

	Аллаhтан басқа тәңірінің жоқтығына куәлік келтіремін.

	Ол – жалғыз, серіксіз.

	Сөздің ең көрнектісі – Аллаhтың кәламы. Кімде-кімнің жүрегіне Аллаh Тағала Құранмен өрнек салып, күпірліктен айықтырған соң, ол пенде Құранды басқа сөзден төмен санаса, ақыры қайыр болмайды.

	Шынында да, көркем сөздің мәйегі – Аллаhтың кітабында. Аллаhтың ұнатқанын ұнатып, ұлы Жаратқанға шексіз сүйіспеншілікпен беріліңіздер. Аллаhты зікір етуден (еске алып, айтудан) жалығушы болмаңыздар. Аллаhтың сөзіне шүбә келтірмеңіздер. Өйткені, Ол не нәрсенің де ең жақсысын таңдай біледі. Адамға арам мен адалды ажыратып көрсеткен де – Сол. Аллаhқа ғибадат етіңіздер. Оған ешнәрсені ортақ қоспаңыздар. Тек қана жақсылық жасауға әрекеттеніңіздер. Бір-біріңізді Аллаh ризалығы үшін жақсы көріңіздер. Аллаh антын бұзғандарға азап береді.

	Бәріңізге Аллаhтың сәлемі, рақымы жаусын!” Ақабадағы келісім бойынша мәдиналық мұсылмандар

	Аллаһ Елшісін көздерінің қарашығындай қорғауға тиіс





болатын. Сол уағдаларын жүзеге асырар сәт те келіп жеткен еді. Пайғамбарымыз екінші хұтбасын айтып болған соң Мәдинаға бет түзейтінін білдірді.

	ПАЙҒАМБАРЫМЫЗ МӘДИНАДА

	Пайғамбарымыз Ранунада жұма намазын оқып, хұтба айтып, қайтадан түйесіне мініп, Мәдинаны бетке алды. Қасында – сыддық досы Әбу Бәкір мен мәдиналық мұсылман жігіттер. Тамылжыған табиғат та олардың қуанышына ортақтасып тұрған тәрізді.

	Он сегіз мың ғаламның нұры болған Ұлы Пайғамбар Мәдинаға келіп кіргендегі жергілікті халықтың шаттығы тілмен айтып жеткізгісіз. Қала да екі дүниеге сәуле шашар тұлғаға иелік еткені үшін масайрап тұрғандай.

	Еңбектеген бала, еңкейген кәрі – бәрі-бәрі:





Тәл’аал бәдру а’ләйнә Мин сәниәтул Уәда Уәжаба шукру а’ләйнә МәдаАллаhhe даа’.


	Әнтә шәмсун, әнтә бәдрун, Әнтә нурун алан’нур.

	Әнтә мисбаху Сурәййа Я Хабиби, я Расул!

	“Уәда жотасынан бізге Толған айдай жарық бердің. Шүкір еттік халімізге Бақытқа жол салып бердің.

	Сен- айсың, сен – күнсің, Сен нұр үстіне нұрсың. Сен Сүраййа жұлдызысың Сүйікті Хақ құлысың!”

	деп қаумалап, шырқап жатты.

	Халық Расулаллаhтың нұр жүзін бір көруге асығып, сыртқа ағылған. Айнала ығы-жығы, ине шаншар орын жоқ.





Бала-шаға, кәрі-құртаң бар жақсысын киініп, сәнденіп шыққан.

	“Мұхаммед (с.а.у.) келді! Аллаhтың елшісі келе жатыр! Қош келдің, Уа Расулаллаһ! Қадамыңа гүл бітсін!” - деп жан-жақтан шуласқан дауыстан құлақ тұнады.

	Әр үйдің қасынан өткен сайын үй иелері:

	“Қош келдің, құтты қонақ! Үйімізге кіріп, дәм тат.

	Берекемізді арттыр” деп қиыла өтінді. Расулаллаһ болса: “Түйеге жол беріңдер. Тоқтар жері, Аллаhтың әмірімен

	жануардың өзіне мәлім” - деді.

	Пайғамбардың түйесі Малик ибн Нәжжар ұлдарының үйіне дейін барып, бос алаңға шөкті.

	Пайғамбарымыз түйеден түскен жоқ. Түйе сәлден соң қайта тұрып, біраз алға жылжыды да, кері бұрылып манағы шөккен жеріне қайта келіп, шөкті.

	Түйе шөккен күйі қозғалмаған соң Пайғамбарымыз: “Иншаллаh, бізге бұйырған орын осы болар” - деп

	түсті.

	Осылайша Ислам тарихындағы маңызды оқиғалардың бірі – мұсылмандардың хижретіне нүкте қойылды. Хазіреті Мұхаммедтің (с.а.у.) Мәдинаға көші әнсарлар37 – мәдиналық мұсылмандармен қатар муҺажирлерге де айрықша серпін әкелді. Оған әнсар мұсылман Әнес ибн Маликтің мына сөздері куә:

	“Мен өмірімде Расулаллаhтың Мәдинаға келген күнінен артық, одан көңілді, одан нұрлы күн көрген емеспін”.





	37 Көмек берушілер, меккелік мұсылмандарға қолдау көрсеткен мәдиналықтар.





Пайғамбарымыз Әбу Әюб Әл-Әнсаридің қонағы


	Пайғамбарымыз қаумалаған көпшілікке қарап: “Қайсыларыңыздың үйіңіз осы жерге жақын?” деп сұрады. Нәжжар ұлдарынан Әбу Әюб әл-Әнсари ортаға шықты: “Уа, Аллаhтың Елшісі! Менің үйім тап іргеде. Міне, есігіміз ашық. Рұқсат болса, түйенің жүгін үйге тасиық”, -

	деді.

	Мұхаммед (с.а.у.) келіскендігін білдірді.

	Мәдиналық мұсылман Әсад ибн Зурара пайғамбардың түйесін тәбәрік деп алады.

	Әбу Әюб Әл-Әнсари Хазіреті Мұхаммед пен оның айнымас досы Хазіреті Әбу Бәкірге үйінің төрінен орын әзірледі.

	Қонақжай сахаба Әбу Әюб әл-Әнсари былай дейді: “Расулаллаh үйімнің төменгі қабатына орналасқанды мақұл көрді. Бірақ менің жаным жай таппады. Бірнеше рет барып Одан жоғары қабатта тұра алмайтындығымызды айтсам да, Аллаh Расулы келіспеді. Бір күні терезе алдында тұрған шыны құмыра сынып, ішіндегі су жан-жаққа төгілді. Төменгі қабатқа-қымбатты меймандарға тамшылап кете ме деген оймен әйеліміз екеуміз жанұшыра жалғыз жамылғымызбен суды сүртіп алдық. Осы оқиғадан соң тіпті тынышымыз қашты. Тұрсақ та, отырсақ та астыңғы қабаттағылардың мазасын алармыз деп аяқ ұшымен жүретін болдық. Аса құрметті қонақтың жайғасқан орнына көңілім разы болмай, ақыры орын алмастыруға көндірдім”.

	Ардақты Пайғамбарымыз жеті ай бойы Хазіреті Әбу Аюб Әл-Әнсаридің үйінде тұрады. Бұл уақыт аралығында мәдиналық мұсылмандар – әнсарлар құтты қонақтарына кезектесіп тамақ әкелумен болады.

	Әбу Әюбтың отбасы кешкі асты арнайы өздері дайындайтын. Артылған тамақ болса, сарқыт деп сарқып ішетін.





Бір күні кешкі тамаққа пияз бен сарымсақ қосылған дәм ұсынылады. Пайғамбарымыз астан ауыз да тиместен кері қайтарды.

	Әбу Әюб мұның мәнісін түсіне алмаған бойы Пайғамбарымызға келіп: “Әке-шешемді де жолыңа құрбан етуге әзірмін, уа Аллаhтың сүйген құлы! Тағамды кері қайтаруыңның себебі неде?” деп сұрайды.

	Расулаллаh (с.а.у.): “Асқа қосылған көкөністің иісі жағымсыз болғандығы үшін жемедім. Өйткені, жағымсыз иіс жан жолдасым Жебірейілді менен ұзақтатады, яки адам хош көрмеген нәрсе періштелерге де ұнамайды”, - деді.

	Әбу Әюб: “Сонда бұл тамақтың арам болғаны ма?” деп сұрайды.

	Аллаh Расулы: “Жо-жоқ! Арам емес, тек иісі ұнамсыз”, - деп жауап береді.

	Бір күні Әбу Әюб әл-Әнсари пайғамбарымыз бен Хазіреті Әбу Бәкірге жетерлік тамақ әкеледі. Ас дастарханға қойылғанда Расулаллаh:

	“Әнсар достарымыздан отыз адам шақыр” деп Әбу Әюбқа бұйырады.

	Хазіреті Әбу Әюб Пайғамбардың айтқанын екі еткізбейді.

	“Тағы да алпыс адам келсін” дейді Хазіреті Мұхаммед (с.а.у.).

	Олар да келеді, жүз шақты кісі екі адамдық тамақ құйылған табаққа қол созады. Таңғалыстарын жасыра алмаған әнсарлар, өздерінен кейін тағы да жетпіс адам шақырылғанда мүлдем сасады. Азғана астың бітер түрі көрінбейді.

	Хазіреті Әбу Әюб әл-Әнсари:

	“Екі кісіге арналған мәзірден бір жүз сексен адам тойып жесе де, тағам таусылған жоқ” деп баяндайды.

	Бұл, әрине соңғы пайғамбар Мұхаммедтің (с.а.у.)

	муғжизалы мәзірі еді. Бала шағынан берекенің бастауы





болған Хазіреті Мұхаммед (с.а.у.) бүкіл әлемдегі жанды тіршілікке ырзық беруші, несібені жаратушы – Рәззақ Аллаhтың сүйікті, аса құрметті құлы болғандықтан Оған ғайыптан, жоқ жерден берекет жаудыратын.





Хижра жыл санауы


	Сүйікті Пайғамбарымыз (с.а.у.) Мәдинаға көшкенге дейін мұсылмандардың нақты жыл санауы жоқ еді. Хижреттен кейін “Пайғамбардың келгенінен бір ай кейін, екі ай бұрын” деген сияқты сөздермен уақытты айыратын.

	Бір күні Хазіреті Омар сахабаларды жинап нақты жыл санау мерзімін белгілеу мақсатымен кеңесті. Әр түрлі пікірлер айтылды. Біреулер Хазіреті Мұхаммедке (с.а.у.) пайғамбарлық келген мезгілді, енді біреулері Расулаллаһтың дүниеге келген жылын, үшіншілері Мәдинаға хижретті тарих бастауы ретінде ұсынды. Көп тартыстан соң Хазіреті Әлидің ұсынысы қабыл болып, мұсылман жыл санауы хижрет уақытынан ай календарына негізделіп бастау алды.

	МЕККЕ КЕЗЕҢІН ТҮЙІНДЕЙТІН БОЛСАҚ …

	Мұхаммед (с.а.у.) Мәдинаға хижрет етті. Он үш жылға созылған Мекке кезеңі артта қалды. Исламды уағыздауда маңызды орны болған бұл кезеңнің тобықтай түйінін осы жерде тағы бір түйіп, Расулуллаһтың басынан өткерген жайттарын қысқаша атап өткенді жөн көрдік…

	Пайғамбарымыз б.э. 610 жылы Аллаh Тағала тарапынан пайғамбар ретінде жіберілген кезде араб қоғамы тас түнек қараңғылық ішінде еді. Өз жерлестерімен қоса күллі адамзатты осы қою қапастан құтқару міндеті Хазіреті Мұхаммедке (с.а.у.) жүктелді…

	Оны пайғамбар етіп жолдаған Ұлы Жаратушымыз Исламды қалай уағыздап, қалай тарату керек екендігін





ұдайы ескертіп отырды. Пайғамбар осы әмірлерге мойынсұнып қызмет етті.

	Тұрмысты жаңа, бұрын-соңды болмаған принциптермен жаңғырту оңай емес, әрине. Айналасындағылар салтына берік, ерегісте алдына жан салмайтын араб қоғамы болса, бұл істің ауырлығын ойша шамалай беріңіз.

	Өзі өмір сүріп отырған ортаның ерекшеліктерін өте жақсы білетін Расулуллаh пайғамбарлық міндетін қабылдап ала салысымен ашықтан-ашық насихатқа кіріскен жоқ. Пайғамбар екендігін құпия ұстады. Исламды да жария етуге асықпады. Шарттардың оңтайлылығы, біраз уақыт қажеттігін білді.

	Мұхаммед пайғамбар иманға келуге ең алдымен жақын-жуығын үндеді. Тұңғыш уағызын жан жары Хазіреті Хадишаға арнады. Хадиша ана оның пайғамбарлығына шәк келтірмей, сол сәтте- ақ мұсылман болды. Мұнан соң төрт жасынан бері қолында өскен, тәрбиесін көрген Хазіреті Әлиді Исламға шақырды. Ол да иман келтірді. Сонан соң ғана отбасындағылардан басқа ең сенімді жолдастарына иман ақиқатын түсіндірді. Жан жолдасы Хазіреті Әбу Бәкір мұсылмандыққа бас иген соң, соның арқасында бірнеше кісі имандылыққа бет бұрды.

	Исламды жасырын уағыздау кезінде Хазіреті Мұхаммед (с.а.у.) өте сақ қимылдайтын, әрбір істе абай болуға тырысатын. Алғашқы мұсылмандардың да мұқият болуын ескертетін. Мысалы, Әбу Зәрр Ғифари мұсылман болғанда, оған айтқан ұсынысы:

	“Уа, Әбу Зәрр! Сен әзір бұл істі құпия ұста. Еліңе қайт.

	Біздің ашық түрде іске кіріскенімізді естігенде келерсің”.

	Пайғамбардың бұл ескертуінің себебіне аса мән бермеген ол, кеудесін кернеген қуанышқа жеңдіріп, Қағбаға барып мұсылмандығын жария еткенде мүшіріктердің соққысына душар болады.





Хазіреті Расулаллаһ табаны күректей үш жыл бойы тапжылмай жасырын уағыз-насихат жүргізеді. Осы мерзім ішінде қатарына қосылғандар саны отызға жуықтаған…

	Бұл құпия үндеу кезеңі “Ең жақын туыстарыңа ақырет азабын ескерт” деген аяттың түсуімен аяқталды. Осы аяннан кейін Пайғамбарымыз Аллаhтың әміріне сүйеніп, туыс-туғандарын Исламға мойынсұнуға шақыра бастады. Бастапқыда Әбдімүттәліптің ұрпағын жинап, насихат айтады.

	Сосын үгіт шеңберін кеңейтіңкіреп, Сафа төбесінен барша меккеліктерге жар салды. Оларды Аллаhтың бірлігіне иман келтіріп, пайғамбарлығын мойындауға үндеді. Ә дегенде оны құптай қойған ешкім болмады. Тіпті Әбу Ләһаб тәрізді дұшпандар пайғамбарды балағаттап та жіберді. Алайда Хазіреті Мұхаммед иманға шақырып, халықты Аллаhқа илануға насихаттаудан жалықпады.

	Аллаһ Тағала уахи түсіріп, пайғамбарға айтар үгітінің ретін білдіріп отырды, яғни:

	 	1) Аллаhтың барлығы мен бірлігіне иман келтіру;

	2) Өлгеннен кейін қайта тірілуге деген сенімді ақылдарға, жүректерге, рухтарға сіңіру…



	Пайғамбарымыз да осы бағыттан танбады. Аллаhтың бірлігіне уағыздап, одан соң өлімнің мәңгілік өмірге апарар жол екендігін түсіндіруге тырысты.

	Мұнан басқа да пайғамбарға жүктелген міндеттер жеткілікті еді. Дегенмен, ең маңыздысы, жоғарыда айтылғандар. Себебі, халықтың санасын, рухын сәулелендірген соң қалған әлеуметтік, қоғамдық жағдаяттарды реттеу оңайға түсер еді.

	Пайғамбарымыз, біріншіден Аллаhтан алған әмір бойынша халықтың сенімін бір ізге түсіруді, жалғыз Аллаhқа бас игізуді қолға алды. Сенімнің іргетасы мықтап қаланған соң оның жалғасын табары сөзсіз еді.





Осы мақсатпен ол адамзатқа тәухид сенімін ақтарды. “Лә илләһә иллаллаh деп азаптан өздеріңді құтқарыңдар” деумен болды.

	Аллаһ Елшісінің насихаты әл–ауқаты жоғары, беделді, бай кісілерге әсер ете қоймады. Ондайлар дүниенің сырты тәтті , іші бос ләззаттарына беріліп, пайдадан бас тартқылары келмеді. Сөйтіп пайғамбарға наразылық білдірді. Алдымен олар пайғамбарды халықтан аластап, айтқанын тыңдамай, қылжаққа айналдырды. Бірақ пайғамбар түсіндірген ақиқатты мойындаушылар саны күннен күнге арта түсті. Мұны көрген әлгі наразылар тобы пайғамбарға қарсы үгіт жүргізе бастайды. Жала жауып, жұртты алдағысы келеді. Хазіреті Мұхаммедті “сиқыршы, сәуегей, шайыр” деп көрсетсе де, соңынан ергендердің санасына тосқауыл қоя алмады.

	Бұл да болмаған соң зорлық-зомбылық жасауға бел буды. Пайғамбар мен мұсылмандарды мешітке кіргізбей, намаз қылып жатқанда үстеріне қоқыс-шірінді лақтырып, жолдарына шеңгел, жантақ шашып ойларына келгенін істеді. Әлсіз-дәрменсіз мұсылмандарды қорлап, азаптағаннан ләззат алатын жауыздардың қолынан қаза тапқандар да болды. Жағдайлар шиелінісе берді. Мұсылмандардың саны да аз, қауқары да төмен еді. Азап пен зұлымға қарсы тұру қиынның қиыны. Бұлай жалғаса берсе муминдерді түп-тамырымен жойып жіберулері де ғажап емес-ті.

	Ауыртпалықтарға мойымастан Хазіреті Расулаллаһ тынбай Ислам дінін жая берді. Мүшріктердің қорлығына кеудесін керіп қарсы тұрып, Аллаhтан келген аяндарға арқа сүйеп, сабыр сақтап киелі мақсатына ілгерілей берді.

	Аллаһ Тағала адам айтқысыз қиыншылықтарға душар болған мұсылмандарға түсірген аяттарымен дем беріп, оларды сабырға шақырды. Солардың бірі “Аср” сүресі,





онда бір-бірін хақ жолында сабырға шақырғандар мадақталады.

	Сондай-ақ кейде Аллаh Тағала Елшісін тікелей шыдамдылыққа шақыратын “Мә’ариж” сүресінің 5- аятында: “(Ей Расулым!) Сен әзірше (ол кәпірлердің зорлығына) көркем сабырмен жауап бер” делінген.

	Осы жарлықтарға құлақ асып, Аллаh Расулы (с.а.у.) Мекке кезеңінде нендей қиындық көрсе де төзімін түгеспей, мұсылмандардың да шыдамын шыңдап отырды.

	Ясир отбасына айтқан ақылы – мұның нақты айғағы.

	Ясир отбасы мүшріктердің азапты әрекеттерінен әбден қажыған болатын. Пайғамбарымыз оларға:

	“Ей, Ясир отбасы! Сабыр сақтаңдар. Сендерге жәннат сыйы бар” деген еді…

	Тағы бірде кәпірлердің қорлығына ызаланған Хаббаб ибн Әрат есімді сахабаға:

	“Сендерге дейінгілердің арасында денесін темір тарақпен тарап, етімен терісін ажыратқанда, кеудесін қақ ортасынан арамен кескенде сабыр сақтап иманнан бас тартпағандар да болған.

	Аллаh Исламды тәмамдап, бәрінен үстем қылады. Сендер асығыстық жасамаңдар” деген еді.

	Екінші Ақаба келісімі тұсында мәдиналық мұсылмандардың бірі:

	“Уа, Расулаллаһ! Сен қаласаң, күні ертең Минадағы халыққа шайқас ашайық” дегенде Хазіреті Мұхаммед:

	“Жоқ! Бізге қарулы қақтығысқа шығуға әзірше рұқсат жоқ” деп жауап берген.

	Байқағанымыздай, Пайғамбарымыз бен мұсылмандар- дың Мекке кезеңіндегі ең күшті қаруы – сабыр болатын.

	Сабыр түбі-сары алтын демекші, расында төзімділік те нәтижесін берді. Мәселен, Хазіреті Хамзаның иман келтіруінің негізінде де аяусыз азаптарға кеуде керген мұсылмандардың төзімділігі бар.





Мүшріктердің қинап, зорлық көрсетуі шектен шыққан тұста мұсылмандардың Аллаhқа ғибадат етуіне, емін-еркін намаз оқуына қауіп төнеді. Ислами қажеттіліктерді өтеу мақсатымен Хазіреті Мұхаммед көзден таса, оңтайлы орын іздеуге мәжбүр болады. Ақыры Әркам ибн Әбил Әркамның үйі ғибадатханаға лайық деп табылады.

	Әбден азғындаған мүшріктер енді Хазіреті Мұхаммедке деген іштерінде қайнаған ызаны пайғамбардың көкесі Әбу Тәліпке жеткізеді. Шарасы түгесілгендей болған Әбу Тәліп бауырына мүшріктердің тілегін жеткізеді. Сонда Аллаh Расулы:

	“Уа көке, егер осы істен бас тартуым үшін оң қолыма – күнді, сол қолыма – айды ұстатса да, мен алған бетімнен қайтпан!

	Не Аллаh осы дінді бүкіл жер жүзінде үстем қылар, не болмаса мен осы жолда басымды өлімге тігермін” деп жауап береді.

	Мүшіріктер айла-шарғымен Аллаhтың нәбиін қорқытудың мүмкін еместігін аңдайды.

	Мал-мүлік пен мол байлық та пайғамбарды алған бетінен қайтара алмайды.

	“Шыдамның да шегі бар” демекші, мүшріктер әңгір таяқ ойнатқаны соншалық, мұсылмандар Хазіреті Мұхаммедке шағым айта келуге, тұйықтан шығар жол іздеуге мәжбүр болады. Осыған байланысты пайғамбарымыз оларға Хабашстанға көшуге рұқсат береді. Мұсылмандар екі топ болып жыраққа ауа көшеді.

	Аллаh Расулы әрдайым сан мен сапаның қатысына аса мән берген.

	Аллаhтан “Бұл дінді Омар ибн Хаттаб немесе Амр ибн Хишам арқылы күшейте гөр” деп сұрауы да содан.

	Аталған екеуі Исламның қас жауы, мықты дұшпаны еді. Екеуінен біреуінің иманға келуі Исламның қуатын арттыра түсері даусыз болатын. Аллаh сүйікті құлының





дұғасын қабыл етіп, Омар мұсылман болған соң муминдердің қаупі сейілгендей болады.

	Әбу Тәліптің өлімінен соң мүшіріктер Хазіреті Мұхаммедті қорғансыз біліп дұшпандықтарын арттыра түседі. Пайғамбарымыз сенімді пана іздеп Тайфқа барады. Бірақ амал нешік, ондағылар Оны қорғамақ тұрмақ, дүрелеп қуып шығады. Сонша жаны ауырған сәтте де екі дүниенің нұры Хазіреті Мұхаммед өзін азаптағандарға арнап “Аллаhым! Осылардың ұрпақтары арасынан дінге адал қызмет ететін нәсіл шығар” деп дұға етеді.

	“Таспен ұрғанды аспен ұрдың” нақты мысалы осы емес пе?!

	Меккеге шет жерден келгендермен құпия болса да кездесіп, оларға иман ақиқатын түсіндіруі пайғамбардың атамекенінен жырақтағы көңілдерді жаулауына себеп болады. Мүшріктер қанша кедергі болуға тырысса да, иман шұғыласы Меккеден асып Мәдинаға дейін жетеді.

	Хижрет арқылы мұсылмандар жаңа кезеңнің табалдырығын аттағандай еді…

	*****





	ПАЙДАЛАНЫЛҒАН ӘДЕБИЕТТЕР

	 	Ахмед Ибни Ханбал. Мүснәд. 1-6 т. Бейрут 1978.

	Ахмед Жевдет Паша. Қыссасул Әнбия уә Тауарихы Хулафа. Истанбул. 1966.

	Алгүл Х. Ислам тарихы. 1 т. Истанбул.

	Әбу Дауд. Сүнән. 1-10 т. (Түрікше аудармасы: Йениел Н) Истанбул 1987.

	Әл-Бути М.Саид Рамазан. Фыкхус-сире. (Түрікше аудармасы: Нар Ә. Актепе О) Истанбул Гонджа баспасы.

	Балазури Әбул Аббас Ахмед ибни Яхия. Әнсабул Әшраф. 1 т. Мысыр.1959.

	Бұхари Әбу Абдуллаһ Мұхаммед ибни Исмаил. Әл-Жамиус-



	Сахих. 1-4 т. Бейрут. Шыққан жылы белгісіз.

	 	Дикмен М., Атеш Б. Пайғамбарлар тарихы. Истанбул, 1981 ж.

	Житие пророка Мухаммеда. Москва. 1992 ПК. “Сантлада”

	Ибни Маже Әбу Абдуллаһ Мұхаммед Ибни Язид. Сүнән 1 т. (Түрікше аудармасы: Хатипоглу Х.)

	Ибни Кәсир Әбул-Фида Исмаил. Сиратун-нәбәууия. 1976.

	Ибни Саад Мұхаммед. Әт-табақатул – Кубра.1-3 т. Бейрут, 1978 ж.

	Ибни Хишам Жамаладдин. Әс-Сиратун-Нәбәууия. 1т. Бейрут.



	1971.

	 	Көксал М.А. Хазіреті Мұхаммед және Ислам. 1-2 т. Истанбул 1981.

	Құдайбердіұлы Ш. Мұсылмандық шарты. Алматы. 1993

	Құран Кәрім Қазақша мағына және түсінігі.Халифа Алтай.

	Құран Түрікше мағынасы және түсіндірмесі. Профессор Суат Йылдырым. Истанбул .1998.

	Лутфуллаһ А. Хайаты Мұхаммед. Истанбул.

	Нәсаи Әбу Абдуррахман Ахмед. Сүнән 1-6 т.



	(Түрікше аудармасы: Буйукчынар А.М.) Истанбул 1984.

	 	Нурси Б.С. Мәктубат. Истанбул. 1979

	Пәксу М. Пайғамбар ахлағы.Истанбул. 1993

	Суруч С. Пайғамбарымыздың өмірі. 1-2 т. Истанбул.1998.

	Термизи Әбу Иса Мұхаммед Ибни Абдуллаһ. Сүнән. (Түрікше аудармасы: Моламехмедоглу О.З.)

	Шафак Ә. Өзжан Р. Фыкх. Истанбул 1992.

	Хамидуллаһ М. Ислам пайғамбары.1-2 т. Истанбул 1972.

	Языр М.Х. Хақ діні – Құран тілі. 1-8 т. Истанбул, 1992.





	324





АДАМЗАТТЫҢ АСЫЛ ТӘЖІ


	Мұхаммед (с.а.у.) пайғамбардың өмірі





МӘДИНА КЕЗЕҢІ





	Дамира Өмірзаққызы Ибрагим





	Редакторы Қайрат Жолдыбайұлы Көркемдеуші редактор Бекболат Алтынбекұлы





	Оглавление

	Адамзаттың ардақтысы

	Ғибрат - ғұмыр

	I ТАРАУ

	II ТАРАУ

	ПАЙҒАМБАРЫМЫЗДЫҢ (С.А.У.) ЖАСТЫҚ ШАҒЫ

	III ТАРАУ

	ХАЗІРЕТІ МҰХАММЕДКЕ (С.А.У.) ПАЙҒАМБАРЛЫҚ МІНДЕТІНІҢ ЖҮКТЕЛУІ

	IV ТАРАУ

	АЛҒАШҚЫ МҰСЫЛМАНДАР ЖӘНЕ ОЛАРДЫҢ БАСЫНАН

	V ТАРАУ

	*****

	VI ТАРАУ

	ИСЛАМ ШЕҢБЕРІНІҢ КЕҢЕЮІ

	VII ТАРАУ





