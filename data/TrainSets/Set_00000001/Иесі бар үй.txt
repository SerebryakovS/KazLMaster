Иесі бар үй

Алғысөз

Қалампыр Кенжеғалиқызы Қазақ мемлекеттік университетінің журналистика факультетін бітіргеннен кейін кітап баспасы саласында, ресми аудармада қызмет ете жүріп, көркем әдебиеттен де қол үзген жоқ. Ұрпақ тәрбиесі, қазақ халқының дәстүрі мен рухани құндылықтары хақында үнемі ізденіс үстінде жүреді. Республикалық беделді басылымдарда жарық көрген, осы жинаққа топтастырылған әңгімелері мен сұхбаттары бұған куә.

Кітап авторы қазақтың салт-дәстүріне, тұрмысына, қол өнеріне қатысты ел ішіндегі ісмерлердің тәжірибелерін жинақтап, сексенінші жылдардың аяғында баспаға ұсынды. Ол еңбегі – республикалық «Қайнар» баспасынан «Жүннен жасалатын бұйымдар» деген көпшілікке арналған этнографиялық жинақта жарық көрді. Туынды үлкен сұранысқа ие болып, республиканың ауыл мектептерінде қол еңбегі сабағына арналған құнды оқу құралы ретінде танымал.

Автордың екінші кітабы - «Иесі бар үй» атты прозалық жинағына енгізіліп отырған замандастары жайлы көркем әңгімелері, эссе-естеліктері мен сыр-сұхбаттары да өз оқырмандарын табатынына күмәніміз жоқ.

Әңгімелерге арқау болған «адам – табиғат» арасындағы үндестік пен үйлесім заңдылығы оқушысын сөзсіз ойландырады. Әсіресе, ауыл өміріне арналған әңгімелердің бояуы қанық. Негізінен, туған жердің сұлулығы мен қадір-қасиеті, ел еркіндігінің қазақ халқы үшін көкейкестілігі өзекті желі етіп алынған.

Кітап тәуелсіз мемлекетіміздің қарышты қадамдарына орай жаңа қоғамның қалыптасу кезеңіндегі ұрпақ тәрбиесін адамгершілік құндылықтармен сабақтастыра отырып, ой толғайды. Мәселен, «Джентельмен болғым келмейді» әңгімесінің кейіпкері Жасұлан оқырманға жаңаша ой тастайды. «Туған топырақтың тозаңы» туған жердің қадір-қасиетін байлық пен тұрмыс қызығына айырбастаған ұлына налыған әке трагедиясы әңгіме болса, «Немереде» - кешегі беделді атаның ақталмаған үмітіне ішіңіз ашиды. Болашағына сенім артып, еркін білім алуына барлық жағдай жасаған немересінің... тек ақша, байлық пен мансапты көздегендердің ортасына түсіп кетіп, өзін адам, азамат ретінде жоғалтып алғаны қынжылтады.

Бұған қоса автордың «Иесі бар үй», «Атақаз», «Бақсының немересі», «Тісті бақа», «Өрік талдың нәзік бұтақтары» және «Қоңырқаз», т.б. әңгімелерінің тақырыптары айтып тұрғандай - оқиғалары тартымды, иірімдері тосын, сезімдері мөлдір, ойлары терең.

Көркем туындылар мен сыр-сұхбаттарда адам мен қоғам немесе жеке адамдар арасындағы қым-қиғаш қарым-қатынастар, заманға байланысты өзгерістер тілге тиек етіледі.

Сыр-сұхбаттар мен эсселердің де назар аударарлық өзгешелігі бар. Көбі қазақтың белгілі перзенттерінің бірі Жұмекен Нәжімеденовтің өміріне арналғандығы. Кітапта Жұмекенге байланысты алты сұхбат берілген. Мұндағы ақынның зайыбы Нәсіп Мұстахқызымен, қайраткер ақын А.Қанимен, бала кезгі досы Идаят Қонысовпен жүргізілген сыр-сұхбаттар ақын өмірінен жинақталған деректерге негізделген ерекше құнды дүниелер деуімізге болады. Естелік әңгімелерде қазақтың бәртуар ұлдары - сыншы Зейнолла Серікқалиевқа арналған эссе, биохимия саласында бұрынғы кеңестік Одақ кеңістігінде ғылыми орны бар жаңалық ашып, оны ғалым өз атынан қорғауға зиялы қауым ортасында сол тұста белең алған пенделік бақастықтың кесірінен еңбегінің жемісін көре алмай кеткен қайран азамат Ғизатолла Мұхамбетқалиұлы жайында өзекжарды ащы шындықты арқау еткен естелік әңгіме де бар.

Жалпы, кітаптың тілі бай, шұрайлы, көркемдігімен әрі эстетикалық талғамымен оқушыны баурап алады.

Кәмила Құдабаева,

жазушы-прозаик, Қазақстан Жазушылар Одағының мүшесі,

баспасөз үздігі, В. Пикуль атындағы Халықаралық әдеби сыйлықтың лауреаты, «Аружан» журналы бас редакторының орынбасары



Атақаз

Айдар алты сабақтан шығып, ішек-қарны шұрқырап, үйге өлдім-талдым деп бұратылып жеткенінде, бұрынғыдай сыртқы ауладан көз ілеспейтін жылдамдықпен зып беріп кіре сала, «мам-ма-ааау!» деп, сөмкесін атып ұрып, ауладағы қол жуғышқа алақанын асығыс шәйіп, дастарханға қонжия кетер дәурен жоқ бүгінде. Ондай жылдамдық жайына қалды...

Аула есігінен сақтана сығалап, апыр-топыр жұлқынбай, аяғын әдеппен басып, ауызғы үйге кіріп кеткенше бейне бір соғуын тоқтатқандай, жүрегінің дүрсілін де естімейді. Осы сәт демін ішіне алмайды да, шығармайды да ол.

...Мұның бәрі осы үйге атақаздың келуінен басталды. Нағашы апасы Әдия әпке түбі мен бауын сары сым қосып қоғадан тоқыған үлкен екі себетті кіші баласы Жәкентайдың көк трәктірінің кабинасына салып бұларға беріп жіберіпті. Себеттердің беті ескі терезе жабынды – өрнектелген шілтер матамен бүркелген. Себеттің ішінде... кейбіреуі аяқтарын тең басып тұра алмайтын жұмыртқадан жаңа жарып шыққан өңкей бір сары үрпек алты балапан және сұрқай қоңыр түсті атақаз бен мамақаз!

Айдар мен інісі екеуінің ол күнгі қуаныштары қойнына сыймап еді! «Шалғынға мен апарам, жоқ, мен өзім!» деп, екі жақтан өзеурескен. Сүп-сүйкімді балапандарды көршінің мысығынан қорғау керектігін жарыса айтып, бірінен-бірі білгірсініп, даурығып еді. Екеуі де сол күні кешке дейін үйге кірмей қойған...

Бұрын бұлар қаз асырап көрген емес. Қаз бағу керемет қызық көрінді. Атақаз салмағын екі аяғына кезек-кезек салып, бұларға бір жақ шекесінен «зер сала» шікірейе қарайды. Оқтын-оқтын мойнын созып-созып қояды. Үлкендердің үйге кіруін аңдып тұрғандай, атақаз бұларды баласынып, қоқилана басын шайқап, мойнын созып, ысылдай бастады. Мойны болса, созған сайын ұзара түсетіндей. Қаздың сарғыш пластмасса тәріздес тұмсықтарына айбат шеге ысылдаған кезде көзі түсіп кетіп еді, сұсты әрі сүйкімсіз көрінді.

Інісін ертіп барып, арғы беттен майда шалғын жұлып әкеліп, сап-сары балапандардың аузына тосты. Жайпақ ыдысқа аз ғана су құйып, алдарына қойды. Бәрі содан басталды емес пе! Балапандардың бірі көтерген аяғы ыдыстың ернеуіне тіреліп, тыраң етіп құлап түсті. Айдар балапанды тұрғызып жібермек болып, қолын созғаны сол еді. Жарғақты жалпақ аяқтарының бірін жерден сәл көтерген күйі мойнын қисайта, бұлардан көзін айырмай тұрған атақаз ендігі сәтте аяқтарын нығарлай басып, ысылдаған күйі мойнын жерге мейлінше төсей созып, екі-үш аттап мұның қасына жетіп келді. Тарбиған аяқтарымен жерді тесіп жіберердей өңмендейді...

Жаз өтті... Қаздың балапандары қарақұлақтанып, ата-енесіне ілесіп, көк шалғынға тіз қатар шұбап өздері барып келеді. Айдар сабақтан келген бойында аула-қорадағы шаруаға қолқабысын тигізуге жарағаннан бері әкесі оған күнделікті арнайы тапсырма тағайындап кетеді. Кешкісін әкесі қызметінен оралғанда мұқым бір үлкен кісіше не тындырғанын өздігінен баяндап, әке-шешесімен әңгімелесуге дағдыланып қалғанын әкесі мақтан тұтады.

- Айдарым озат оқушы. Мұғалімдері мені көрген бетте-ақ баламды мақтай бастайды. Ал үйде қолғанатым. Шаруаға да икемі ерекше. Жұмсасаң жұмыс таңдамайды. Осындай ұлым барда неден қиналамын, - деп, арқасынан мейірлене қағып қояды.

Күз түскелі Айдар сабағынан келіп апыл-ғұпыл тамақтанған соң мектеп формасын ауыстыра салысымен қораға кіретін. Күз болса ауылдың желдеген ешкісіне ілесіп кететін әдет тапқан азын-аулақ қой-ешкіні қорада қамап ұстауға тура келеді. Сабақтан келген өзі қатарлы балалар да аз ғана ұсақ малын ауыл шетіне бір уақыт өрістетіп қайтады. Ұзақты күн қорадан шықпай, сабан-топанды талғажау етіп тұрған мал өрісті бір айналып қайтқанның өзінде оты қанбағанмен, бой жазып қалады.

Мұндайда, әсіресе, ешкі атаулы сұм келеді. Егіз лағын ілестіріп, шұнаң-шұнаң етеді. Сенің айдап келе жатқан бағытыңа пысқырмай, көзіңді ала беріп, желдің бағытына тұмсығын бұра қояды. Айдар үйдің үлкені болғасын ба, малсақ. Қай малдың қандай ерекшелігі барын түйсініп өсіп келеді. Үлкендердің шаруа жайында айтқан әңгімесіне кәдімгідей қосылып, өзі де ойын ортаға салады. Ата-анасы да Айдардың бұл қасиетіне сүйсініп, реті келгенде мақтау сөздерін аяған емес. Түбінде осы шаруаның да, мал-жайдың да иесі өзі екендігін сөз арасында айтып отырады. Көршілері де балаларына Айдарды үлгі етіп сөйлегенін естіп жүр.

...Алдыңғы жылғы қыркүйектің аяғында ауылдың бір топ ешкісі өрістен оралмады. Мал түгендегендер қасқыр тартты, не желдеп кеттіге жорыды. Ауылдағы ешкісі бар тұрғындар шарқ ұрып іздемеген жер қалдырмады. Бір топ ешкінің арасында бұлардың қызыл тұсағы да кетіп еді.

Жоғалған малдың ажал айдағаны ауылдың арқа тұсындағы екі төбені асып, атамзаманғы иесіз көне қыстаққа дейін жететін. Ол жаққа барған мал әлі күнге сау оралып көрген емес. Екі сайдың ар жағындағы ескі жұртты иеленіп, емін-еркін жайлап алған ит-құс аман жібермейді. Әсіресе, бошалап кеткен буаз малға обал-ақ. Төлі де, өзі де аш қорқаудың арсыз аранының құрбанына айналады. Мал жоғалтқан жоқ іздеушілер көлікпен бірнеше адам қаруланып барып, ит-құсқа жем болған малдарының өлімтігін тауып, мал доғдырға акт жасатып жүргені.

Бірен-саран бөлініп кеткен ірі қара мен қой-ешкінің ажалдысына күз болса, шағыр мен жантағы қураған осы қара төбенің баурайы ақырғы өріс болды. Желдеген бір топ ешкі мен қызыл тұсақ не тірідей табылмады, не өлімтігі қара төбе жақта да жоқ болып шықты. Зым-қайым жоқ.

...Сөйтіп, желдеп кеткен отыз ешкіге отыз бірінші болып ілесіп кеткен қызыл тұсақтың хабары он төрт күн дегенде шекаралас жатқан Ресей жерінен келді. Астрахань облысының бір малшысы желдеген ұсақ малды қайырып әкеп, қораға өз малымен қосып байырқатып, шаруашылық басшылары арқылы шекаралас жатқан біздің ауылға хабарлапты. Ауыл басшылары о жаққа арнайы көлік жіберіп, малдарын таныған иелері мәшинаға отыз ешкі мен бір тұсақты тиеп, көңілді оралған.

Қызыл тұсақ... үйдегі жеті қойдың ішіндегі «жамансары» атанған кәрі саулықтан туған қозы. Алдыңғы аяғының тұяқтарының бірі өсіңкіреп, ақсап басатын бозшулан кәрі саулықты әлдеқандай бір қаделі жиынға көрші ауылда тұратын ағайынның бірі әкелген. Әжем «бұл шіркіннің сойғанда несі ас болады, сірі шандыр ғой, әбден қартайған» деп, сойдырмады. «Біреуге беруге апарған үйден ұят, жүре берсін» деп мамам ешкімге бергізбеді. Сонымен, жетінші қой санатында жүріп, «жамансары» бір күні түр-түсі қоңыр деуге келмейтін, ауылда бұрын-соңды бұл көрмеген күрең қызыл түсті сүп-сүйкімді қошақан туды. Қозысы өте ширақ. Енесінің емшегінен сүт шықпады. Қызыл қозы телу-мелуді күтпестен, егіз лақ туған ақ ешкінің бауырына жармасып, қабаттасып жүріп күнін көріп кетті. Ешкі жарықтық қарсылық етпеді. Үлкендер жағы бұған таңырқасты да қойды. Шалақұрсақ қозыны аяп, арасында емізікпен сиырдың сүтін берді.

Қызыл қозы... қорадағы қойдан гөрі сақалды тұқымдастарын көбірек сағалап өсті. Енесінің бауырына бүйірін тақап ұйықтағаны болмаса, қалған уақытта секірсе лақша секіріп, сүзіссе - сүзісіп, сүйкімді ширақ қозы солардың арасында өсті. Қызыл тұсақ – ешкімен бірге желдеп, одақтас көрші елге «сапар шегіп» қайтқан сол қызыл қошақан. Биыл ол тұрқы кесек, арқа-басы көз тойдыратын қызыл саулық болды. «Қызыл тұсақ» аты сонда да қалмады. Енесіне тартпаған бозшулан қозы туды.

Ауыл ешкісі желдеп кетіп, жұртты әбігерге түсірген күзден бері әркім өз қорасындағы азғантай жандығын көзден таса етпей бағатын болды. Күз түскелі балаларға мектептен оралысымен бір уақыт ойынды азайтып, бақташы бола тұруға тура келген...

Айдардың үйі қаз асырағалы бала бұл міндетін құлықсыз атқаратын болды. Әдемі ойыншығы үйде қалғандай, ылғи алаңдап тұрғаны. Есі-дерті үй жақта, сүп-сүйкімді қаздың балапандарын жақсы көреді. Ылғи да көруге асығып тұрады. Төрт жасар інісі болса, ата қаздың мінезін байқағаннан бері бастапқыдай емес, ағасымен дауласуды да қойды. Тіпті, біраздан соң қызығушылығы басылды. Мұны көргенде балапандарын қорғаштап, өршелене ысылдап, мойнын аямай созған атақазды ызаландырып, өзіне қарсы тап-тап беретінді шығарды. Мұның жақсылыққа апармайтынына ақылы жетпейді. Ойына кіріп те шыққан емес. Байқағанмен, бұл да балалықпен мән бермеді.

... Бүгін Айдар сабақтан соң үйге жақындағанда бұлардың үйінен алыстап бара жатқан Жәкентай ағаның көк трәктірін көрді. «Е, Әдия әпкем келіп-кеткен екен» деді іштей өзіне өзі. Аулаға күндегі әдетінше атақаздан сескене сақтана кіріп келген бетінде Айдар кең ауланы еркін иемденген атақаздың үйірі тұратын алаңға көзі түскені сол еді, сілейді де қалды. Балапандар да, қаздар да көрінбейді. Төңірек тып-тыныш. Бір көңілсіздіктің жайлап алғанын сезді.

Асүй жақта жүрген анасы мұны көргенде әдеттегідей «Айдарлым, Айдаршөгім» деп айналып-толғанбады. Әлдекіммен самарқау сөйлесіп жүр. Әдия әпкесінің «Қаз құтаймайтын босаға болады деуші еді. Баланың ұрыншақтығынан көрмей, жазықсыз мақұлықтың басын шабуға несіне асықтың? Қаз талағаннан өлген баланы естігем жоқ. Құс та болса о баста азыққа жаратылғаны белгілі. Әй, дегенмен, ас-су үшін басы шабылған қаздың жөні бөлек емес пе? Ол да баласын қорғамақ болған-дағы...» дегенін анық естіді. Інісі де ерекше моп-момақан бола қалыпты.

Ауланың түкпіріне таман самауыр салатын жерде отын шабатын кеспелтек томарша жататын. Самауырға тамызық жаратын кішкене балтаның қасында басы шабылған атақаз жатыр жайрап...

Айдар ауладан атып шығып, ұзап кеткен көк трәктірдің артынан көңілсіз ұзақ қарап тұрды да, көзінен ытқып шыққан жасты қолының сыртымен сүртіп тастап, басы салбырап аулаға қайта кірді.





Туған топырақтың тозаңы

(заман суреті)

Өтпелі кезеңнен кейін адам санасында жаңа дағдылар сыналап қалыптаса бастады. Бұған да уақыт керек, әрине. Жедел іске кірісіп, тәуекелге бел буғандар дереу шешім қабылдап жатты.

Іргелі елге айналу - барша қазақтың ғана жұмыла көтеретін жүгі екендігін сол тұста-ақ зерделеуге болатын еді. Өйткені, сапырылысқан тіршілікке ден қойған адам байқамай қалмайтын мына бір көрініс көкейге қонатын. Тағдырдың айдауымен ата-бабалары осы топырақты әлденеше ұрпағына дейін құтты қоныс еткен небір халықтың өкілдері жалма-жан отанын, ата жұртын іздеуге ерік тиісімен, ел-елдің елшіліктері мен өкілдіктерінің алдында кезекке тұрып, неміс атаулы – Германиясына, тегі ресейліктер Ресейге, қанында поляк, т.т. тамшы қаны барлар айыл-тартпасын бекемдеп, ата қонысын іздеп, жолға шыға бастады.

Дәл осыдан қазаққа келіп-кетер ештеңе бола қоймас дегем өз басым, сол мезетте. Өйткені, өз жоғымыз қаншама, өзімізді өзіміз түгендеп алсақ та жаман ба? Менің пайымдауым – адал еңбегінің арқасында күнкөріс қамымен дедек қағып жүрген қарапайым қазақ әйелінің, үш баласы бар ананың пайымы. Саясат-маясатыңда шаруам шамалы. Пейілім түзу. Оң қолмен еңбек етіп, сол қолмен жалақы алуға дағдыланған қатардағы қызметкерге тән митың тірлік иесімін. Қатардан қалмай еңбек ете жүріп, еліңнің тілеуін тілейсің. Елімнің ертеңі дұрыс болса – ұрпағымның ертеңі.

Елімізді қазақ елі деп, өзімізді қазақ ұлты деп әлем жұртшылығы мойын бұрып, санаса бастағаны да сол тұста болатын. Осал, берік жағымызды бажайлап, болмыс-бітім, психологиямызды зерделеуге ұмтылып отырғандар қаншама!

Тілімізді меңгергенсіп, қойны-қонышымызға үңілуде әлем. Зерттесін, зерделесін! Осының астарында шетжерліктердің игеру, меңгеру, орайы келсе еңсеру пиғылы жатпағанына кім кепіл! Ешкім де кепіл емес. Мұндайда қонақжайлылық пен кеңпейілділік жайдақтық пен аңғалдыққа айналып кетпеуін ел ертеңіне алаңдайтын әрқайсымыз сезінгеніміз жөн емес пе? Шүкір, қазақ елінің саясат пен биліктегі берік ұстанымы арқасында елімізді, сүрлеу-соқпағын өзі салып, жиырма жылдық тәуелсіздіктің іргесін шайқалтпай келе жатқан ел ретінде әлем танып үлгерді.

Бұл жерде, меніңше, дінінен, түбірінен, тіпті қала берді ислам дініне дейін ата-бабаларымыз ұстанып келген шамандық рәсімдерге қатысты ырым-нанымнан, дағдыдан да түп тамырымен ажыратқан, ырымшыл қазақ, иісі мұсылман баласы нені жақсыға баласа, соның бәрін түп-түгел «ескінің қалдығы» дегізіп, жоюға күш салған кеңестік тегеурінді идеология мен атеизм біршама мақсат-мүддесіне жетіп те қалып еді. Өйткені, біздің әкелеріміз шежіре дегенді аузына да алмайтын. Ата-тектен білетініміз, жасыратыны жоқ – фамилиямыз ғана болатын. Одан әрі асырып әңгіме айтылмайтыны әрі жұмбақ, әрі таңқалмасқа болмайтын жағдай екеніне кім бас қатырыпты!? Мұның бәрі сол кездегі үкімет саясатының, идеологияның жемісі. Қайта, біз, құдайдың сақтауымен тілімізді ұмытқан жоқпыз. Ал, біздің тұстастарымыздың жүздеген мыңы осы қасыретті арқалап келеді. Ең сұмдығы, мұны өздері қасырет деп түсінерлік түйсіктен де ажырап кеткенінде...

Кейде, ой жіберсек, кешегі идеологияның өзі бүгінгі батыстық ықпалға әкелген баспалдақ іспетті.

Өйткені, діннен, түбірден, ата-баба құндылығынан ажыраған сана иелері материалдық игілікке кенелген, өздері еркіндік, азаттық деп түсінген, түптің түбіне келгенде Отан, Ата-Ана, Бауыр, Адамзат алдындағы Парыз дегендерден азат, немере орнына күшік құшақтаған ата-әжелер бүгінде шаңырақтың қамынан гөрі кім-көрінгенмен көңілді уақыт өткізіп, әлдеқандай әуейіліктің жетегінде көздері тарс жұмулы көкейлеріне қонбайтын әлдеқандай дінсымақтарын уағыздауға көшкеніне көкірегің у құйғандай қыжылдайды, аяз қарығандай шымырлайды. Неден мұқтажбыз? Өзіміздің тұғырлы туымыздың түбінде тұрып, қырық пышақ болып, не пәле іздейміз осы?

... Сол күндердің, егеменді ел болғанымызды мақтан тұтуға да ет үйрене бастаған күндердің бірінде Күнтізбедегі жыл басы - Жаңа жыл қарсаңында кеш өткізу – әр мекеменің іс-шаралар жоспарына орнығып үлгерген іс. Корпоративка дегенге нан тауып жеп отырған соң тәуелділік таныта салайыншы деген ниетпен барған мейрамханадағы ұжымдық мереке рәсімінен кешірек шықтым. Бала-шағаны әуреге салмай, өзім жетіп алармын деп, көшеден такси ұстадым. Әрине, жүргізушінің түр-түсіне қарап алдым. Сол бейтаныс қарияның аузынан естіген әңгіме көкейімнен кетер емес. Ауырлық бөліссең жеңілейеді, дегендей...

Өзінен өзі бір күрсініп алған такси айдаушы қария не себепті «жалғыз әрі кештетіп жүргенімді» сұраған соң «Сіздің халіңіз жақсы екен, ал менің үйге қайтқым жоқ...» деді сөзінің аяғына күрсініс араластырып. Ыңғайсыз көрсем де:

- Бәйбіше қыдырыстап кетіп пе еді, төркініне жібердіңіз бе, әлде бала-шағасында ма?-деп сұрадым.

- Үйде, жылаудан көзі бір құрғамайды, - деді. Үнсіздік.

«Әйелі тірі екен, демек, балаларының бірі болды ғой, қайтқан» деп, неге екенін қайдам, іштей жамандыққа жорып та үлгердім. Үндемеуге де ыңғайсызданып, сұрақ қоюға да бата алмай отырғам. Менің ойымды оқып алған адамдай, әңгімені өзі жалғастырды. Мен жорамалдаған жамандықтан әлдеқайда ауыр сұмдықты естіген құлағым жазықты болмай-ақ қойсын, ол мынау еді...

- Балаларымыз болған..., - деді үнсіздікті өзі бұзып, - тірі. Шетелде. Әңгіме онда емес. Өткен ғасырдың алпысыншы жылдарының басы болатын. Жиырма екі жасымда Арғы жақтан (Алтайдың арғы жағынан) ұлы дүрмекпен еш құжатсыз, ата жұртым деп еңіреп келіп, табаным тигенде осы топыраққа маңдайымды тигізіп жата қалып, шекарадан қарыс қадам атағаныма сенер-сенбесімді білмей, жыртылған боз топырақты сүйгенім есімде. Келген соң «құжатсыз жүрсің, қытайлық тыңшысың» деп қамап қойды. Қамауда 150 күн ұстап, жоғары жаққа сұрату салғаннан соң, босатты. Босатқан соң тіркелдім. Тіркелген соң жұмысқа алмай тағы жарты жыл қара жұмыста, теміржол вокзалында вагоннан жүк түсіріп, шойын жол жағалап, қала төңірегіндегі бір дүңгеннің ауласындағы іргетассыз салынған иткірмес ілгектен басқа құлып атаулы салынып көрмеген жұлым-жұлым есігі бар жер кепе лашығын пәтерге жалдап жүріп жаттым. Үй де жоқ, күй де жоқ, әке-шешем арғы жақта. Хабарсызбын. Тағы бір дүрмек өтетін шығар деп дәмеленіп жүргенімде КСРО шекараны жауып тастады.

Сөйтіп жүріп өкпеге суық тиген кеселмен бір жыл аурухана, сауықтыру орындарында оңалуда жүрдім. Орысшам жоқ. Қытайшам пайдаға аспайды, қазақша ешкімге аса керегі жоқ заман еді ғой...

Қазақ тілінде таралымы шектеулі жоспармен кітап шығаратын саусақпен санарлық республикалық кітап баспаларының біріне редакторлыққа жұмысқа қабылдандым. Үйленіп, бала-шағалы болдым. Менің құрдастарым қалжыңға сүйеп айтатын «советский стандартпен» бір ұл, бір қыз өсірдім. Әрине, балаларымызды біз көрген қиындықты көрмесін деп орысша балабақшаға, сол ізбен мектепке бердік. Олар ержетті. Заман өзгерді. Егеменді ел болдық. Университет бітірген соң азын-шоғын жинағыммен шағын бизнес ашып бердім ұл-қызыма.

Тыным көрмей жүріп, әп-сәтте көтеріліп-ақ қалды. Билік тарапынан түрлі түртпек, салық, тексеріс көбейіп кетті деп, он жылда жолға қойып үлгерген бизнесінен титықтап жүргенін, айырылып қалу не тұралап тыну қаупі барын айтты бірде.

Енді бірде аяқ астынан жолға жиналып, шетелге іссапарға кететінін, жуық арада оралмаса, уайымдамауымызды мұқият тапсырды...

Қайтып оралған сапарында, отыз екі жасар жалғыз ұлдың шетелге кетуге мәжбүр болғанын, уақытша тұруға рұқсат құжаттарын ресімдеп келгенін естідім. Иә, уақытша болар, райынан қайтар деп дәмеленгем. Оным құр дәме екенін онда білмеппін... Содан бері шетел азаматтығын біржола алып, елден отбасын, қарындасы мен күйеу баласын да ілестіріп кетті. Біржола... Қаражатпен қарайласады бізге...

Мен жиырма екі жасымда Қытайдан ата жұртыма тілмен жеткізе алмайтын сағынышпен, ата-бабам көксеген арманын арқалап оралғанымды айттым ғой. Баламның, жалғыз ұлымның жасы қырыққа таяп қалса да, елге қайырылмай кеткені, біржола ат-құйрығын үзісіп кеткені батады. Мына заман қай заман... маған бататыны осы. Көмусіз қалмаспын, дегенмен ұрпақтан топырақ бұйыртса...

Иә, топырақ демекші, әуежайда шығарып салып тұрғанымда ұшуға тіркеуден өтер алдында әжетханаға кіріп аяғындағы аяқ киімін сол жерде сужаңа басқасына ауыстырып киіп, тастап кетті. Мәнісін сұрағанымда «бұл топырақтың түйір тозаңын да әкеткім келмейді» дегені арқама аяздай батты!.. Сүйегі жат жерде қалған атам марқұмның белбеуіне түюлі тұратын, туған жерден жарты ғасыр бұрын әкеткен бір шымшым киелі топырақты шыны құтыға салып, сыртына әкемнің өз қолымен арабша жазылған жазуы бар құтыны жәдігердей сақтап, шекарадан кері алып өткенімді қайтейін! Жалғыз ұлдың «жұлығыма да жұқтырмаймын тозаңын» деп, шетелге аттанған сәтінде ата-бабам арман қылған асыл мұраттың әдіра қалғанына көзім жетті! Осыншама теперіш көріп, елім деп еңіреп жеткенде, өмірдің талай сынынан өтіп, осы жасқа келгенше жалғыз ұлдың жүрегіне «имандылық, сабырлылық, туған топырақты қастерлеу» деген ең ізгі сезімнің дәнін себуге мұршам келмегеніне өкіндім. Өкініштен не пайда? Мынау дүниеде боқ-дүниеден басқадан кие кеткен бе?!

Ұзақ та көңілсіз әңгімесін ... ақсақал тәмамдаған уақытта күрежолдан мен тұратын ықшамауданға бұрылатын бағдаршамның жасыл түсі жанып, жол ашылды. Қария көкірегіндегі ауыр мұңын маған арқалатып кеткендей әсерде қала бердім...



«Джентельмен болғым келмейді...»

(купедегі әңгіме, қаз-қалпында)

Жолаушылар пойызына отырған Әсия кіші ұлы Жасұланмен екеуі азын-шоғын жүктерін купедегі орындарына жайғастырып болар-болмастан ұлы:

- Мен джентельмен болғым келмейді!..- деді жұлып алғандай.

- Неге? – деді анасы таңданған кейіппен. – Оның несі жаман екен?

- Осы бар, ғой, Сіздердің «несі жамандарыңыз» бәрін құртатын! Жаман болмаса болды, бола бере ме? Одан да несі жақсы деп қарамайсыздар ғой ештеңеге.

- Иә, балам, түсіндірсеңші енді. – Анасы әрі менен ыңғайсызданып, әрі күтпеген әңгіменің байыбына жете алмай тұрғанын жасыра алмай баласына көз қиығымен ишара білдірген болды. Жасөспірім бала ішіне әзер сыйып келген наразылығын дәл қазір ақтармаса, жарылып кетердей:

- Кеше Әлібек ағам Аиданы таныстыруға алып келді.

- Иә...

- Жездем, бәріңіз жік-жаппар болдыңыздар да қалдыңыздар.

- Иә, енді ол қыз бала, алғаш рет танысуға ағатайың ертіп келіпті... Үйленбек ойы бар, оның несін ерсі дейсің?

- Десем сол, Аидаға өмір бойы дәл осындай құрмет-қошеметпен қарайтындай... Сол Аида, немене, өзі отыратын орындықты ығыстыратын қауқары жоқ па екен? Әлібек ағам әуелі оны төр жаққа шығарып, орындықты кері ысырып, одан әрі ысырып, бар ғой. Күлкімді келтірді.

- Енді не істеуі керек еді? Не айтқың келіп отыр өзі? Ішімді пыстырмай, айтшы, енді.

- Іш пыстыруға келсек, менің ішім емес пе пысып бара жатқан...

- Енді, балам-ау, батыс мәдениетінде... әйел адамға ер жігіттің құрмет көрсетуі – джентельмендік саналады.

- Кешір, анашым, әне... қашан болсын сол, анау елде - анау, мынау елде мынау... Болсын, бола берсін, қарсы емеспін. Бәрін құртатын да осы. Қазақтар, қазақтар, әшейінде өздеріңіз көксе-ее-еп отыратын қазақтар қыз сыйлап көрмеп пе? Мен Алматыға келмеймін. Оқымаймын мұнда.

- Ие, себеп?

- ...

- Неге деймін? Несі қиын саған? Айтсаңшы енді? Әй...- Әсия баласының жөн-жосықсыз наразылығын неге жорырын білмей.

- Бәрі қиын, бәрі... бәрі...

- Ненің бәрі?Ал, сен не істер едің өзіңе салса.

- Өзіме салса ма? Мен ағатайдың орнында болсам, өзім отырамын да, Аидаға,- кел, Аида, отыр қасыма деймін.

- Өй, құдайым-ау, онда тұрған не...

- Айттым ғой, бәрі осыдан басталады деп... Апа-ау, айтшы өзің, ол өмір бойы олай жалғаспайды ғой. Адам өзін өзі уақытша, көрер көзге ғана мәдениетті, джентельмен етіп көрсеткеннен не табады осы? Біз қазақпыз ғой, қазақтың кісі сыйлайтын ғұрпының бәрі құрып қалып па? Содан кейін шығасыңдар. Жастар әлен, пәлен деп. Алдымен өздеріңіз еуропаша оқыған, биязы деп сыртты мақтан тұтып, соларға жоғары баға бересіңдер де... Қазақтың салты жоғалды, келін деген пәлен-пәштуан дейсіздер... Ол келіннің еуропаның ба, востоктың ба, көкейінде кімнің салтын көксеп тұрғанын бір құдайдың өзі біледі содан кейін. Ал пәленің бәрі өздеріңнен басталады емес пе? Мен оқымаймын Алматыда, ал оқысам, жездемнің үйінде тұрмаймын.

- Ее, солай деп көкейіңдегіні бірден ашып айтпайсың ба? Не жазығы бар олардың, бар тәтті-дәмдісін келгелі аузыңа тосып отыр.

- Керегі жоқ, ондайдың, маған! Мен өзім сияқты ауылдан келген балалармен жатақханада тұрамын.

- Оу, саған кеше ғана түсіндірмеп пе еді, жатақхананың жай-күйін. Озбырлық, төбелес... Барып тұрған азғындық деп...

- Мама, Сіздерге не болған? Бүкіл азғындықты жиып әкеп жатақханаға қамап қоймаған шығар. Әскерде сондай, жатақханада мұндай, сонда қайда барып күн көрмекпіз... Қазақтан қазақ қорқып, бұғып, біріміз джентельмен, біріміз тағы бірдеңе... Қауызға жасыратын піспеген дән емеспін мен... Піскен кезде дән екеш дән де қауызынан жарып шықпай ма? Құдды «құндақтағы адам» көресіңдер мені. Қоғам қалай қалыптаспақ? Қазақтың баласы қазақтың өзінен қорқып өте ме? Өзгелер не дейді сонда бізді? Өстіп құлдырап кете береміз бе, бұқпантайлап? Қазаққа ортақ мүдде деген қайда? Мен қаланың салтымен, апа-жездемнің пікірімен мүлдеп ымыраға бара алмаймын.

Баласын жаңа көріп отырғандай Әсия енді шынымен-ақ ұлына таңдана қарады. Осыншама түйдектете жөнелетіндей... аяқ астынан, осыншама жүйелі ой түйетін болса, бұған дейін қалай байқамаған өзі? Аяқ астынан, тіпті купедегі бөтен адамды да көзіне ілер емес. Шешесіне дүрсе қоя беретіндей «жерден шыққан жік құсап». Қап, бәлем, тілін тістеп өзін зорға ұстады. Құдды бір жан-жағының бәрін жау анталап, осыған жамандық ойлап жүргендей... Қарай гөр, мұны, үйге де жетермін.

Әсия қанша сабырлылық сақтаймын дегенмен, қаны басына теуіп:

- Қойшы, тағы не? – сырт көзге сыр бермегенсуден басқа амалы қалмады.

- Кеше апам жарты күн мысығы Мурканы мақтады. Чапа (кекілі көзіне түскен бұйра күшік) тамақтанып болғанша ол ыдысқа жуымайды. Сабырлы, сырбаз мысық деп. Мұнда бәрі өзгеріп кеткен. Шетінен «джентелмен», мысық – мысықтығын, ит – иттігін істемесе, қазақтың жігіті шетінен қыз сипатты не ағылшын дағдылы болып бара жатса, марғасқалар қайдан шығады. Сонда нені көксейміз, бұл тірліктен? Мен ештеңе де істегім келмейді...

- Енді?

- Енді білмеймін...

Төрт орындық купедегі бір орын бос. Мен үшінші жолаушымын. Жасұлан лықсып келген өз ойын анасына айтып болған соң, купеден шығып, есігін жауып жатып, киініп алыңыздар, жайғасып, - деп, үлкен кісіше қамқорсып сөйледі де, бірінші рет көріп отырған маған жатсынбай қарап, оң жақ қасын әнтек көтере жымиып қойды.

Мен оның анасына қарап:

- Кенжеңіз бе? – деп сұрадым.

- Иә, - деді ол жымиып.

- Е, онда түсінікті, сіздерді болашақ жеңгесінен қызғанып отырғаны шығар, ондай-ондай болады, - дедім. Әңгімеге еріксіз ортақтасқаныма ыңғайсызданып отырмын. Дегенмен, өзім іштей ойланып қалдым...





Берілмеген бата

(заман суреті)

Мамыражай жаздың басы. Алматының көгілдір аспанында қалықтаған ақша бұлттар күн шуағынан тараған алтын шапақтың көзге көрінбейтін тіндеріне ұзынды-қысқалы етіп байлап қойғандай. Жеңіл қалықтап, тас төбеден ұзап кетпейді. Гүлге оранған гүлзар қала ерекше салтанатқа бөленіп тұр. Қазақтың тағы бір қара шаңырағы іргесін кеңейтіп, отау тіккелі жатыр. Келін түсіру тойына келген көрші апайдың лебізі әңгімеге арқау болды.

«Айналайын, тойға келген жұртымнан! Той құтты болсын!» деп бастаған апай сөзін кілт үзіп, дуылдасқан қонақтар тыңдауға ниетті ме, әлде... деген оймен залды бір шолып өтті. Мейрамхана залы сілтідей тына қалды. Апай дереу осы сәтті пайдаланып «Екі жасқа бақыт тілеуге міндеттіміз, бақытты беру-бермеу бір Алланың қолында. Ал бақытты болудың негізгі шарты, Алланың ризалығына бөлену, содан кейін ата-ененің батасы мен көптің тілеуінің қабыл болуы. Қарағым келінжан, Ақерке, саған да тікелей байланысты десем қателеспеймін! Өйткені мен осы жасқа жеткенше келін де түсірдім, қыз да ұзаттым. Өзім де сен сияқты үлбіреген ақ келін боп босаға аттағанмын бір кезде! Бақытты ғұмыр кештім. Үбірлі-шүбірлі болдым. Енді, сөздің тоқ етеріне оралайын. Бақытты болудың шағын рецепті десек те болады мұны. Абыройлы ақ келін атанып, таңдаған жарыңның адал қосағы болғың келсе, өмірге келер ұрпағыңның бақытын қызықтаған ана болам десең, келген босағаңды пір тұт, айналайын! Жассың, білмейтінің көп. Сол көп сұрақтың жауабын телефондатып немесе күнара жүгіріп өз анаңнан сұрама, қайын енеңнен, Ержанның мамасынан сұра. Өйткені, жаным, бүгінгі көтеріліп отырған шаңырақ – осы ата-енеңнің қара шаңырағынан өрбіген ақ отау. Үй болудың жүгі жеңіл емес. Түтіннің түзу шығуына көп жағдайда Келін-Ене арасындағы татулық себепші екендігін ұмытпа! Екеуара ұғыспаушылық бола қалса, өзгені кінәлама, ене алдында өзің кішірейіп, енеңмен тілтабысуға қадам жаса! Енең де ана. Сенің сүйген жарыңды сенің көңіліңнен шығатындай, сен ғашық болатындай жігіт етіп тәрбиелеген ана жаман болуы мүмкін емес! Ана көңілі қашан да осыны күтеді сенен! Біреудің ақылымен біреу жүрмейді дейміз, дегенмен, осы бата-тілегіме құлақ саларсың, қарағым!» деп, лебізін аяқтады.

Көрші апай айтқан лебіздің әшейіндегі тост көтеруден ерекшелігі жұрт «алып қой, сен неге алмайсың» дескен жоқ. «Рахмет, апай...» дескен, ризалық білдіре жамырасқан дауыстар тұс-тұстан естіліп, оның арты «әр тойда осындай дайын рецептер ұсынылса ғой» деп әзіл-шыны аралас көңілді әңгімеге ұласты.

...Мен қыз ұзатып әкелген құда-құдағиларға жақынырақ жайғасқам. Жиегінде ұсақ гүлі бар көгілдір орамалын келістіріп байлаған бір құдағидың әңгімесіне құлағымды түре отырдым.

...Бата-тілек дегеннен шығады. Жаңылмасам, тоқсаныншы жылдардың ортасына таман болатын... Тәуелсіздікке қол жеткізген алғашқы кезең. Мұстафа Өзтүрік бауырымыздың атажұртына оралып, атағы дүр етіп көтерілген кезі еді...

Жалғыз түйір ұлымды қайтсем дені сау, білімді азамат етіп өсірем деп жар құлағым жастыққа тимей жүретін әдетіммен спорттық үйірмелерге жаздырып, дене шынықтыру-спорт залдарына жетелеп, көңілі қалаған спорт түрімен айналысуға мүмкіндік жасап бақтым. Шүкір, талай-талай жарыстарға қатысып «халықаралық жарыста суға жүзуден төрт алтын жүлде алды, жарыстардан олжасыз оралған кезі жоқ. Бүгінде өз отбасын асырап-сақтап, ата көрген оқ жонатынын дәлелдеп жүрген жайы бар. Сол жылдары басымнан кешірген бір оқиға ойыма оралған сайын өкінемін... Әңгіме иесі сөзіне құлақ түріп отырғандарды көзімен бір шолып өтті де орындық шетіне қарай ысырыла жайғасып, терең тыныстап, дем алды да әңгімесін жалғастырды.

Орталық спорт сарайы. Адам лық толы. Мұстафа Өзтүрікпен кездесу өтіп жатқан. Бір сәт Мұстафа «Туған елім деп келдім. Топырағыма, ата-жұртыма аман жеттім, ендігі жерде спорт саласындағы қол жеткізген жетістіктерім еліме арналады» деген сияқты жүрекжарды сөзін көпшілікке арнап, тізесін бүгіп, басын иді. Қос алақанын кеудесінің тұсына көтере жайып, үлкендерден бата сұрады. Жұрт демін ішіне алып, тым-тырыс. Үн жоқ. Ұшқан шыбынның ызыңы естілетіндей, сілтідей тымған тыныштық. Ешкім ләм-мим деген жоқ. Бата сұраған ел ұланы сыр білдірмей, орнынан тез көтеріліп, әрі қарай кеш рәсімі жалғаса берді. Мен сол сәтте табылса, қара жердің тесігіне тірілей түсердей хал кештім. Біздің қаншалықты дәрежеде ата дәстүрінен, бата-тілектен алыстап, бодандық рухты мойындап кеткенімізді сезіндім. Қазір өкінемін. Сол сәтте қазіргідей басымда жаулығым болмаса да, атып тұрып неге бар білген емеурінімді істемедім, «атаң мүдірсе, қарағым, заманның ағымы осылай болды, мен бе бір анаңмын» деп, неге ғана білгенімше бата бермедім деп қатты өкінемін! Сол жолы Мұстафа бата алса, пәле-жаладан құтылар ма еді, деймін. Сондықтан, үлкеннің алғыс-батасына жетер не бар?.. – деп салиқалы құдағи әңгімесін аяқтады.

Алақан созып сұралған, берілмеген батадан жаман не бар деген ойдан жүрегім мұздап кетті. Қазағымның тойы, қазіргі заманда, шүкір, бата-тілектің ақ жауыны сияқты ғой...

Асаба екі жігіт шырқ үйіріліп, би билетіп, көпшіліктің көңілін көтеруде.

Вальс әуенімен құшақтары жараса қалықтаған, жүздері бал-бұл жанып нұрланған жұп аққудай күйеу жігіт пен ақ желеңі үлпілдей тербетілген қалыңдыққа қарап ойға берілдім. Әсем әуен тербеген зал ішінде айтылған көпшіліктің тілеуі мен ақ баталары көзге көрінбейтін нәзік толқындармен жас жұбайлардың бойын балқыта қонақтап, қос жүректің нәп-нәзік тініне шым-шымдап сіңіп жатқандай көрінді маған. Ылайым солай болғай! Өз ойыммен өзім оқшауланып, «батамен ер көгерер» деп күбірлеп, қос алақаныммен бетімді сипағанымды ешкім байқап қалмады ма дегендей, төңірегіме көз тастадым ақырын ғана.

«Екі жұлдыз... бір аспанда көрдік біз,

Біздер де екеу егіз сәулем, өйткені...»

Тойдың тарқамауын іштей тілеп, сазды әуенмен ырғала тербеліп, өзімнің де бақытты шақтарым есіме түсті.

Көңілімнің түкпірінде «бата бере алмаған» мәңгүрттіктен де арылатын кез жеткеніне тәубешілік еттім!





Арылу

Бәйгесін шаппай алған бір жүйрік бар. Жалына ешкімді жармастырып көрмеген ол жүйріктің аты – уақыт. Уақыттың тағы бір қасиеті – емшілігі. Есі бүтін елдің бәрі әлдеқашан мойындап қойған осы қағиданы Сарқыт әлі күнге мойындай алмай жүр. Сол уақыт-емшінің өзі жаза алмай жүрген ауру – Сарқыттың тәнін де, жанын да жаулап алған сырқат.

«Жазылмайтын ауру болмайды, емделмейтін науқас болады. Науқастың емделуге ниеті мен емнің қонатынына қалтқысыз сенімінің болуы басты шарт» деген тұжырым осыдан дәлірек айтылмайтын сөз.

...Жол апшысын бірде қуырып, бірде қуыра алмай, көрінген бекетке бір тоқтап, асай-мүсейлерін тексертіп, ыдыс-аяғын суға толтырған күйелеш пойыз шойын жолдың рельстеріне доңғалақтарының жігінен тайып кетпеуін бір аманаттап қойып, күнбатысты бетке алып заулап келе жатқанына бүгін үшінші күн.

Сарқыт өз ойымен өзі. Желісі үзілмеген ой шіркіннің бұл көзі ұйқыға кеткенше кірпігін күзетісіп, әр таңда мұның ұйқыдан оянуын күтіп қасында екі елі тапжылмай келе жатқан айнымас серігіне айналғалы да үшінші күн.

...Сәлімі емге де, емшіге де, дәстүрлі медицинаға да ден қоймап еді. Сенбеді. Ақыры аңдыған жау алмай қоймайдының кері келген. Кім білсін? Кім білсін, қу тірлік шаршатты ма, жүйкелетіп?

Адам атын алып өмірге келгелі пешенесіне бірыңғай міндеттілік қана жазылып қойған Сәлімі бұл пәниден діңкелеп өтіп еді-ау. Әбден титығына жетіп шаршады. «Өмір сүру – қанаушылыққа көну, мойынсұну» дейтін өзі кейде.

Тірлігінде ешкімнің ала жібін аттамаған ақеділ жанның ала жібін ерсілі-қарсылы сабылған аяқтардың астында қалдырған пендешілікке не дерсің?! Сәлімінің еңбегі еш, тұзы сор болып өте шыққан өмірін ойласа, жанын қоярға жер таба алмайды Сарқыт! Қолындағы биліктің делебесін әлдінің шоқпарына айналдырған есіріктерге есесін кетірген қу тірліктен өстіп өш алғаны ма екен, әлде, байғұс шіркіннің?.. Әйтеуір, Сәлім өз өмірінің соңғы жылдарында бойындағы кеселден айығуға зауықсыз тірлік кешкені Сарқытқа аян...

Екеуінің қол ұстасып ерлі-зайыпты өмір сүріп, қатар кешкен күндері Сарқыттың жадында жаңғырады да тұрады. Мұның онсыз да күйіктен зардап шегіп жүрген көкірегін тырналайды да жатады. Көмескі тартты-ау деген бір сәті болсайшы. Япыр-ау, жер бетінде басынан бағы ұшқан жесірлердің бәріне тән дағды ма екен бұл?

«Сәлімді де шаршатқан қу дүние-ау, кімге опа бергендейсің» деп таусылады кейде Сарқыт! «Сәлімді де...» Сәлім... сонда ол, шаршамайтындай, кім еді. Ол да ет пен сүйектен жаратылмап па еді? Жаратылды ғой. Дегенмен, бұл білетін Сәлімнің адамға да, құдайға да, жерге де, көкке де көзқарасы түзу, бағдары әрдайым айқын еді ғой. Бір сөзбен айтқанда, дүниетанымы қалтқысыз еді. Әр нәрсені өз атымен атайтын, әр құбылысқа саралап барып баға беретін шектен тыс сабырлы да салқынқанды Сәлімін қайыспас қара нарға балап жүргенінде бұған өмірдің ащысы тұщырақ, тәттісі тәттірек көрініпті. Әлде, бәріне кінәлі сол түзу көзқарасы болды ма?

Е-е-ей, дүние-ай десейші, думанды да нулы қала астанада думан-додамен өте шыққан жастық шақ-ай! Бейнеттің жүгін ауырсынбай көтерткен қайран күндері айықпас ой тұманынан шығарғысы жоқ мұны. Өзі де шыққысы келмейтін тәрізді ме...

Сүт кенжесі – кіші қызы қайта-қайта қақсап жүріп, дәрігердің қабылдауына жаздырған анасын. Дәрігер әйел иманы жүрегіне ұялаған жылы жүзді адам екен. Қазіргі кезде қабылдауға кезекте екі сағат уақытыңды өткізіп, Аллалап әзер кіргеніңде бетіңе тура қарауға мұршасы келмей (әлде дәті бармай) өзі де әбден титықтаған терапевтер тап бір ауру сенің күнделікті атқарып жүрген міндетті жұмысыңдай, дағдылы әдетпен тапсырма берген қожайынша қолыңа топ дәрі алатын нұсқама қағазды ұстата беріп, «келесі кім, кіріңіз!» деп, басын көтеріп қарамаған күйі сыртына сенің аты-жөнің, мекен-тұрағың ұқыптап жазылған кәртішкеңнің беттерін сойдақтата толтырып отыра беретін. Тіпті сенің «сау болыңыз» деген ілтипатың өз аузыңнан шығып, өз құлағыңнан басқа дыбыс қабылдайтын тетіктің жоқтығына «көзі жеткен соң» дәрігердің кабинетінен өзіңмен қабаттаса сытылып шығады. Осы тойғаныңмен дәріхана орналасқан түкпірге қарай жылыстайсың...Сарқыттың сол дәрі-дәрмекті де уақтылы қабылдап қарық қылғаны шамалы-ау. Балаларының көңілін аулаған болып, сатып алатын әйтеуір...

...Ал, мына қабылдау Сарқытқа қатты әсер етті. Әдеттегіше «кезектің соңы кім» деп сұрағанынан кейін көп уақыт өтпей кабинетке кірді. Өз көзіне өзі сенер-сенбесін білмей дағдарып қалды. Орта жастағы дәрігердің Сарқыттың жүзіне тіке қараған жанарынан бір жылылық ұшқынын сезді. «Отырыңыз» деді бұған сыпайы да жұмсақ дауыспен. Стол үсті жып-жинақы, қабырғадағы сөре-шкафтан Сарқыттың кәртішкесін аса ұқыптылықпен алып, ықшам қимылдап орнына отыруға ыңғайланған дәрігер науқастан әлдебір жақсы лебіз еститіндей жылы жымиып, жүзіне зер сала қарап қарсы алды.

Кіші-гірім романның көлеміндей мұның кәртішкесін әр жеріне үңіле бір шолып шығуға көп уақыт жұмсамады. Зертханадан келген қорытындыларды дауыстап оқып, әлденені жылдамдата жазып отырды, бар ынтасы өзі берген сұрақтарға Сарқыттың аузынан шыққан мардымсыз жауапта.

«Ішкі ағзаларыңыз қабыныңқырап тұр екен, жүйкеңіз әлсіреп, титықтаған. Бауырдың жұмысы нашарлапты. Үйіңізде кикілжің немесе ұрыс-керіс жиі болып тұра ма? Немесе балаларыңыз тілазар ма? Әлде жұмысбасты болып, демалуды мүлдем ұмытқансыз ба? Тұла-бойыңыз жүйкеге түскен салмақтан сіресіп-ақ тұр екен. Иммунитетті көтеру қажет. Әйтпесе, дәрі-дәрмектің күшімен емдеп жазу қиынға соғады.». Бұл – дәрігердің айтқандары.

...Иә, бәрі дұрыс. Ағзаларының әлсірегені рас. Отырған жерінде ұйықтап қалатын әдет тапты. Жүйкесінің титықтағаны да белгілі. Бетіне қарағанның бәрін шаншу көреді. Толассыз ой топанын кешуге жаратылған жанға айналғалы дүниені өз бояуымен қабылдауды ұмытты емес пе?!..

Үйде кикілжің немесе ұрыс-керіс дегенің, Алла сақтасын, атымен жоқ. Балалар өсіп-өніп, өз алдына күндерін өздері көріп жүр. Жүйкені босаңсыту қолдан келмей жүргені рас-ақ енді.

Көңіл-күйін балаларына сездірмеуге-ақ тырысады. Дегенмен, бір күн, бір ай болса бір сәрі. Жылдар өтті арада. Ойдан айығу оңай болса, бір жағына шығатын кезі болды емес пе? Өткен күннің елесінен екі елі ажырамайды. Мұның санасын жаулап алған қайдағы бір түйдек-түйдек қара қошқыл бұлттай зілдей ауыр ой тізбектерімен селбесіп күн кешу дағдысына айналып алды. Оған да көндігіп кеткен Сарқыт өзінің күннен күнге төңірегіндегі әлеміш тірліктің түс-өңін де, ыстық-суығын да сезініп селт етпейтін көнтеріленіп бара жатқанын сезді.

...Ал, сол күні дәрігердің қабылдауынан кейін Сарқыт үйге тұңғыш рет жеңілденіп оралған. Бөлме терезесінен түскен күннің өткір шуағы шыжғырып, шыдатпай бара жатқанын сезіп, түрулі тұрған ысырмалы жабындыны түсірген. Кітап жиналған шеткі бөлмеде құмыраларда шала-жансар өсіп тұрған гүлдердің топырағын ауыстырып, жаңа өскіндерін қайта отырғызды. Кейбіреуін балконға шығарып қойды. Қамқор қолдың ұшын тигізуін күтіп тұрғандай, сұрғылт тартқан үй іші әп-сәтте әрленіп шыға келді.

Сәлім жиі тыңдайтын Аманқостың орындауындағы терме жазылған күйтабақты ойнатып, әуеннің жетегінде тағы да ой бодауына кетіп бара жатқанын сезген Сарқыт өзін-өзі дереу қолға алды. Көптен көңіл аудармай, айшықты да бедерлі суреті бар өзінің бір кездегі ең аяулы мүлкі саналған сервизін үстел үстіне түгел шығарып, бір-бірлеп жуып-шайды. Осы сәт мұның ойына балаларының кішкене кезіндегі тәтті қылықтары оралып, ыңылдап ән айта бастағанын сезбей де қалды...

Жұмысынан келісімен шешесінің күнделікті не тындырғанын тәптіштеп жүретін кенже қызы мұның сол күнгі әрекетіне есі кете қуанды... Анасының алыс ауылдағы жиен сіңлісінің ұзатылу тойына барып-қайтуын қолқалап, жолға өзі шығарып салды. Жол билетін әдейі пойызға алған. Ондағы ойы жол бойы зеріккен жолаушылар бір-бірімен шүйіркелеседі. Анасының көңілі бөлінер деген үміті... еді.

... Белі буылған екі жуан папкіге сықастыра толтырып, соңғы нүктесіне дейін мұқият тексерілген кандидаттық жұмысының дап-дайын жобасын Сәлім үйге көтеріп әкелген күнгі жағдайын тілмен айтқызбай-ақ өңінен ұққан.

Кешкі әңгіме үстінде мән-жайды қысқа ғана түсіндірді... «Ет комбинатындағы таныстармен сөйлестім. Өндіріске барып, мамандығым бойынша жұмыс істеймін» деген. Сонда да болса Сарқыт Сәлімнің сегіз жылын биохимия кафедрасының адам мүрдесінен жасалған препаратпен жұмыс істейтін сасық зертханасында өткізген ғылыми еңбегіне іші удай ашып, шыбын жаны шырқырап еді. «Алдарына барып, ақылдасқан болсайшы. Мүмкін әңгіменің ашығын айтар. Ғылыммен дәл бұлай ат-құйрығын үзіскеннен кімнің несі кетер дейсің??» дегенінде, бұған «Мен өтірік көлгірси алмаймын. Өздері де біліп отыр кімнің кім екенін. Ешкімнің жолын кеспедім. Біреуге қиянат жасаған жерім жоқ. Еңбегім адал, олай болса, мен неге олардың алдында басымды июім керек?» деген болатын. Тағы бір орайы келгенде оның асыл мұрат-мақсатының орта жолда қаңтарылып қалғанына көне алмай Сарқыт былай деген: «Мен барып сөйлесейін. Ректорға кірейін». «Иә, сонда не демексің?» дейді. «Шынымды айтамын. Ғылыми жұмысы дайын, жәрдем беріп, қорғауға шығарыңыздар деймін» деген бұл. «Өздері білмей отыр дейсің бе? Оларға басқа нәрсе керек. Не ақша, не...» әр жағын ашып айтпады. Бұл тосылып қалды...

Күні кеше ғана сияқты еді. Сәлім екеуі Алматыға арман арқалап келгенінде дөңгеленген дүние еш мінсіз болып көрініп еді. Жүректе – қалау, арман. Алда – қол создырған ұлы мақсаттары. Мойымай еңбек етсе, білім қуса – алмайтын қамалдары, аспайтын асулары жоқтай көрініп еді-ау...

Асау ағысты өзеннің арнасында еркін жүзе беретіндей көрінген. Өмір заңы аяусыз да қатал екен. Сарқыт жуырда бір телехабардан мөп-мөлдір өзен суында ағысқа ілесіп еркін сайрандаған шүпірлеген үйірлі балықтың ағысқа қарсы жүзген жыртқыш су мақұлығының арсыз аранына кездейсоқ тоғытылып кете барғанын көріп, өмірдің еш жерде жазылмаған қатыгез заңына тағы да көзі жетті. ...Бала кезінде шешесінің балық қабыршақтағанын қызықтап, қасында отырғанда көрген мынадай оқиға есіне түсті. Үлкен шортанның қарнын жарғанда ішінен шырыш-шырыш болып шыға келген қылдыбай шортанды көріп бұл шошып кетті. Шешесі әлгі үлкен балықтың қарнынан шыққан шортанның өзін қызық үшін жарып көрсе, оның ішінен шабақ шықты. Сарқыт түсінбей «баласы ма?» деген. Шешесі күліп жіберді. «Балық шабақтарын уылдырық шашып көбейтеді. Мынау тірілей жұтқан жемдері ғой» деген...

Қайда барса да, тіпті бірауық көңілін сергітпек болып теледидарға көз салса да күйбең тірліктің күйелеш қазандығын жағалаған пендешіліктің, озбырлықтың мысалымен бетпе-бет келе берген. Сонсоң теледидарды да ермекке айналдырғысы жоқ...

Қасарысудан қары талып, жігері құмға айналуға шақ қалды. Тістенген күйі айлап-апталап ешкімге ләм деп жақ ашпаған күндері болды. Кейде балаларының бұған еркелеп: «Неге үндемейсің?..Тілі шықпаған баладай жәудірегенше, бірдеңе деп күлдірсеңші бізді, әкем бардағыдай!!.» дегеніне ыңғайсыздана, өзі де күліп жіберетін. Балаларын үйді-үйіне шығарып салғаннан кейін ой-бесік құндағына қайта бөленеді...

«Емші ауруды емдеп жазу үшін науқастың емделуге ниеттенуі және ем қонатынына қалтқысыз сенуі – шарт». Сарқыт бұған сене алмай-ақ келеді...

Купедегі тыныштықты бұзған екеудің дабыр-дұбырынан ой желісі үзілген Сарқыт үш күнгі ұзақ жол да межелі жерге жақындағанын түсінді. Сарқыт оны-мұныларын жинастырып, жылдамдығын бәсеңдеткен пойыз вагонының ашық терезесінен туған жердің тұнық ауасын еркін сіміре жұтты. Кеудесін кере кең тыныстады. Көңілі алып-ұшып, жан-жағына қарап, жас балаша қуанды. Жүрегін кернеген қуаныш сезімін, мәз-майрам масайраған көңіл күйін тұңғыш рет біреумен бөліскісі келді. Туған ауылының саф ауасынан, күн көзінің шуағынан бойына тараған пәрменді де нәзік бір күш оның еңсесін езген ауыр ойдан серпілдіп, құрсаудан босатқандай болды. Тұла-бойы батпан зілден арылып, арылып емес-ау, аршылып шыққандай болды. Көңіл-күйі қауызын жаңа жарған дала гүліндей жайнап сала берді. Төңірегіне өзге әлемнен оралған адамша көзі тоймай, ынтық та ынтызар іңкәр сезіммен жымия қарағанын өзі байқамады.

Сарқыт тәубе дегенді іштей күбірлеп, жаймашуақ қалпында жеңіл адымдап, перронда қарсы алушылардың арасында тұрған әпкесіне қарай құшақ жая ұмтылды.

Аспан аясы ортақ болғанымен, топырақ таңдайтын табанның сезімталдығына шүбә келтіре алармысыз...



Асылтайдың әжесінің бизнесі

Асылтайдың әжесі кербез кемпір. Жасында сиыр-миыр, қой-ешкі дегенмен ісі болмаған. Күйеуі атақты жылқы зауытында зоотехник болды. Қазір, міне, Асылтайы биыл он беске толады. Бұл туғалы Аллаға шүкір, Мәскеуге төркініне қатынағандай емін-еркін келіп қайтады, «бизнесін» биыл, қызы «докторски» қорғаған соң доғарды...

Үлкендердің «жастық дәурен демде өтер, аққан судай» деп отыратыны қате болмай шықты. Бірақ әлі де жол жүру, тіпті Мәскеуге жалғыз келіп-кету оған түк емес!

Жалғыз қызы Алматайды үлде мен бүлдеге бөлеп өсірді. Мәскеуде оқып жатқан қызы соңғы курста «денсаулығыма байланысты академ алғалы жатырмын» дегесін, шыдап жата алмай, ұшып жетіп еді. Әкесі де ілесе келмекші болған, іші бірнәрсені сезгендей, «жол-пұлды үнем қылайық, Алматайға қаражат керек болып қалар» деп, өзі келген.

Мұндай абырой болар ма. Ер адам, әрі бұлардың заманы басқа, қазіргілердің заманы бөлек дегендей... Оның үстіне қырықтан асқан шағында көрген жаман немесі, жалғыз демей-ақ қояйын, жалқы бала болған соң бетінен қақпай өсірген қыздары еді...

Самолеттен түскесін, такси жалдап жатақханасына келген-ді. Ана жылы бірінші курсты бітірген каникулда Алматайымен ілесіп келіп жаз бойы үйінде жатқан бадырақ көз Лима алдынан шыққан.

«Апашкілеп» жүріп, қолындағы сөмкілерін ішке орналастырып, Алматай жатқан ауруханаға алып келген... «Құлынымдап, құлдығымдап» ерні жыбыр-жыбыр етіп тәубесі мен шүкірінен аузы босамай, бадырақ Лиманың артынан томпаңдап ере берген...

Зәулім шарбаққа кірген соң біраз жүріп, есігі қай жағында еді деген бұған Лима «терезесі мына жақта» деп, көп қабатты сұр үйдің бұрышын айнала берді. Бұл ілесіп келеді. Қызының жоғары жақтан шыққан «Мамоч-ка-а-а-лаған» даусына жалт қарап, «қарғашым, кішкентайым, өңі құп-қу екен» деп, сол екі арада оған көрсетпей, көзін сығып алды. Қандай аурухана, қай жері аурып қалды деп те сұрамапты-ау, жол бойы. «Тәубе, тәубе, тұмау-сұмау-дағы деп, қызының терезеден қарап тұрғанына да шүкіршілік» дегенінше болмады, «апашка» деп екі қолының сұқ саусақтарын бірдей жоғары қарата шошайтып мәз-майрам болған Лиманың жүзіне қарап, аң-таң қалған бұл екінші қабаттың айнадай жарқыраған үлкен терезесінен қарап тұрған Алматайының қолындағы құндақтаулы шарананы көргенде жоғары қараған бойы сілейді де қалды...

- Мама, бүгін бізді шығарады...,- қызының жылап тұрғанын енді көрді.

- Әрине, балам, әрине, - дей берді...

ЫМГУ-дың жатақханасы сапырылысқан жастар. Шеттерінен көңілді. Сабақ оқып, кітап тасынып, бас қатырып жүрген біреуін көрмейсің. Дәлізге шыққан бұған бәрі күліп амандасады. Құдды бәрі Жылғасайдан кеше келген сияқты. Алматайдың мамасын бәрі танитындай. Әлде бадырақ Лима сырттай айтып, бәріне таныстырып үлгерді ме екен деп ойлады. Кейбірінің тілін түсінбек түгілі, қай елдің қара домалақтары екенін ажырата да алмайды екен. Әйтеуір, «хэл-лэу», «дғасьте» дегендеріне мәз.

...Есік алдында біраз байырқап жүрді де Алматайы балаға медбике келеді деген соң сыртқа шығып, әрі-бері жүрді. Жақын маңдағы бір аялдамадан троллейбусқа отырды. «Нан дүкендері алыс болмас, күлше әкеліп (көрші келіншекке сауғызып жүрген сары құнажынның кілегейін ала келгені дұрыс болыпты), майсөк жасап, кілегеймен шай берейін, сүті молығады» деп, өзіне өзі іштей риза болып отырғанында есіне өткен-кеткен оралып... Лиманың шешесі де кезінде ЫМГУ-дың түлегі құсайды. Соңғы курста байғұс қыз Ливаннан келген өзіндей студент жігіттің етегінен ұстадым деп жүргенінде... Екінің бірі біздің қазақтың жігіті дейсің бе? Олардың елінде «ұрпағым жетім болмасын» деген қағида болмай шығады. Содан... содан жаңа туған Лимасын жатақхана вахтерлары – жалғызбасты жергілікті әжейлер кезекшіліктен тыс уақыттарында кезек-кезек бағып өсірген көрінеді. Көз алдарында университетке түсіп, озат студент атанған, өз ата-анасынан еш дерек білмейтін, сонысына қарамай кішіпейіл де есті қыз Светаны – Лиманың анасын адамгершілігі, әсіресе жалғызлікті осындай үлкен кісілерге деген ерекше ілтипаты үшін бәрі жақсы көрген құсайды. Адам тағдыры қызық қой. Ақыры, кандидаттығын қорғап, шетелге тағлымдамаға барып келгенде, болашақ жарын со жақтан кезіктіріп, ақыры сонысымен қол ұстасып, шетелге кете барады. Лима кезінде мұның анасын қамқорлаған Александра шешейдің немересіндей болып бауыр басып кетеді де, соның қасында Мәскеуде қала береді. Бүгінде шешесі мұхиттың арғы жағында, Мәскеуге келгенінде Александра шешей мен қызына қаражат, сәлем-сауқатты үйіп-төгіп әкеледі... Кезінде балалар үйінде тәрбиеленген жалғыз басты Саша әжейге Лима көктен түскен демеушідей көңіліне медет. Бір-біріне сүйеніш...

Терезеден нан дүкенін көрсем түсіп қалармын дегені демде есінен шығып кеткенін қарашы!..

Оймақтай аузын ерін-мерінімен дөңгелетіп алқызыл далаппен айқырта бояп алған кондуктор шикіл сары қақсап, ойын үзбегенде... «коне-еечная, конечная» деп, бұған қарап тұр екен. Сасқалақтап, нан іздеп шыққанын да ұмытып қалды. «Ыптарая конешная где?» деді жөпелдемде аузына өзге сөз түспей... Онысы «қарсы бағытқа, келген жағына қарай жүре ме» дегені гой, анау «қызыл ерін» міңгір етті де, астыңғы ернін әнтек қисайтып, бұған тыжырына бір қарап, троллейбустың ашық есігінен шығып кетті.

Анадай жерге барып темекісін тұтатқан «қызыл ерін» күжірейген жауырымен-ақ жақтырмаған пиғылын танытып, мұнымен ісі де болған жоқ, дөңкиіп, түтінін будақтата өліп-өшіп шылымын шегіп тұра берді.

- Әдірем қал, бүкіл Мәскеуді жаяу араласам да жөн сұрайтын бір қазақ табармын-ақ, -деп, жан-жағына қарап келе жатып, «ВДНХ» деген жазуы бар зәулім де добалдай сырық-бағандардың алдында жағалай отырған бақалшылардың ішінен қаптан гөрі шағындау, дорбадан қомақты ақ қапшық пен екі жүз граммдық мөлшерлегіш стаканды қатар қойып сауда жасап тұрған қалың қасты қараторы жігіттің қасына келіп:

- Семічке один стакан, - деп, орысшасын «түзетіңкіреп», рублін ұсына беріп еді, анау:

- Тате, пісте менде емес, анау қатарда, - дегені.

- Құдай өлтірсін бе мені, айымның оңынан туатынын білгем! – деп, әлгі сатушы қалың қасты жігітті шап беріп құшақтай алмасы бар ма... Ол байғұс сасқалақтап:

- Тате, сіз мені... – дей беріп еді, бұл енді оны шөпілдетіп алма-кезек екі бетінен сүйе бастады. Жігіт аң-таң. Содан екеуі жөн сұрассын...

- Тате, менің сатып тұрғаным, әмбе..., қи, - деді ыңғайсызданып.

- Қиы несі, Мәсквәда тезек қалап, пеш жағатын үй бар ма?

- Тәте, удо-бре-ния, гүл өсіруге алады. Былай ғой, енді... Мен студентпін. Қарным ашқанда үйден ақша сұратқанша деп... Бірінші курсты бітірген жылы «цветочныйға» кіре қалсам, қала кісілерінің «бөлмеде, балконда өсіретін гүлге тыңайтқыш ретінде ұсақ малдың қураған қиы таптырмайтын тыңайтқыш. Оны Қазақстанға барғанда естігем» деп бір-біріне айтып жатқанын құлағым шалып қалғаны. Тап бір Мәскеуде үйім бардай, гүл өсіретін кісіше әңгімелеріне араласа кеттім. Жергілікті халықтың өкілі азиялық тұрқымды соншалықты жақтырмай тұрса да, өз тілдерінде таза сөйлеп, «бөтен ойымның» жоқтығына көздері жеткендей болып, сәл ғана іштартты. Содан әлгі екі жүзтаныстың қай маңда тұратынын өздеріне білдірмей жобалап біліп алдым да, «бизнесімді» бастауға ниеттендім.

Кезекті каникулдан соң қышлақтан қайтарда шағын қорапшаға қойдың кепкен құмалағын салып ала келейін. Жатақханаға апармадым. Бір күнге сақтау камерасына қалдырып, төрт-бес стақан «тыңайтқышты» әлгі жобамен есімде қалған кварталға апарып, гүл дүкенге жақын жердегі жер асты өткел жолының езуіне бақалшылардың қасына тұра қап, орысшаны бұзыңқырап, «мақтай» жөнелейін. Жұрт жұмыстан тарап жатқан, күн жарық кез, бірлі-жарым адам бұрылып қарады да, бағасын сұрады. Әнеукүні гүл дүкендегі пакетке салынған тыңайтқыштардан бес есе кем бағаға ұсақ пакетке салынған, «мақтау қағаз» жапсырмалары бар тауарды демде өткіздім де, нан, шайымды алып жатақханаға оралдым...

- Е-ее, - Алматайдың мамасының аузы ашылып қалды. Нан дүкеннен демде оралармын деп аз уақытқа шыққанын да, қазір Мәскеудің қай түкпірінде тұрғанын да ұмытып, бір сәт басына пайдалы ой орала кетсін... «Қабаттасып қайтем, студент шіркіннің бизнесіне ортақтасу қиянат, кәнкүрентті кім жақсы көреді, әлде Мәскеудің етек-жеңі кең, басқа бір шалғайынан орын көздейін» деп іштей ойға беріліп тұрғанында, жігіттің:

- Қазір диплом жазып жатырмын, құда қаласа, екі айда қорғап, еліме ораламын, -дегенін естігенде, жігітпен дереу қоштаса бастады.

- Ә, әлгі, атың кім еді?

- Фазил...

- Иә, иә. Сен маған мынаны айта ғой. ЫМГУ-дың жатақханасына не көлік апарады?

Жігіт әлгінде тәтесінің өзі түскен троллейбус жақты нұсқады.

- Әдірам ғана қала қойсын, осымен-ақ жетіп алайын, мен жақтырмаған екен деп кәндөктірін ауыстырмас, тәжікелесіп онда нем бар-ей,- деп өзіне өзі күбірлеп, алдыңғы орынға теріс қарап жайғасқан «болашақ бизнесмен» кемпір «бизнес жоспарын» ойша құруға, әзірше ешкімге тіс жармауға бекінді іштей.

Сондағы құрған бизнес жоспардың жобасы мынау болатын.

«Өнімнің өзіндік құны – тегін, қойдың құмалағын теріп-ақ алады қора-қопсыдан;

Шығындары – Алматайына енді ұшақпен емес, пойызбен жиі келіп тұрады (жолақыны шығынға санамайды, өйткені, титімдей немересіне шал онсыз да жібереді, барған соң тілін табады-ақ! Қайда безеді дейсің, жүдә?), целлофан пакеттер аса қымбат емес;

Тәуекел фактілері – жолда езіліп, күбірге айналғандарын арзанырақ бағамен сатады;

Таза пайдасы 100 пайыз өзінде қалады, өйткені шикізатты тікелей өзі табады, делдалсыз;

Таза кірісі – таза пайдамен теңбе-тең десе болады!».

Суперский!!! Асылтайым ырысты нәресте екен, тіпә-тіпә, деп Алматайының сәбиі көз алдына келіп, түсетін аялдамадан тағы асып кете жаздаған «болашақ бизнесмен» троллейбустан түсе салып, жан-жағына көзін көлегейлеп «Хлеб» деген маңдайшасы бар үйге қарай құнжың қағып, томпаңдай жөнелген...

Содан бері де он бес жыл зырлап өте шығыпты!





Азат Әкенің «ағаттығы»

Тәтем (әкем) бұған дейін түсіме өте сирек енетін. Қимыл-қозғалысының еміс-еміс бір-екі деталі есте шала сақталатын да, тез ғайып болатын. Сөйлемейтін. Өзім оның көзқарасынан, қас-қабағынан немесе үстіндегі киім-кешегінен, т.б. белгілерге қарап, түсіме неге енгенін, не жайында аян еткенін жорамалдап түсінетін едім. Көбінесе әлдеқандай ой ұшығына жете алмай, көп ойланып, не бір шешімге келе алмай тығырыққа тірелген сәттерде, ұйқылы-ояу елең-алаңда көрінетін. Әйтеуір өзім содан бір шешім, тығырықтан шығар жол тауып жүретінмін. Ешкімге тіс жарып айтпаймын да, Алланың аяны деп қана ойлап, шүкіршілік ететінмін.

Бүгін көп нәрсе «айтты». Әлде айтқанын қалап, өзім солай жорыдым ба, әйтеуір көптеген сұрақтарыма әкемнің пайымымен, соның қолданатын сөз оралымдарымен ой түйіп, зерделеп жатқаным анық. Ұйқылы-ояу қалыпта едім, таң алдында болатын...

«Сені ренжиді деп ойлаған жоқпын қызым, - деген Тәтемнің даусы бірқалыпты әрі анық естіліп тұрды, - өйткені сен ренжуге тиісті емес едің. Мен саған, сен түгілі, сенің екі ағаң мен әпкеңе де әке болғалы, тіпті одан да ертерек, мен мұғалім атанып ... мектепке алғаш ұстаздық ете бастағалы ненің жөн, ненің жөн емес екендігін жас ұрпаққа айтып, түсіндіріп, сендер мектепте мұғалімнің (үйде әкенің) сөзін тыңдауға, ал мен түсіндіруге, тыңдатуға міндетті болатынбыз. Бұл – әдетке айналған, талқылап, өлшеп-пішуді қажетсінбейтін бұйрықты іс болатын. Сондықтан сендерді ренжітіп айттым-ау деп ешқашан ойламаппын. Өйткені, міндетімді атқарып, солай болу керек деген, өзіме қойылған талаппен жүріп дағдыланған қызметім, әкелік міндетім сондай болатын...

Бұған дейін саған, сендерше айтқанда «түсіңе кіргенде» сөйлемейтінім, бұл жақта сөйлеуге тыйым салынғаннан емес. Біз сөйлемейміз, өйткені бізде ондай қажеттілік жоқ. Бәрі жәйлі де ыңғайлы, мұқтаждық, қысым, өлшем, асығу, т.т. толып жатқан тіршілік қамытынан азатпыз. Нағыз өмір осындай. Сендер оны түсінбейсіңдер. Нетүрлі қиындықтар мен сынақтарды, жоқшылық, мұқтаждық, қуғын, сүргін, аңду, алдау мен арбау, жеу, тонау, алакөздік, мазасыздық, небір қиындықтың бәр-бәрін ойлап табатын да, тудыратын да тірі адамдардың өздері.

Бүгін де әдеттегіше маған «Неге келдің» деген сұраулы кейіп таныта қарадың. Айтқан жоқсың. Бірақ мен сенің көзіңнен бәрін түсінемін. Осы жолы «айтпағым, түсіндірмегім» көбірек. Өзің қарбалас тірлікпен мұршаң болмай жүргенін білем. Алайда сені ең жақын көретін адамыңа, маған қатысты бір ой мазалайды, тіпті кейде «әкем мені «келін бала» деді-ау сонда...» деп жылап та аласың. «Келін болу» қорлық емес қой қызым. Көп жыл бұрынғы осы жәйтті үнемі көкейіңде ұстап, қатты ойлануыңа себеп - саған кәмелетке толар-толмас шағыңда тәптіштеп ақыл айтып, түсіндірмеген өзімізден де болар, бәлкім.

Дегенмен, өзіңнің көп оқитыныңа, төңіректі байқағыштығыңа, көп зерделейтініңе сенім арттық па, әйтеуір басқа балаларға айтқанымыздай кезінде өзіңмен осы жайлы әңгіме қозғалмапты. Сен үйден жастай кеттің. Оқу іздеп, жұмыс істеп дегендей... үйден тысқары жүріп ержеттің...

Кінәлі де болармыз, бірақ оны мен кешірек түсіндім. Сен «әкем неге сол жолы сөйтіп айтты» деп таңғалсаң, «қызымның өресі жетпегені ме, мен бұдан гөрі ақылдырақ деп ойлаушы едім, сонда қалай, неден қателік кетті» деп басымды қатырғанмын, тіпті үйге келген соң кемпіріммен сөзге де келіп қалғамын. Шешең оны айтпаған екен-ау саған. Иі жұмсақ адам ғой, кейде батырыңқырап, кейде жеткізіп айтатын реті келгенде де балаларының көңіліне келер деп, ішінде сақтайтын әдеті бар еді... Жә, қазір енді өзің әжесің, бірақ «тәтемнің қызымын» деген түйсіктен әлі күнге арылмапсың...

Иә, ол кезде отағасы отбасының иесі саналатын. Жанұяда дүниеге келген әр бала жоғарыдан басталатын сатылы «билікпен» тұңғыш нәресте «атаға не әжеге», одан кейінгілері «әкесінің», «мамасының қызы не ұлы» болып, кіндігі бірігіп өсетін. Рухани жақындық, ерекше сүйіспеншіліктен туған «меншіктеу» қалыптасқан қазақ отбасында. Сен сөз жоқ, менің қызымсың. Екі ағаң сол кездің дағдысымен «әке қабағынан қаймығып өскесін бе» маған көп жоламайтын, әжесіне тән ұлдар болатын, өзімнің де оларды еркелеткен сәттерім есімде қалмапты-ау. Әлде қызмет жағдайы әсер етті ме, өзіме байқалмапты, мен қаталдау болыппын балаға. Әпкең шешесіне бейімделіп тұратын. Балалардың ішінде сен өзімді көп төңіректейтінсің. «Кімнің қызысың» деп сұрасақ «тәтемнің» деп ойланбай жауап беретінсің. Байқасам, басқа балалармен бірдей тәрбие бергеннің өзінде сен «көбірек құқыққа иемін» деп сезінетінсің өзіңді. Оны қызық көретінбіз. Әсіресе, басқа балалардағы «сөзсіз бағыну» сенің бойыңда кемдеу болатын.

Кейін мектепке барғаныңда да мұғалімдерің осындай өзгешелігіңді ара-арасында айтып жүретін. Бірақ, сабаққа өте зерек болғандықтан, басқалардан ерекшеленетін өжеттігің көп білінбей қалатын. Кітап, газет-журналды басқа балаларға қарағанда көз майыңды тауысып оқитынсың. Ескерту жасағанмен, ол әдетіңді қойдыра алмадық. Кітапқұмарлық та ырыққа көнбейтін құмарлықтың бірі болатын. Кейін өзің балалы-шағалы болғанда ғана мұрғаң алмаған соң азайтқан болуың керек бас алмай кітап оқитын әдетіңді. Жә, қызым, көбірек «айтып» кеттім-ау, бәрі осы айтылғандарға байланысты еді...

...Сен тұңғышыңа жеңілденіп, перзентханадан шығып, ата-енеңнің қолында Қиғаш бойындағы ауылдарыңда қалдың да, күйеуің Алматыға жұмысына кетті. Мамаң екеуміз дәтіміз шыдамай, жиенімізге «иткөйлек» әкелу ниетімен, оның үстіне «жаның аман қалды ма» деп іздеп келдік. Құда-құдағилар қауқылдасып отырмыз, шәй асүйге дайындалды, сен бөпеңмен ішкі үйдесің. Кіші келіндері шай құйып отыр. Өзің есіктен кіргеніңде қайын атаң «Кел, кел, балам» деп саған өз қасынан орын ұсынып еді. Ойыңда ештеңе жоқ, қайын атаңның қасына төрге таман жайғасып алып, шәй іше бастадың. Шешең екеуміз «жерге қарадық». Мен шыдамсыздау әдетіммен «келін баланың орны самаурынның қасында ғой, қызым-ау» дедім. Қайын атаң марқұм мұндай әңгімені күтпеген болса керек, жақтырмай «баланың бәрі бала емес пе, құда, жылына Алматыдан сағындырып бір келгенде «келін-мелін» дегенді қайтеміз» деп сенің қабағыңа қарап қатты қобалжыды. Балажан, иі жұмсақ жан еді, жарықтық!

Сол, бізден, ата-ана тарапынан жіберілген «қателік» түзетілмей, ұрпақтан ұрпаққа жалғасып кету ықтималдығын «көріп», дәтім шыдамай, бүгін «үндемей» кете алмадым. Өзің де қыз өсірдің. Тәрбиелі, ақылды, ерекше сүйкімді. Ол да «әкесінің меншікті» қызы болып өскенін өзің білесің. Өркениет, өркениет деп кеңірдек кергендеріңе қарамай, «ата салтын сақтағыш» оңтүстік өңірге ұзаттың қызыңды. Кезінде мен жіберген «сол ағаттық» түзетілмегенін, бұдан әрі жалғасу қаупі бар екендігін «байқадым». Иә, қызым, сендер -өздерің де «қайтқан жанашыр адамның әруағы желеп-жебейді немесе, керісінше, әруақтың қолында ештеңе жоқ, бәрі Алланың бұйрығы, ондайға сенбеу керек» деп неқилы пікірталаспен дал болып жүресіңдер. Ол жағынан біз азатпыз.

Шаңырақтың, қазақ шағырағының дәстүрлі тәртібі жайында ойлануға қабілетің әбден жетеді, қызым. Есіңе салайын, «келін болу» қорлық емес, қызым. Қайталап айтсам, осы ақылды саған кәмелетке толар-толмас шағыңда түсіндірмеген өзіміз де кінәлі екенбіз... Қазір сен өзің де енесің, әжесің... Мәпелеп өсірген қыз бала бойжеткен шағында әкесінің төрінен ұзап, басқа босағаға барады. Сөз маманысың ғой, «төркін» деген де «төр» және «кіндік» деген сөзден шыққан болар. Төрінен ұзатылып, кіндігін кесісіп, бөтен босағаға бару – адамзат дамуының бұлжымайтын заңы, бұйрықты іс, балам. Төркіндеп келген қыздың мәртебесі бөлек қой. «Жиенге қол жұмсағанның қолы қалтырайды» деген сөзді бұрынғылар айтса, біліп айтқан болар. Сендердің арқаларыңда жиендер де ерекше құқық иесі. Өйткені, басқа шаңырақтың өкілі, сыйлы құданың немересі деген мәртебесі болады жиендердің. Ал келін боп түскен киелі босаға, табалдырық жайында келінге тікелей қатысты айтылмаса да, қазақтың «есіктен кіріп, төр менікі деуші болма» деген сөзінде ойлануға негіз жеткілікті. Өмір бойы есік жақта, босағада қалып қою дегенді білдірмейді бұл, қызым!!. Балаларың өсіп, өзің де сол босағаға қызметіңді сіңіріп, адал азамат етіп өсірсең, азамат балаларыңның арқасында «төр әженікі» боларын білесің ғой.

Сенің де екі әжең болды. Олар да кезінде сен сияқты біреудің жап-жас, мәпелеп өсірген қыздары болатын. Келген босағасына тәуелділік пен сіңірген еңбегінің арқасында жаулығы қарқарадай әже атанып, құрметке ие болып төрде отырып еді ғой, қызым, ұмытпа осыларды! Жиенімнің, жиеншарымның құлағына сіңір! Бұл – сенің мәртебелі де аналық парызың!

Ал, өзіңнің балаң мен келініңе күндіз-түні бақ, береке тілеп отыратының Аллаңа аян. Алла мұқтаж пендесінің сұрағанын беруге жомарт. Дегенмен, жалғыз ұлыңды «шешем жалғыз қалды» деп жылап, сықтап төркініне ертіп кеткен келініңді ағайын-туған «келген жеріне келін болмай, шешесінің төрінде «төр менікі» деп тайраңдап жүр. Ал ұлың жат босағаға қалай сіңеді?!» деп өзіңді тығырыққа тірегелі сенен маза кеткенін білемін, қызым!!! «Мен жұмыстамын. Құдағи үйде, балаларына қарайды, қызына жамандық ойламаса, менің ұлымды да қорламас... Екеуі бақытты болса, маған одан артық ештеңе керек емес» деген өз жұбатуың кейде өз көңіліңді жұбатуға жараса, кейде жарамай жүргенін де білемін... Тектілігі намысына қамшы басқан жалғызың ет тірлігімен қарызданып, қауғаланып жеке үй салып кіргендегі қуанышыңды да «көрдім». «Қолыма келмейсің бе?» деп қыңқылдаған жалғызға «Қара шаңырақты иесіз қалдырмайын, әзірге күш-қуатым бар, шүкір деп» шалқайғаныңмен, ертеңіңе алаңдайтының да рас... Жалғызың далаға тастамас! Бірақ түскен жеріне «келін болып сіңбеген» соң, ол жағына «сенімсіздігің» көкейіңде тұрады. Сен көп ойланасың, қызым...

Сендер заманға икемделе-икемделе иленіп кеттіңдер, көнбістік жағынан сендерді өзгерту қиын! Уақыттың дөңгелегі біраз қарқын алып кетті, енді оны қайтадан кері дөңгелету оңай емес, қызым!!!

Дегенмен, «сақалдыдан кеткен ағаттық – сайтанға болар тояттық» дегенді білесіңдер! Әрине, білесіңдер! Кезінде ұрпақты орысша оқыттық, орыстың дағдысын алдық, бодан болдық. Ал, сендердің дәуірлерің енді туды. Заман өзгерді. Керуен кері айналғанда соңғы түйе алға шығады емес пе! Иә, қызым. Қазақтың есікте қалған дәстүр-дағдысын дамытыңдар. Тозығы жеткенін «кісінің» (жаттың) сөзімен емес, өз көздеріңмен қарап, зерделеп, қағып-сілкіп, күлде қалған асылдарыңды түгендеп, жыртықтарыңды жамайтын кез келді! Қызым, таң атар-атпастан тірліктерің басталады емес пе, сенің терезеге қайта-қайта қарап, жарықты тосып жатқаныңды да «көріп» тұрмын...».

Таң бозарып, терезе пердесінен әлсіз жарық түсті. Сергек ояндым. Тіпті ұйықтамаған да секілдімін. Құлағымда әкемнің даусы сақталып қалды. Қолыма қалам алғызған да сол құдыретті дауыстың ырғағы мен екпіні болса керек.





Қоңыр қаз

Қоңыр қаз ала жаздай ұядан ұзап шықпады. Биыл көктем ерте шықты. Күн жылынысымен-ақ жер беті қиқулаған, тыраулаған ән салтанатына бөленіп, жабайы қоңыр қаздың жүрегін шаттық кернеген... Үміт... Жылы жақтан тыраулай ұшып, аналарымен аңсай қауышар балапандарына деген сағынышқа толы тәп-тәтті үміт! Неткен жарқын, жарық, сәулелі едің, мынау әлем, жарық дүние!..

...Сонау бір сұрқай күзде өзі ілесе алмай қалған көш-керуенді қоңыр қаз бүп-бүтін қалпында осы тоғай үстінде қарсы алатындай көрініп еді. Құс үміті көктемге күмәнсіз жеткізген, көкірегін жылытқан үміт отының жалыны әлжуаз тартқандай бүгін... Күн санап көңіліндегі сән-салтанат азая түсті. Төңіректі тұман жапқандай. Күннен күнге көк жүзі күңгірттеніп бара ма, қалай өзі? Жо-жоқ. Күннің көзі шақырайып-ақ шығады. Тек ми қайнатар ыстығы бәсеңсіп, күн қысқарып бара жатқаны болмаса... Иә, жаз өтіп барады.

Қоңыр қаз ұядан ұзап кетпегелі уақыт баяу жылжитындай. Шарықтауға құштар құс қиялы қазір қияндарды шарламайды. Өткен шақтың сұрқай көңілсіз көріністері тізбектеліп көз алдынан көлбеңдеп кетер емес. Себезгілеп мұң сарын баурай береді қоңыр қаздың жан-дүниесін! Сол жазда... тоғайдың күнгейіндегі құтты ұясынан безейін деп безіп пе еді!? Екі аяқты пенделердің мұң-мұқтажы таусылған ба?! Адам озбырлығы табиғаттың әр бөлшегіне шеңгелін аямай-ақ салады... Мұны да жып-жылы ұясынан айырған сол қатыгездік! Балапан басып, мамығымен жылытқан мекен-тұрағы жабайы қоңыр қаз үшін үйреншікті ұя ғана емес-ті. Қаз үмітінің, үйірінен адасқан мама қазды атар таң, келер күнмен жалғастырған тәтті қиялының ордасы еді! ...Қоңыр қаздың бала-шағасы, үрім-бұтақ үйірі әр көктемде сағынышпен қауышатын базарлы мекені еді бұл! Тоғайдың күншығыс шетін ала орналасқан сол бір сәнді алаң!

Сондағы сұрқай таңның атпай-ақ қойғаны тәуір еді! ...Таң алакеуімінен дарылдаған «жабайы» техника сүттей ұйыған тоғай маңының тыныштығын алған. Быртық қолдарын оңды-солды сермеп, екі елі аузы тыным көрмейтін біреу пайда болды ғайыптан. Не жеп семіргенін кім біледі, екі ұрты үрген қарындай, қарыны жел кеулеген шатырдай екі аяқты... Талтаң-талтаң еткен жүрісінен, құдай сақтасын, үріккен құс ұясына қайырылмастай ұсқынсыз адам жабайы қоңыр қаздың ата жұрты – тыныш тоғайдың құт-берекесін бездірген. Үрейін ұшырып, жан сақтау мұңға айналған сол сәт...

Құс та болса, ана құрсақты жаратылыс... балапан өргізіп, қызғыштай қорғау, қанаттарын қатайтып, суыққа ұшыратпай, тыраулаған құс керуенін жылы өңірге бастап ұшу «пешенесіне» жазылған қаздың бақытты ғұмыры емес пе еді! Қоңыр қаз көрікті сәмбі талдың саясын тастап шыққалы да екі жаз, екі қыс өтіпті-ау!.. Құс атаулы адамдардың мүддесін көздейтін заң, ереже дегеннен бейхабар. Атасы қаз атанғалы... Адам тірлігіне тән «жерге иелік, мүлік, жекешелендіру» дегеннің сүттей ұйыған орман тіршілігін ойран еткен қорқау көріністері... мамақаздың көздерінен еріксіз баданадай-баданадай жас ытқып шықты! Ұясы, үйірі, балпаңдаған балапандары...

...Содан бері құс өмірінің тыраулаған әуенге құлақ түргізген салтанатты көктемінен сән аулақтап, үміт оты әлсірей түсті. Көк жүзіне телмірген қоңыр қаздың қиқулаған құс керуеніне ілесе алмай қалған күндері есіне орала ма екен...

...Күз еді. Таң сібірлей бастағанда қоңыр қаздан тараған үрім-бұтағы өскен ұясын қимағандай, тоғай үстінен қанат жаза үш рет айналып ұшып, бірте-бірте биікке самғап, шарықтай түсті де, түстік жақты бетке алып, көз ұшында ноқаттай болып, аспан кеңістігіне сіңіп кете берген... Ұзақ телміргеннен көз аясы жасаурап, екі көзінен ып-ыстық қос тамшы үзіліп түскен мама қаздың... Үзіліп түскен тамшылармен бірге көңіл түкпіріндегі аяулы тәтті үміттері де үзілгенін сезді ме, со жолы!..

Шыбын-шіркейсіз, мамыражай сонау бір жазда жабайы қоңыр қаздың балапандары қарақұлақтанып, аралас орманды тоғайдың күнгей бүйіріндегі айдын көлден қайтып оралған. Кенеттен ұйтқи соққан жел қара түтек дауылға ұласты. Мамырлай балпаңдап, тізбектеле, алаңсыз күнделікті үйездейтін алаңшаға бет алған. Кенеттен жел тұрып, ала құйын аралай жөнелді. Желекті орманның ұйпа-тұйпасын шығарған сұрапыл ес жиғызуға мұршасын келтірмеді тіршілік атаулының! Таяу жердегі жуан қарағайды дауыл шайқап, дем арасында гүрс етіп құлап түспеді ме! Сатұр-сұтыр дыбыстан үріккен үрейлі қаз үйірі қиқуды сала, жанұшыра ілгері қанат серместі. Аналық сезім қауіп-қатердің небір түрінен де күштірек болып шықты. Қоңыр қаздың үйірден үнемі қара үзіңкіреп жүретін күрең қауырсынды жайбасар балапанына қарай жанталаса тұра ұмтылғаны сол еді... Қарағайдың қомақты бір бұтағы мұның оң қанатын баса құлады. Жан-дәрменін жалдап, әзер дегенде сытылып шыққанымен, топшысы зіл тартып, қанатының сыртқы, қалқан қабаты икемге келмей, жапырылған орман шалғынының бетімен сүйретіле жер сыпырып, балапандарынан қара үзбей, ақсаңдай ілесе берген...

...Сұрапыл дауыл атам заманғы жуан қарағайды түбірінен қопара сұлату үшін келгендей. Аласыпаран әкелген құйынның қитұрқы ізін бүркемелегендей бір шоғыр сұр бұлт себелеп өтті де, әлгі аласапыранға менің түк қатысым жоқ дегендей, күн жарқ етіп шыға келген!..

Күзде жүрек шымырлатар қиқумен жылы жаққа ұшқан үйіріне қоңыр қаз сол сапарда ілесе алмады. Қыс түсе, алғашқы аяз ұрып, қар жапалақтаған мезгілде қанаты қайырылған қоңыр қаз әжептәуір ширап еді. Әлде жападан-жалғыздыққа, тіршілік қамытына мойынсұнып, қатайды ма, әлде зақым алған топшысы әжептәуір оңалды ма, әйтеуір сыңсыған көңіліндегі мұң сарынын күнкөріс қарекеті алмастырып, күндер өте берді. Әшейінде елемейтін әр сыбдырды, тырс еткен дыбыстың біреуін қалт жібермейтін болды. Бұрынғысынан да дыбысшыл, секемшіл, елеңдеуі көбейді... Сол сақтығының арқасында қыстан аман шыққан. Көктемде қоныс аударуға мәжбүр болып еді...

... Жаңа қоныста өткерген жаз да сағынышты күй сарынынан айықтыра алмапты қоңыр қазды! Тыраулаған көктем мен қиқулаған күзде көк жүзінде әсем қалықтаған құс керуені қоңыр қаздың жан дүниесін сергіте, мұңын сейілте алмағаны анық.

Күз түскелі қоңыр қаз ұясынан шығуды біржола қойды. Ұйқылы-ояу қалпында тұмсығын қауырсынына көме түсіп қалғып жатты да қойды. Көк күмбезінің батыс белдеуін қызыл шапаққа түгел бояп, күн ұясына қонды. ...Қоңыр қаз сұмдық бір түс көріп жатыр екен дейді. Өзін көріп жатыр екен. ...Жас аңшы шалажансар мұны қос сирағынан қоса ұстап бұлғаңдатып әкеп босағаға тастай салады. Әлдекімге әлденелерді айтып, өз-өзінен масаттанғанын нығарлай аттаған қадамынан «көріп жатыр», ауланың басқа бұрышына бет алды... Аңшының гүлді орамалды маңдайынан шегіндіре сәндеп байлаған қыпша бел сұлу келіншегі қос бұрымын бұлғаңдата басып мұның қасына келеді... бұраңдаған нәзіктігіне қарамастан, қайратты қолдарымен мұны бұтарлап, жүндей бастады... Жер ошақта от маздап, өзі өскен орманынан бұталған қу шілік шатырлай жанып, ұшқынын шашырата, қызыл ала жалын қара су құйылған қара қазанның қара мақпалдай бауырын жалап, жалаң қағады... «Қанатынан аула сыпыратын сыпырғы жасайық!» деп, шіңкілдек дауысты шүңірек көз, кемиек кемпір төніп келеді бұған... Қоңыр қаз селк ете түсіп, оянып кетті! Бұйығып жатып, түн ортасы болғанын сезбепті. Безбүйрек тағдырының көрсеткен түсі де тұла-бойын қалтыратып-ақ жібергені... Әлгіндегі қызыл шапақ тарап, төңіректі қараңғылық басыпты...

Қоңыр қаз өз балапандарының ескі жұртқа, осы тоғайдың күншығыс жақ шалғайына көктем сайын оралып, күз түсе өз балапандарымен бірге үйір-үйір болып орман үстін қиқуға бөлеп, жаз өмірімен қимай қоштасып жүргенінен бейхабар еді. Бұлардың жылы ұясын суытқан талтақ бұт – «кәсіпкер» атанған пенденің мемлекеттік қорыққа заңсыз иелік етуге жасаған әрекеті үшін тас зынданға тасталғанынан да бейхабар еді қоңыр қаз!

Күз түсе құс керуенінің сұңқылына құлақ түретін аңсауға жаратылған ана көкірек! Небір дыбыстардың арасынан жүрегіне сыбызғы үніндей үздіге шыққан балапандарының өзін аңсаған мұңды даусы алыстан талып жетердей құлағын тосудан бір танбайтын... жабайы қаздың соңғы демі алқынып барып, саябыр тапқандай...

Қоңыр қаз биыл кенеттен түскен аққырауды елемеді, бұйығуды да қойған. Мойнын соза түсіп, сұлық жатыр. Оған аңсаған сиқырлы әуен де естілмейді, көкірегін әдемі әлдиге бөлейтін әсерлі де құдыретті құс керуенінің үні сап тыйылғандай. Қорқынышты түстер де енбейді. Дүние бір сәтке тыма қалып, қоңыр қаздың тынысын аңдап, қыбырсыз қалғандай... Дыбыс та солғын, маңайдағы көрініс те көмескі, селт еткізер тіршілік атаулы тына қалыпты. Жаз өмірі, мәз өмірі тәмамдалғаннан бері шарасыздық күйін кештірген тіршілік атты опасыз дүние бір сәтке байыз тапқандай. Жабайы қоңыр қаздың жаны тыншымай аңсаған пейішті сәті дәл қазір келіп жеткендей...

...Мамыражай мәңгілік тыныштық орнады қоңыр қаз үшін!

Мұңнан, сағыныш пен аңсаудың құрсауынан азат... самғау, шарықтау кеңістігіне құлаш ұрғызған жеп-жеңіл, жап-жарық, кедергісіз кәусар әлемде қауырсын үлпегінен де жеңіл, кіршіксіз әппақ қаз рухы қалықтап бара жатқанынан бейхабар тасбауыр тіршілік томсырайып тұр...





Бақсының немересі

Менің әжем «үш ұлымды шешек жалмады» дейтін. Үлкен ұлы – Мұратқали атамыз Сталин заманында ұсталып кетіп, денсаулығын абақтыға берген көрінеді. Ал, менің әкемді «өлім сарқыты – жалғызым» деп отыратын еді. Сол жалғызын партияның жазасына ұшырап кетпесін деп, бақсылықтан бас тартып, қазіргі тілмен айтсақ, жаратқан ие ерекше дарытқан қасиетті қуатын бойында буындырып, арпалысты күй кешкен қайран асыл әжем, топырағың торқа болсын!

Менің ес білгелі өскен ауылым Жыланды деп аталады. «...Ертеректе, байырғы тұрғындардың айтуынша, ауыл сыртындағы қоңыр төбені жаз бойы ордалы жылан мекендеген екен. Тал түсте күн көзіне шағылысып жатқан ордалы жыланнан қоңыр төбенің баурайы тұтасып жатушы еді. Төбенің ар жағында жайылып жүрген жылқыға бару үшін біраз жерді айналып өтуге, ал ордалы жылан көшкенде көлікті-жаяу тоқтай тұруына тура келетін...» деген әңгімені анамыздан естіп өстік.

«Әже, міне, сары бас жусан» деп, өз құлағыма да жат естілген біртүрлі дауыспен қоңыр төбенің баурайындағы әже қабірінің басына алып-ұшып жеткенімде қорымның терістік беткейінде жатқан, қары кеш еріп, күн мен желге қабарсып үлгірмеген қызыл төмпешіктен жауап күте жаутаңдап, өзімді тұңғыш рет дәрменсіз сезінген сол көктемнен бері де қырық жылға таяу уақыт өтіпті.

Мен Алматыдан сағынып келгенімде... өзің ұйықтайтын бөлмеге біздің шаңырақтағы тұңғыш отау құрған немереңнің отбасы жайғасыпты. Демалып немесе бір уақыт тәспі тартқандай саусақ буындарыңды кезектестіре сипап, бас бармағыңды ғана тынбай қимылдатып үнсіз мүлгіп отыратын пеш түбіне қалың етіп көрпе төсеп салынған төсегің тұратын орынға көз тастадым.

Күні кешегі, ерекше жылылыққа толы, еңселі жап-жарық бөлме жас жұбайлардың сәп-сәнді тұрағына айналып, мүлдем өзге тәртіппен жинала қалыпты. Бөлмедегі жиһаздың әсерінен бе, аласарып, күңгірт тартқандай. Тарылып кеткен сияқты. Бұл бөлменің ендігі жердегі иесі де, киесі де бөлек екені сезіліп тұр...

Көзіме таныс ештеңе көрінбеді. Табалдырықтан аттап, тосырқаған қалпымда оң жақ босағадағы шегеде ілулі тұрған әлдебір кіп-кішкене ақ түйіншекке көзім түсті. Түйіншекті ойланбастан қолыма алып, шүберектің орауын шешкенімде ішінен қураған, бірақ бүршігі үгітіліп үлгірмеген бір уыс сары бас жусанды көрдім. Бір шөкімін шымшып алып, мұрныма әкелгенімде маған зерделей қарап тұрған ақ жаулықты бейнең көз алдыма келіп тұра қалып еді-ау, әжем! Түйіншекті қайтадан мұқият орап, қалтама салдым да, шешемнен бейіт басына ертіп баруын өтіндім.

Мезгіл ерте көктем еді, көк жаңа-жаңа қылтиып шыға бастаған. Шағылды төбеден асып, Шамардан бейітіне жақындадық.

...Біз көшіп келген жылдары осы қоңыр төбенің басындағы бұл қорым шоғырланып қана көрінетін. Қоңыр төбенің бергі баурайында иір-иір болып жоталанып жататын шағылдың сусылдақ құмы қызғылт түсті, қолға уыстап алып, суырпақтай төксең, алақаныңда еш тозаң қалдырмайды. Тап-таза құм. Бала біткен жаз бойы шағылда асыр салып ойнайтынбыз.

Айқұлақ баптаның екеуін ұстап алып, қолымызды қанатып тістегеніне қарамай, құйрықтарын бір-біріне байластырып, төбелестіріп, қызығына бататынбыз. Әлділеуі әлсізінің құйрығын жұлып әкетеді. Өздері жанталаса құмға батып құтылады. Жұлынып қалған құйыршықтың құм үстінде шолтаң қаққанын қызықтаймыз. Қайра-а-ан балалық ай! Кіп-кішкене құлық деген жәндік болады құмда. Ол байғұстың жатқан орнын құм үстіндегі шұңқырайған белгісінен тауып алып, табанымызға езіп жағамыз да, осылай еткен адам жүйрік болады екен деп, ал кеп жарысатынбыз. Өкшеміз құйрығымызды төмпештеп, тістеніп алып, ай кеп зымырайтынбыз. Құм ішіндегі тақыр алаңқайда бес тас ойнаймыз. Біз үшін зообақ та, қызықты қалашық та, теледидар немесе компьютер экраны да ауыл сыртындағы осы қызыл шағыл болатын. Сағыз теріп, батпа қуып, улы жылан, су жылан дегендерді түстеп-түгендеп, бір-бірімізге тасбақаның неге «тас бақа» болғаны жайында естіген аңызды айтып дегендей, мұның өзі ұзақты күнге созылатын толып жатқан тірлік болатын. Әбден қас қарая қарнымыз ашқан соң амалсыздан үйге қайтамыз. «Кешіккен» күні шешемізден қорыққаннан, ұрыспасын деп, әйтеуір пайдалы бір іс істегенсіп, сыпырғышқа бір-бір құшақ бүргем теріп ала қайтатынбыз.

Қоңыр төбенің беткейінде таласа өскен селеу шөп, адыраспан, жантақ, сары бас жусан, қара жусан, шағыр аралас қыр өсімдігінің әрқайсысы әр уақытта гүлдейді. Жаз бойы төңіректі құлпыртып жебереді. Күз ұзаққа созылған жылдары қар түскенше уақ жандықтың жақын жердегі өрісі еді. Қоңыр төбенің үстін бойлай тұнып жатқан қына көз қызықтыратын.

Ол кезде ауылдың да етек-жеңі жинақы еді. Біз бұл ауылға мектеп оқушылары бірінші тоқсанды аяқтаған күні көшіп келгенбіз. Мен үшінші сыныпта оқитынмын.

Әжемнің күн жылынғаннан кейінгі жыл сайынғы ермегі қоңыр төбе жаққа көз тастап, таяғына сүйеніп даланы бетке алатын. Мұнысынан ұзағырақ жүріп қайтатынын айтпай-ақ түсінетінбіз. Біз болсақ оны төңіректей қоямыз. Әжем жаз бойы, күзгі суық түскенше ара-кідік қыдырып, осы маңда өсетін сан-алуан шөптердің кейбіреуін мезгіл-мезгіл жинап алып жүреді. Әр шөптің түр-түсін, гүлдейтін, дән салатын уақытын да біледі. Біз де қасынан қалмай жүріп, көбісін түстеп танитын дәрежеге жеттік. Бірақ, оларды не үшін жинайтынына зердеміз жетпейтін. Әлдеқалай сұрай қалсақ, «бұлардың әр қайсысы-ақ қасиетті ғой, жарықтық» дейтін, басқа жауап естімеген соң, мазалауға батпайтынбыз. Ал, шешемізден сұрасақ, «кім біледі, жақсы көретін болар» дейтін де қоятын.

Алыста қалған күндердің елесіне айналған бала кезге сан рет қайта оралсам да шешемнің осы сауалға әлдене деп жауап қатқаны ойыма түспеді...

...Шешем екеуміз қатарласа, әркім өз ойымен өзі болып, қоңыр төбенің баурайына да жеттік. Төбе үстінде шоғырланып қана жататын Шамардан бейіті бір қауым елдің мәңгілік мекен-тұрағына айналып үлгеріпті. Шешем қорымның батыс жағын ала тізерлей отырып, қауымға арнап дұға оқыды. Әжем қорымның теріскейінде, етекке таман жатыр. Өзіммен ала келген түйіншектің орауын ашып, еңкейе беріп «әже, мынау сары бас жусан» дедім.

Мүлгіген тыныштық дірілдей шыққан үнімді жалмап қойғандай. Жылап жібере жаздадым. Мұсылмандар бейіт басында жыламайды, әруақты сыйламаған болып табылады деген сөз есіме түсіп, ішімнен тына қойдым. Сол тыныштықтан құлағым бітіп қалғандай. Сырттай бақылап тұрған шешемнің «әжесі-ау, арқалап өсірген ұрпағың келді, желеп-жебей жатарсың, жарықтығым» дегені құлағыма әлдеқайдан талып жеткендей болды...

...Әжетайым, сен өзің маңайдағылардың біріне де ұқсамайтын ерекше жан едің-ау. Әлі есімде. Менің төрт-бес жасар кезім болатын. Аяқ астынан жолға апыл-ғұпыл жиналдың. Шешемнің «әкесі не дер екен» дегеніне «не деуші еді, бала соныкі ғана ма екен» деп, келініңе көзіңді аларта бір қарап, алаңсыз ойнап жүрген мені жетелей жөнелдің. Мәшине жолдың бойындағы аялдаманы бетке алып, алды-артыма қарамай алғаш рет өзіңмен жолға шыққанымды ұмыта алмаймын. Брезент бүркемесі бар такси деп аталатын көлікті «бакти» дейтінсің. Қиғаш бойындағы ауылдарға күніне бір-ақ рет соғатын.

Есімде қалғаны әуелі Күйгіндегі Ақкенже шешейдің үйіне келдік. Танымайтын, алғаш келген үйде біраз тосырқап тұрдым да, ішім пысқан соң балаларға қосылып ойнап кеттім. Ал сен болсаң, әже, іздеп келген төркініңмен әңгімеге бас қойдың...

Екі-үш күн қонақ болып, «бактиге» қайта міндік, келген бағытымызға қарсы беттен емес, сол бағытты жалғастыра, одан әрі жол жүрдік. Енді келген ауылымыз – Шағырлы, мұнда үлкен ұлың Мұратқали атадан қалған екі қыздың біреуі - Заруха апам тұрады. Бұл үйде де ұзақ аялдамадық, сапар бағытын өзгертпей, Қанышкенге жеттік. Мұнда сені қайынжұртың, менің әкемнің аталастары күтіп отырар еді. Мәшинеден түскен соң жол тербеп ұйқылы-ояу маужыраған мені жетелеп, екеуміз көпірден өттік. О, Бұзаусылан ауылында баратын үй көп. Руы беріш Әнуар деген атаның, одан кейін Мәрида шешенің, оның көршісі, тағы бір беріштің үйіне барамыз.

Ертеңіне бергі бетке – Үлкен Қанышкенге келеміз. Мұндағы беріштерге бір-екі қонып, әбден мауқың басылған соң әлгі «бактимен» ауылға қайтып келеміз.

Мұндай сапардың не себепті аяқ астынан болатынын түсіне бермеймін. Және соған кім бас қатырды дейсің. Біз үйге қайтып келген күні шешем болса жұмыстан келген әкемді күтіп алғанда «мамаң келді, төркіндеп, арқасы тарап, сергіп қалыпты. Бақсылық құра алмай, іштен тыну да, әруақ ұстау да оңай емес қой» дейтұғын. Кейбір сөздері маған түсініксіз.

Бір күні, әйтеуір, қыс айларының бірінде, шамамен мектеп оқушыларының қысқы демалысқа шыққан кезі болатын. Кешқұрым біздің үйдің алдына бір жеңіл мәшине келіп тоқтады. Әкем амандық-саулық сұрасқаннан кейін жолаушыны үйге шақырды, ауаткомның жеке шопыры екен. Әкем жолаушының әңгімесін ары қарай тыңдап, екеуара күбірлесіп отырған. Оның әңгімесін әкемнің аса қош алмағанын дауыс ырғағынан сездім. Бұл кезде мен бесінші сыныпта оқимын. Біраздан соң келген кісі шайға қарамайтынын айтып, өзіңмен сөйлесіп отырды.

Аузы ысырмалы шағын қара сөмкеңе оны-мұныңды жинастырып салып, әкеме қарап «қызымды ала кетейін, қыдырып жүрген кемпірде кімнің шаруасы бар» дедің. Даусың кесімді шықты. Әкем басын изеп, келісімін берді. Екеуміз дайын мәшинемен Қанышкенге жеттік. Түннің бір уақыты болғанына қарамай, қонаққа арналып жайылған дастарханның үстіне (мен танымайтын үйге) келдік.

Бізді алып келген адам үй иесі екен, алдынан шыққан аққұба келіншекке бірдеңелерді сыбырлап айтты да, шай ішіліп болар-болмастан дастархан басында отырған екі-үш адам үйді-үйлеріне тарқасты.

Аққұба келіншек бесіктегі тынышсызданып жатқан баланы алдыңа әкеліп, жастық үстіне жатқызды. Көзін ашуға ерінгендей қимылы сылбыр, оқтын-оқтын әлсіз ыңырси жылаған сәбидің титтей білегінен ұстап (тамырын тыңдап), «ештеңе етпес, таң атсын» дедің.

Таңертеңгі шай үстінде әңгіме бастадың. «Екі судың ар жағынан келген қарасұр әйелдің назары түсіпті. Баланы қолыңа алып, омырауыңды көлегейлемей «жырбыңдап» отырып шай құйғансың» деп дауысыңды қатайта сөйледің. Түрлі шөптен тұнба жасап, құмырсқаның илеуінен бір шым-шымнан салып, үстіне бұрқырап қайнап тұрған су құйғыздың да, үш күн қайталап «бісімілләңді» айтып, сәбиді әлгі шөп тұнбаға шомылдырып, бесікке өз қолыңмен бөледің.

Сәбидің бұрынғыдай емес, саусақтарын ербеңдетіп, емшек соруы да өзгергенін көріп, тіпә-тіпа деп риза болдың.

...Оныншыға көшкен жылы жаздың аяғына таман кітап-дәптер, оқулық сатып алуға бір құрбыммен аудан орталығына келдік. Кешкі автобусқа үлгермей қалып, қонатын үй іздедік. Менің есіме ауатком шопырының үйі түсе кетті. Барсақ, үйде басқа адамдар жүр екен «е, Әлфиялар ма, олар корпустан үй алып, көшіп кеткен» деді.

Корпус дегені сол кезде біздің аудан орталығында енді-енді бой көтеріп, шағын аудан іспеттес салынып жатқан екі қабатты үйлер болатын, үлкен Қанышкеннің арқа тұсында, ауылдың сыртын ала орналасқан екен, сұрастыра жүріп, таптық. Есікті ашқан Әлфия апайды бірден таныдым, балалары да өскен. Мені кім екенімді айтқан бойда-ақ танып, ілтипат білдіре қарсы алды. Осы мезетте телефон шырылдады. Апай арғы жақтағы адаммен сөйлесіп жатқанда «иә, иә, бала қонақтар бар. Бақсы шешемнің немересі» дегенді естіп, таң қалдым. «Бақсы шешем» деді. Өзіңді ешкімнің «бақсы шеше» деп атағанын естімеппін...

...Әжем жүзден асып қайтыс болды. Менің әкемді «өлім сарқыты, жалғызым» деп, жұмысына кеткеннен келгенше жолына қарап отыратын. Кеңестік биліктің қылышынан қан тамып тұрған заманда бар билік партияның уысында болды. Бесіктен беліміз енді шыққан біз, сөздің мәнін түсінуге зердеміз жете қоймаған кездің өзінде «партбюро» деген сөздің «қаһарлы құдыретін» жон-жотамызбен сезінуші едік.

Өйткені, әкеміз жұмыстан келгенде кешкі тамақ ішуге дастархан басына жиналамыз. Бұл күнделікті бұлжымайтын дағды болатын. Кейде жұмысынан қайтатын уақытынан кешігіп жатқан әкемді «бюродан аман шықса келіп қалар» деп отыратын шешеміз. Бізді тамақтандырып, «сабақтарыңды қарай беріңдер» деп, өзі біртүрлі мазасыздана әкемізді күтетін. «Бюро» деген сөздің мән-мағынасынан бір зіл аңғаратынмын. Шешеміз көп сұрақ қойғанды аса ұнатпайтын. Өзі де жарытып түсінбей ме, кім білсін, әйтеуір «қайдан білейіні» көп болатын.

Кеңестік медицина, кеңестік ілімнен басқаның бәрі құдыретсіз деп танылған саясаттың дәуірлеп тұрған заманында бақсы дегеннің болатынын қайдан біліппіз. Дүниеден өткен әжемнің аудан көлемінде аты мәлім бақсы болғаны ауызға алынбағаны болмаса, көптеген жерлестері, сол жылдары аудандық билік басында отырғандар әжемнің кім болғанын ата-аналарының айтуынан іштей білген сияқты. Өйткені, менің әжем солардың бірсыпырасын «қой ауру» кеселінен емдеп жазса, бала көтермеген әйелдердің менің әжемнен ем қабылдап, жүкті болғандары жайында шешем кейінгі кездері ғана әңгіме арасында айтып отыратын болды.

Бала кезімде «сары бас жусан бүр жарыпты» деп сүйіншілей келгенімде, әжемнің әрдайым ойлы да мұңлы жанарынан қуаныш лебін сезетін құпиямның сырын кейін, кеш білдім.

Ол заманның тәртібі басқа болатын. Ешкімнің бақсы деп атамағаны, ол кезде олай атауға болмайтынын қайдан біліппіз. Құдай атын аузына алған қазақ баласы жазаға ұшырайтын атеизм заманында есейдік. Ер жеттік. Сыйынарымыз кеңестік жоғарғы жақ болды. Ата-тектің киесі, мұсылмандық, шариғат деген сөздерді құлағымыз естімей өстік. Тамыр-діңнен алыс, мүлдем аласталып өстік. Сол бір қамыт-құрсаудан бүгінгі азаттық, егемендік алған күнге де жеттік. Өмір деген арналы өзенде еркін жүзіп, бостандық атты кеңістікте еркін самғаудың қадір-қасиетіне не жетсін, шіркін.

Мен алыста қалған балалық шағымды есіме жиі аламын. Сағынышқа толы балалық бал дәуренімді аңсаған сәттерімде қарқарадай ақ жаулығын кір шалмаған бақсы әжемнің сырға толы бейнесімен ойша сырласамын. Ақ әжем, сенің өміріңнің адам баласының бойына дарыған қасиетін, адамзатқа пайдасы шексіз қасиетін бойында тұмшалап тұншықтырған әміршілдік саясат үстемдік еткен кезеңде, ұлтымызды түгелдей әрекетсіздікке басыбайлы қылған ғасырда өткеніне ішім ашиды. Өзің секілді көкірегі шерге толы талай қазынаның, небір асыл-ақықтың жарқылын төңірегіне түсірмей көмдірген заман-ай десейші. Сонда да Отан ана, туған жеріңе жететін байлық қайда? Жетпіс жылғы құрсаудан там-тұмдап осы күнге жеткен біз – туған тілдің, қасіретті, қасиетті әжелердің жұрнағы ғанамыз.

Сол жалғыз ұлыңды Орал қаласына оқуға аттандырар алдында менің нағашы атам Майнаш қарияның алты қызының ортаншысын – менің шешемді өзің құда түсіп алып беріп, «аяғын шырмағандағы» ойың шаһарға барған жалғызың бөгде ұлттың қызын алып, елден безіп кетпесін, қанын сақтасын деген аналық қамқорлығың – еліңнің, тіліңнің сақталуына қосқан тамшыдай үлесің екенін бүгін түсініп отырмын.

Осындай көрегендігің үшін тағзым етемін, асыл әжем!

Мен сияқты талай немере әжесін «бабуля» деп есейген «интернационализм» туы желбіреп тұрған заманда қазақы қаны бар немере болғаным өзіңнің арқаң! Қасиетіңе басымды иемін. Өзіңе немере болғанымды, бақсының немересі болғанымды зор бақыт санаймын!





Иесі бар үй

Марқұм ақын апам

Мағираш Аппазқызына арнаймын

Аядай Қарашоқыда да жаңа дағдылар қалыптасып, әдетке айналып үлгерген. Тұрмыс та өзгеріп, өзгеше бір қалыпқа түскен.

Сіңлім Алма кешкі базар арзан болады дегенді сылтауратып, қызымен екеуі көше басындағы жеміс-жидек базарына кеткен. Иттен гөрі ұйқышыл мақұлыққа айналып кеткен кәрі төбет те сабалақ құйрығын бұлғауға ерінетін маубастығына қарамай, үйден шыққандарға ілесе кетті. Қақпа алдында сәл-пәл аялдап, үйге кіргенім сол еді. Иесіз үйде елегзи бастадым.

«Дзззыңңң!» етіп безілдей жөнелген сыртқы есіктің қоңырауына «бұл кім болды екен» деген оймен қақпаны ашсам, ауыл арасының адамдарына ұқсамайтын екеу тұр. «Кіріңіз» деп сарт мезірет білдірерімді де, білдірмесімді де біліңкіремей тосылып қалдым. Олар да қипақтап «айып етпессіз, жолаушы едік, қонақ үйдің қай жақта екенін айтып жібермес пе екенсіз» деді. Мен үшін бұл тосын естілді. Қарашоқыда... Қонақ үй... болып көрді ме екен? Иә, заман өзгергелі қашан?.. Оларға жөнімді айтып, өзімнің де мейман екендігімді түсіндірдім. «Үй иелері келіп те қалар, әзірше үйге кіріңіздер» дедім. Басқа көршілерден сұраңыз деп есікті тарс жауып алуға дәтім бармады. Қарашоқының бар дағдысы өзгерсе де өзімнің өзгермеген жаратылысымнан аса алмай, абыржулы жүздеріне қарап, бұл ауылға жол-жөнекей келмегендерін болжадым. Сонда...?

Кешікпей базаршылар да келіп, қипақтап отырған екеумен амандасып, жөн сұрасты.

Бейсауат жолаушылар, арнайы жолға шыққанмен, қыдырыстап не жекжатшылап жүрген жандарға ұқсамайды. Екеуі де ауа райына сай спорттық үлгіде жинақы әрі ықшам киінген.

- Сіздің көшедегі қарама-қарсы үйге хабарландырумен келіп қалып едік. Үйіміздің үлкені оқу бітіріп, осы ауылға жолдамамен жіберген. Отбасын құрмағандарға қызметтік пәтер берілмейтін көрінеді. Баланы жалғыз жібергенше, үй-ішімізбен көшіп келуді ұйғарған едік. Сатылатын үй бар дегенді естісімен ертеңге қалдырмай, таксилетіп жеткенбіз.

- Немене, сатылмайтын болып па? Әлде бағасына келісе алмадыңыздар ма?

- Сатылады екен...

Үнсіздік.

Бұл жерде әлдененің бүкпеленіп отырғанын аңғару қиын емес еді. Сіңлім көзінің астымен мен жаққа ұрлана қарап қойды.

- Облыс орталығына қатынайтын таксилер түске дейін ғана жүретін құсайды. Қонақ үй іздеп, жөн сұраспақ оймен сіздерге кіріп едік, айып етпессіздер... Бізге... танымайтын жерде... таң атқанша паналай тұрсақ...

Иә, үй саудалай келіп ат басын тіреген мекеннен жөн сұраспақ түгілі, алды-арттарына қарауға мұршалары келмей, жанұшыра безіп шыққан сыңайлы...

Сіңлім қонақ үйдің жабылып қалғанын, ауылдың шет жағында пәтер жалдайтын үйлердің табылып қалатынын айтуын айтқанмен, шарасыз адамдай орнынан қозғала қоймаған иманжүзді келіншекке жаным ашып кетті! Сіңлімді де түсініп отырмын. Күйеуі іссапарда. Сібір бағытына қатынап жүр, алыс жолда, жүк тасымалдайды. Ұлы оқуында. Үйде қызымен екеуі ғана. Беталды жүрген танымайтын кісіге жік-жапар бола қалатын да заман емес... дегендей.

Әңгімеге амалсыздан мен араластым.

- Үй сатып алу ниетімен келсеңіздер, түс ауа жолға шыққанда ойларыңызда не болып еді? Бұл үйді ұнатпасаңыздар, ертеңге қалып, шаруа ыңғайлау жағын қарастырмадыңыздар ма? Сатылатын басқа үй де табылып қалар...

Шәй дайындалып, дастарханға шақырдық. Екеу бір-біріне қарасты. Мен сіңліме ишара білдіріп, «қырықтың бірі...» – дей бергенімде:

- Дұрыс, әпке, қыдыр болсын! – деп, сіңлім құдайы қонақтарына - қол жуып, дастарханға келіңіздер, - деп өзгеше шырай білдірді.

Екі кесе шай үнсіз отырып ішілді. Жасымның үлкендігін пайдаланып, үнсіздіктен туған жайсыздықты сейілтпек оймен:

- Ол үй әлі сатылмап па еді? – деп сіңліме қарадым. Әңгіменің өзегіне ден қойған адамға мұнда бір гәп жатқанын түсінуге болатындай меңзеу бар еді бұл сұрағымда.

Үнсіздік тағы орнады.

...Өтпелі кезең деп аталатын со бір жылдар – қырда болсын, ойда болсын иісі қазақ баласы «солқылдақ көпірден» көш өткізгендей күй кешкен тұтас дәуірге татитын кезең еді.

Е-ее, ол заманда кімнің жүгі қалай ауғанын, кімнің керуені айлы түн, ашық аспанда-ақ бағыт-бағдарынан айрылып қалғанын біреу аңдап, біреу аңдамаған аласапыран кездер өтті ғой бастан. Тып-тыныш, тұрмыстағы бірқалыпты өмірге үйренген халық алдымен дүкен сөрелерін тып-типыл еткен «дефицитпен» бетпе-бет жолықты. Уақтылы айлық алмау, өрістегі малдың ұшты-күйлі жоғалуы, «талонмен» үлес алу, сағаттар бойына электр жарығының өшірілуі, кітапхана, медициналық мекемелердің жабылуы, толып жатқан тағы-тағыларға кезігіп, дағдара бастаған жұрт тұрмыс қажетін өтеу мақсатында арбалап та, дорбалап та тауар тасып, арқаланып күнкөріске бейімделіп жүре берді. Арысы қытай асып, берісі Бішкек, Алматы... Әйтеуір «қолы қимылдағанның аузы қимылдайтынын» түсіне бастағандай. Отбасындағы ересектер сауда-саттыққа шықты. Мұның да өз «өрнегі» барын біреу ерте, біреу кеш түсінді. Пойызы бар, жол-жөнекей мәшина, әйтеуір тауарыңа да, өзіңе де жол пұлын берсең, жолаушы жолда қалмайды. Қауіп-қатер сақшылары құжат тексеріп, сәл нәрседен айыппұл өндіріп дегендей, қиындықтар шаш-етектен болатын. Содан ба, әлде ер-азаматтардың жаратылысы бөлек пе, кім білсін, әйтеуір сауда-саттықта аяқ алып жүргісіз қитұрқылыққа төзімдері жетіңкіремей, шетінен сағы сынып шыға келген. Бұл «жібек жолы керуеніне» көбіне әйел адамдар қолайлырақ болып шықты. Көнбістік пен көнтерілік ұрғашының маңдайына жазылған бір артықшылығы болар. Жол табу, тіл табысу жағына келгенде, темір жолда болсын, автобустарда болсын, аяқ асты пайда болған проблемаларды реттеуге икемділік танытты. Енді үйдегі бала-шағаға, отбасына жұмыссыздық қамыты мойнына ілінген ер-азаматтар ие болып, қазан-ошақ иелері біржола сауданы меңгеріп шыға келген...

Біреуге біреу күліп болмайтын еді. Дегенмен, күлгендер де, табалағандар да табылып жатты... Жұт жеті ағайынды. Осы кезеңде жұтап барып жұтылмай қалғандар, отбасын бүтін сақтап қалғандар олжалы екен, қарап отырса...

Жекешелендірудің мән-мәнісін көпшілік түйсініп үлгергенше, билік басындағы азғандай әкім-қара ту-талақайын шығарып, ауданға тиесілі мал-мүлікті пышақ үстінен үлесіп үлгерді. Ертеңгі күнге сенуден үрейленгендер, «мұның артында қайыры болса жарар еді» деген рай танытып, үрке қарап, әліптің артын бағысты.

Өгіз аяң, митың тірлікпен еңбегі еш, тұзы сор болғандар да «ер өлер аштық жоқ» дегенді аш өзекке талғажау қылып, әйтеуір, шүкір дейтін күнге де жетті ғой ақыры.

Тойып секіргенді де, тоңып секіргенді де көрдім. Әнеу бір жылдары әкемнің қадесіне келгенімде аядай ауылда гу-гу әңгіме өзегіне айналған осы оқиғаны естіп жағамды ұстаған едім... Содан бері талай уақыт өтсе де, міне бүгін сол жағымсыз оқиға жайында әңгіме жаңғырып отыр...

Қарашоқыдан аттанатын пойыз орнынан ақырын жылжи берген... Әлдеқандай бір вагонның жабылып үлгермеген есігінен басын шығарып «бұл Қарашоқыға енді қайтпаспын, келсе - сүйегім келер!» деп адуынды да ашына шыққан әйелдің долдана айтылған оқыс айқайын перрондағылар түгел естігенмен, дауыс иесін біреу танып, біреу танымағаны анық. Өз құлағымен естігені төбе құйқасы шымырлай, өз құлағымен естігеннен тыңдаған жан тұла бойды тітіркендіре әңгімелеп, біраз күнге дейін басыла қоймаған... Періште «әумин» депті деген осындайдан қалған сөз болса керек, арада көп ұзамай бұларға нағашы жеңге болып келетін әлгі «тілінен жазықты» пенде шіркіннің Талас қаласында тұратын балалары сол бір қысылтаяң кезеңде елге аналарының сүйегін әзер жеткізген еді.

Алды азамат болған жеті баланың көбі үйлі-күйлі. Осыншалықты күйінетіндей не болып, не қойып жатқанын біреу білсе, біреу білмейді. Шешелері әлдекіммен көңіл жарастырған күйеуінің жүрісіне жабырқап, ержеткен балаларына шағынбақшы болып, ашумен жолға шыққан беті екен...

Жастайынан босағасын күзетіп, түтінін түтеткен шаңырағынан сая таппай, жүйкенің сыр берген тұсы болғаны да. Әркім өзінше тон пішуге шебер емес пе мұндайда.

- Қазіргі заманда кімге кім көзін сүзбей жатыр, соған бола талағы тарс айырылатындай не көрініпті...

- Иә, біреудің қаңсығы біреуге таңсық деген...

- Ішкені алдында, ішпегені артында, неден қыжалат көргенін...

- Ой-бу, Жайқоңырдағы медбикенің қолына біржола кетем деп шабаданын жиған көрінеді күйеуі...

- Несі бар, кетпесе, әдірам, мал-мүлікті бөлісіп отыра бермей ме?.. Байының кезінде мемлекет меншігінен қарпығаны үрім-бұтағына жетер еді ғой...

- Пысықай байсыз ұрғашылар біреудің шетке шыққан сүмірейген еркегін де жерде қалдырмай қағып алып бай қылып жатқан заман емес пе?..

Айтар ауызға бәрі жеңіл... Тас түскен жеріне ауыр... дегендей. Тауқымет көрсе де таршылық көрмегені рас еді, пақырдың. Иманы серік болғай... Сабыр түбі сары алтын болғанымен, алтын да ашық ауада кездеспейді. Белшесінен бейнеттенген кісі ғана кенішке кенеледі. Сабыр да төзімдінің төрт елі төзімін сынап барып келетін болса керек. Жуанның жіңішкеріп, жіңішкенің үзілетін тұсына дөп келгені болар. Адамның ақыл-санасына сезім-түйсігінің бағына бермейтін сәттеріне кім не дей алар?..

Тірі адам тірлігін түгендейді. Өлмек артынан өлмек жоқ. Сөйтіп, санап шыққандардың сөзіне сенсек, он сегіз бөлмеден тұратын зәулім үй бір-ақ күнде иесіз қалды. Тұрмыс құрған төрт бала оқу жасындағы бауырларын қолдарына алады. Үлкен ұлы қаңырап қалған әке шаңырағына уақытша қоныстанып, иесіне қайыры болмаған баспананы сатуға бел буғанын естігем... Содан бері де оншақты жыл арада өтіп үлгеріпті-ау...

- Сатылмай тұр, - деді сіңлісі бір күрсініп, - сіз естімеген екенсіз-ау! – жолаушылап келген келіншекке қарап – ал, сіз көрдіңіз бе? – деді. Ол басын изеді.

- Нені көреді?

... Үйді сатып алуға талай рет сатып алушылар саудалап, алыстан да, жақыннан да келген. Естігендер көзімен көргенше сенбеген. Көрген адам өмір бойы ұмытпастай әсерден алды-артына қарауға да мұршасы келмей, келген ізімен кері қайтатын көрінеді...

Бөлме-бөлмені түгел аралап, тіпті әрбір қабырғаның, қуыс-қуыстың кәсіби құрылысшының білікті қолымен, асқақ талғамымен тұрмыс жайлылығына икемделіп тұрғызылған үй! Керемет жобаның іске асқаны таң қалдырады. Іші де кірсе – шыққысыз! «Үй деп осыны айт!» деп тамсанады үй саудалай келгендер... Соңғы бөлмеге, иә жарық та кең залға келгенде... Қақ төрдегі диванға жайғасқан шұбар жыланды көрген адамның селк ете түспегенін естідіңіз бе? Әрине, жоқ. Амалы түгесілген үй иесі, диванды сатып құтылады. Жаңа жиһаз сатып әкеліп қойып көреді. Әшейінде міні құрамай жарқырап тұрған бөлмеге әлгі көрініс үй саудалаушы келген сәтте-ақ ғайыптан пайда болатын көрінеді...

- Мен бұл жәйттен хабарсыз екенмін,- дедім, тұла-бойым түршіге.

- Ел құлағы үйренген, қазір ешкім аса мән бермейтін де болды бұған, - деп сіңлім әңгімесін аяқтады.

Тағы үнсіздік. Қас қарайған шақта көше шамдары жарқырай жанды. Үрейлі әңгіменің әсерінен серпілмек оймен далаға шықтым. Туған ауылды бір аралап қайтуды ұйғардым. Орталық көшеге өтіп, әлденеше рет көзім көріп, көңілім әлдеқашан суынса да бүгінде бір белгісі де қалмаған әке мұрасы - қара шаңырақтың орнына қарай беттедім. Әкем қайтқан соң... әлдекімдер сатып алып, биік дуалмен қоршап, біздің кіндік қанымыз тамған, жарық дүниеге тұңғыш іңгәлаған даусымызды таратқан алтын ұямыз – әке шаңырағын тып-типыл етіп бұзып, орнына зәулім үй тұрғызыпты. Балалық шағым өткен аула-қораның ізі де жоқ... Терезе алдына мен мектепке барған жылы әкем өз қолымен әкеліп қадаған тал шыбық – ауламыздағы алып бәйтерек..! Әкемнің жетісін берген күні... бұрын-соңды Қарашоқыда болып көрмеген дүлей жел тұрды. Аяқ астынан соққан қатты дауылдан әлгі бәйтерек түбірімен қопарыла, көшеге кесе-көлденеңінен сұлап түскені... Әлі күнге дейін көз алдымда. Көліктің жолын жауып тастаған бәйтеректі дем арасында аралап кесіп, жұрт отынға тасып әкетті...

Сол күнгі дауыл! Ғұмырын осы ауылда өткізген үлкен-кішіні таңғалдырған сол дауыл «енді бәрі өзгереді, алып бәйтеректі сұлатар сұрапыл күшті таныдыңдар ма? Тып-типыл қылмадым ба? Кеше ғана бар еді, бүгін қайда, а?» деп өктемси табалап тұрғандай болды. Артынша нөсер құйып өтті де, алты ай жаз бойына бір тамшы көрмейтін сұр топырағын жылдар бойы жел мен күн қақтаған Қарашоқы аймағы өзінше бір қарық болып еді.

Ал, әкемнің соңғы қадесіне келгенде әлгіндей сұмдық әңгімені –«перрондағы оқиғаны» естігенмін. Ауылға оралып соғуға да зауықсыз жылдар арада зымырап өте шығыпты... Содан бері оралып тұрғаным осы...

Бұрынғы ауаткомның ескі ауласындағы үлкен ескерткіштің маңында біраз серуендеп қайтуды жөн көрдім. Алыстап кеткен бе, самаладай жарқырап тұратын алаң да жеткізе қоймады. Ә, оның да бір кездерде ... болғанына көзім жетіп, ендігі сәтте түнгі аспаннан көзге таныс жетіқарақшыны іздеп таптым да, «шүкір екен, тәуба!» демеске амалым қалмады...

Адам қолы, адам ниеті жердегінің бәрін өзгертіпті... Аспаннан басқаның бәрі жаңарған заман-ай!

Ғасыр мен ғасырдың тоғысуы оңай деп пе едің!

...Қарашоқы өзгерген екен!





Немере

Жолаушылар таситын жүйрік пойыз «жүйрік» деген атын ұмытып қалғандай. Жүргенінен тұрғаны көп. Түннің қай мезгілінде ояна қалсаң да айдалада үн-түнсіз қаңтарылып тұрғаны...

Купе терезесінен қарап, көзге түртсе көргісіз қараңғылықтан елсізде тұрғанымызды байқадым. Әлденеше уақыттан соң жарыса-қосарланып келе жатқан екінші қатарлас жолдан көкірегі қарс айрыла ауыр күрсіне гүрсілдеп, қарсы бағытты бетке алған бір пойыз доңғалақтарын үсті-үстіне ерсілене тақыр-тұқыр, сатыр-сұтыр еткізіп тұсымыздан жөңкіліп өте шықты.

Орнынан жылжи қозғалған біздің электровоз вагондарын ірке-тарта жолға шықты. «Енді заулайтын-ақ болар» деп жатып көзім ілініп кеткен екен. Енді бір сәтте әлдеқандай бір үлкен станцияның тұсынан ілби қозғалып бара жаттық. Терезеден түскен шақырайған прожектор жарығы мен дабыр-дұбыр алыстай түсіп, вокзал тұсынан өте бердік.

Купе есігі асығыс ашылды да жолсеріктің әлдекімге «осында жат, бірден жатып қал» деп нығарлай сыбырлаған даусы анық естілді. Қатар тұрған орынға біреудің іргеге қарап қырынан жайғасып жатқанын көзімді сығырайта ашып көріп жатырмын. Көңіл бөлмедім дегенмен, жаңа жолаушының бос орынға киімшең қисая кеткеніне еріксіз назар аудардым. Тым болмаса, төсеніш төсенбегеніне қарап, «ішіп алған ба» деген ой келді.

Енді бір сәтте терезеге көз салдым. Таңғы алакеуімде шағын бекетке жетіп тоқтаған пойыздан түскен бірен-саран адам ұйқылы-ояу, соқпақ жолмен қараң-құраң етіп, бекет үйінен алыстап барады. Тыныштық. Пойыз қайта қозғалды. Ол бірте-бірте күншығысқа бүйірлей бұрылып, бағытын өзгертті. Терезеден таңғы шапақпен айналаны болжайтындай жарық түсті. Қарсы іргедегі орында ұйықтап жатқан жаңа жолаушыға көзім түскені сол еді, «қайдан көріп едім» деген сұрақ еріксіз ойыма оралып, ұйқым шайдай ашылды. Ол шалқасынан түсіп, әкесінің төріне жайғасқандай алаңсыз ұйқы соғуда.

Ойыма қайдағы-жайдағы оралып, өз-өзімнен тіксініп қалдым. Ұйқы ашылып кетті. Купенің шағын үстелінде тұрған кесе-шәйнекті ақырын ығыстырып, үстелге төселген газеттің жалаң бетіндегі үлкейтіп түсірілген суреттен қарап тұрған жігіттің жымиысынан кекесін байқалады, көзқарасы адам сескенерліктей уытты да зәрлі. Дереу ыдыс-аяқтың бетін орамалмен жаба қойдым.

Ұзақ жолға шығардағы «ұйқы қандыру» дегенім жайына қалды. Мазасыз түннен әбден берекем кетті. «Қаржы саласындағы сыбайлас жемқорлыққа қатысы бар деп іздеуде жүрген адам шынымен осы ма?» Бойымды әлдеқандай үрей шарпып өтті. Әлгі газеттің жалаң бетін ылдым-жылдым жинап алып, төменде тұрған сөмкеме тыға салдым. «Маған не істей алады бұл?!» деп, үрейге берілген бойымды тез арада жиып үлгердім.

Бұл жігіттің төңірегіндегі алып-қашпа сөздің шыққанына талай уақыт болды. Бұған дейін мән бермеппін.

...Оның аты-жөнін алғаш атасынан естігенмін. Содан бері арада жиырма жылдан астам уақыт өтіпті. Ол кезде бұл жігіт мектеп оқушысы болатын. Немересінің Алматыдағы жоғары физика-математика мектебіне оқуға қабылданғанын мақтанышпен айтып еді ақсақал.

Атақты астықты өлкеде шаруашылық басқарып жүрген қадірлі азамат төрт жасар тұңғыш немересін ауылда тұрғанына қарамастан, астанадағы (ол кезде Алматы) саусақпен санарлықтай қазақ балабақшасының біріне әкеліп орналастырғанын, бәйбішесін бала-шағалары мен өзге немерелерінен бөліп, тұңғыш немересі – төлбасының «жағдайын жасау үшін» Алматыға көшіріп әкеліпті. Біз бұған қайран қалғанбыз. Бар беделін салып жүріп, көсем атындағы даңғылдың бойынан бір бөлмелі пәтер алған екен. Енді ол пәтерін ауыстырып, физика-математика мектебінің ауласына қарама-қарсы үйден екі бөлмелі пәтер алып та үлгеріпті. Немересінің қала көлігіне уақытын шығындамасын дегені.

Ауданның партия комитетінің хатшылығына ауысқанына да біраз жыл болған көрінеді. Беделді, іскер азамат. Мен қызмет істеп жүрген баспаның белді авторларының бірі еді. Келген сайын жастарға өмір пәлсапасынан қызықты ойларын айтып, әңгімелері жарасым табатын. Ол кісіні көргенде үлкен-кішіміз түгел қуанып қаламыз. Алдымен үлкенінен төмен қарай сатылап басшыларға кіріп сәлемдесіп шығатын... Әсіресе, қолжазба қараудан қысы-жазы бас көтермейтін баспа редакторлары бір сергитінбіз.

Баспамыздың өзіндік ерекшелігі - ауыл шаруашылығына қатысты әдебиеттер мен осы сала студенттеріне арналған оқу құралдарын шығарады. Бірен-саран ғана көпшілікке арналған тұрмыстық кеңестер, табиғат ғажайыптарына арналған қызықты кітаптар жарық көреді. Ол кезде оқырмандар тарапынан сұраныс жоқ деген желеумен Жоспарлау бөлімінде отырғандар қазақ кітаптарына тираж белгілегенде беттері бүлк етпестен өгейлік ететін. Немесе кітаптың іші-тысын безендіруге қаражат бөлерде... әйтеуір бір бұлтартпайтын сылтау тауып, баспа басшыларының «көзін жеткізе» қоятын. Жоспарлау бөліміндегі сары шашты келіншектердің «ептілігіне» таң қаласың. Мекеменің ішкі құпиясы болып саналатын осындай сырымызды да іскер әрі жанашыр ағадан жасырмаушы едік.

Бұл істе де авторымыз беделін пайдаланып жоғары жақтан баспа басшыларына қоңырауды астыртын түсірте қоятын. «Қолды қол жуады». О жақтың қоңырауы жерде қалмайды. Үлкен басшымыз бұл жолы «жоспаршылардың» «көзін жеткізеді». Бірен-саран қазақ тіліндегі тәуір кітап осындай әдіспен дүниеге келіп жататын...

Ақсақал шаруашылық саласын былай қойғанда, қандай тақырыпқа болса да қалам тартуға икемді, баспасөз ісіне белсене қатысатын жауапкершілігі мол әрі еңбекқор авторлардың бірі. Өмірдің қас-қағым сәтін мәнді өткізе білетін үлгісіне қызығатынбыз. Өлең жазатын, әуен шығаратын өнері де болушы еді.

Ерекше жаратылған тұлға. Әсіресе, отбасына, балалары мен немерелеріне ықыласын айтсаңызшы!! Олардың болашағына өте мән беретін. Ол кісіні нағыз әке, қазіргі заманның азаматы деп қатты қызығатынбыз.

...Көп кешікпей аумалы-төкпелі заман туып, қоғамда қайта құрылу басталды.

Жалаң қылышын жалаңдатып нарық келді.

«Балапан басына, тұрымтай тұсына» деген алмағайып кезеңде кімді кім іздеп жарытады?! Әркім күнкөріс, отбасын асырау қамымен қолынан келген іспен шұғылданып, оған да етіміз үйрене бастады.

Уақыт жүйрік. Бала оқыту, перзентіңді заманға лайық адам етіп тәрбиелеу де ол жылдары оңайға соққан жоқ. Өйткені, бұрынғы қалыптасқан дағдыдан ауытқу тек тұрмыстық жағдайда ғана емес, жалпы қоғамдағы, адам психологиясындағы, білім беру, денсаулық, сауда жүйесіндегі түбегейлі өзгеріс қоғам мүшелерінің ешқайсысын тыс қалдырған жоқ.

«Керуен кері айналса, ақсақ түйе алға шығады» деген. Бір кезде нашар оқыған, білімге құлықсыздар арасынан небір іскер жандар суырылып шықты. Небір ғылым кандидаты атағы бар жігіттер немесе білгір дәрігер, т.б. мамандық иелері шағын базарлардан «орын» сайлап, күнкөріс қамымен кетті. Күні кеше ғана қоғамда қалыптасқан «алыпсатар», «саудагер» деген жиіркенішті ұғымдар тонын теріс айналдырып киіп, «коммерсант», «бизнес иесі» болып шыға келді. Жан-жағына шікірейе қарайтын ат төбеліндей шағын топтар «ықыласқа, мәртебеге» ие бола бастады.

Бірқалыпты өмір сарынына үйренген, рухани құндылықты қадір тұтқан, әсіресе, өнер, білім саласындағы зиялы қауым өкілдері қатты дағдарған кезең туды. Ал, қолынан сауда-саттық келетіндер шекара асып, тауар тасып дегендей, ілезде тұрмыстарын түзеп үлгерді. Ол жылдары қытайдың ала дорбасы атанған шатыраш сөмкелерді базарда, автобуста, пойызда, кез-келген жерде көруге болатын еді.

Өтпелі кезеңде тұрмыс тауқыметінен қажып, зымыран уақыттың жалына жармаса алмағандар отбасын сақтай алмай, тоз-тоз болып кетті. Әлеуметтік жіктер пайда бола бастады. Солардың бірі - «бомждар». Сүттей ұйып отырған отбасынан безіп «құдайға құлшылық қылуға» сытылып шыққандарға да еш уәж өткізе алмайтын рухани дағдарысты бастан кешіре бастадық. Бұл да болса санадағы сансыраудың нәтижесі. Біреулер бизнестегі «жолымды аштырамын» деп, талай адамдар «бөтен отбасына кетіп қалған отағасын қайтарып аламын» деп, ақ-қарасы бар, «магия» іздеп сандалды. Кітап сөрелеріне «Черная, белая т.т. магия» деген том-том жаңа басылымдар қаптап шыға бастады.

Жаңа заманға ілби басып ілесіп, әйтеуір, қатардан қалмаудың қамын істеп бақтық.

Кейінірек, ақпарат құралдарынан, баспасөз беттерінен соңғы жаңалықтарды, тәуелсіздік алғаннан кейінгі жылдардағы елдегі алғашқы қадамның жетістіктерін, заманауи өзгерістерді, билік басында пайда болған жаңа есімдерді еске сақтай бастадық.

«Сен де бір кірпіш дүниеге кетігін тап та, бар, қалан» деген. Бір кезде атасы аузынан тастамай жүрген немересінің білімді азамат, қоғам қайраткері болғанын естіп, сырттай сүйсініп жүрдім...

Ал, бүгінгі кездесу – күтпеген кездесу. Үстінде түймесі ағытулы иіні түскен шатыраш жейде. Аяғына сүйретпе тәпішке іліп, елеусіз жандай жүрісі мынау...

...Атасымен осыдан оншақты жыл бұрын қажылықтан қайтқан сапарында Алматыда аялдаған сәтінде бір кездесіп едік. Өткен-кеткен жәйттерді қозғап, ортақ таныстар жайында әңгімелескеніміз есіме түсті. Құрметті демалысына шыққан соң шығармашылықпен айналысып жүр екен. Немерелерінің біріне қоңырау шалып, баспадан жуырда жарық көрген кітабын алдырып, маған сыйға тартты. Сол жыр жинағынан есте қалған мына бір шумақ ойыма орала кетті.

«Отанының күні ертеңгі қорғаны

Әлпештеген немересі – тәттісі

Кісілікті мұрат қылса – ізгі арман,

Ел бездірген сұм болмаса болғаны!!!»...





«Тісті бақа»

Біздің өңірде «сау бол» деген тіркес – «рахмет»

дегенді білдіреді!

Алматыдан үш күн жүріп, ақыры жеттім-ау, ауыл таяқ тастам жерде.

Екі сағаттан кейін ауданнан ауылға қатынайтын автобусқа да аяқ іліктіріп қалармын деген үмітім есек-дәме болып шықты. Аялдамада сарыла күттірген көлік те көз ұшынан қылаң берген. Төбе басынан сары автобустың тұмсығы көрінгенде аялдамаға тас-түйін жиналған жұрт ала шаңды бұрқырата, ойқы-шойқы жолмен екі бөксесіне кезек ырғала келіп тоқтаған көлікке бірін-бірі итерісе-жығыса лап қойды. Қаусырмалы есігін әзер жапқан сары автобус ыңырси қозғалып, ілестіріп әкелген шаңы мен жанған солярка түтініне көміле алды-артына қарайламай безіп бара жатты. Қырқадан әрі асқанда тоңқаң еткізіп артын бір сілкіп алды да көзден ғайып болды.

Мен болсам, зілдей сөмкемді орнынан да қозғамастан аузым ашылып сол орнымда тапжылмай, автобус кеткен бағытқа қараған күйімде шаң қауып қала бердім... Қасыма келіп тоқтаған «ХЛЕБ» деген жазуы бар бүркемелі машинаның кабинасын ашқан бала «Апа, Жыландыға баратын ба едіңіз, ала кетейін!» деді.

Әлгінде ғана құдды ертегідегі Жыланбабы ханның жерасты мекеніне түсіп кеткендей шарасыз күйде қалған маған бұл көрініс ертегінің сәулелі үмітін жаққандай әсер етті. «Иә, иә, қалқам...» деп, абыржи абдырап сөмкемді көтермекке мықшыңдай бастап едім, «қазір, апа...» деп әлгі бала шып-ширақ қимылдап, сөмкемді де, өзімді де кабинаға жайғастырып, рөлге отырды. Жолға шықтық.

Жүзі бал-бұл жанып, күлімдеген көздері жылыұшырайды.

- Кімнің баласысың, Жыландыда тұрасың ба?

- Еділжанның екінші баласымын – Беріктаймын, апа, танымай қалдыңыз ба? Мен сізді бірден таныдым!

- Өркенді бол, қарағым!

- Біздің ауылда наубайхана жоқ. Дүкенге қалаш нан Жетігеннен әкелінеді. Нан таситын мәшина күніне екі рет қатынайды.

Әкесінің атын атағаннан-ақ жігіттің әкесінен бұрын әжесі есіме түсе кетпесі бар ма. Мен осы үлкен кісілерге жақын екенмін-ау!..

Иә, иә, арқа жақтағы көрші әже!... Соның әлгі «тісті бақасы!». Есімде ғой...

...Арқа жақ көшедегі қарама-қарсы үйден шыққан көрші әже күннің күншығыстан шығатынын ұмытып қалған сыңайлы... Батысқа өрістеген көп бұзауға бұзауқандарымды қосып қайтып келемін. Үйге асығып келе жатқам. Ал көрші әже болса, күннен көлегейлегендей маңдайына алақанымен күнқағар салып көзін сығырайта мені тосып тұр:

- Қарл-лағым-ау, атың кім еді, иә-иә, айтқан екенсің-ау, кещеге айналып барлам ба, кім білсін, кешірл, қарлағым, кешірл, бұзау айдап барла жатқаныңды көрліп, алдыңнан шығайын дедім де, өрліске бағыт алған мал да болса тірлі жан иесі ғой, жолын кес-кестемейін деп, кідірлгенім ғой.

- Сау болыңыз, шеше!..

- Өзіңді күтіп тұрлғаным. Айып етпе, қарлағым көрлші. Жас та болсаң естілігіңді айтып әлгі жамандарлыма күнде мақтаймын өзіңді!.. – Алдыңнан шығып, самбырлап тұрған ақ шашты әжейдің қасынан «асығыс едім» деп өте шығуға дәтім жетпеді. Оның үстіне мені ылғи мақтайтынын айтып тұр...

- Сау болыңыз, Шеше, сәлем бердік!

- Сау бол шырлағым, сау бол, әлгі біздің үйдің «тісті бақасын» көрлмедің бе?

- Шеше, ол қайсысы еді? – деймін. Дейтін себебім көрші әжемнің жалғыз ұлынан сегіз немересі бар. Үйелмелі-сүйелмелі сегіз ұл! Алдыңғы жылы қырдан көшіп келіп, біздің үйдің арқа тұсындағы көшенің басынан шағын зілмәңке салып, қоныстанған. Көшіп келгелі екі рет тыштырмаға шақырды әжемдерді.

Көрші әженің шалғайдағы отарда қой бағатын жалғызы үй-ішін көшіріп әкелген соң үйреншікті кәсібін жалғастырып, қырға сыбай-салтаң өзі кетіпті. Шиеттей бала-шағамен әйелін шешесіне аманаттап, көмекші шопандыққа сегізіншіден кейін СПТУ-ға жолдамамен кетіп, оны бітірмей тұрмыс құрған Жәдігер мен Әлиманы алыпты деп нағашы әпкем айтқан. Жаңа көршіміздің сегіз баласының екі үлкені интернатта жатып оқиды екен. Әжелері оқудағы немерелерін сағынғанын сылтауратып орталықтан шықпай қойған соң, үйін көшіріп әкелуге мәжбүр болыпты. Енді балалар интернаттан емес, сабаққа үйден қатынайды. Әжейдің де көңілі тоқ... – деген ауылдың жаңалығына қашан да қанық жүретін нағашы әпкем. – Келіншегі болса енесі апталап орталыққа кеткенде емізулісі, тәй-тәй тұрғаны, естиярға жете қабылы бар, ұсақ балаларымен Еділжанға көмекші болмақ тұрғай, нан илеуге де мұрғасы келмейтін көрінеді...

Көрші әже... бір жолы өтелші Шәймұрат ағаның үйіне шілдеханаға кеткен, келіні Ақмамық менің анама келіп «кіші қызыңызды бала бағуға жібере тұрыңызшы, нан илеп алайын деп едім, енем кешігіп жатыр» деп мені сұрап алған. Мамам болса, «барып келе ғой, бөпелерін жұбатуға көмектес те, нанын илеп болған бойда үйге кел» деген. Мамам қызық өзі, үйге келмегенде не бітіреді екем, кісінің үйінде?..

- Әлгі «тісті бақа» ше?- көрші әжем әңгімесін баптай түсіп, - Берліктайды айтам. Екінші ұлды. Үлкен немерлем Серлік қой, ол адам сияқты. Үшіншіні бітірледі биыл, пионерлге өткізді деп мәз болып келді. Сен де осы мектепке барласың ғой, ана жолы мұғалімін көрлгем, мақтай жөнелді. Үлкенінен үміт барл, барл... Ал, мынаусы барл ма, түбінде көрлесіні осыдан көрлмесем неғылсын? – көрші әже жуық арада жіберетін емес мені. Білегімнен тас қылып ұстап алған. Мен болсам, мектепке баратын уақыт болып қалды-ау, деп уайымдай бастадым. Мектеп үйге тиіп тұрғанмен, формамды киіп, ертеңгі шайымды ішуім керек... Оның үстіне пионер галстугімді дәл кетерде үтіктемесем, кешегі түйіннің орны мыжғырланып тұрады емес пе?

- Иә, әже, - деймін, ойымдағыны айтпақ ниетпен.

- Иә, иә, шырлағым, атың кім еді, ие өй-бу құдай атқанда, айтып едің-ау... әлгі «тісті бақаны» қайақтан тапсам екен. Сабағы түсқайта ғой, ізім-қайым болды да кетті... Көзін тырлнап аша салып қайда құрлып кеткенін... Сол еді ғой, шешесі нан илеп болғанша бесік терлбете тұрлатын. Күн шыға салысымен нанын илеп ашытып қоймаса, қамырл ашып, оны жаңғыз табаға пісірлем дегенше кеш түсіп те үлгерледі.

Әжейдің сөзін бөліп:

- Біздің үйдің нан жабатын табасын ала тұрыңыз, екі табамен тезірек... - деймін, мәселе осымен шешіле кетсе, көрші әже мені босата қоярдай. Оным бекер болып шықты. Әңгімеге қосымша тақырып тауып бергенімді байқамай қалдым. Ендігі жерде көрші әжем:

- Баламысың деген,- арқамнан қағып, күліп алды, - Біздің үйіміз әншейін лекерлеп отырған жерл кепенің есебі емес пе? Далаға қазандық салуға қол қысқа. Екі табаны көметін қазандық бірлеу, ол да ауыз үйдегі аядай жерде. Оның да қайбірл аузы абажадай дейсің... оны кеңейте қоярл едің, бірл қадам әрлі аттасаң – төрл, бірл қадам керлі аттасаң – есікке тірлелесің ғой, қой, қарлағым, сенің басыңды ауырлтпайын, иә, әлгі... оның үстіне алдыңғы пісірлілгені суып үлгерлгенше жейтін ауыз аңдып отырлған жоқ па? Қазірлгі балларлдың қорлегі нан ғой. Жаңғыз сиырлдың сүті шәйдан ауыспайды, көшіп келгелі айрланға да жарлымай қалдық қой. Жан іше ме, жақ іше? Жақ барл, әйтеуірл, құдайға шүкірл! Оның үстіне омырлау сорлғызып жүрлген әйел сорлпа-сушыл келеді ғой, Ақмамықты айтам, былайғы кезде де шәйшіл еді, қарлағым өзі... – көрші әжем маңдайынан айырмай күн сала қарап тұрған оң алақанын менің құлағыма көлегейлеп, - Ақмамықтың өзі бір шәйға жарлты таба нанды місе тұтқан емес, жесін ғой, жей берлсін, бала емізіп жүрл, соның илеп, ашытуы барл, пісірлгенше кеш те батып кетеді, соны айтам-ау, әлгі тісті бақаны тауып алайын... -көрші әженің сөзі бірте-бірте алыстан жетіп жатты. Мен басымды изей-изей, шегіне-шегіне аула есігіне келіп те қалған едім, - жақсы, сау болыңыз, шеше!!...

...Мен ол кезде алтыншыда оқитынмын. Үшіншідегі үлкен немересі оқитын «Б» класына пионер жетекшімін. Жақында ғана олар пионерге өткен болатын...

Алыста қалған балалық шақтың бір сәті көз алдымда. Күні кешегідей...

Беріктай болса ауыл жа йында әңгімеден аузы босайтын емес.

- Әскерге барып келген соң, ол жақта алған үздік жүргізуші деген мақтау қағазыммен басшылыққа кіріп едім, осы машинаны берлді. Екі жыл болды. Үйлендім. Есіңізде болса, біздің үй шеткері салынған жапырайған зілмәңке еді ғой. Қазір үлкен үшеуміз үйлендік. Әке шаңырағын кеңейтіп, үлкен үй салдық. Қасынан екі отау тігіп те үлгердік. Мал-жан аман болса, көшені Бесауылдың шағылына дейін жеткіземіз бе деген ойымыз бар. Әлі үйленбеген бес інім бар. Екеуі әскерлде... - Беріктай әжесіне тартқан әңгімешіл әрі «р» әрпін оқта-текте сәл-пәл сүріндіріп айтады екен. Өзіне жарасып тұр.

«Ақмамықтың қолы нан пісіруден босаған екен» деген ой келіп, өз-өзімнен бір жымиып алдым да, сол бір шуақты күндер, мейірімді әжелер есіме түсіп, көкірегімді кере бір дем алдым.

Әшейінде ығыр қылатын жолдың ойқы-шойқысы да білінбеді, әсем бір әуеннің аясында тербелгендей ауылға әп-сәтте қалай жеткенімді де аңғармай қалдым.





Торығу

(Зейнолла Серікққалиұлы марқұмның рухына бағыштаймын)

Табиғат мезгілінің жаманы жоқ. Ауа райы жиі құбылатын көктем кезінде әжем марқұм «күн жаманы кетер-ау, пенденің жаманы қалар...» деп, әрі шүкіршілік ете, әрі сөзінің аяғын даусына өкініш араластыра созыңқырап аяқтайтын.

Жыл маусымдарына қатысты бала кезімнен қалыптасқан өз түсінігім бар. Көктем жаздың баспалдағы, жаз жер беті гүлденіп, адамзатқа, жан-жануарға қажетті қорек түрлерінің пісіп-жетілуіне қажет, ал қыс болса - адам да, жан-жануар да өзінің мекен-тұрағына неғұрлым тәуелділігін мойындайтын маусым іспетті.

Ал күздің жөні бөлек, мен үшін күз ерекше! Күз – байлықтың, қам-қарекеттің, жаңа ұмтылыстар мен жаңа бастаулардың кезеңі. Әсіресе, күзгі бақта серуендеуді ұнатамын. Кейбіреулер «кемпіршуақ» деп атайтын жаздың жалғасы әрі қысқа ғұмырлы шуақты күндерде мен тіпті болмағанда, екі жағына жарыса орналасқан ағаштардың ұйыса біткен жасыл жапырақтары жаз бойы жаяуға сая болып, енді сарала жапырақтар кербездене, ырғала, қалықтай қонып жататын қала тротуарын бойлай жүргеннің өзінен ләззат табамын.

Дәл бүгін Жеңіс аллеясын қанша уақыт аралағанымды кім білсін, бұрын соншалықты жақсы көретін күздің осы көрінісін қызықтай алмадым, көңілімнің хошы жоқ. Санамды езген бір ойдың тығырығынан құтыла алмадым. Табан астында дәлелді жауабын таппасам, болатын емес. Бара-бара ой әсері ушыға үдеп, жанымды сыздауықтай сыздата түсуде.

«Cонда, бұл... менің дәтімнің беріктігі ме?» Оттаған сөз! «Жаратылысымдағы мейірім шуағының тапшылығы ма, әлде..?». Осы сұрақты ойша қоюым мұң екен, басыма тәңір салған қайғыны бір сәт жайына қалдырып, қолына түсіре алмай жүрген қас жауын қапияда тырнағына іліктірген, енді аянбауға бекінген есесі кетіп өші алынбаған жандай өзіме өзім жалма-жан тарпа-бас салдым. Тай-таласқан ойлардан ес жию мүмкін емес. Бірі іреп, бірі сойып, қас пен көздің арасында кимелеген ойлардың қасапханасына күмп ете түстім. Әдеттегі сыздаған жараның ауруы емес, қиян-кескі басталды да кетті басымның ішінде!.. Иә, мұндай айықпас сары уайымға душар боларымды білсем... әрекетсіздікке бой алдырмауым да мүмкін еді-ау!

Әй, қайдам!!! Осыншама өкінбеуім де мүмкін бе еді, сірә...

Осы сәт әлгі сауалды өзім емес, әлде бір тегеурінді күш иесі маған қойып, енді жауабымды күтіп қаһар төге тас төбемнен төніп тұрғандай сезіндім. Емтихан тапсырғалы отырған жандай ми қыртыстарын ақтара, осы сауалға жанталаса жауап іздей бастадым. «Жауап қайтаруға міндеттісің, әрі шұғыл қайтаруға тиіссің, оның үстіне жауабың дәл болуы керек. Олай болмайынша... Иә, олай болмайынша, сенің рухани ұстазың айтқандай «өзіңді кінәлі сезініп өмір сүру – өзіңді өзің жегідей жеу» деген қағидамен қалған өмірің өкінішпнен өтеді» деген дауыс иесінің алқынған демін сезінгендей күй кештім!

Бұл ой – дәл осы мезетте басымнан кешіп жүрген хал-жәйімнің жазылмаған ережесіндей көрінді. Сондықтан бұлтаратын да жер қалмаған сияқты. Шешімін қазір, табан астында табуға тиіспін.

Өткен күндерімді рет-ретімен ой елегінен өткізіп, тізбектей жөнелдім... Ағаның науқас екенін естігенмін. Доғдырлардың тексеріп қарағанынан ауруды түпкілікті анықтау мүмкін болмағанын да естігенмін. Операцияға келісіпті дегенді де естігенмін. Операция жасауын жасағанымен, жәрдем бере алмапты, денесін ашып, кескен тілікті қайтадан тігіпті дегенді де естігенмін. Нашарлап жатыр дегенін де естігенмін. Япырым-ау, сонда да, сонда да... бір төбе көрсетуге жарамадым-ау. Тым болмаса, телефон арқылы «қалайсыз» деуге, соңғы рет болса да даусын бір естіп қалайын деуге де жарамағаным ба, мұншалықты қаттылық, әлде ...?

Иә, таптым жауабын. Бейшаралық екен! Сол, кәдімгі, басына тағдырдың батпаны төнген шарасыз, әрі өзіне аса жақын жанның жанына шипа болатын бір ауыз жылы сөз таба алмағаным, жылы сөз таба тұра оны айтудың өзі көлгірлік болып шығатынынан қорыққаным, тіпті өзім емендей еңселі, пайғамбардай кіршіксіз жан иесі санайтын жанымдай жақсы көретін адамға бір ауыз көңіл саялатар жылы сөз арқылы болса да жалған сөйлегім келмегені... Тағдырына мойынсұнып жатқан жанға көлгірсіп бірдеңе деуге бата алмағаным, тіпті, оның арса-арсасы шығып (халін сұрап, қатерлеуге барғандардың айтуынша) сұлап жатқанын көруге дәтімнің шыдамағаны, осы сезімімді жеңе алмағаным - дәрменсіздігім, «аурудың халін сұрау - сауап» деген ізгілікті де кейінге ысырып тастағаным, өз пайымдауымдағы құрыштан құйған құдыреттің міскін халін көруге батылым жетпегенінің өзі, бір сөзбен айтқанда – бей-шара-лығым екен!

Өзімнің осы ынжықтығыма қарсы шығып, өзімді өзім бекітпегенім, өзімнің жаратылысымдағы болбырлығыма қаттылық көрсете алмағаным да – барып тұрған бейшаралығым. «Жеңістің ірісі – өзіңді өзің жеңуден басталады!». Міне, басқа жауап жоқ. Бірден-бір нақты жауабы осы.

«Айна–лайын» дейтін мені көргенде. Жан-дүниесімен езіле айтатын осы айналайын деген сөзді. Оны басқа ағайыннан бір төбе асқақтатып тұратыны да осы «айна-лайыны» мен аман-сау алысқан кезде өзгелердей төңірекке түгендеу жүргізе, тінткі сауалдармен бастырмалата трафарет сұрақ қоймайтындығы еді-ау! Әке-шешемнің амандығын сұрағанының өзі неге тұрады – олар жайында, ел-жұрт туралы әр кездескен сайын іші-бауырымды елжірете, бас-аяғы жинақы, бұрын айтылмаған, есінде сақтап жүрген қызғылықты бір әңгімені айтып берер еді. Немесе жұмысың жайында сұрай қалса да – көңіліңді көркем әсерге бөлейтін зілсіз әзіл араласқан әсерлі әңгімеге ұластырар еді-ау.

Қайран ғана дүние-ай! Қазынаны көме салады екенсің-ау, қайтарып кім берер, бұйрық жоқ қой, шіркін оған. Алладан бұйрық жоқ. Артынша өкінгеннен, өзіңді өзің мүжігеннен не пайда.

Енді мынау, отырысым, шері тарқамайтын шермендеге айналып...

Иә, күз табиғаттың молшылыққа кенелтіп, қойма толы ырыстың көңіл тоғайтатын мезгілі. Бұл кезде жеміс-жидек, барша дақыл пісіп-жетілерін, жемісін жинай білгеннің ұтылмасын кім білмейді дейсің. Менің бүгінгі ширыққан жай-күйім де жанымды жай таптырмай мазалап жүрген бір ойдың толғағы пісіп-жеткенінің айғағы болса керек. Іні туар-ау, аға тумайды қайтадан. «Айналайын, ағаларым, аман бола тұрыңдар! Өмір бойына өздерің берген сабақтан сауатымыз ашылғанымен, сауатты бола тұрып, өмірдің сынына төтеп беретін рухымыздың шыңдалмай келе жатқаны өкінішті-ақ!» деймін іштей.

Менің дәл қазір көзімнің жеткені - рухы берік немесе адамгершілігі биік дегенді дәл мен сияқтыларға арнап айтпаған. Дегенмен, биіктерге апаратын баспалдақ толғаныстардан туатынын ұқтым, күзгі бақты аралап жүре бергім, өз-өзіммен оңаша қалғым келді. Тынысым енді ашылғандай, жан-жағыма барлай қарап, маңайымдағы күзгі қала келбетін өз бояуымен анық көре бастағандай сезіндім.

«Шын биіктер-ау, заңғар таулар-ау, ақ бас шыңдар-ау, жазғыра көрмеңдерші» деп бар даусыммен айқайлағым келді.





Өрік талдың нәзік бұтақтары

Ауылда өскен бүкіл қазақ балаларының сүйікті жазушысы

Бердібек Соқпақбаевтың рухына

Биылғы қыс жылдағыдан ызғарлы. Аяз мықтап әліне кіріпті. Ажар ас үйдің терезесінен қарағаны сол еді, жиектерін қырау шілтерлеген терезе әйнегінің арғы жағындағы бұтақтары сыйдиған өрік ағашын паналап отырған шымшық торғайлар кішкене қанаттарын дір-дір қаға «пыррр» етіп ұша жөнелді. Өзімнен үрікті деуге... дыбыстамағаны не оқыс қимылдамағаны есіне түсті. «Түһ» деді сонан соң өзіне өзі, соған да көңіл бөліп... Сөйткенше болмады, подъезд есігінен екпіндей шығып, тайыншадай төбетке жегілген кіріптар жандай иттің шынжырына қос қолдап жабыса дедектеп бара жатқан көршісін көріп, торғайлардың неден үріккеніне көзі жетті. Енді бір сәтте екі құлағы шұнтиған, тұқым-тегі шетжерлік, топырағымызға жат, қара сандары айналып түскелі тұрған дөңкиген тықыр қара төбет тапталған әппақ қардың үстіне сыздықтата сап-сары із қалдырып, талтаңдап кетіп барады. «Тфі-уу, кәпір!» деп Ажар терезеден бетін оқыс тартып алды. Көңілін басқа нәрсеге аудармақ боп тырысқанымен, ойы бір топ торғай жаққа ойыстай берді.

Торғайлардың ештеңесі де кеткен жоқ, қайта дырау өрік ағашының шеткерірек бір нәзіктеу бұтағына топтала қонақтап алып, шөкімдей болмыстары тынымсыз бүлкілдеп, аяз сорған өсімдіктің қабығын титімдей ғана біздей тұмсықтарымен жарыса шоқып, «оразаларын ашып» баяу тербеліп қаннен-қаперсіз отырды.

Ақ қырау құрсанған өрік талдың өрімдей бұтағын аяп кетті Ажар. Қалай көтеріп тұр, сынып кетпес пе екен? Осы сәтте оның көз алдына жақында ғана жұмыста болған бір көрініс келе қалды.

Кабинеттегілер әдеттегіше өз ойымен өзі.

Тіпті, қысы-жазы том-том аудармадан бастарын көтере алмайтын аудармашылардың ойына алдарындағы парақтан басқа дүниенің бар-жоқтығы кіріп те шықпайтындай! Ойлануға да мұрға керек емес пе! Халықаралық, басқа аралық таусылмайтын хат жазысулар мен келісімдер, тұжырымдамалар мен бас-аяғы бітпейтін жобалар, кеше қабылданған заңға бүгін еселенген өзгерістер...

Аттарын дауыстап екі рет атамаса, ешқайсысы елең ете қоймайды. Бұл үйреншікті дағдыға айналған. Сыртқы әлемнен оқшауланған осы жандар дүниеде күрсіністің, сілкіністің, туудың, өлудің бар екендігіне де қатысы жоқ сияқты! «Үш күннен кейін көрге де үйренетін» ет пен тері иелері аудармашылықтың қамытын мойындарына мықтап киген. Ілуде-бір мереке қарсаңында алған азын-аулақ сыйлықақыдан басқа елең еткізер жаңалық бұл өңірде бола қоймайды. Компанияның табалдырығын аттағаннан-ақ бөгде нәрсенің иісін сезбеуге, түсін түстемеуге ант алғандай шеттерінен! Қағаздан бас көтере алмай отырған төртеуге «Қараңыздар, сіздерге арнап әкелдім. Турамай тұрғанда көріп алыңыздар, қандай үлкен алма!» деп, қолындағы қызылала апортқа өзі де балаша сүйсіне таңырқаған Алманың даусына алдымен шеткі орындағы Ажар жалт қараған. Шынында да өзі мұндай алманы... екінші рет көріп отыр.

...Он жеті жасында, иә, осыдан тұп-тура қырық жыл бұрын Алматыға тұңғыш келген кезі. Университеттің журналистика факультетіне құжаттарын өткізген. Екінші емтиханнан да бестік баға алған күні Жұмекен ағасы да үй-ішімен қоса қуанып, «екі бестігіңнің көрімдігі болсын, болашақ журналист деп мақтауға болады енді сені, ең жақсы көретін жазушыңды айта ғой, ертең сәлем беруге ертіп апарайын. Өзім өлеңдеріңді ұнаттым, ырғақпен, әуенмен жазады екенсің» деген. «Толқында туғандар» мен «Балалық шаққа саяхатты» қатар жастанып өскен ауыл қызының тіліне алдымен Бердібек ағасы оралып еді. Нәсіп апай болса, «Әуелі Әбекеңе кіріңдер, жасы үлкен ғой» деген.

Ертесіне таң ертеңмен Жұмекен аға, ұлы Мағжан және абитуриент қыз Ажар үшеуі он сегізінші нөмірлі автобуспен «Балалар әлемі» деген аялдамадан түсіп, Жазушылар Одағына келген. Іздеген ағалары жұмысқа әлі келмепті. Телефон шалып еді, ол кісілер үйлерінде екен, «Бердібек ағаңның үйі осы арадан алыс емес, бірдеңе біліп айтқан болдың ғой, алдымен сол кісіге барсақ, барайық» деп, Мир көшесінің бойындағы пәтеріне ертіп апарған. Жазушы үстел үстіндегі көп қағаздың ортасынан басын көтеріп, көзілдірігінің үстінен қарап, келгендерді бір шолып өтті де алдымен Мағжанмен амандасты! Содан соң Жұмекен ағамен қол алысқаннан кейін ғана Қожабергеннің өзін көргендей қуанып, екі езуі екі құлағына жетіп тұрған Ажармен қол беріп амандасып, танысқан.

Ару қала – Алматы атанған астанаға алғаш келген жылдар Досмұқасанның дәуірлеп тұрған кезі болатын. Жастар, әсіресе ауылдан келген өзі сияқты қыз-жігіттер көшеде көздей терезеге телміріп, сары құлақ атанған бір сомдық төлеп майысқақ грампластинка жаздыртып алатын. Тыңдайтындары Досмұқасанның әндері. Мағжан мен Ажар екеуіне Бердібек аға күйтабақтан «концерт» тыңдатып, үлкендер қауқылдасып әңгімеге көшкен. «Өзімнің саяжайымда өсіргем» деп бір-бір апорт ұстатқан қолдарына! Аты аңызға айналған Алматының нағыз апортын тұңғыш рет көрген сонда. Бердібек ағасы қолына ұстатқан қос жұдырықтай үлкен алманы тіс батырып жемек түгіл, қаттырақ ұстауға да батпай, біресе бетіне тақап, біресе алақанында аялап тамашалағаны әлі есінде Ажардың...

Өстіп ойға берілген ол әріптесі Алма әкелген апортты қызықтап, дабырласқан өзгелердің көңіл-күйінен аядай бөлменің бір сәтке өзгеше жарқын шуаққа шомылып шыға келгенін сырттай бақылап, сүйсіне қарады. Алма қолына пышақ алып, апортты тәрелкеге турап қойғалы жатыр. «Тоқташы!» деді Ажар оқыс дауыстап! Жалма-жан шкафты ашып, шай ішетін ең үлкен бокалды салыстыру үшін апортпен қатар қойды да, ұялы телефонның ноқаттай камерасымен сырт еткізіп, суретке түсіріп алды. Қасындағылар да бұл көрініске қызығып кетті. Бірінен бірі өткен шұғыл, «күйіп-жанып» жатқан аударманы да ұмытып, ұялы телефондарын сыртылдатып суретке түсіре бастады. Апортты Алманың өз қолына ұстатып, «қос Алма» деп, т.т. қиялдары жеткенінше, әйтеуір тақырыпқа қарық болып, байыды да қалды... Тақырып біреу - не деген үлкен апорт! Кейбірі өмірінде бірінші рет көріп отыр, кейбірі көптен бері көрмепті мұндай дәу алманы!!!

Әшейінде ештеңеге таңырқай қоймайтын Жауһардың өзі «мұндай дәу алманы көтеріп тұрған бұтақты айтсайшы! Бұлар бір бұтақта бірнешеуі өседі ғой, шіркін» дегені.

...Иә, жаратылыс сұлулыққа да, қайыспас мықтылыққа да үлес беруге жомарт-ақ! Терезенің сыртында шықылық ата «шүйіркелескен» топ торғай қонақтаған жапырақсыз өрік талдың нәзік бұтақтарына Ажар ойлана қарап отыр. Жеміс беруге жаратылған, өзегінде нәрі бар тіршілік көзі – қайыспайтын нәзік бұтақтар қақаған қыста да шөкімдей-шөкімдей топ торғайға талғажау болып, әрі аялай тербетіп тұр!





Өзіндік үні бар еді

(естелік)

«...Атам Сәрік ақыннан жыр сіңген бе,

Жыр түседі қамығып, күрсінгенде!

Сендер мені – даңқ үшін, атақ үшін

Өлең жазып жүр ғой деп жүрсіңдер ме.

Өз үнім бар, өзіндік көзқарасым,

Алады әркім өмірден өз бағасын,

Жарысуға келгем жоқ жабылармен,

Неге керек жарысып, озбағасын!» -

деп жырлаған тума ақын да дүниеден өтті.

«Қазақ әдебиеті» газетінің 1959 жылғы бір санында газеттің таныстыру бұрышына «Мағираш» деген тақырыппен ирек линейкамен қоршалған шағын рамкаға төрт абзац таныстыру және жас ақынның бірнеше өлеңдері берілген екен. Оған қоса берілген «Қызылорда облысы, Қармақшы ауданының жұмысшы семьясында туған он жеті жасар Мағираш Сәрікова 1957 жылы өткен ақындар айтысында Жамбыл облысы Мерке ауданының ақыны Шекербек Садыхановпен айтысып жеңіп шықты да, 1000 сом сыйлық алды...» деген деректен басқа ақын өлеңдері немесе шығармашылығы жайында жазылған пікір не арнайы мақаланы іздегенмен таба алмадым. Бір-ақ орталық кітапханадан іздеу аздық етті ме, кім білсін.

Өлең өлкесіне қанша құмар болсам да ақын едім дегенінен гөрі Сыр өңірінде туған қарапайым қазақтың қызы, екі ұлдың анасы едім деп танысатыны сияқты, Мағираш апайды әрі қарапайым, әрі адамгершілігі мол әйел заты ретінде көбірек біледі екенмін.

Әттеген-ай, сырлас та қимас күндер келмеске кетті, уақыт зулап тұсымыздан өте шықты. Көңілге қаяу салар салғырттық пен салақтықтан тағы да бұл келте ғұмырдың ертең де күн бар ғой дегізген бейқамдығына күлкі боп қала бердім. Осыншама жасқа келіп, алаңсыз ұйықтаудан қашан арылар екенбіз осы.

...Мағираш апаймен арада отыз бес жыл өткенде ғайыптан қайта табысып, хал-жағдай білісіп жүрдік. Көбіне телефон арқылы өткен күндерден есте қалған, көкейден кетпейтін сәттерді, оны-мұныны әңгімелеп жүретінбіз. Енді, енді науқасынан айығып, «күннен күнге жақсымын» деген жалғыз ауыз сөзін малданып, бір кіріп шықпағаныма өкініп отырмын. Ешкімді ешкім ажал тырнағынан құтқара аймайды. Дегенмен, көкейінде не кетті екен? -деген сауал көлденең көлбеңдейді де тұрады. Ер азаматтың орнына жүретін, адамгершілікті, тек қана адам атына лайық ұстанымды ту еткен кешегі қатар жүрген сырлас жанның соңғы бірер айда төсек тартып жатқан күндерінің бірінде жылдар бойы жеке мұрағатында қатталып жатқан кеңестік кезіңдегі, одан бергі тәуелсіздіктің алғашқы жылдарындағы (базбіреу «аттың жалы, түйенің қомындағы әдебиет» деп менсінбейтін журналистика саласында қызмет еткен соңғы жылдарындағы) жинаған баспасөз басылымдарынан дәйекті деректерді күтуші сіңлісіне іздеп таптырып, бір барғанымда, «мыналарды оқып па едің, саған дайындап қойдым» деп қолыма бір топ ескі журналдар мен бірнеше кітапты ұстатып жіберген еді. Шынымды айтсам, дәл сол жылдары күнкөріс қамымен жүргенімде көп нәрседен құр қалғанымды зерделеп те үлгергенін аңғардым. «Есенбайды оқы, оның өлеңдері сенің үстеліңде жататын кітаптардың бірі болуы тиіс» деп ақыл-кеңес берген болатұғын. Бозторғай ақынның өлеңдерін жатқа соғатын өзі. Ақындардың ақыны санайтын.

Ақын Есенбай аға дүние салды дегенді газеттегі қазанамадан оқып, қалай айтарымды білмей отырғанмын. Теледидардан естіп, қамығып отырғанын айтты. «Қыз Назымға телефоннан көңіл айттым. Төсек тартып жатқанымды айтып, қадесіне қой беріп жібердім, кешірім сұрадым» деп қамығып көзіне жас алды бір барғанымда.

Денсаулық жарамаған соң, әдеби ортадан қолүзіп, көпшілік таныстардан да бейхабар екендігін, ілуде-бір баспасөз бетінде жарық көргендері мен теледидарға шыққандары болмаса, ешкіммен сұхбаттаспайтынын да айтып еді.

Бір өлеңінде

«Ешкіммен хабарласпай, үйде жүрем мен үнсіз

Оңашада өлең жазам, ол да бірақ өнімсіз...

Жанның бәрі жат секілді, жанның бәрі сенімсіз,

Өстіп жүріп өле қалсам, қалар ма екем көмусіз.

Әлдеқандай қатер бардай күтіп жатқан мені үнсіз,

Үнсіз үйім үрейлі екен, үнсіз үйім көңілсіз.

Үнсіздік те үрейлі екен, үнсіз үйде көңілсіз,

Өмір - өмір емес екен, дос-жарансыз, Елімсіз...» деп торыққанын өлеңіне ғана айтады.

«Не оқып жатсың, не жаздың?» деп күнде сұрайтын. Бір жолы «Мағира Қожахметованың шығармашылығы арқылы бөлек бір жаңа әлемде жүрмін, оқырманның ой толғанысы деп пікір жазсам деген ойым бар» дедім. «Тісің бата қояр ма екен? Оның прозасы тұңғиық қой. Қолыңнан келмес» деді. Кешікпей баспасөзге арналған қолжазбамды компьютерге теріп, алып бардым. «Танысыңыз, сізге ұнамаса, ұсынбаймын» дедім. Мен үйге жеткенше оқып, танысып, қоңырау шалды. «Сен кәдімгідей түсініп, талдапсың. Ұнады. Осы қалпыңнан танба. Салақсыма.» деп ақылын айтты. Бос сөз сөйлегенді ұнатпайтын. Әуелден солай болатын.

«Туған жер, көркің сұлу сымбатты анам,

Жасымнан жырмен мені құндақтаған.

Болса да балалығым, шалалығым,

Торқадай топырағың да қымбат маған» деп жырлаған екен студент Мағираш. Туған жерінің бір шалғайынан топырақ бұйырған ақын апамыздың топырағы торқа, иманы саламат болғай! Анасының аузынан шыққан бір де бір лебізін жерде қалдырып көрмеген (анасының айтуынша) ұлы Алмасқа, немерелері Оразмұхамбет пен Дінмұхамбетке, туыстарына қаза қайырлы болсын! Аналарың асыл адам еді, жырлары жерде қалмасын. Қазіргі заманда әркімнің сұраушысы да, іздеушісі де өзінің жақын жанашырлары, содан соң оқырмандары екенін есте ұстаңдар, демекпін!

Қай ақын болмасын, нағыз Ақын белгілі бір өңірде туып өскенмен, елін жырлайтыны бәрімізге аян. Олай болса, елін жырлаған ақын қаламының оның тебіреніске толы жырларының саналуан тақырыпты қамтығанына артында қалған мұрасы – «Студент қаламынан» бастап «Сырсандық», «Майда қоңыр», «Қос қағыс», «Ішкі иірімдер» аты жыр жинақтарына енген жырлары куә. Табиғат құбылысы, өмір философиясы, перзентімен сырласу, өмірмен мұңдасу, т.т. осындай иірімі тереңіне тартып әкетер жақұт жырларын оқырмандарына аманаттап кеткен ақын апамыздың:

...Саналы жанды бұл өмір салмағын салып сынайды,

Тауқымет тартып, ащыны тартқан да бірақ тәуір-ау... – немесе,

...Кезігер нәрсе кезенген кезімде келсе деп едім,

Кедергілерге кезігіп, кешігіп келген кемемін...» деген жыр жолдарынан үзінділердің өзі күмбірлеген саз сөгіп тұрған жоқ па? Осындай ойдың інжу-маржаны мен нысанаға дәл тиіп жатқан күміс жебеге бергісіз жырлар жеткілікті. Күміс кездік қынында қалмайтыны секілді, халқына:

«Жазғырмас ақын деген халықты жұрт,

Найзағай жаратылыс жарқ-жұрқ,

Баурап ала жөнелер жан дүниеңді,

Жалғыз сөзбен кеудеңді жарып кіріп» деген арнаулары сағындырған оқырманымен қауышатынына сенейік. Жырды асылға балайтын әдебиетші қауымға бір аманат осы.

Ең алғаш халқының ақын қызын оқырмандарына «Мағираш» деген тақырыппен таныстырған баршаның сүйіктісі «Қазақ әдебиеті» арқылы сырлас ақын апасына дария көңіл тұнығынан әзірше шөміштей сыр айтып, сөз арнаған сырласы - Қалампыр КЕНЖЕҒАЛИҚЫЗЫ, журналист.





«Менің топырағым» менің қолымда қалып еді...

(естелік)

Өзім өлең деген сөздің мән-мағынасын түсінер-түсінбестен Жұмекен атымен танысқаным әлі есімде. Алтыншы сыныпта оқып жүрген кезім. Жаңа жыл алдындағы мектеп өміріне тән қарбалас.

Біздің сыныпқа педагогикалық практикадан өтуге Гурьев пединститутынан келген Рая Ғатауова деген практикант класс жетекшілік етіп, әрі тарих пәнінен сабақ беріп жүрген. Шырша мерекесіне арналған қойылымға шағын сценарий табыңдар деп өзімізге тапсырды. Сол кездегі «Қазақстан пионері» деген газеттен шағын қойылым таңдап, апайға көрсетіп едік, кейіпкерлердің ролін өзара келіскенде, маған әтештің ролі тиді. Риза болмағанымды білдірмеуге тырысып үндемедім, бірақ үйге келген соң әкеме айттым. Әкем марқұм осы мектептің бастауыш класына сабақ беретін. Шынымен нашар роль болса, апайға айтып, ауыстырып берер еді деген үмітім де жоқ емес. Әкем болса, «керемет костюм тіктіріп беремін, бас жүлдеге ие боласың, оның несіне ренжисің» деп көңілімді көтере жауап берді. Мен әкемнің айтқанымен келістім, дереу үйде жаттығып, рольге дайындалдым. Әкем айтқандай, ешкімде болып көрмеген әтештің маскасы, костюмі дайын болғанда, қуанғаным-ай. Айнаның алдына барсам – айнымаған қызыл ала қораз маған қарап тұр! Сонымен, не керек, кеш аяқталды – бас жүлде маған берілді. «Өз көзіммен» Ж.Нәжімеденов деген кітапты сыйға алдым.

Маған бейтаныс ақынның ауылдас болып шыққанын, жеңгеммен бір мектепте оқығанын естігенде, қиял әлеміне кіргендей әсерде болдым. Өйткені, менің ауылдастарым, сол кездегі менің балаң ұғымымда тек қана қарапайым адамдар болуы керек сияқты. Сонда кім білсін, ақындар немесе басқа өнер адамдары қайдан өсіп-өнетінін?! Мектеп бойынша жүргізілетін факультативтік сабақтардан мен әдебиет сабағына да қатысатынмын, берген тапсырманың ішінде маған ұнайтыны – 2-3 шумақ өлең шығару болатын. Өзімнің төңірегімдегі екі-үш досыма да солардың атынан тапсырманы орындап жіберетінмін. Өз өлеңім мектептің қабырға газетіне шыға бастаған кез еді. Мен өлең шығарып берген қыздар да бестік баға алатын. Ол кезде біз негізінен оқулықта бар авторларға еліктеп, солардың оқулықта қамтылған тақырыптары төңірегінде жазамыз ғой, баяғы. Иә, жаңа жыл кешіндегі бас жүлдеге алған сыйлығым мені арман жолына жетелегендей болды. Мен газет-журналдардан өлең, көркем шығармаларды, мақалаларды оқи бастадым. Мектеп бітіргенде журналист болуға талпыныс жасадым. Сөйтіп, Алматыға – ауылдан алып шыққан адреспен Жұмекен ағаның үйіне келіп, қиялдағы кейіпкермен таныстым. Отырсам да, тұрсам да қараймын – ағаның әр қимылы маған әулиедей көрінеді. Бір өзгермейтін жайлы мінезі, үйге жиі келетін дос-жарандарымен, ауылдастарымен жарасымды әзіл-қалжыңы шаңырақты әрдайым шаттыққа толтырып тұратын. Осы шаңырақта мен қала тіршілігіне тән ерекшелікпен қатар үй ішіндегілердің қарым-қатынасында қалыптасқан айрықша сыпайылық пен керемет бір үндестікті байқадым.

Бір байқағаным – ағаның жұмыстан келгеніне балаларымен қоса бәріміз қуанатынбыз. Келген бойда кіп-кішкентай Саиданы көтеріп алатын, егер баланы біреуміз қолымызға алып жүрсек – «Нәсіп, ана қара қыз менің әппағымды көтеріп алыпты, қарашы – қандай контраст» дейтін. Нәсіп апам «қыздарды ренжітіп аларсың, олай деме» деп бәйек болатын. Қалада бес баласы бар үйді сирек кездеседі десек, сол бес балаға біз қосылдық. Кешкілік жатар уақытта үш бөлмеде төсек салынбаған жер қалмайтын. Ағаның түнде ұйықтамай өлең жазған уақытта балконда тұрып «Беламор» тартатынына, ас үйде не өз бөлмесінде таңға шам жанып тұратынына да үйрендік. Өз басынан шабыт әсерін өткізбеген біз үшін ақынның жас балаша шалықтай жымиғаны да қызық көрінетін. Ерекше нұрланып отыратын. Бір уақыт ешкімді көрмей, байқамай отырғандай болатын. Апам болса ағаның мұндай сәттерін ақ кептердің балапанын алақанында аялағандай күй кешетін - қас-қабағына қарап, үй ішінде балаларды жаз болса – паркке не ботаникалық баққа (ересектеу біреуіне ілестіріп) шығарып салатын, қыста сырғанаққа, кинотеатрға жіберетін. Ал мүмкіндік болмаған кездері – ағаның бөлмесін ілгішпен кілттеп, аяғының ұшымен жүретін. Әркім өзімен өзі, бір сәтке мамыражай бір тыныштық орнағаны сондай, балалы үйге ұқсамай қалатын. Апамның сол кездердегі ең бақытты сәттерін кейде ойлап отырсам – ауылдан жылма-жыл арман арқалап ағылып келіп жатқан ағайынды былай қойғанда, жерлестердің балаларын біреуін алаламай күтіп-бағып, жөн айтып отыратыны – екінің бірінің қолынан келе бермейтін уәзірлік-даналығы ілуде бір кездесетін әйел-анаға тән қасиеті оған дарыған құдыреттің сыйы екен. Екі жақсы қосылмайды деген бар ғой. Аға ерте кете барды. Апама аманат арқалатып кетті.

Аманат дегеннен шығады.

Сексенінші жылдардың өзінде оқыған қазақ жастарының пәтер жалдамағаны кемде-кем шығар. Ал, жұмысшы жастардың бұл жағынан алғанда бізге қарағанда халі тәуір. Оларға арналған жатақханалар болатын. Пәтер жалдап Алматы шанхайларының бірінде тұрып жаттық. Қожайынымыз жәйлі болғанымен, иті қабаған, танымайтын адамды қақпаға жолатпайды. Оның үстіне Шанхайдағы үйлердің орналасуы қызық болатын. Пәтер жалдаушы біз болсақ қожайынның аула-қорасының түкпіріне орналасқан ескі жер үйде (іргетассыз салынған атамзаманғы бір бөлме) тұратын едік. Ол жер үй көрші қожайынның ауласындағы сондай жер үймен іргелес болатын, арасын сым шарбақ қана бөліп тұрушы еді. Сонда пәтер жалдаушылар бір-бірімен шарбақ арқылы шектесетін. Сол жылғы күз жаңбырлы болып, суық ерте түсті. Екі баламен демалыста отырғам. Үйге от жағамыз. Таңертең күндегіше от жағып, балаларды киіндіріп, аулаға шығарсам – көрші ауланың шарбағынан қарап тұрған Жұмекен аға мен Нәсіп апамды көріп алғашында қорқып кеттім. Себебі – ауылдан әлдеқандай хабар келіп, мені іздеді ме деген қорқынышты ой келді басыма.

Ағаның жүрек ауруына шалдыққанына төрт айдың жүзі болған. Дәрігердің нұсқауымен режим, диетаға қатты көңіл бөліп жүргенін білетінмін. Апам ол кісіні өздігінен ешқайда жібере қоймайды, әрі аға таяққа сүйеніп жүретін болған. «Жүруді қайтадан үйрендім» деген күліп. Мені екі баламен бірге үйлеріне ала кетті.

Мән-жайды жолда түсіндірген апам «Екі күн іздеп зорға дегенде таптым. Көршілеріңнің бәрі орыс, атыңды ешкім білмейді. Зорға дегенде иті жоқ көршіңнің пәтершілерінен сұрап таптым, саған тапсырма беруге келдік, балаларыңды ала жүр, біздің үйге барайық» дейді, әрі уақыттың өте тығыз екенін ескертті. Ағаның өз аузымен айтқаны, «шырақ, сені іздеп тапқаным, қазір демалыстасың, қызметіңнің редактор екенін білемін («Қайнар» баспасында кіші редактор болып істейтінмін), машинка басуға арланба, ақшаңды төлеймін, оның үстіне сен қатесіз басасың ғой, машинкадан кейін оқуға уақыт шамалы, әрі өзім қате көрсем ренжимін» деді, әңгімесінің аяғын қалжыңға сүйеп, «бетіне – отыз тиын» деді. Мен оған қызарақтап, «ақша керегі жоқ» деймін. Уақыттың тығыздығын өз басым баспа өндірісіне қатысты деп түсіндім. Содан ағаның үйінен шай ішіп, апам мені екі баламен үйге алып келді, қолжазбаны да ала келдік. Машинка басатын, жұмыс істейтін жағдайымды көріп апам қатты алаңдады. Ауызғы үйден кіретін жалғыз бөлменің ұзына бойына екі адамдық кереует, көлденең салынған шағын пеш және қазандық қана сыйып тұр, қарама-қарсы қабырғада – тоңазытқыш, киім-ілгіш, кітап шкафы, манеж орналасқан. Ортада қызым ұйықтайтын бесік-арба (коляска) мен қолдан жасалған аласа столда «оптима» машинка тұратын. Әлгіні көріп апам – «балалардың қолы жетеді екен. Қолжазбаның көшірмесі жоқ еді, беті жоғалып кетпесін, мен мазмұнын көшіріп алайын, балалар кішкентай ғой» деп қатты абыржыды. Қолжазбаны парақтап мазмұнымен салыстыра отырып, аға жазған мазмұнын көшіріп шықты. «Төрт ай бойы ауырса да реанимациядан шыққаннан кейін дамыл таппай, дәрігерлердің көзін ала беріп, режимге бағынбай бас-аяғын жинақтап еді, енем екеумізге «Қалампырды табыңдар, мен өзіме тиістісін бітірдім» деген соң сені екі күн бойына шамамен іздеп тауып едік. Енді саған жағдай жасайын, балаларыңды апам қарар, үйге алып кел, үйде отырып басарсың» деп өтініш айтты. Мен болсам, «балалар қағазға тимейді, олар үйренген, оның үстіне жолдасым да көмектеседі, машинканы ол да өте сауатты басады» деп ақталып жатырмын. Сонымен не керек, ағаның өтінішімен жеделдетіп, алғашқы 130 бетті машинкаға басып апарып бердім, үйдің іші тып-тыныш. Мұндай тыныштық аға өлең жазған немесе біреу ауырып қалған кезде ғана орнайтын. Оған үйренгенбіз. Аға болса балалар бөлмесінің терезесінен сыртқа қарап үнсіз тұр екен. Қарсы алаңдағы іргесі көтеріліп жатқан үйден жаңа пәтер аламын деп күтіп жүрген кезі болатын...

...Сол күндердің бірінде түс көріппін. Аға армандаған үйді алған екен деймін. Бірақ әлгі алаңнан емес, қаланың сыртындағы қара сырмен боялған кең шарбақтың төрінде оқшау орналасқан биік үй. Ішіне кірсем, едені жер. Әрі бөлмелері қуыс-қуыс па, біртүрлі. Үй ішіндегі бұйымдары да көр-жер, көңілді құлазытады. Үйден шығып, қайтайын деймін. Мені ешкім шығарып салмағанына тағы да таң қалдым. Шарбақтың ішінде кішкентай ғана столда бірдеңе сатып жатыр екен, біздің ауылдағы екі апай – екеуінің де аттары Алтын, «Жұмекенге кіріп-шыққалы келдік» деп жүзім сатып алып жатыр екен...

Осы түсті көргеннен кейін көп кешікпей баспалар үйіне келгенмін, екінші қабатта орналасқан мектеп баспасына кіре-беріске ілінген солғын түсірілген портрет пен екі тал қалампыр гүлін анадайдан көзім шалды, бұл азалы бұрышқа айналған сол жақ босағаға көз үйрене бастағандай еді, бірақ осы жолғы әсерден жүрегім ерекше шымырлап, «ол емес, ол емес» деп аузыма тығыла берді, суреттегі бейнеге қарауға дәтім шыдар емес, төменгі жолдағы «Сабырұлы» деген жазу еріксіз көзіме түсті. Ес білгелі өз әжемнен кейін жақын адамнан айырылу дегенді бастан кешпеп едім. Дәл сол сәтте алданып қалған баланың күйін кештім. «Маған тезірек басып бітір деп қолжазбасын беріп еді ғой, неге күтпеді» деп ренжимін. Уақыттың тығыздығы дегенде осыны айтқан екен ғой...

Сөйтіп, маған аманат арқалатқан «Менің топырағым» өмірдің заңдылығын еріксіз мойындататын, өмірдің мәнін жүрекжазбамен өрнектеген, ақынның жүрегін жарып шыққан әрі қолжазбаны жазып аяқтағанға дейін ауру жүрекке дем берген шығарма сыншылар қауымынан да оқырманнан да әділ бағасын алып келеді. Заманына қарай әр ұрпақтың өлеңге сусаған өкілі кәусарынан керегінше сіміріп, өз жүрегінің дертіне дауа табары сөзсіз. Мен бұл жерде ақын шығармасын талдайын деп отырған жоқпын. Өзің оқы, ниетің түзу болса «Менің топырағымнан» сөзсіз шипа табарсың. Айта берсек, аға туралы есте қалғандар емес, естен шықпайтын сәттер таусылмайды. Кім біледі, «Менің топырағымды» достарыммен бірге отырып оқымай кетем деп ойлады ма екен, кім білсін... Айтары көп сырға толы бір жүрек кенет тоқтады да, көп өкініш, айықпас сағынышқа орап кете барды. Сол бір тұманды, жаңбырлы күз суық әрі сұсты күндердің бірі ретінде есімде қалып еді.

2004 жыл





Ғарышқа сәлем-сауқат жолдаған қазақ кім еді?

«...По программе кафедры Гизатулла Мендыханов совместно с ассистентом, в то время Министром Мясной и молочной промышленности КазССР Яковом Ивановичем Костиным и сотрудниками Всесоюзного научно-исследовательского института маслодельной и сыродельной промышленности (г. Москва) изучали казахский курт. Курт был получен в виде таблеток, порошка. Сублимированный курт был дан космонавтам. Они в космосе наслаждались казахским куртом. Об этом было хорошо напечатано в московской газете «Социалистическая индустрия». Гизатулла вместе с другими исследователями за разработку нового состава полученного курта получил авторское свидетельство СССР.

Сеитов Зулхарнай,

Заслуженный деятель науки Казахской ССР,

доктор биологических наук, профессор,

Лауреат высшей независимой

общенациональной премии

«Платиновый Тарлан» (естеліктен үзінді)

Басқаны қойшы, ғарышкерлерге не қажет екендігін, оның ішінде олардың ас-суына қатысты біз – қарапайым көпшілік дым да білмейтін кезеңде Отан игілігі үшін «кеңестік кіршіксіз» болашақ коммунизм адамы болып өмір сүргеніміздің өзі – біздің өміртарихымыз.

Қасиетті жеріміздің киесі болар, ата-баба көксеген асыл мұрат болар, әйтеуір қазақ елінің азаматы деген мерейлі де мәртебелі атқа ие болып, ел дәулетіне, ұрпақ қызығына кенеліп зейнеткерлік жасқа жеткеніме тәубе қыла отырып, көкейден өшпей жүрген орындалмаған бір арман жайлы асыл қазынаға балап келген жан сырымды бөліскім келді.

«... Жан-жарым! Өзіңсіз күндер өтіп жатыр. Тағдыр менің бақ-талайыма осыны үлес қылса, менде не шара бар дейсің. Кісіге мұң шағып, жәутеңдегім келмейді, бар сырымды ақ қағаз, қара сиямен бөлістім...

Иә, біз жиырмасыншы ғасырдың жетпісінші жылдарының арман қуған жастары едік. Адал еңбектен басқа үлгі-өнеге көрмеген, көсегесі көгерген екі отбасында тәрбие алдық. Біреудің ала жібін аттау деген ұғым бізге, сондықтан да қалай жат болса, біздің де ала жібіміз көлденең көк аттының аяғының астында қалар-ау деген ойдан ада, алаңсыз едік...

Менің өмірлік жарым Меңдіханов Ғизатолла Мұхамбетқалиұлы 1940 жылдың 17 наурызында қазіргі Атырау облысы, Құрманғазы ауданы Сафоновка селосында дүниеге келген. Әкесі Меңдіханов Мұхамбетқали 1911 жылы Ботақан советінде дүниеге келген, руы – Жанбол Қызылқұрты. Қазіргі ата қоныстары атанған Сафон селосына 1940 жылы көшіп келген екен. Көп жылдар балық шаруашылығында есеп-қисап саласында жұмыс істеп, адал еңбегімен, адамгершілігімен еліне, жұртына сыйлы азамат болған. Анасы Мұқсина Биқашқызы 1914 жылы ол кісі де Ботақан ауыл советінде дүниеге келген екен.

Алты бала өсіріп-тәрбиелеген, ел-жұртына, құда-жекжатына сыйлы әрі құрметті отбасынан шыққан Ғизатолла Ұлы Отан соғысынан кейінгі жылдардағы ел басына түскен ауыртпалықты бұғанасы қатпай жатып сезініп өскен ұрпақтардың өкілі болатын.

Ұрпағының болашағын ойлаған ата-ана балаларының білім алуына жол сілтеп, қолдарынан келген көмегін аяған жоқ. Ғизатолла орта мектепті бітіргеннен кейін Гурьев қаласындағы зоотехникалық-мал дәрігерлік техникумына оқуға түсіп, оны 1962 жылы зоотехник-мал дәрігері мамандығы бойынша бітіріп шығады.

Оқу бітірген жас маман әскер қатарына шақырылып, Шадринск горнизонында әскери міндетін өтейді.

Ғылымға, оның ішінде биохимия саласына үлес қосу жолында аямай тер төккен азаматтың, сұқ көз, суық қолдың араласуынан заманында запы көріп, еңбек нәтижесіне қолы жетпей кеткен есіл ердің ғылымға сіңірген еңбегі жайында ол туралы жазылып, жинақ болып шыққан естеліктен үзінді келтіруді жөн көрдім.

Ол кісінің ғылыми жетекшісі Қазақ КСР-іне еңбек сіңірген ғылым қайраткері, биология ғылымдарының докторы, профессор, «Платиновый Тарлан» жоғары тәуелсіз жалпыұлттық сыйлығының иегері З.С.Сейітов былай деп еске алыпты: «Гизатуллу из научного работника я перевел работать ассистентом кафедры. За преподавательскую работу он взялся очень серьезно и с уважением. Но в ректорат кто-то донес, что на кафедру химии приняли преподавателя, не имеющего химического образования. Я по этому поводу имел неприятные разговоры с ректором института и вынужден был Гизатуллу вновь перевести на должность научного работника.».

Иә, сонымен ғылыми қызметкер бола жүріп, сол кездегі мал дәрігерлігі институтының биоорганика және биохимия кафедрасында сегіз жыл ғылыми зерттеуін жүргізіп еді. Ол заманда көрінген орыстың жеркепесін жалдай жүріп, тұмыстың тауқыметімен арпалыса жүріп, еңбек еттік, білім алдық, балалы-шағалы болдық. Тұрмыстың қиындығына мойымаған себебіміз – алдымызда асыл арман, толған үміт болатын. Сол арманның қанаты қырқылады-ау, сол үміттер бырт-бырт үзіледі ау, жігеріміз күйреп, маңдайымыз тасқа аяусыз соғылады-ау деген титтей де күдік болмапты...

Бір естелік иесі сол кездегі қызметтес азамат қазір профессор Мұхамбетәлиев Қаратай Мүтәнұлы былай деп еске алар еді: «Мен сонау 70-ші жылдардың орта кезінде бұрынғы С.М.Киров атындағы мемлекеттік университетін (қазіргі әл-Фараби атындағы Қазақ ұлттық университеті) бітіріп, жолдамамен Алматы зоотехникалық-мал дәрігерлік институтының философия кафедрасына жас маман ретінде жұмысқа келгенімде аға буын қатарына жақындап қалған Ғизекең осы институттың биохимия кафедрасында қызмет ететін.

Ғизекеңнің оқу-ағарту ісі туралы сөз қозғасам, жоғарыда айтып өткенімдей, осы институт қабырғасындағы қызметінен өндірістік-шаруашылық салаға (Алматы ет-консерві комбинатына) ауысқанға дейін ғылыми-лабораториялық зерттеу жұмысы мен студенттерге білім беру жұмысын ұштастыра отырып, үздіксіз еңбек етті. Оның лабораториялық зерттеулерінің нәтижесі сол кездегі аспиранттар мен оқытушы әріптестері үшін таптырмас алтын қорға айналған ғылыми жетістіктер болды. Бие сүтінің құрамын зерттеп, жаңа қасиеттерін ашуға үлес қосты. Мәскеулік әріптестерімен бірлесіп қазақтың ұлттық тағамдарының бірі - құртты жаңа технологиямен өндірістік тәсілде жасап шығаруда да еңбегі елеулі. Сол еңбегінің арқасында авторлық куәлік алды. Осы өнім ғарышкерлердің дастархан мәзіріне енгізілген құнарлы тағам ретінде бағаланады. Ғизатолла жүргізген ғылыми зерттеулерінің жетістіктері арқасында кейбіреулер ғылым кандидаты, ал бір-екеуі ғылым докторы атақтарына ие болды.

Ғизекеңнің дәріскерлік жұмыстағы ұқыптылығына, тиянақтылығына, жоғары жауапкершілігі мен біліктілігіне бәріміз тәнті болатын едік.

Ғизекеңнің ғылыми қызметкер ретіндегі тұлғалық болмысынан сөз қозғайтын болсақ, ол қоғамдық еңбек кеңістігінде өзіндік қолтаңбасы бар қайраткер болатын. Ол кезде қоғамдық ғылымдар кафедрасының оқытушыларының ұйымдастыруымен институт қызметкерлерінің арасында партиялық-саяси сабақ өткізілетін. Мен жүргізген оқыту тобында осы Ғизекең де болған еді. Ол әрбір сабақ барысында белсенділігімен, өзінің көзқарасымен дараланып тұрушы еді. Осындай сабақ барысында екеуміз жиі-жиі кездесіп, пікір алмасып тұратынбыз. Сөйтіп, бір-бірімізге жақын, жақсы жолдас болып кеттік. Ол қоғамдық ұйымдардың жұмыстарына белсене атсалысатын. Жауапкершілігі мен ұқыптылығын бұл тұрғыдан да танытып үлгерген азамат еді.

Адами қасиеттеріне келетін болсақ, қара қылды қақ жарған әділ, әрі шындықты үнемі қолдаушы еді. Өзіне өзі және төңірегіндегілерге де талап қоя білетін парасаттылығымен дараланатын. Ұсақ сөзге құлақ аспайтын ірілігін жақын араласқандардың қай-қайсысы да біледі. Оның қарапайым пенде ретіндегі азаматтығын ар-намыс, адами парыз, ұлтжандылық, елінсүйгіштік қасиеттерді топтастыра білген қайталанбас дара тұлға деуге болады.

Институттан басқа жұмысқа ауысқаннан кейін де кездескен тұстарымыз болды. Оның ұлтжандылығының бір куәсі болғаным, 86-шы жылғы оқиға кезінде зиялы қауым өкілдерінің бірі ретінде жастарға тағылған айыптауларға қабырғасы қайыса уайымдайтын, бізбен студенттердің тағдырына жаны аши сырласатын.

Асыл азаматтың кісілік мінезі кішіге деген қамқорлық істері арқылы көрініс тапты. Өз әулетін былай қойғанда, таныстары мен елдегі көрші-көлем, құда-жекжаттардың оқуға келген балаларын қамқорлап, тіпті талай студент олардың үйлерінде жатып оқығаны есімде.

Ол шын мәніндегі «сегіз қырлы, бір сырлы» жігіттердің алдыңғысы еді. Заманның ыңғайына ілескен орыс тілді әріптестерінен көшілгері білімді азамат болатын. Өзінің туған тілінде шешен сөйлейтін, көп оқитын. Сол кездегі мемлекеттік дәрежеге ие болған орыс тілін де құрметтеген, шын мәніндегі сауаттылығы, зиялылығы төңірегіне үлгі еді.

Кейін бір кездескенімізде ресми аудармамен, медицина саласындағы аудармаға қатысып жүргенін тілге тиек еткен. Олар «Фармация» АҚ құжаттамалары, Диабеттер қауымдастығының танымдық құралдары еді.

Ғизекең өмірінің «күншуақты» кезеңдерінде де, «көлеңкелі» сәттерінде де өзін өзі ұстай білді: шалқақтаған да, еңсесін түсірген де жоқ, өмірінің мәні адал еңбекте деп білген адамның бойынан тағы бір өнерін – олардың отбасында болғанымызда ағаштан түйін түйген шеберлігін көріп таң қалдық.

Өз қолымен жасаған үй жиһаздары ұлтын сүйген, ұлтының тұрмыс-дағдысын қастерлеген, туған халқының өнерін, ою-өрнегін жаңа заманға өзінің қолынан шыққан бұйымдары арқылы дәріптеген, балаларына игілікті ескерткішке қалдырған сол жиһаздары жақсының көзіндей тамсандырмай қоймайды. Жұбайы Қалампырмен бірге отбасын бала тәрбиесінде де, ұлттық мұраны қастерлеуде де үлгілі отбасы дәрежесіне жеткізгеніне куә болдық...» деген болатын.

Ғылыми жетекшісі З.С.Сейітов өз естелігінде тағы да «Гизатулла вместе с одним доктором исследовал химический состав и физико-химические свойства кобыльего молока. Научная работа проводилась на базе конефермы Панфиловского совхоза Талгарского района. Совхоз являлся хозяйством Совета Министров Казахской ССР, был передовым по всем показателям. Лошади на ферме были элитными, кобылы высокодойные. Дойка кобыл проводилась в течении всего года при помощи электрического дойного аппарата. В совхозе вырабатывали кумыс высокого качества, которым снабжались работники ЦК Компартии Казахстана, Совета Министров, Призидиума Верховного Совета Республики и другие высокопоставленные чиновники. Гизатулла глубоко исследовал состав кобыльего молока, впервые установил состав белков молока кобыл. Он вместе с доктором доказал, что казеин кобыльего молока состоит из четырех белковых компонентов, а его сывороточные белки также гетерогенны, подразделяются на три фракции. Кроме того, они изучали белки трансферрина сыворотки крови кобыл в зависимости от породы и продуктивности животных. Но, к сожалению отношения между Гизатуллой и доктором не сложились по вине последнего. Исследовательские работы не были доведены до конца.» деп жазған екен.

Міне, адал еңбектің бағасы берілмеген, «адалдығы көрініп тұрар болса... бәйгесін шаппай бергізетін» Айбергеновтердің аздығынан ғылым бәйгесі жолында Батыраштың балтасынан мерт болған бір Құлагердің тағдыры осындай еді... Жүйрігіне шоқпар сілтеу базбіреу атанған тексіз қазаққа оңай да шығар, ал ғылымның ұлттық дәстүрдің озығы атанған – тұрмыс-салтқа қатысты, құндылығы шексіз ұлттық тағам – бие сүтін зерттеу жолындағы бір қазақ азаматының жолын кесіп, еңбегін еш еткендердің сол қасиетті де киелі ғылымның дәрежесіне қол жеткізген өзге ұлт өкілі емес, қазақ азаматтары болғаны қандай өкінішті! Әр істің де бақида сұрауы бар, амалнамаға түскен жазу өшіруге келмейтінін пенде шіркіннің ескермейтіні тіпті өкінішті-ақ...

Биохимия ғылымы саласында біраз еңбектеніп, тер төккенімен, әлдеқандай себептермен қыруар ғылыми зерттеулері мен ізденістері қорғалмай қала берген...

Оның өзі таңдап алған тақырыбы бойынша ғылымға қосқан үлесі «Қымыз және шұбат» деген жинақта атап өтілді.

Осы жылдардағы тағы бір елеулі еңбегі ел игілігіне арналып еді. Бұл тәсілмен жасалған өнім ғарышкерлерге тағам ретінде рұқсат етілгенін естігенде, қайран азаматтың ғылымдағы еңбегі еш болған екен деп қатты қынжылыс танытты дос-жараны.

Құрт-ірімшік өндірудің жаңа тәсілін тапқан ғалымдардың ішінде аты-жөні жазылған, Кеңес үкіметі тұсында КСРО Өнертабыс жаңалықтарын мемлекеттік тіркеу тізілімінде 1977 жылы 21 қаңтарда тіркелген КСРО уәкілетті органы «Государственный Комитет Совета Министров СССР по делам изобретений и открытий» деген құзырлы мекеме берген № 557784 авторлық куәлігі сақтаулы.

Ғылымнан шеттетілген соң мал дәрігерлігі саласында Алматы ет комбинатында, ғылыми-зерттеу институттарында жұмыс істеп, қатарынан қалған жоқ. Өмірдегі өз ұстанымы, азаматтық арының темірқазығы – адал еңбек етуден, таза табыспен отбасын асырау дағдысынан алшақтаған емес. Бұған дос-жарандары, көрші-көлемі куә. Біреудің ала жібін аттамай, жалған сөз, жасанды қылық дегенге жуымай өткен өмірі куә. Алдап-арбау, көлгірсу дегенді білмейтін. Ағынан жарылып тұратын ашық мінезі - ер жігіттің көркі болатын. Өйткені, алған тәрбиесі, ұшқан ұясы осындай еді!

...Мен ол кісімен Алматы қаласында Қазақ мемлекеттік университетінің журналистика факультетінің бесінші курсында сырттай оқып, «Қайнар» баспасында жұмыс істеп жүрген кезімде танысқанмын.

Әлі есімде...

Қонақтықта кездейсоқ танысып, жөн сұрастық. «Қайнар» баспасына өндірістік-ғылыми тақырыптан авторлар ұжымы даярлаған қолжазба өткізіп едік, сол қолжазбаның қандай сатыда дайын болғанын біліп бере аласыз ба?» деген өтініш айтты. Телефонын жазып берді, менің де телефонымды жазып алды. Сөз арасында қайда тұратынымды сұрастырып, Құрманғазы көшесіндегі біздің жатақханамен тұспа-тұс Мединституттың жатақханасында туған інісі тұратынын, анда-санда өзі барып тұратынын айтқан еді.

Сол бір көктемнің жаймашуақ күнін, танысқан сәтімізді әлі күнге дейін қайта-қайта көз алдымнан өткізіп, есіме аламын. Кей уақытта есімнен ешбір шықпайтын сәттері де болады. Уақыттың жылдамдығына қайран қаламын. Ол күні мен тағдырымда маңдайыма жазылған адамға жолыққанымды білген жоқпын. Ал сол кездердің көрінісін көз алдымнан өткізе отырып, Ғизекең болашағының жоспарына алғашқы жобаны осы сәтте құра бастағанына көзім жетеді.

Баспаның өндірістік бөлімінен әлгі қолжазбаның баспаханада теріліп жатқанын біліп, жерлес ағайыма хабарын айттым. Осы айтылған қолжазба біздің болашақ тағдырымыздың дәнекеріне айналарын мен сезбеп едім. Мен ҚазМУ-дің бесінші курсында сырттай оқимын. Дипломға әлі бір жылдан астам уақыт бар. Әкеміздің «Жоғары білім алып, дипломға ие болмайынша, тұрмыс құруға асықпаңдар. Адам өмірде өзіне өзі нық сенімді болғанда ғана тұрмыстың қызығы алаңсыз болады» деп, санамызға сіңіріп айтқан ақылынан бұлжымай өмір сүріп жатқан кезім болатын. Осы ұстанымды өмірімнің ұранына айналдырып алған менің ойымша тұрмыс құру екінші кезектегі жоспар еді. Ал ол кісі болса, отыздан асқан, өмірден көрген-түйгені бар, ғылым жолында еңбек етіп жүрген салмақты әрі жан-жағына да, өзіне де талап қоя білетін дәрежеге жеткен, жүріс-тұрысы қалыптасқан адам еді...

Бір күні жұмыстан қайтып келе жатқанымда жатақхана алдында жерлес ағайымды көріп, амандастық, інісіне келіп қайтып бара жатыр екен... Содан бастап, мен жұмыстан қайтқан уақытымда ағайдың «інісіне келіп қайтып бара жатқан» сәттері жиілей түсті. Бір күні осындай «кездейсоқ» жолығудың бірінде «Ғылыми шаруалармен Ленинград қаласына іссапарға бара жатырмын» дегені бар.

Осыдан біраз күн өткен соң ағайым жұмысқа телефон соғып, іссапардан қайтып оралғанын айтып, аздап базарлық ала келіп едім, деп қонаққа келуімді өтінді. Мен ыңғайсызданып, оның үстіне жете таныс болмаған соң, елпең ете қоймадым. Бірнеше күн өткеннен кейін әлгі өтінішін қайталап, тағы телефон соқты. Жерлес әрі аға болған соң, қайта-қайта өтініш айтқызып, қонаққа баруға бұлданғандай болдым ба деп, ұялғанымнан құрбым Сарқыт (Ысқақова Сарқыт – белгілі журналист, өмірден ерте өтті, от-жалынды, қайраткер журналист еді марқұм) екеуміз баратынымызды айттым. Өзі Абай даңғылы мен Дзержинский көшесінің қиылысынан күтіп алды. Көрші бөлмеден Айша есімді аспирант қызды шақырып, «жерлес қарындастарым» деп бізбен таныстырып, «ішпейміз» дегенімізді тыңдамай, шампан атып, тілектер айтылды. Сол отырыста өзінің өмірі, ата-анасы, үй-іші деген сияқты әңгімелерді басымырақ айтып отырды. «Институт бітіргеннен кейін ауылға барып жұмысқа тұрғанын, үйленіп, Алматыға ғылыми ұсыныспен қайта оралғанын, ауылда ата-анасының қолында бес жасар қыз баласы бар екенін, келіншегі жол апатынан қайтыс болғанын» есіне алып, біраз үнсіздік орнады.

Осы жолы байқағаным, адам өмірінің қыр-сырын бекер ашпайды ғой. Оның үстіне Айша екеуі қатты қалжыңдасады екен. Жерлес болған соң бізді болашақ жеңгемізбен таныстырып отырғаны ғой деген ой келді. Айша да бізге қарағанда жасы үлкен болғанмен, аңғалдау, ашық-жарқын адам екен, бірақ бір-бірінің қалжыңын жақсы көтереді. Сонымен, әңгіме-дүкен жалғасып, Сарқыт өлең оқыды. Ағамыз да Тұманбай жырларынан үзінді оқып, жарасымды әңгімемен тарқастық.

Күндер өтіп жатты. Ол уақытта Алматыдағы жаңалықтардың ең жаңасына құлағымыз елеңдеп жүретін кезіміз. Ағамыздың «Ленинградтан «Мюзик-холл» келіпті, концертке барайық» деген ұсынысынан басталып, ара-тұра мәдени демалыс кештері жиілей түсті. «Қазақстан» қонақ үйінің астындағы «қызыл» зал, «жасыл» залы бар мейрамханаларда дәм татқызып, құрбыларыммен бірге сыйласып, күндер өтіп жатты. Ортақ тақырыпқа әңгіме айтып, қай уақытта да ашық-жарқын мінезімен менің жерлес ағайым құрбыларыма ұнай бастады.

Сол күндердің бірінде, еңбек демалысын алып, ауылға баратынын айтты. Ауылдан қайтқанда біз тұратын жатақханаға келіп, ауылдың дәмін дастарханымызға ұсынды – жаңадан тұздалып, кептірілген қаракөз балығын (вобла), өз анасының қолымен тортасы айырылған сары май алып келіпті. Мен қысылып, қасымдағы қыздардан ыңғайсызданып отырдым, өйткені жерлес ағайым үй-ішіне мені сырттай таныстырып келгенін жасырмады. Ауылдың дәмін татып, шай ішілді.

Мен шығарып салуға бірге шықтым. Мечников көшесінің бойында сәл аялдап, бірдеңе айтқысы келіп оқталғанын сездім. Егер қарсы болмасам, құда түсуге кісі жібергісі келетінін айтты. Мен болсам, «уәде беруге асықтырмаңыз, ойланайын» дедім.

Сонымен анда-санда кездесіп, әңгімелесіп тұрдық. Жалпы ер азамат ретінде сыйласуға таптырмайтын адам болғанымен, жас айырмашылығы, өмірден көрген-түйгені менен көбірек болғасын ба, мен сөзімді беруге жүрексініп жүрдім.

Осы жылы жазда кезекті еңбек демалысымда ауылға бардым. Анама әңгіменің шет жағасын айтып көрдім. Анам байғұс қатты ойланды, тіл қатпады. Үнсіздік орнады. Мен ыңғайсыздансам да анамның жауабын күттім. Екі күннен кейін Киров совхозында тұратын, ата-анамыздың жас кездерінде көрші болып, жақын араласқан Хабира апаймен ол кісілердің туыс екенін естігеннен кейін, мамам мені ертіп, Хабира апайдың үйіне қыдырып барып қайттық. Ондағы ойы болашақ құдалары жайында білгісі келгені ғой. Өзінің уайымын да жасырмаған секілді. Сонымен не дейін, үйге келген соң әңгіме ашығына көшті, әкеме жай-жапсарды түсіндірдік. Анам өзінің құп алмай отырғанын жасырған жоқ: «өзің үй шаруасына пысық емессің, әрі ол жан-жағына талап қойғыш адам екен, жасы болса ересек. Бірге тұрып кете алмасаңдар не болады» деген күдігін жасыра алмай, сылап-сипап дегендей біршама әңгіме айтты.

Әкем ойланғаннан кейін: «Қызымның таңдауымен келісемін. Болашақ мамандығын таңдағанда да өз шешімін лайық көрген. Мен қарсы тұрмаймын. Құдаларды күтіп алуға келісім беремін» деді. Сонымен, менің болашақ қайын атам – папам қасына ағайыны Әти ағаны ертіп келіп құда түсіп, екі жақ тойдың уақытын белгілеген...

Екеуміз бірге кешкен дәуреннің тұп-тұнық сыры еді бұл.

Иә... Бала-шағаңнан, отбасыңнан кейінгі аңсарың ауып тұратын бар асыл арманың -туған жерге бір барып қайту еді-ау... Сен үшін өмірдің мәні ортайған кез болмаған сияқты. Олай дейтінім, Алматыға мақсат тұтып келген ғылымдағы жолың үлкен тосқауылға тап келгеннен кейін сен биліктің қолындағы күшке әлің келмейтінін түсіндің, ондай іске бейшараланып, ешкімнің алдында кішірейген жоқсың. Еңсеңді түсірмедің. Сен үшін адал еңбек, өзіңнің азаматтық арың мен тазалығың бірінші орында тұрды. Аласарғың келмеді. Әділет бір Алладан екенін білетінсің, шүбәсіз сенетінсің. Сол сеніміңнен айныған емессің. Алладан басқаның алдында аласарып көрмеген еңсеңді биік ұстап, рухыңды ешкімге таптатпай пәни жалғаннан озып едің...

Өтпелі кезең атанған сонау бір қиын жылдардың өзінде бес күнге болса да елге, Қиғаш өңіріне бір барып келетінсің. Қаражат тапшы, күнкөріс қиын кезде де бұл сапардан сені тоқтатуға менің ешқандай құдіретім жеткен емес. Шынымды айтсам, бөгет болғым келмейтін. Алтын бесік – туған жердің тартылыс күшін өзім де қатты мойындайтынымды жасыра алмаймын. Дүние, байлық дегенің оның қасында түкке тұрмайтын біз үшін...

Шарықтаған арман әні заңғар биікте, сонау көкте..., әуеде әлі қалықтап тұрғандай. Сол бір асқарға қанат серметкен, қияға өрлеткен арман тұғыры бос тұрғандай көрінеді маған. Оның ғылымдағы діттеген биігінен бөгде біреу орын алғанымен, сол несібенің кімге тиесілі екендігін бір Алла біледі ғой...





Бір тағдыр-бір жіп...

Сыр-сұхбат

Ақын шаңырағына, Жұмекен ағаның дүниеден өтердегі соңғы, көзі тірісінде қолы жетпей кеткен, сағат санап, күн санап әр кірпішінің қалануын, қабырғасы өрілген кірпіштің әр қатарының биіктей түскенін асыға күткен көкейкесті армандарының бірі – Құрманғазы көшесінің бойындағы қасиетті қара шаңырағына менің бұл келуім әдеттегі, арнайы сәлем бере келуімнен бөлек еді.

Ердің жасы елуіне де аяқ баспай, 49 мүшеліне де жетпей, 48 жасқа толуына алты күн қалғанда, күздің тұманды, ызғарлы күндерінің бірінде төңірегін түгел «аһ» ұрғызып, пәниден озған ақын арамызда тірі жүргенінде 75-ке толар еді биыл. «Алланың жазмышы», «өлшеулі ғұмыр» дегенді бар ділімізбен түйсіне тұра, адамзат өлшеміне сәйкестендіріп алғанда «ғұмыры қысқа» ақынның артында өлмейтін жыры, дүниеге әкелген анасы, жан жары және алды енді ғана тұрмыс құрып үлгерген үйелмелі-сүйелмелі бес баласы қалды. Өңкей жетім: жыр-жетім, ана-жетім, жесір жар, бала-жетім.

Сол күндері құдайдың құтты күні көкірегі қарс айрыла «Әмір-ай!» деп Нәсіп апамыздың күрсінгенін ұмыта алар емеспін. Бұл Әмір – Алланың әмірі. Оған қарсы тұру деген жоқ. Болып көрген емес! Осы әмірдің орындалғанына көнсең де көндің, көнбесең де көндің.

Сол жетімдерден тысқары тағы бір жоқтаушысы қалып еді Жұмекеннің. Ол – аға қайтыс боларынан 10-15 күн бұрын сиясы кеппеген «Менің топырағымды» қолыма ұстатып тұрып, «тезірек, қатесіз басып берерсің, шырақ» деген аманатын арқалап қалған мен едім. Ақын аға аманатын орындап үлгерместен, ажал шіркіннің күтіп тұрғанын кім болжапты.

Бәрі содан басталды десем де болады. Бақилық болған ақын рухымен отыз жылға таяу уақыт бойына сырлас болып алдым десем, кім сенеді оған. Сенуді айтасыз, мұндайда «сырқаттанып қалған» деген атқа ие болу бәрінен оңай болары сөзсіз.

«Менің топырағым» баспа өндірісіне даярлану үстінде екі жылға жуық баспагерлердің қолжазба сөресінде жатып қалды. Бір хабарын білу үшін редактордың есігін талай торыған кездеріміз болды.

Бір күні марқұм Дүйсенбек аға (Қанатбаев) кітапты өндіріске жіберуге қол қойылғанын, бірақ жұқа мұқаба берілгенін күйіне айтты. Мен болсам, дереу өзім нан тауып жүрген баспа саласындағы құпияны жария еттім. Құзырлы мекемелердің қоңырауынан кейін ғана ақын өмірінің соңғы сәтіне дейін жазып кеткен жыр жинағы баспадан тиісті деңгейде безендіріліп, жарық көрді. Ал Дүйсенбек аға болса «баспа құпиясын» жария еткені үшін басшылардан сөз естіді. Осындай адамгершілігі, шығармашылыққа жасаған жанашырлығы, ақын рухына еткен құрметі үшін Дүйсенбек ағаны қатты құрметтейтін едім.

Жоғарыда айтқанымдай, бұл шаңыраққа осы жолы келген мақсатым – Жұмекен жырына ынтық оқырман қауымға ақынның 75 жылдығы қарсаңында ақын өмірінің бұрын айтылмаған беймәлім тұстарынан деректі әңгіме айтылса, сыр шерте алсақ деген ойым болатын.

Әңгіме үстінде әлдебір жайттарды компьютерден қарау үшін апай өз бөлмесіне шақырды. Бөлмеге кіре беріс сол жақ қабырғаға ұсталған түсқағаздағы өңкей сәйгүліктің суретіне еріксіз назар аудардым. Компьютер тұрған үстел үстінде кекілі көзіне түскен текті арғымаққа көңіл бөлмеуге болмайтын еді.

Ендігі сәт дайындап келген сұрақтарым жайына қалып, әңгіме өз арнасын тауып өріле берді. Нәсіп апай әңгімесін былай бастады:

«... Тәңірім менің ғұмырымды текті арғымақтармен сабақтастыра жаратқан ғой. Нағашы атам (көкем) мен әжем (мамам) мені – жиендерінің үлкенін көңілдеріне жұбаныш етіп, немере аңсаған көңіл шөлін басып, еріндерін жібіткен.

Мені он үш жасыма дейін ер балаша киіндіріп өсірді. Көкем мен мамамды қатты сыйлайтын ауылдастар арасында бірде-бір жан бетіме қарап сөйлемейтін ерке болыппын. Соғысқа кеткен нағашы ағамның жары – Сәбила жеңешем де қариялардың көңіліне қарап, маған қыз балаға лайық емес, қайнысы ретінде «Ақ төре» деп ат қойған. Көкем – нағашы атам маған жорға мінгізіп, шаң тигізбей өсірді.

Жұмекен екеуміздің аталарымыз елге құрметті, көпті көрген, беделді адамдар. Бүкіл Қошалақ құмына аты белгілі екі қарияның тұңғыш немерелері едік. Жұмекеннің әкесі соғыстан оралмай қалды. Менің әкем Сталинград шайқасында бір аяғын беріп елге аман оралды. Жұмекен жалғыздан қалған тұяқ болса, мені нағашы атам алты айлығымда бауырына басып, өз атына жаздырып, ұлым да, қызым да осы деп өсірген. Көкемнің бұлай дейтін себебі менің шешемнің жалғыз ағасы да соғыстан оралмай қалған. Жұмекеннің «Мезгіл әуендері» деген кітабындағы «Бір тағдырмыз, бір жіппіз» деген жолдар да өміріміздің ұқсастығы еді.

Көкем маған елде жоқ жорғаны тауып мінгізуші еді. «Культтруд» деген колхозда Темір деген жылқышы болды. Көкем керемет жорғаның тұқымы бар деп естіп, Темірге төрт түлік малдың әрқайсысынан беріп, еркек жылқы болмай, таңдап жүріп, құла байтал сатып алды. Құла жорға құлагер емес, таза мінсіз құла еді. Қамыс құла. Шабысы жоқ, таза жорға. Өзіміз тұратын ауылда, тіпті көрші колхоздарда одан асқан жорға жоқ. Байтал күнінде сатып алған соң құлындатпай екі жыл міндім. Төрт ат шабысқа мініп бардым. Мен мектеп бітіріп, кітапханада жұмыс істеп жүрген кезімде ұл балалары бар ауылдастары көкеме «Қызыңыз бой жетті ғой, енді жорға мініп қайда барады, Әділжаныңыз атқа мінгенше көп уақыт бар ғой, бізге сатыңыз» деп қолқа салған көрінеді. Менің 1950 жылғы туған інім - Әділжанды да көкемдер алты айлығында алып бауырына басқан. Құлажорғаға қатысты көкем ешбір үгітке көнбеді, қайта оларға ренжіп «Қарашы, олардың қыз балаға жорға не керек деуін, ұлдары өскеннің көзіне күйік болдырмаймын» деп, құлабайталды сойып алады. Арынды әрі екпінді құла жорғаның жыры осымен тәмам болды. Шіркін, құлабайталдың бойындағы шабыты екі-ақ жыл шалқыды. Қазір ойлап отырсам, қай заманда да жүйріктердің пешенесіне ұзақ ғұмыр жазылмаған. Сұқтану мен көре алмаушылық шын жүйріктің адымын аштырмайтыны өмірдің заңдылығы екен-ау. Тағдырым шын жүйріктерді маңдайыма жазғанына ризамын. Жүйрік ат пен жорға кімде болмады дейсің. Бұл жерде менің айтпағым - Аллаһтағаланың әмірімен ерекше қасиетті туған адам да, жануар да ұзақ өмір сүре алмай тіл-көз атып түсіретінін айтып өту еді. Мен құла байталымды кейінгі кездері түсімде жиі көремін.

Жұмекен каникулда үйіне барып келгенінде атасы түйемен, өзі керемет ақбоз ат мініп келді. Ақбоздың бір қарағанда өз тұрқымен салыстырғанда құлағы кішілеу көрінді. Құйрық-жалы төгілген, құйрығы өте келте де емес, жерге жетіп те тұрған жоқ. Ақбоз шымқай ақ емес, өн бойында тарғақтың жұмыртқасындай теңбілдері болатын.

Жұмекен мінген ақбоздың үстіндегі ер-тұрманы да өзіне лайық еді. Жұмекеннің әкесінен қалған күміс қасты қалмақы ер, күміс үзеңгі өзіне арнап соқтырғандай шап-шақ, көрмеге дайындағандай көздің жауын алады. Ақ жылантөс құйысқан. Ақ қайыстан жасалған жүгенге ақ жыланбас қадап қойған. Қара қылдан есілген шылбырының ауыздыққа қосылар жерінде қылдың өзінен жасаған шоқ шашақ. Тебінгісін де жұқалап ақ жүннен басқан, тебінгінің шет жақтарын қызыл жүннен жіңішкелеп ескен қызыл жіппен құстаңдайлап жиектеген. Ақбоз жорғаның үстінде отырған болашақ ақынның қолында әкесінен қалған тобылғы сапты күміспен өрнектелген он екі өрме дойыр қамшы.

Бүгінгі күні сол кездегі Ақбоздың күмсәнді әбзелінен қалғаны - он екі өрме дойыр қамшы мен құйысқан ғана. Олар қазір бір түйір ұлымыз Мағжанның төрінде ілулі тұр.

Бұлардың бәрін тізбектеп айтып отырған себебім, сәнді ер-тұрман, бітімі бөлек жорға мен оның үстіндегі бозбаланың отырысы, әр қимылы керемет әсемдік пен үндестіктің үлгісі іспетті.

Осы көрініс көз алдымнан кетер емес, өмір бойы есімде қалған көрініс. Бұл маған ерекше айбын беріп, қуаттандыратын бақытты шақтарымның керемет бір көрінісі. Көңілім жүдеп жабыққан шақтарымда осыларды көз алдымнан өткізіп, қайраттанған кездерім аз емес. Өмірдің кей сәттері ертегідей болса, ертегінің өзін өмірдегі ізгі ниеттілердің ғажайып асыл армандарынан құрастырмаған деп кім айта алар?

Ол күндері, сонау алыста қалған қимас күндердің бірінде осыншама үндестіктен әсерленген сүйіспеншілік сезімінің арқасында ақынның өзіме арнап жазылған өлеңдерінің біріне мен де жауап ретінде өлең арнағанмын. Өлеңнің аты «Ақбоз жорға». Балауса шақта адам өлең оқуға жаны құмар, ақындыққа еліктегіш болатын әдеті ғой. Жұмекен менің бұдан бұрынғы шатпақ өлеңдеріме «жаман», «жақсы» деп еш пікір айтқан емес. «Ақбоз жорға» атты өлеңді қатты ұнатты.

Осындай күндердің бірінде мынадай түс көрдім. Жұмекен каникулдан қайтқанда мініп келген ақбоз жорғасымен, үстінде күнделікті киіп жүрген киімі бар, ақ бұлттардың үстінде ұшып жүр екен деймін. Ақбоздың төрт аяғы төрт қанат сияқты жайылып кеткен. Мен өзім де сол көріністің ішінде жүрген екенмін деймін. Төмен қараймын... Аяғымыздың астында әппақ мамық тап-таза бұлт. Қалықтап ұшып, адам айтса сенгісіз әсерге бөленіп келеді екенмін. Жұмекен ақбоз жорғамен биіктей береді, биіктей береді...

Осы көрген түсімді Жұмекенге айтып жеткізуге бата алмай, ұялып біраз жүрдім. Мазақтай ма деп те жасқандым. Елде түс жорығыш Мәнер деген біреу болыпты. Оны бүкіл Қошалақ біледі. Түс көргіш, жорығыш әлдекімді жақтырмағанда ел ішінде «Мәнершілеп отырсың» деген сөз бар еді. Өзім осыдан жасқандым. Бірақ жақын досым Бақыт Ғұмарова Жұмекенге айтқанымды жөн көріп, айтпасыма қоймады. Жұмекенге жазған кезекті хаттарымның бірінде осы түсімді жаздым. Оған жауап хатта Жұмекен маған ол түске қатты қуанғанын айтты.

Менің тағдырым шу асау тарпаңдарға емес, текті арғымақтарға серік болуымен мәнді.»

Апам әңгімесін айту үстінде сонау алыс, алыс та болса көкейінде ешқашан көмескіленіп көрмеген аяулы жылдарын аса тебіреніспен есіне алып, әр оқиғаны майын тамыза, бояуын жарқырата көз алдыңа көркем көрініспен ұсынады.

Әңгіме әсерінен айыға алмаған күйімде қолыма қалам алып (компьютерге теруге де тәуекел етпей), бір де бір сөзін қалт жібермей қағаз бетіне түсіре бастадым.

...Көз алдымда соғыстан кейінгі ауыл. Шағын мектеп. Сол кездің білімге сусындаған шәкірттері. Алғашқы пәк сезімін өлеңмен өрнектеген бозбала. Қолына құрбысы табыс еткен хатты оңашада оқып, алма жүзі қызарып алаулаған жасөспірім ақсары сұлу қыз...





Арқалы жырдың тұғыры

1. Сұрақ. Тәуелсіз Қазақстанды болжаған, алып империяның бұғауына сыймаған нәзік те асау Жұмекен туралы оқырмандарға не айтар едіңіз?

Жауап. Жұмекен әдебиет майданына өте ерте келген адам, ол өлеңді жастайынан жазған ақын. Ол мектеп қабырғасында жүрген кезінде Елуінші жылдардың басынан бастап жазды. Қазақтың жерін, республиканың солтүстік облыстардың аумағын бөлшектеуге ниеттенген империялық пиғыл сонау тың игеру науқанын бастаған жылдарда жап-жас Жұмекен басын қатерге тігіп, елін-жерін қаламымен қорғаған батыр ақын. Бұрынғы ата-бабаларымыз жерін мыңдаған әскермен, қарумен қорғаса, Жұмекен қаламымен қорғады.

Жұмекеннің «Менің Қазақстанымы» қазақ ұлтының жүрек тебіренісін сомдаған шынайы туынды екенін уақыт дәлелдеп отыр. Бұл ақынның көкейкесті арманы - болашақ қазақ елінің тәуелсіздігі жайында армандауға ғана, түс көруге ғана болатын кезеңде жазылған өлең. Ол кезде тәуелсіздік жайында жақ ашып, үн шығару мүмкін емес еді.

Алып империяның бұғауына сыймауы – кеңестік идеяның шарықтап тұрған кезінде «Менің – елім, менің – жерім, қазағым» деп сол кездің өзінде ашықтан-ашық жігерлі жыр жазуы, оның егемендік алған еліміздің әнұранына айналуы еді.

2. Сұрақ. Жұмекен ұлы тұлғаға қалай айналды.

Жауап. Жалпы, Жұмекенге ақындық дарын сүйектен дарыған. Ақындық қасиет ұрпақтан-ұрпаққа берілген тума талант. Жұмекеннің бесінші атасы Қартпамбет тарихта аты қалған атақты жырау. Өз атасы Нәжімеденнің соғыстан оралмай қалған жалғыз ұлы Сабыреденге арналған 40 шумақ жоқтауы ел аузында жатқа айтылады. Ал өз әкесі Сабыреденнің майданнан өлеңмен жазған хаттары, соғысқа кеткенде артында қоңыр былғарымен қапталған екі дәптер - араб тілінде жазылған өлеңдері қалған.

1985 жылы Жұмекеннің 50 жылдығына байланысты Өтебай Қанахин, Ақұштап Бақтыгереева т.б. жазушылар менің әкем Шәкуәлиев Хамиттің үйінде қонақтықта болып, сонда әкем Жұмекеннің әкесіне арналған «Сабыржанға» деген толғауды бастан-аяқ орындады. Мақамы ерекше, жанға жәйлі. Өйткені, әкемнің әкесі Шәкуәлі мешіт ұстаған адам болыпты. Кеңес үкіметі 1932 жылы мешітін өртеп, әйелі мен екеуін айдап әкеткен. Өтеақаң тағы айтыңыз деп, біраз толғау айтқызып, тыңдады. Өтебай ағамыз сосын бізге ұрысты: «Мына кісінің даусындай дауыс естіген емеспін, бұл ерекше әуен. Қазақ өнеріне қосылар үлес. Даусын міндетті түрде үнтаспаға жазып алыңдар» деп тапсырды. Әкем Алматыға келе алмады, қолындағы балалары бойкүйездікке салынып, даусы жазылмай қалды. Әкем 1992 жылы 79 жасында қайтыс болды.

Жұмекеннің жастайынан алған тәрбиесі оның өмірде өз орнын алған тұлға болып қалыптасуына негіз болды. Атасы Нәжімеден немересін кішкентайынан қасына алып жатып, жыр-қиссаларды, ертегілерді оқып береді екен. Жұмекен атасынан және өзі алғашқы ұстазым деп отыратын Хамидолла Қабдешов деген ағасынан естіген жыр-қиссалармен сусындап өскен. Сол кезде тыйым салынған Сәкеннің, Ілиястың шығармаларымен де танысады. Орал қаласында оқып жүрген ауылдың бір баласынан «Біржан-Сара», Сүгірдің ұлы Насихаттың жырларын алдырып оқығанын жоғарыда аталған ағасы естеліктерінде айтып жүр.

Жұмекен жырларының терең ойлылығы, тілінің шұрайлылығы, ақындық шеберлігіндегі ешкімге ұқсамайтын даралығы оның ұлағатты атаның жастайынан бойына сіңірген тәрбиесінің де жемісі екені даусыз.

Уақыт - әділ қазы. Жұмекен бойындағы ұлыларға ғана тән қасиеті оның жырларының болмысынан танылады. Әдебиет жанашырлары және «менің оқырмандарым – болашақ ұрпақтар» деп өзі айтып кеткеніндей, жиырма бірінші ғасырдың оқырмандары оны ұлы тұлғаға айналдырды.

3. Сұрақ. Ағаның ақындығы, күйшілігі жайында.

Жауап. Жұмекен бала кезінен кітапты көп оқитын орнықты мінезімен, шебер домбыра орындаушылығымен аты шықты. Жұмекеннің әжесінің әкесі – үлкен нағашысы Қайып атамыз күйшілік өнерімен ел аузына іліккен шебер домбырашы адам болған. Домбыраны өзінің арқа тұсына ұстап отырып тартатын шеберлігін білетіндер таң қала еске алып отырады екен. Қайып ата жайында күй тартып беріп, қалыңмалсыз қыз алған деген дерек бар.

Жұмекеннің домбыраға әуестігіне көңіл аударған Жұмекеннің атасы Қошалаққа белгілі Тесік тамақ Сабыр деген домбырашыны үйіне шақыртып алып, Жұмекенге 4-5 жасынан бастап домбыра үйретіпті.

Жұмекеннің атақты шебер Романенко жасаған күрең домбырасы ақын тебіреніп, шабыты шымырқанып, кемерін кернеген буырқанысқа толы тұстарында қолына алып, шерін тарқататын жан серігі еді. Екі жыл Мәскеуде оқығанда да күрең домбырасы қасынан қалған емес. Домбыраны серік етуі - Жұмекен консерваторияда оқығандығынан емес. Керісінше, оның бойындағы тума таланты Жұмекеннің консерваторияда дәріс алуына себепші болды.

Жұмекеннің орындауындағы тоғыз күйді 1968 жылы атақты шаңқобызшы Гүлсара Піржанованың күйеуі атақты геолог Бәнсәтдин Күздебаев өзінің магнитофонына үнтаспаға жазып алды. Кейін өз қаражатыма нотаға түсіртіп алдым. Ол орындаған күйлер нотасымен бірге ақынның архивінде сақтаулы. Жұмекен төкпе күйлерді де, шертпе күйлерді де өте шебер орындайтын. Қазақ радиосының алтын қорынан оның орындауында «Қайғылы қараны» және «Ақшолпанды» анда-санда әуе толқынынан беріп тұрады.

Ақынның 1967 жылы жарық көрген «Күй кітабында» ақын күйді жыр тіліне көшіреді. Бұдан асқан тапқырлық, шеберлік болады деп ойламаймын.

Жұмекеннің күйеу баласы филология ғылымдарының кандидаты, доцент Самал Дәрібайұлы 2005 жылы Жұмекеннің «Күй кітабының» негізінде «Күй кітабы» атты дискі жаздырып, жарыққа шығарды.

4. Танымал тұлғалармен байланысы туралы айтсаңыз.

Жауап: Жұмекеннің төңірегіндегі жақын араласқан қазақтың біртуар ұл-қыздары, әдебиет пен өнер саласындағы марқасқалар болатын. Олар Жұмекеннің ұстаздары Ахмет Жұбанов, Шамғон Қажығалиев, Нұрғиса Тілендиев, Құбыш Мұхитов.

Әдебиет, өнер саңлақтары Әбу Сәрсенбаев, Тахауи Ахтанов, Сырбай Мәуленов, Ғафу Қайырбеков, Әбіш Кекілбаев, Асқар Сүлейменов, Зейнолла Серікқалиев, Сайын Мұратбеков, Шәмші Қалдаяқов, Әзидолла Есқалиев, Гүлсара Піржанова, Сейфолла Оспанов, Оразбек Сәрсенбаев, т.б. еді.

Бұлардың әрқайсысы әдебиеттегі, өнердегі қайталанбас дара тұлғалар. Біз тұғыры берік достықты, адамгершілікті қастерлеп есейдік. Өмір атты ұлы шерудің сән-салтанатында жарасым тауып, өнерді, әдебиетті кие түтатынбыз.

Жұмекен өзімен бірге туған аға не інісі болмағандықтан Сырбай Мәуленов пен Ғафу Қайырбековті туған ағаларындай, ал Темірхан Медетбеков пен Кеңшілік Мырзабековті туған інісіндей көретін. Әбу Сәрсенбаев – Жұмекеннің рухани әкесі болған адам. Жұмекеннің ұлы ақындығын көзі тірісінде тайсалмай айтқан ағасы да осы Ғафу ағай болатын. Жоғарыда аталған дос-жолдастары екі үйдің біріндей болып араласқан адамдар.

5-сұрақ. Жұмекен ақынның трагедиясы неде деп ойлайсыз?

Жауап: Жұмекеннің трагедиясы – тыңға түрен салғанында. Оның жырларындағы тереңдігінде, өзіне дейінгілердің ешқайсысын қайталамайтындығында. Ешкімге еліктемеуінде. Өзіндік дара пікірі, темірқазығы болуында. Өзіндік қырымен танылуында.

Жұмекен өз заманынан озып туған ақын. Жұмекеннің өлеңінде сылдыр сөз, әсіреқызыл көз алдайтын жылтырақтық жоқ. Жұмекен өлеңінің әрбір жолы заманның жүгін арқалап тұрғандай. Жүрекпен жазған ақын, ол дақпа-дақ ұйқас қуалау, саусақ бүгіп, буын санау деген таптаурынға бағынбаған ақын. Тіпті адам ретінде да ерекше жаратылған тұлға деп айта аламын. Сол даралығымен өзгелерге ұқсамайтын. Әлдекімге лауазымы немесе қолында билігі болғаны үшін жағыну, жарамсақтануды білмейтін.

Көзі тірісінде баспаға өз қолымен ұсынуға үлгере алмай кеткен соңғы жинағы «Менің топырағымның» 186-бетіндегі «Аты жоқ өлеңді» оқыған зерделі адам «Өлгеннен соң көрінер өтімді ісі, Бөтен кісі, сен жалғыз жетім кісі! Сен – уақыттың алдына түсіп кеткен радио-сигнал секілдісің» деген жолдардан өзі түйін жасай алады. Мұндай, құлаққа емес, зердеге арналған жолдар ақынның болмысын танытады.

6-сұрақ. Жұмекен аға екеуңіздің махаббатыңыз жайында айтасыз ба? Сіздер қалай таныстыңыздар?

Жауап: Жұмекен екеуміз де ес білгелі бір-бірімізді сырттай естіп-біліп өстік. Оған себеп менің әжем мен Жұмекеннің атасы бір топырақта туып-өскен (Батыс Қазақстан облысында) рулас екен. Сөйтіп, үлкендердің қарым-қатынасы, олардың әңгімелері арқылы бала кезімізден бір-бірімізді көруді армандап өстік.

Мен Жұмекен деген атты естумен ер жеттім. Екеуміз де ата-әжеміздің бауырында өстік, айырмашылығы – ол өз атасының, мен – нағашы атамның бауырында өстім. Екеуміз де сол өңірге – Қошалақ құмына аты шыққан қос қарияның тұңғыш немерелері болдық. Бір-бірімізді сырттай жақсы білдік. Мені тәрбиелеген Балсекер мамам алаша руынан, ол кісі: «Нәжақама сәлем берем, көрісіп келем» деп көрісу кезінде баратын еді. Мамам ағасына көрісіп келген сайын айтатын сөзі: «Нәжақамның жалғыз немересі Жұмекенжан адам болайын деп тұрған бала екен, жалғыздан қалған тұяқ қой, жасы ұзақ болғай. Қашан барсам да қолында кітап, бала болып ойнағанын көрген емеспін» деп мақтап келеді. Менің мамама ешкім ұнамаушы еді, ол қандай бала екен деп ішімнен ойлап қоямын. Сол мамамның көңіліне қонған Жұмекен деген ат бір бүйірімде жатты.

Жұмекеннің әкесіне тете қарындасы, музыка зерттеушісі, ғылым кандидаты Жұмагелді Нәжімеденовтің анасы Мүлік апай (шын аты - Мүлкима) ер мінезді, сөзге шешен, өте қайратты адам еді. Ол да апам мен жездеме көрісем, сәлем берем деп біздің үйге келіп тұрады. Сондай аралас-құралас сәттерде ол да маған қызығатын көрінеді. «Жездемнің қызы әппақ үлпершектей болып өсіп келе жатыр екен, кестені, шілтерді шебер тігеді, өзі өте ибалы екен» деп айтатын көрінеді, екеуміз қосылғаннан кейін апамның осы сөздерін Жұмекен маған айтып берді. Мені көргенше ол да іштей «қандай қыз болды екен» деп ойлап жүреді екен.

Мен жеті жылдық мектепті бітіріп, Жұмекен оқып жүрген онжылдық мектепке келгенімде Жұмекенді бірінші рет көрдім. Бұл – 1952/53 оқу жылы болатын.

Жұмекен маған жазған алғашқы хатын елу үшінші жылы 27-ші наурыз күні каникул кезінде өз қолымен беріп еді. Төрт жыл бойына жазылған хаттары өзімде сақтаулы.

Жұмекеннің аспан түстес шағын чемоданы болатын. Чемодан түбіне төселген «Лениншіл жас» газетінің арасына менің жазған хаттарымды шетін қара жіппен тігіп, ұқыптап жинап жүреді екен. Сол өлеңдерін және мен сыйлаған кестелі тер орамалды сақтап жүр екен. Мұқияттылығына әлі күнге таң қаламын.

Біз мектепте оқып жүрген кезде қыздар өздерінің жақсы көретін балаларына, сыйлас, сырлас достарына кестелі орамал сыйлаушы едік. Жұмекен кейін бір сөзінде: «Маған талай қыздар орамал сыйлады, солардың қайда қалғанын білмеймін. Сен сыйлаған орамалды жоғалтып аламын ба деп көп ұстамайтын едім» дейтін.

Екеуміз бас қосқан жылдары, жастығым да болар, қазақ қызына тән ұяңдығым ба екен, әлгі өз хаттарымды өзім оқып, ұялып жыртып тастадым.

Жұмекен екеуміздің болашақ жолымыздың тоғысуы, бір-бірімізді сырттай көруді армандап, көргеннен кейін бір-бірімізді ұнатуымыз кездейсоқ емес. Ата-аналарымыздың да арман-тілегі болуы ғажап емес.

Жұмекен екеуміздің махаббатымыздың куәсі – елу жеті жылдан бері сақталып, қағазы сарғайған өз қолымен жазған хаттарының бірінен үзінді келтірейін:

Сенсіз өмір мен үшін – жоқ секілді,

Сенсіз шаттық қадалады оқ секілді.

Сенсіз көрген қуаныш қапамен тең,

Сенсіз өмір өзіме көп секілді.

17/VI 53

7-сұрақ. Жастарға жар таңдауда қандай тілек айтар едіңіз?

Жауап: Жастарға айтарым, мен өзім тектілік дегенді үлкендердің аузынан көп еститінмін. «Тектіліктің киесі ұрады» дегенді анамыз жиі айтатын. Ата салтын ұстаған қазақ ұрпақ тазалығын сақтауға мұқият қараған. Ұрпағына қолдан келгенінше текті жерден қыз әперуге тырысқан. Ұлы балиғатқа толғанда текті жермен құдаласуға, қызын текті жерге ұзатуға ден қойған. Өйткені, шаңырақтың киесін, босағаның қадірін текті жерден алған келін ғана бағалайтыны осы күні де дәлелденіп отыр.

Болашақ келін келген босағасын мәңгілік қонған ұям деп қадірлегенде ғана, қандай қиыншылық болса да төзіп, осы босағадан тек жер қойнына ғана кетем деп, ер азаматын өзінен жоғары қойғанда ғана бақытты өмір сүреді.

Ал ер-азаматтарға айтарым өзінің болашақ үрпағының анасын аялай білуі керек. Дөрекілік көрсетпеуі керек. Сонда ғана шаңырақтан үлгілі ұрпақ өсіп-өнеді. Заманымыз тыныш болып, жастарымыз уайым-қайғысыз бақытты өмір сүрсін!

Әңгімеңізге көп рахмет! Жұмекендей ұлы тұлғаға жар балу бақытын маңдайыңызға жазған жаратқан ием Сізді әрдайым қолдап жүрсін. Сізге мықты денсаулық тілеймін!





Ақын анасы туралы бір үзік сыр

(сыр-сұхбат)

Келген босағасының тілеуін алаңсыз тілеген келін осындай болар...

Апай сырға толы көкірегінен суыртпақтай әңгіме бастаса, менің міндетім бір сөзіне де қиянат келтірмей жаза беру ғана...

Бұл жолы келін ене туралы сыр шертті. «Жұмекенді құдайдан тілеп жүріп көтергем...» дейтін анасы

Жұмекеннің өз анасы – Мүслима Айдынқызы, руы Беріш, Гурьев облысының Теңіз ауданындағы 13-ші объезд деген жерде 1915 жылы туған. Туған анасынан үш жасында жетім қалып, өгей шешенің тәрбиесінде өскен. Жұмекеннің әкесіне тұрмысқа шыққанда 15 жаста екен. Нәжімеден атамыз жалғыз ұлы Сабыреденін ерте үйлендірген ғой. Мүслима апай Жұмекенді – тұңғышын келін боп босаға аттаған соң 4 жылдан кейін босаныпты. Жұмекен өз анасын Мүсеке деп өтті өмірден Мүсекең «Жұмекенді кимешегімнің ішінен мойныма қара ала тұсау салып жүріп құдайдан тілеп алдым ғой» деп келініне сыр шертетін.

Жұмекен ақын қалам тартпаған тақырыпты табу қиын. Солардың ішіндегі ең ауқымды да жүгін қайыспай көтерген тақырыптарының бірі ана тақырыбы еді. Әсіресе, Ұлы Отан соғысы кезеңі. Тылдағы өмір. Жұмекен жырларында айшықты өрнектелген тақырыптардың бірі – келін бейнесі, ана тұлғасы дараланып сомдалған тұлға. Ақынды тебіреніске бөлеген сол құдыретті сезім қазіргі өлшем шамасының күшімен айтсақ, микро- жиіліктер толқынымен тербеткенін аңғару қиын болмас. «Келін» дастанындағы, т.т. өлеңдеріндегі ана тақырыбына ақынның есейген ортасындағы аналар бейнесі тұтқа болған.

Жұмекеннің анасы өте байсалды, көрікті, үлкеннің жолын кесіп өтпейтін, шыдамды адам болатын. Мінезі жәйлі, көп сөйлемейтін. Сол кездің адамдарына тән ескіше сауат ашқан, өз бойына біткен парасаттылығымен, пайымдылығымен аналық қамқорлығын перзентінің қай-қайсысынан да аяған жоқ. Алматыда болған жылдары да, сонау бір жылдары Нәсіп апай үлкенді-кішілі екі енесінің қолында аз уақыт болған шағында да сырласып, бірге жүрген. Сол күндері басынан кешкен қиыншылықтарын айтқанда оны аяп, егіліп жылап отыратын едім, дейді есіне алып, - Апам өзі жыламай, жәйлап отырып, ұзақ әңгімесін айтатын...

Соған қарағанда жылай-жылай көз жасы кеуіп қалған адамдай, бетіңе қарап отырғанда, жан-дүниесі егіліп отырғанын көру қиын емес болатын. Он бес жасында менің қайын атама тұрмысқа шығып, он-ақ жыл бірге өмір сүрген. Төрт жыл бала көтермей жүргенде көрген қиыншылығын айтатын. Ол кезде қандай текті босағаға тап болсаң да, бала таппаған келінге деген қазақи көзқарас белгілі ғой. Оны жұрттың бәрі түсінеді. Жалғыздан ұрпақ қалдыру қай қазақтың көкейін теспеген арман дейсіз, барша мұраттың асылы – ұрпақ өсіру болса, қазақ үшін оның несі айып? Енем марқұм екеуміз өте жақын сырласатынбыз.

Ене мен келіннің арасындағы қарым-қатынаста тұрмыс-тіршілік қамымен болмашы нәрсеге келіспеушіліктер болмайды дегеннің өзінде кездесіп қалатыны белгілі. Ондайда бар айтатын сөзім «апа, қойыңызшы» дейтінмін. Онымда зіл болмайтын, бала мен ана арасындағы өкпе-араздығы жоқ наз іспеттес қарсылық болатын. Кейде апам осы сөздің өзін көңіліне алып қалушы еді. Жаны нәзік жан болатын. Көңілінен әлдене шықпай қалған кезде бөлмесіне кіріп, сандығынан бүрме етекті бір көйлегін шығарып алып, соның етегі мен кеуделік тігісін сөгіп, қайтадан тігіп отыратын. Осы сәтте ғана апамның көңіліне келіп қалғанын білетінмін. Дереу, көңілін табуға тырысамын. «Апа, дүкен аралап қайтайық, жүріңіз» немесе «не тамаққа тәбетіңіз шауып отыр» деген сияқты дәнекер сөздерімді айта бастаймын. Апам да түк болмағандай екеуміз әлдебір шаруа қамымен айналысып кетеміз. Енемнің қамқорлығы туған анамнан кем болмап еді, парасатты ене шаңырақтың берекесі екендігін осыдан көрдім.

Апамның өмірі қиындыққа толы. Қазақ ауылындағы қазақ келінінің өмірі. Ата-енесі елге сыйлы адамдар болған. Қалай болғанда да келін үлкеннің алдынан қия өтпейді. Оның үстіне үш қайын сіңлісі болған. Өз бауырынан туған үш баланы емізгені болмаса, оларды еміреніп сүюге де бата алмаған. Ол кездің тәрбиесі солай еді. Немерелерін ата-ене өз бауырына салып өсіретін. Кім білсін, бұл тұста мынадай ой келеді. Кіндіктен жалғыз ұлдың ұрпағы шаңырақтың әдет-ғұрпын бойына сіңіріп өсіру үшін ата-мен әже бауырынан ұзамасын деген қызғаныш па екен. Анасы емізген сәттен басқа уақытта немерелерін қарттар қанатының астынан ұзатпай өсіретін. Оның тағы бір себебі – соғыс уақыты, үй ішінің ішкі-сыртқы тауқыметі келіннің мойнында. Сәбиіне алаңдамай шаруасын атқарсын дегеннен шыққан әрекет пе екен?

- Жұмекен ағаның әкеден жастай қалып, ата-әже тәрбиесінде өскені белгілі. Бұл жерде болашақ ақынды тәрбиелеп, өсіруде нағашыларының еңбегі қандай?

- Жұмекеннің 70 жылдығына арнап Атырау облысы әкімшілігінің көмегімен үш тілде жарық көрген «Менің Қазақстаным» атты әдеби-көркем альбом кітаптың орысша нұсқасында алғысөз орнында берілген мәтінде «Отец его – Сабыр погиб в Великой Отечественной войне и будущий поэт воспитывался у дедушки с бабушкой по материнской линии» деп қате жазылған (қате жіберілген мәтіннің астын сызып көрсеттік-Қ.К.). Қазақша нұсқасында мұндай қате жоқ. Ал орысша кітаптағы осы қатені көре тұра атап айтпасқа шарам жоқ. Бұл арқылы баспагерлердің зәуімде бір жарық көрген басылымға Жұмекендей дара тұлғаның алақандай өмірбаянын жазған кезде қырағылау болыңдар деп өтініш айтқым келеді. Жұмекеннің балалық шағында болсын, есейген шағында болса да нағашы жағының тәрбиесінде болған кезі жоқ.

Ал «Жұмекеннің жүрегі» естеліктер жинағына енген М.Сапарқызының естелігіндегі «...1942 жылдың жазы болатын. Соғыстың қызу жүріп жатқан кезі. Бір топ ауыл қыр жолының бойындағы «Ақтікен» деген жерде жайлауда болатынбыз. Кіші бесін кезінде қыр жолынан бұрылып, біздің үйге қасында 6-7 жасар шамасында баласы бар түйелі ақ сақалды қария келді.» деген жолдардағы 6-7 жасар немересі Жұмекенді ерткен қария – Жұмекеннің атасы Нәжімеден ақсақал болатын.

Сапар құдасының төрінде сый-сияпатын көре отырып Нәжімеден ақсақал әңгіме үстінде «Мына жиендеріңді таныстырайын деп, әрі нағашысынан аз ғана алажақ бұйымтайын сұрайын деп әдейі ертіп әкеліп отырмын, – дейді. – Жігіттің үш жұрты болады: өз жұрты – күншіл, қайын жұрты – міншіл, нағашы жұрты – сыншыл деген. Осы немеремді әрі сынатқалы, әрі бата сұрағалы келдім,» – деген екен.

Сонда Сапар құдасы (Сапар – Жұмекеннің анасы Мүслиманың әкесі Айдынның кенже інісі):

- Құда, бата берудің жолы Айкөкенікі ғой, менің шаңырағым ол кісіден кіші емес пе? – деп күледі.

- Сапаржан, екі торының өзгешелігі жоқ деген. Көзі ашық, көкірегі ояу деп сізге келдік. Сіздердің үлкен аталарыңыз Бекей еді. «Бекей айтпас, Бекей айтса бекер айтпас» деген мәтел сөз текке айтылмаған. Сен Бекейдің кенже немересісің, олай болса бата беру сіздің жолыңыз. Құда сөзді мақал-мәтелмен сөйлейтін әзілқой, ақжарқын адам екен. «Өнерлі өрге жүзер» деген, жігітті ақылы мен өнері көтереді. Шүкір, немерем өнерден құралақан емес, – деп керегеде ілулі тұлған домбыраға қарайды.

Сонда нағашысы «Балаңыз адал сүт емген болсын. Атаның баласы болмай, елдің баласы болсын. Алашаға тартса ақын болар, берішке тартса батыр болар. Елге елеулі, халқына қалаулы болсын, басқа не айтайын, жас қой, бақыты алдынан жарылқасын» деп батасын беріп, дастархан басында отырған көршілер мен бұйымтай айта келген Құдасы да «әумин!» деп беттерін сипаған екен.

Осы жолы Жұмекен нағашыларына Құрманғазының «Кішкентайын» тартып береді. Жас Жұмекеннің бойындағы дарыны мен талабы, өнерге икемділігі отырғандарды еріксіз сүйсіндірген екен. Жұмекен отырғандардың қолқалауымен «Ақсақ киікті» тартады. Сапар нағашысы көзіне жас алады. Соғыстағы жалғызы Марданды есіне алып, қамықты ма, кім білсін...» деген жолдарда Жұмекеннің нағашысымен танысуы да соңғы кездесуі де осылайша анық жазылыпты.

Көреген ата немересінің болашағына ақ жол тілеумен өткен еді. Нағашысымен таныстырып, бата-тілегін әперуі жігіттің үш жұртынан алшақтамауын, тұғыр-тағанның түгел болуын көздеуі – көрегендік емей немене?!

- Ақын ағаның өз анасына арнаған өлеңдері, тақырыбы бар ма? Аға кенеттен жүрек сырқатынан көз жұмғаны белгілі. Ол кісі анасының сырқатына аса қатты қайғырып, жүрегіне салмақ түсірді дегенді естіген едік.

- Апамның бүкіл өмірі кеңес дәуірінде Қазақстан жерінде сынақ алаңына айналған өлкелерінің бірі Капустин яр, Азғыр полигондары маңында өтті. Соғыс кезіндегі ел тұрмысының ауыртпалығы, жастайынан жесір қалып, тылдағы қиындықты ер-азаматтармен қатар көтерген жылдардың тауқыметінен шаршап-шалдыққан өзімен тағдырлас аналардан бөліп айтарлықтай ерекшелігі жоқ. Жастайынан жесір қалып, тұрмыс тауқыметін тартқан апам кейін қан ауруына шалдықты. Жылына екі рет қалалық аурухананың қан ауруы бөлімінде жатып ем алатын.

Жұмекеннің шығармасында анасына қатысты өлеңдері баршылық, соның ішінде «Қан» деген өлеңі анасына арнап жазған туындысы.

«Жылдан жылға сөніп барад, түрі, үні –

Шешем сорлы сауықпайды-ау ғұмыры?

Кеңсе жақтан кеміп келсең кешқұрым,

Қанайды да отырады мұрыны.

Келін баптап ақ көрпесін жапқанға

«Мені ерекше күтеді» деп мақтанба:

Жерде – маған,

Аспанда анау Айға анық –

Байғұс қартым, бара жатыр айналып,

Қызыл қаның – ақ қанға...» деп, ақын өзі осы өлеңінде:

«... Қаны тыйыл-майтын неткен кесел бұл,

қан төккені аз болып па ед осы елдің?!

Ұялсам да жарығынан Күн, Айдың

мен де кейде солқылдап кеп жылаймын.

Жас ақпайды, сонда көзден,

бұ да аса,

арзандықтан болмайтыны рас, ә?

Жаспен емес, қанмен ғана жылайды

көзің емес,

көкірегің жыласа...» дейді.

Иә, анасының дауа табылмайтын дертіне қатты қайғырғанын көзіммен көріп, шарасыздық күйін басымнан кешірдім ғой. Амал қанша! Анасының дертіне де, Жұмекеннің осы өлеңінде өзі:

«Адал жұмсап ғұмырымды бүтін бір

ақтайтұғын кезім, ана сүтіңді –

амалым не, амалым не, амалым:

қаның теуіп қызбайды енді – жоқ әлің,

жиі-жиі мұздайды енді табаның.

Менің ыстық алақаным, қолдарым

сен тоқыған байпақ құрлы болмады:

қаның қақсып, қажыған бір тұсыңда

жылытпады башпайыңның ұшын да...»

деп суреттеген жан қайғысына да ортақтаса жүріп, ара түсе алмадым. Қайран да, қайран дүние-ай!.. Алланың жазған тағдырына адам қолынан не келеді?

Прозада анасының өмірін «Ақ шағыл» романындағы Мұғзима образы арқылы жазған. «Елмен көрген ұлы той» деп, пейілге жарытып жаратқан қазақтың шаңырағына алтын діңгек бола білген қажырлы аналар өз басын ойлауға мұршалары келмеген. Келін боп түскен босағасының тілеуін тілеуден бөтен ой түспейтін ойларына.

Аурып қалған кезінде апама, әсіресе, күтім көп керек болатын. Қалай да қанның құрамын толықтырып отыру міндетіміз. Дәрігердің нұсқауын қатаң қадағалайтынбыз. Тұңғыш немересі Әйкен апамның – әжесінің күтіміне көбірек уақытын бөлді. Осындай науқас адамның диетасы жайында дәрігерлерден кеңес алып, көп ізденетін. Алма мен сәбізді үккіштен өткізіп, күнделікті көңіл бөліп, балаша тамақтандыратын.

Төсек тартып жатқан адамның күтімі оңай емес, оның үстіне мұрнынан қан кетіп жатқан апамның төсек-орнын, киімін әлсін-әлсін жуып-үтіктеп әкеліп ауыстырамыз. Өмірінде іш киімін кісіге жудырып көрмеген апам қатты қысылатын. Бізге риза болып, Әйкен екеумізді отырғызып қойып, алақанын жайып, ұзақ батасын беретін. Апамдай адам сирек туады.

Жұмекен бойындағы төзімділігі де, адалдығы, жүрегінің жұмсақтығы, кешірімділігі анасының ақ сүтінен дарығаны сөзсіз. Шаңырақтың құты еді апам. Келін боп түскелі ақ батасын талай рет алдым. Үлгісін бойыма дарыттым. Мені өсірген мамамды – Балсекерді қатты құрметтеп, аузынан тастамай отыратын. Келін мен ене, құда-құдағи арасындағы сыйластықтың керемет үйлесімді үлгісін көріп өскенімді мақтанышпен айта аламын.

...Сексен екінің күзі біздің отбасына ауыртпалық ала келді. Енем қатты ауырды. Жастық шағы Капустин яр – Азғыр сынақ аймақтарына шекаралас маңда өткен ол кісі қатерлі қан ауруына шалдыққан. Жылда аурухананың гемотология бөлімінде емделетін. Кезекті осындай емделу кезінде Жұмекеннің жұмысына дәрігерлер хабар беріпті. Ауырлап жатыр деген. Содан жолдастарымыз Рая, Айтбай үшеуміз ауруханаға жеттік. Апамның екі құрбысы Айсәуле апай (Әбіштің анасы) мен Жаңыл апай (Қайраттың анасы) қоштасып қалғалы ауруханаға келіпті. Клара да (Әбіштің жары) сонда екен. Апамды бар киімін шешіп, үстіне ақжайма жауып, «адам болар-болмасы белгісіз» деп жан сақтау бөліміне алып бара жатқан жерінен дәрігерге қолхат беріп, «өз төсегінен аттансын» деп, Жұмекен үйге алып кетуді ұйғарды. Содан үйге әкелдік.

Мұндайда адам қатты сасқалақтайды. «Иманын үйірсін, дем салсын, әрі басы-қасында отырсын» деп құран оқи білетін кісі іздедік. Әбу ағаның үйінен кісі үзілмеуші еді, деп сол үйге хабарласып едік, Өзбекстаннан Әбекеңнің құдағиы – Шолпанның енесі келіп жатыр екен. Үстінде жасыл қамзолы бар кемпір кісі апам жатқан бөлмеге кірген бойда «мынау ма, өлейін деп жатыр» деген кемпір, бұл өлмейді!» деді. Содан бір-екі күн қасында отырды.

Апамды ауруханадан әкеліп, жантәсілім жатқан кезінде үйде дос-жаран, жанашыр адамдар болатұғын. Бұл 1982 жылдың 22 қарашасы еді. Құдайдан сабыр тілеп қана шүкір етумен артының қайырын күтіп отырмыз. Жұмекен болса, апам жатқан бөлмеге қарама-қарсы бөлмедегі өзінің кабинетінде жерге етпетінен жата қалып жылады. Сондағы айтқаны әлі күнге құлағымда: «Жиырма бес жасыңда жесір қалып едің, өмірден ешбір жақсылық көрмеп едің. Енді қызығымды көрсетем бе дегенде, көре алмай кететін болдың-ау!!!» деп өкіріп жылады... Сол кезде үйдегілер – хабарды естіп келгендердің жыламағы қалмаыд.

Айсәуле апай Жұмекеннің жанына барып: «Тұр, орныңнан! Жылама! Төтелеп келген ажалдың алдын орау пенденің қолындағы іс емес! Тұр, балам, өзіңе ауыртпалық аударып жүрерсің!» деп қолынан ұстап, орнынан тұрғызды. Апай бұл сөздерді айтқанда бұйырып сөйлегендей болды.

Келесі жылы дәл осы күні 1983-тің 22-ші қарашасы күні Жұмекен қайтыс болды. Апам аурудан айыққандай болды, Жұмекеннен кейін үш жылдан соң қайтты. Айсәуле апамыз әулие екен...» - әңгіме желісі үзіліп қалғандай. Бар сырын ақтара әңгімелеп отырған Нәсіп апаның алдында өзімді әлденеге кінәлі адамдай сезіндім... Әлгі әсерлі әңгімені ой елегінен ғана емес, жүрегінің әр тінінен өткізіп, суыртпақтап айтқаны онсыз да жүгі ауыр жүрегіне салмақ салып кетпеді ме деген алаңдаушылық туғызды маған...

- Әңгімеңізге рахмет, апай. Сізді қатты толқытып, жан-жүрегіңізбен тебіреніп айтқан әңгімеңізді оқырманға айна-қатесіз ұсынуға уәде берейін, - деп, ризашылық білдірдім.

Жұмекеннің анасы Мүслима Айдынқызы жетпіс бір жасында қайтыс болды, ұлдан 5 немересін, 2 шөбересін, екі қызынан 17 жиен немересін көріп кетті. Бидай өңді, жүзінен мейірім шуағы төгіліп тұратын көгершіндей сүйкімді ана еді.

Жазушылар одағынан Жұмекен ағаны ақырғы сапарға шығарып салғанда, одақтың еңселі үйінен қаралы шерудің алдында, екі қолтығынан құр сүлдерін демеп екі азамат екі жағынан алып бара жатқан Мүслима апамның бейнесі көз алдыма келді. Дүниеге әкелерінде «мойнына қара ала тұсау салып тілек тілеп көтерген» тұла бойы тұңғышынан, жалғыз ұлы – алпамсадай арысынан айырылған ананың қайғысынан қара жердің де көкірегі қарс айрылғалы жатқанын сезінген зарлы міскіндердің ішінде мен де ілбіп ілесіп ақынды ақырғы сапарға шығарып салып едім сол сексен үштің қарашасында...





Ирек өткел хикаясы немесе қыркүйектің қарсаңы еді...

(сыр-сұхбат)

Шіркін, өмір-ай! Ащың да бал, тәттің де бал! Неге десеңіз, өткен күннен белгі бар. Белгі болғанда қандай, сыры да өңін бермеген, бір сәті де көмескіленіп көрмеген тәтті шақ. Балалық махаббат! Шынайы достық. Ғұмырлық сағыныш сазын көкейге өшпестей жазып кеткен жан азығы, нәр беретін ләззатты сезім. Өртеніп кетпей, өлеусіреп бықсымай, күл-қоқысқа айналмай, жүректе маздап қана түнде шырақ, қысылғанда пырақ, тар жерде соқпақ, қараңғыда шақпақ; ұрпақтан ұрпаққа жалғасып, жан алауын мәңгілік алаулатып келе жатқан уыздай нәрлі, қасиетті, сағынышының табы өшпейтін, Аллатағалам өзі тұтандырған шоғымен қарып түсерлік емес, шоғынан ұшқын таратқан, мәңгі алаудың көзі болған өшпес сезім!

Нәсіп апаймен бүгінгі сырласудың сәті түсіп, ғажап естеліктің жаңа бір парағын оқушыларға ұсынып отырмыз.

...Ол жылдары колхозда жұмыс қолы жетіспейді, жазғы каникулда мектеп оқушыларын пішен жинауға көмекке шақырады. Бақыт екеуміздің істейтін жұмысымыз пішен тиеу. Колхозда төрт тегершікті үлкен ағаш арба болады. Ол ағаш арбаға екі өгізді жегіп, пішен үйіп тиеледі. Бұл менің 9-класқа, Жұмекеннің 10 класқа көшкен жылы еді. Жазғы үш ай каникулда Бақыт екеуміз Жұмекенді еске алмай айтатын әңгімеміз сирек, өйткені сағынатынбыз. Дәлірек айтсам, әркім Жұмекенді өзінше сағынады. Оны сағынбау мүмкін емес еді. Ол дегенде жүрек алып-ұшатын. Сол себепті де қолымыз қалт етсе болды, күнделікті әңгімеміз Жұмекен жайында болатын. Досы Идаят екеуінің білімділігі, көп оқитыны, жүріс-тұрысы... т.б. осындай ерекшелік қасиеттерін бір біз емес, мектептес үлкен-кіші бәрі үлгі тұтады, ауыздарынан тастамайтыны шындық еді... Жұмекен жүрген жер жырдай еді-ау....

Достарымызға келетін болсақ, Жұмекен Әжіғалиев Идаят дейтін досы екеуі ылғи да бірге жүретін. Мектеп пен жатақхананың арасы жүз метрдей жер. Бір мезгілде оқитын болғандықтан бір-бірімізді күнде көреміз. Өздері жұбын жазбай жүретін. Сабақты жақсы оқыды. Жұмекен мен Идаятты мектеп оқушылары түгел сыйлайтынбыз. Идаят мектепте комсорг. Жұмекен учком болды. Асханаға барғанда ылғи да екеуі ең соңынан келетін. Ұзақ отырып, тамақ ішеді, ауыздары әңгімеден босамайды. Асханада екі адамнан кезекшілік міндетін атқарамыз. Аспазшы Кашипа апай да, кезекші болған оқушылар да оларды асықтырмайды. Кейде кезекшілер оларға асхананың кілтін беріп кете беретін еді.

Кейін білдік, екеуі оңаша отырып, оқыған кітаптары, әдебиет, тарих жайлы сыр шертеді екен ғой. Ең соңынан келген адам тамақтанып болғанша кезекшілер күтеді, олардың ыдысын жинастырып біржола шығады асханадан. Біз кезекші болған осындай кездері Жұмекен мен Идаяттың әңгімесіне құлақ түреміз. Кейде олар бізді байқамайды, біз әңгімелерін тыңдаймыз.

Бақыт деп отырғаным – менімен бір бөлмеде жататын Құмарова Бақыт деген досым әрі немере ағамның қызы. Белгілі тарихшы Жолжанов Мақсоттың туған қарындасы. Айналайын Бақыт, сенің рухыңа бас иемін, сені ешуақытта естен шығарған емеспін. Екеуміз туғаннан бастап мен Алматыға кеткенше бірге құлын-тайдай тебісіп өстік, мінез-құлқымыз, тәрбиеміз ұқсас еді. Ол көбінесе ұлдардың арасында өскен, өжет. Бірбеткей, досқа адал еді. Жұмекен оны өте жақсы көруші еді. «Дәу қыз» деуші еді оны.

Нәбидолла Бекжанов сылқымсоқтау, қыздармен алысып ойнап жүретін, сондай бір кезде Бақытпен алысып жүріп, Жұмекеннің маған беріп жіберген хаттарын Бақыттың қолына қыстырып кететін. Кейде қыздардың бөлмесіне кітап сұрағансып келетіні де бар...

Сол каникулда, деп бастадым ғой әңгімені, бір күні бригадирден сабаққа 3-4 күн қалғанда Қанышкенге оқулық алуға барамыз деп сұрандық. Ол кезде оқушыларды ертең сабақ деген күні босатады. Ал, қырдың балалары оқулық алуға 3-4 күн бұрын келеді. Бақыт екеуміз оқулықтарымызды бұрын алып қойғанбыз. Оқулық алуға барамыз деуіміз жәй сылтау еді.

Сөйтіп, тамыз айының 27-сі күні Бақыт екеуміз екі атпен Қанышкенге келдік. Қанышкеннің құбыла жақ бетінде бір-біріне қарама-қарсы салынған ұзынша ескі киоскілер болатын. Онда ет, шұбат, нан, т.б. азық-түлік сатылады. Атымызды сол киоскілер тұрған алаңдағы соқаларға байлап, киоскілерге қарай келе жатып: «Дәл қазір алдымыздан Жұмекен мен Нәбидолла шыға келсе ғой» дедік.

Дәл бір ертегідегідей, киоскіні айнала бергенімізде, үстінде жеңін түріп алған ақ жейдесі бар, өзі де әппақ Жұмекен, қасында Нәбидолла бар, екеуі қарсы алдымыздан шыға келгені... Осы құдыретке әлі күнге таң қаламын. Ол заман ұялы байланыс түгілі, жай телефонның өзі елде болса біреу ғана, аудан басшыларында болу керек деп ойлаймын осы күні. Біз Бақыт екеуміз кітап дүкенін сылтауратып келгенімізде көкейімізді тескен кездесу сұрағанға тілегендей болды. Жұмекен де осы кездесуді аңсап келгеніне күмәнім жоқ. Мұндай кездейсоқтық болмайды деп ойлаймын. Бұл періштедей пәк таза жүректердің ізгі әрі шынайы тілектерінің тоғысуы.

Ол кезде қыз бен жігіт көшеде ұзақ әңгімелесіп қатарласып жүру деген жоқ. Ол ерсі қылық болып саналады. Ондай қылықпен көзге түстің дегенше сөзге іліктің дей бер.

Базардағы шұбат сатушылардан шұбат алып іштік те, шаруамен жүрген үлкен адамдарға ұқсап, Қанышкеннің сырт жағындағы Ирек өткелде жолығатын болып тарастық. Ондағы ойымыз Жұмекеннің шақыруымен егін қарауылы болып, Сазтөбеде егістік басында тұратын Жұмекеннің Мүлік апасының үйіне қонаққа бару. Мүлік апай мені де, Бақытты да таниды. Әрі менің көкемнің жақсы көретін балдызы. Елге ісмерлік өнерімен сыйлы адам. Ол кісінің бөтен ой ойламайтынын, бізді сөкпейтінін жақсы білемін. Сол себепті қонақ болуға келісім бердім.

Ирек өткел деп аталуының сыры Қанышкен мен Сазтөбенің аралығында ағып жатқан өзеннен төтелеп өтуге болмайды. Шүңейт-шұңқырын білмейтін адам көлік-мөлігімен суға кетеді. Сол су астындағы ой-шұңқырды айналып өтетіндіктен Ирек өткел аталған.

Бақыт Ирек өткелдің сырын жақсы білетінін, жылқышы Уәлиолла ағасымен бұл өткелді талай рет өткенін айтты. Сондықтан өткелді есіне жақсы сақтап қалған. Жастық шақтың бір ерекшелігі – қауіп-қатердің аса қорқыныш тудырмайтыны болса керек. Жақсы білем дегеннің өзінде күнде өтіп жүрген адам емес, Бақыт қателесіп кетсе, суға кету деген сол емес пе. Ондай қорқыныш бізде болған жоқ. Өткелден өтіп келе жатқанның өзінде Жұмекен Жұмекендігін көрсетіп, әзіл-қалжыңнан аузы босамай келеді, бізді күлдірумен болды. «Бақыт-ау, мына өзенді өзің арнасын қазып, өзің ағызып қойғандай, қай жерде қандай шұңқыр барын қайдан білесің. Әдейілеп жол салып қойғансың ба?» деген сияқты әзілдерінен күле-күле шегіміз ауырды.

Ирек өткелден өтіп, Сазтөбені бетке алып төрт аттылы келе жатырмыз. Ол кезде шұбырып жатқан машина, қазіргідей айқырып жатқан айдау жол жоқ. Асып кетсе арбажол. Бір кезде алдымызда жол бойымен ағараңдап кетіп бара жатқан ақ қалпақты көзім шалды. Қасымдағыларға «анау қалпақ па, ана қараңдар, дөңестен төмен қарай қалпақ кетіп барады» дедім. «Қайдағы қалпақ айдаладағы, көзіңе не көрініп келеді» деп, өзімді мазақ етті олар. Ат үстінде келе жатқан бізге жиегі көлемді әппақ күнқалпақты киген адамның бар-жоқтығы көрінбейді. Жақындап келгенде қалпақ иесі жас жарымдағы кішкентай сәби екенін көрдік. «Жұмагелді ғой мынау» деп, Жұмекен таң қалды. Үйге келген соң Мүлік апайға Жұмекен «баланы неғып жалғыз жібересіңдер, жылан шағып алса, сиыр сүзсе қайтесің» деп, сөйледі. «Бала шығып кеткен екен ғой, байқамай қалыппыз» деп ақталғандай болды апасы.

Ол уақытта шешелеріміз күнқалпақты қолдан тігіп, жас балалардың жаз бойы басынан тастатпайтын. Құстаңдай деп аталатын қалыңдау матадан бірнеше қабаттап іс машинамен сырып тігеді. Сол «ақ қалпақ» киген бала бүгінгі қазақтың қасиетті қара домбырасының тарихын зерттеумен айналысып жүрген атақты Жұмегелді Нәжімеденов еді. Бір жарым жасында ақ қалпағын басынан тастамай, туған жердің қасиетті құмында зыр жүгіріп, «болар бала бесігінен» дегізіп жүрген кезі екен...

Соғыс уақытында да, одан кейін де Жұмекеннің атасы мен әжесі колхоз шаруасына араласқан жоқ, бала-шаға мен үй шаруасына қарады. Себебі келіндері колхозға еңбек етті. Атасы мен әжесі жеке шаруашылық ұстап отырды. Төрт түлік малды түгел ұстады. Сол кезде ешкімде жоқ 12 қанатты аппақ киіз үйі болды. Қошалаққа әйгілі алаша Нәжімеден қарияның үйі деп айтушы еді елдегілер. 1956 жылы Гурьевте өткізілген көрмеге Мүлкима апамыз апарып тіккен сол аппақ киіз үйі болатын. Бұл ата-бабасынан келе жатқан киіз үйдің шаңырағын Жұмекеннің атасы бақанмен өзі ғана көтереді екен. Уығын ат үстінде жүріп байлайтын. Атасы қайтыс болғаннан кейін шаңырақты көтеру үшін бақанды үш жігітке көтертеді екен. Атамыздың қайратты адам болғанын содан-ақ білуге болады. Сол ел аузында аңыз болып, облыс бойынша бас бәйгеге ие болған әппақ киіз үйдің ішкі-сыртқы жасау-жабдығын, бау-басқұрынан бастап, сыртқы үзік, дөдегесіне дейін Мүлкима апай – Мүлік апамыз өз қолымен жаңартқан. Апайдың өз қолымен оюлаған ақ текеметін «Жұмекенжанның төріне жаясың ба, мұражайына бересің бе өзің біл, сенен басқа кім қадірін біледі» деп маған беріп еді апамыз. Жұмагелдінің анасы Мүлік апай ру жағынан алғанда, мені өсірген Балсекер мамамның алашаның қызы екенін ескерсек, көкемнің сүйікті балдыздарының бірі болатын.

Ісмерлікке байланысты әңгіме айтсақ, Жұмекеннің әжесі Бақытжамал – «Ақ шағыл романындағы» Қызыл кемпір қайраттылығымен, ісмерлігімен ел аузында аңыз болып қалған адам. Осы өнері қызы Мүлік апайға, оның қызы Маржанға қанмен дарыған, тәрбие арқылы берілген. Әлгі айтылған оюлы ақ текемет соның куәсі.

Осы қол өнеріне қатысты өз көзіммен көріп, бала кезде қолқабыс тигізіп, анамыздың қасында жүріп үйренген қойдың жабағы жүніне жылқының жалының қылын қосып он екі құлаш қыл арқан есудің технологиясын айта кетейін. Мұндай арқан көшкенде түйеге жүк арту үшін керек болатын. Жәй арқаннан айырмашылығы бұл арқан тиеген жүктің бір жағына ауып кетпейтіндей созылмайтын мықты, әрі ұзақ уақыт қолдануға жарайтындығы. Мұндай арқан тегіс шығуы үшін ескен адамның тәжірибесімен қатар қолының қайраттылығы керек. Жұмекеннің әжесі мұндайда ер адамның қажырымен барабар болатын. Арқанды үш тіннен есетінін ескерсек, Үш тіннің біріккен басын керегенің көзінен өткізіп бір адам тартып есіп тұрады. Сол арқанның басын Бақытжамал әжеміз ұстайтын. Үш тінді үш адам ширатып есіп тұрады. Бұлардың қимылы да, ара қашықтығы да біркелкі болуы керек. Біреуі селкеу кетсе, арқан тегіс шықпайды. Осы өнерді игерген қайрат пен қажыр иелері әрі аналарымыз, ел басына қиын-қыстау туғанда арқа сүйер панамыз болып еді-ау. Өз басым осындай ортада қайнап өскен жастық шағымнан ұрпаққа ұлағат боларлық бір үлгі көрсете алдым ба деп те ойлаймын арасында...

Мен бұған дейінгі естелік әңгімелерімде айтып жүргенімдей, менің өмірге әкелген ата-анам да, мәпелеп өсірген нағашы атам мен әжем де, келген босағам да өнердің кеніші деп айтпасқа хақым жоқ. Атап айтып отырған Мүлік апамның қызы Маржан Зейнелқызының шешесінен алған қол өнерін былай қойғанда, шебер күй орындаушы ретінде елге танымалдығы өз алдына бір төбе. Атырау қаласында тұрады. Маржан бала кезінен домбырашы, консерватория бітірген.

Суыртпақтап айтқан сайын таусылмайтын шежіре жалғасын тауып, өріліп отырады. Жұмекенге жұптастырған тәңірім мың тәубе. Бір де бір сәттің көкейден кетпейді, жыл өткен сайын жаңғыра түсуде.

Соның бірі – Ирек өткел хикаясы еді. Қыркүйектің қарсаңы еді онда да.

...Міне, кәзір сол сәтті көз алдыма елестетсем, «Жұмекен дәл қазір алдымыздан жарқ етіп шыға қалса ғой» деген періште тілектің орындала кетуі де ертегіден алынған сияқты...





ЖҰМЕКЕННІҢ КІШІ ҚАЙЫН АТАСЫ...

Жұмекен ақынның жуырда жарық көрген жеті томдық шығармалар жинағының жетінші томына енгізілген әулет мұрағатынан алынған суреттердің ішінде Сталинград майданында сол аяғын беріп, елге аман оралған менің әкем Хамиттің суреті де берілген. Суреттің астына жазылған "Жұмекеннің кіші қайын атасы Хамит Шәкуалиев - Ұлы Отан соғысының ардагері. Сталинград шайқасында бір аяғынан айрылған, көптеген орден-медальдардың иегері" деген жазбаны оқыған адамның "кіші қайын ата" деген сөзге ойланары хақ.

Оның сырына тоқтала кетсек...

Ақынның жары Нәсіп апа әшейінде Жұмекен ақын туралы сыр-сұхбат бергендерге өз төркіні жайында айтуын өтінген кісіге, «оның Жұмекен туралы сұхбатқа қатысы бар ма өзі?» деп маңайлата бермейтін. Бұл жолы көптомдықтағы аталған суретке жазылған сөзді, әрі еліміздің кешегі тарихынан сылып тастай алмайтын айтулы оқиғаның айшықты бір мезеті – Сталинград шайқасының жетпіс жылдығына орай төтесінен сауал берудің ыңғайын тапқандай болдық.

«Кіші қайын ата» атауынан өрбіген әңгіменің төркіні...

Менің туған әкем Шәкуалиев Хамиттің әкесі Шәкуәлі мешіт ұстаған имам, аса білімді адам, өте бай болыпты. 1924 - 26 жылдары кеңес үкіметі билігінің әмірімен мешітін өртеп, өзін жер аударып алып кеткен. Әйелі Манарша туыстары Ақтөбе жақта көрінеді, өзі байдың қызы екен, руы – табын. Ұзатылып келгенде дүние-мүлкі, қалыңдықтың бас киімінде, тұтас киім-кешек, әшекейлері сәнді де, ауқатты адамдардың дәрежесіне сай күміспен безендірілген екен. Күйеуін айдауға алып кеткен кезде ағайын-туыс уыс-уыс күміс әшекейлерін бөліп алған құсайды. Екі баласымен жесір қалған Манарша әжеміз қайнысы Исағұлға тұрмысқа шығады, одан екі қыз дүниеге келеді. Әнәпия мен Мәдина деген қыздар, кейін шешелері Манарша түйеден құлап, 40 жасында мертігіп қайтыс болады, әкесі Исағұл екінші рет үйленгенде екі қызды ағалары Хамит өгей шешенің қолына қаратпай өзіне алып асырап-бағады. Содан өмір бойына туыстық қарым-қатынасында ешқандай сызат түспегендігінен олардың әкелерінің бөлек екендігін туыстардан бір де бір адам білмеген көрінеді. Өз балалары да, төңірегіндегілер де ақамның үш қарындасының бірге тумағандығынан хабарсыз болып шықты. Кейін, тіпті бертін келе, сөзден сөз шығып, ата-тектен сөз қозғалғанда ғана әңгіме айтылғанда, бәрі таңғалысады.

Қазір Мәдина апамыз көзі тірі, Ақтау қаласында тұрады, үбірлі-шүбірлі ана. Ал, ақаммен бірге туған Сәйлекеш апамның жалғыз ұлының әйелі Надежда енесінің тақуалығын, тазалығын, қасиетін үнемі айтып отырады. Сәйлекеш апам сегіз немересін түгел өзі бағып-өсірген. Өзінің басына байлап жүрген, исі сіңген ақ орамалымен апам бала-шағасын, немерелері аурып қалса, оларды да емдеп, терлетіп жазып алады екен. Сол орамалын келіні Надежда әлі күнге дейін қасиеттеп сақтап отыр, өз немерелеріне де шипасы бар екенін айтады. Ене ретінде де, ана ретінде де, жалпы, молданың тәрбиесін көрген әйел адам ретінде Сәйлекеш апамыз өз заманының үлгілі аналарының бірі еді. Құран оқығанда, дауыстап, мақаммен оқығанын ауылдастары мен туыстары әлі ұмытпаған, айтып жүреді.

Хамит – әкесі ұсталғанда он бес жасында еді.

Отыз екінші жылы менің шешеме үйленгенде кіші қарындасы Мәдина екі жаста екен. Содан «тәңір асыраған тоқтыны бөрі жемейді» деген, төртеуі де еті тірілігімен қатарға қосылып, қартайғанша өмір сүрді. Әкемді ақа дейтін едім. Ақам отыз екінші жылдың күзінде он тоғыз жасында үйленген. Төрт жылдан кейін тұңғыштары – мен дүниеге келіппін.

Менің шешем Қапия - Мұстақтың қызы қой көзді ақсары кісі еді. Өзі бойшаң, талдырмаш, кербез адам болатын. Шашы бұйра, мінезі аса салмақты, сабырлы еді. Бойжеткен шағында құда түсушілер көп болыпты. Бірақ әкесі Мұстақ қызы - Қапияны батырдың тұқымы деп кедей болса да әкемізге – Хамитке беріпті.

Қайран шешем-ай! Жұмекен екеуміз елге барғанда алдымен Жұмекенді құшақтап, бетінен сүйетін. Мені сүюге бата алмай, «ақ марқам-ау» деп, жақындауға, иіскеп-сүюге де бата алмай, екі аттам жерден мырс-мырс жыламсырап тұрушы еді-ау, қайран ақ сүт берген анам!

Ақам жастайынан аудан көлеміндегі бес колхоздың асау жылқыларын үйреткен қайраттылығымен әрі еңбекқорлығымен көзге түскен жігіт екен. Жетім өскендіктен тұрмыстың тауқыметін ерте тартқан. Өмірдің мәнін саралап, өмірден өз орнын тапқан адам. Батырлар жырын, қиссаларды көп оқыған. Даусы ерекше болатын. Оқыған жырларын, бұрынғы жырауларды жатқа айтады. Әкелері мешіт ұстаған молда кісі, Хамит пен Күлжәмиланы (Сәйлекеш апа дейтінбіз) ескіше сауаттылыққа баулып, құран сүрелерін оқитын дәрежеге жеткізеді. Құранды мақамдап оқыған ақамның даусы мен білімділігіне ол кісімен жақын араласқандар таңғалатын. Хамит ақам соғысқа кеткенше жылқы баққан. Найзагер деген төл аты болатын.

Әкем майданға 1942 жылы 20 ақпанда Сарайшық қаласынан аттанған. Соғыстан оралғанда Сталинград майданында № 193 атқыштар дивизиясында болған. Шайқаста бір аяғынан жараланып, тіпті ұрыс даласында үш күн бойы өліктермен бірге жатып қалған. Қаза тапқандарды жинағанда, әкем тірі болып шыққан көрінеді. Оны Сталинград госпиталында сегіз ай емдеген.

Осы оқиға туралы кейін әңгімелегенде «... бір есімді жисам, қиян-кескі ұрыстан кейінгі қан сасыған майдан даласында ыңырсыған, сандырақтаған тірі өліктердің арасында жатқанымды есіме түсірдім. Оң жағымдағы орыс солдатына «қиналып кеткенімді, оғы қалса, мені атып салуын, сөйтіп, жан азабынан құтқаруын сұрап едім, ол өзіме қарап «қазақпысың?» деп сұрады, мен қазақ екендігімді айттым, ол маған «қазақ екендігің рас болса, шыда, шыда, шыда!» деп қайталады. Әл-дәрменін жиып, мені шинеліне салып өлермендікпен сүйрете бастады... Қайта апарғысы, немен жәрдем бергісі келді, о жағын білмеймін... есімді жиғанымда госпитальдағылар үш күн бойына өліктердің арасында жатып қалғанымды, жаралы аяғымды кесіп тастағандарын айтты...» деп еді.

Бір аяқпен 1943 жылы елге аман оралды. Елге оралғаннан кейін бір аяқпен жатқан түйеге ғана, оның өзінде де түйенің мінер жағынан емес, сол жағынан мінетін. Батырдың тұқымы, ер тұлғалы, қажыры мен қайраты тасыған қайран азамат соғыстан кейін жиырма жылдай түйеші болды.

Ақамның ән айтқандағы даусы құлаққа өте жағымды қоңыр дауыс. Әр сөзді мақамына салып айтады. Мұның сыры – жастайынан құран жаттатып, мақамдап, дауыстап оқытып үйреткеннен болар, даусында сенімділік пен құдыретті бір әуен болатын. Біздің жақта ел аузына тараған Жұмекеннің атасының майданнан оралмаған жалғыз ұлы – Жұмекеннің әкесі Сабыреденге арнап шығарған «Сабыржанға» деген толғауы бар. Сол толғауды мақамдап айта отырып, ақамның жылап тебіренгенін өз құлағымызбен естіп өстік. Ақам өзі оңаша отырған кездерінде де жыр-қиссаларды жатқа айтып, ішкі шерін тарқатып отырады екен. Қайран әкем, өмірінде ес білгелі көрген қиындықтары, көз алдында әкесін тұтқындап, мешітін өртеген, өздерінің тентіреп жетім қалған сәттері, тіпті соғыста жарақаттанып, үш күн өліктердің арасында қансырап, елсізде жатқан кезіндегі өмір көріністері көз алдынан өтіп, шер қыса ма екен... Әлде әншілік қасиет дарыған тума таланттың небір өмір өткелдерінен аман өтіп, өмірдің қиыншылықтары артта қалғанына шүкір етіп, көңілі жайлана ма екен...

Әкем Ұлы Отан соғысына қатысып, Сталинград шайқасында бір аяғынан айырылғанда жараланған аяғын госпитальда екі рет кестірген көрінеді. Екінші рет операцияны наркоз салдырмай жасатқан, сол шыдамдылығы, дәрігерлерге өзі айтып, тәуекелге баруының өзі жүректілікті, қайраттылықты білдіретін қасиеті емес пе?! Ұрыс даласындағы ерліктері ескерілмей қалған жоқ. 1-ші дәрежелі Ұлы Отан соғысы орденімен және бірнеше медальдармен марапатталды.

Әкемнің өнерін ауыл-аймағы қатты бағалаған, достары арнайы іздеп келіп, қона жатып таң атқанша жыр айтқызып тыңдайтын көрінеді. Солардың бірі - әкемнің досы Нұржау советіне қарасты «Жаңа талап» колхозында кіші басқарма болған Нұрғалиев Серікқали болатын. Серікқали аға белгілі сыншы Зейнолла Серікқалиевтің әкесі. Ол кісі аудан көлеміндегі шаруашылықтарда кіші басқарма болып қызметте жүрді.

Әкем сұңғақ бойлы, көкірек тұсы кең, кеудесі шалқақ кісі еді. Ұлымыз Мағжанның тұлғасы осы туған нағашы атасына келіңкірейді.

1985 жылы Жұмекеннің 50 жылдығына байланысты Өтебай Қанахин, Ақұштап Бақтыгереева т.б. жазушылар ақамның үйінде қонақтықта болды. Қонақтарына «Сабыржанға» деген толғауды бастан-аяқ орындады. Әкемнің ән-жыр айтқандағы мақамы ерекше, даусы да жанға жәйлі. Өтеақаң тағы айтыңыз деп, біраз толғау айтқызып, тыңдады. Сол жолы Өтебай ағамыздың бізге былай деп ұрысқаны бар: «Мына кісінің даусындай дауыс естіген емеспін, бұл ерекше әуен. Қазақ өнеріне қосылар үлес. Даусын міндетті түрде үнтаспаға жазып алыңдар» деп тапсырды. Жұмекен де осыны үлкен інім Мақсұтқа талай рет өтініш етіп айтып еді. Әкем Алматыға келе алмады, қолындағы балалары бойкүйездікке салынып, даусы жазылмай қалды. Әкем 1992 жылы 79 жасында қайтыс болды. Шешем Қапия 1994 жылы 78 жасында қайтты.

Ал осы кітаптағы суреттер жиынтығында берілген Жұмекеннің «үлкен қайын атасы» мені алты айлығымда бауырына салып алып, өз атына жаздырған, мәпелеп өсірген нағашы атамның – Мұстақ әкемнің тектілігі мен қадір-қасиеті жайында әңгіме өзалдына бөлек, ғұмырнамалық хикая...»

Иә, тектіден текті тек тумас!





«Заманның жүгі жотасында...»

жазушы Мағира Қожахметова шығармашылығы жайында

Автор шығармаларына назар аударсақ, ол өткен ғасырдың 80-90-шы жылдарының өзінде-ақ әр адамның бойындағы қасиетіне, ерекшелігіне, даралығына назар аударып қана қоймай, психологиялық талдаулар, пайымдаулар жасай отырып, шығармашылықпен айналысқан жазушы. «Адам-құпия» сол еңбектің жемісі. Әр ұлттың менталитетін басқыншылықпен, саясатпен, мүддемен жойған алып империя шегінді, бірақ ол сепкен дән жемісін беріп үлгергені ақиқат. Дін мен ділден, тілден айырылған дүбәра қалпымызда жаһанданудың қақпасын қағып тұрғанымыз өтірік пе? Екі алып аждаһа – бірі байтақ жердің байлығына сілекейі шұбыра емініп, жын-перінің көшіндей әлем-жәлем жарнама ақпаратымен, енді бірі аузында Алла, қойнында шоқпары бар, дін таратқансып, жүрекке ұялайтын иманның орнына уытталған сандырақтарын ұсынып, саналарға сыналап кіргізуге жанталасу үстінде. Екеуі де жаңа қоғамның қалыптасуына кедергі келтіретін, тіпті, барыңды тартып алудан тайынбайтын жымысқы пиғыл иелері. Тіпті, екеуі бірігіп бір ниетте болуы да мүмкін. Осындай күрделі кезеңде өз ұрпағымыздың санасын уландырмай, қазақтың ел ретінде намысты ұрпақ өсіруі жолында жазушы жұртшылығының қосатын үлесі ұшан-теңіз. Ал ұлт намысын оятуда Мағира Қожахметова шығармаларының орны ерекше.

Айқай-ұранмен құр босқа уақыт өткізіп, біресе биліктің шаужайына жармасып, біресе сырттан келгенге сырымызды беріп, өз бауырымызды өзіміз талап қайда кетіп бара жатырмыз деген заңды сұрақ – жанды сұрақ. Жалына жармастырмайтын қайран уақыт көші талай нәрседен тағы айырарын ойласақ... Түп-тамырыңа үңілмесең, зерделемесең, боқ дүние түгенделіп бітер ме? Осыны меңзейді Мағира шығармалары.

Әрбір сана-сезім иесінің жазушы күйттеп отырған шуақты нұрды сіңіруге талпыныс жасағанын қалаймыз. Бүгін кешіксең, ертең жалына жармастырмайтын уақыт шіркін тағы бір тұтас толқынды жайдақ жағалауда қалдыратынына сенімім кәміл. Толқып соққан шымыр толқынның серпін алар жағалау арнасының биігірек болғаны дұрыс. Буырқанысты, жарға соғатын толқын ғана Оралхан марқұм айтып кеткен «тұнық судың түбіне құрт» жинамайды («Лениншіл жас» газеті, 1991 ж. бір нөмірінде жарияланған мақаладағы теңеуі), тазартады, арылтады, сананы оятып, намысты, білімді, зерделі болуға, өзгелерден кем болмауға шақырады.

Ресми баспасөзді белгілі бір мүддені көздейтін билік органының тілі, үні деп қарайтын болсақ, атынан белгілі болып тұрғанындай, сонау бір жылдары жарық көрген ұлағаты мол, ұстанымы берік «Қазақ елі» басылымы «Елуге толғанға 5 сұрақ» айдарымен ұсынған керемет дерек – газеттің мерейтой иесіне арналған «Мүшелтой» деген беті менің қолыма тиген еді. Сол сапарымда қонақ етіп төр ұсынған, еттен кейін қол сүртуге газет парағын үлестірген қонақжай қазақтың бір шаңырағына айтар алғысым шексіз. Ет жеп, қол сүртпесең газет оқымайсың ба дерсіз, иә, дұрыс сауал.

Кешегі «балапан басына, тұрымтай тұсына» бола жаздаған, материалдық тұрғыдан алғанда өтпелілігін дәлелдеген, рухани тұрғыдан алғанда әлі де болса «а, құдай, артының қайырын бере гөр» деп тілеу тілетіп, жетегінде желдірген кезеңде рух жүдеп, рухани құндылыққа мойын бұруға мұрша келмеген күндерде газет оқымағаным рас еді. Жылт еткен үмітіме леп дарытып, санама сәуле түсірген, жүрегіме болашаққа деген ұшқын сыйлаған осы газеттің бір парағы екендігін есіме алсам...

Әбден ашыққан аша тұяқтының қоршаусыз үйілген бір мая шөпке кезігіп, тұмсығы іліккен тұстан ауызды салып, үңгіп кете беретіні бар. Әлгі ашық алаңға мая үйген шөп иесінің жазатайым көріп қалып, аш хайуанды аш бүйірден айырдың сыртымен қабырғасын опырардай бір періп, «өй, әлекпе келгір» деп қуатыны да заңды көрініс. Оқыстан келген соққыға да елең етуге мұршасы келмей құныға обырланған, түйсігіне қауіп-қатердің сигналы кешеуілдеп барған кезде тығыз үйіліп, өз салмағымен нығыздалып үлгерген маяның орта тұсына дейін бас-масымен омыраулай үңги ендеп үлгерген хайуан енді оқыс тиген соққыдан түйсігі «қаш» деген белгіні төрт аяғына дарытқан жылдамдыққа ілесе алмай, мүйіздің кедергісін осындайда көрмей ме?!

Әдетте, малсақ қазақ хайуанға қатысты «тілі жоқ демесең, бәрін түсінеді» деп керісінше теңеу айтып жатады. Ал, бұл жердегі менің салыстыруым сәтті ме, сәтсіз бе, әйтеуір сол бір дастархандағы жиыннан кейін мен тоқырау мен торығу халде жүрген өзімнің ғайыптан пайда болғандай белгісіз бір күштің жетегіне ілескенінімді сезіндім. Мен сол бір парақ газет бетіне әлі күнге неліктен табынатыныма өзім де түсіне бермейтінмін.

Жан-жануарға тән ашығу – ағзаның мұқтаждығы болса, сана-сезім дарыған екі аяқты пенденің жадап-жүдеуі рух нәрінің түгесілуге айналғанын бір сәтте түйсінген хал еді - менің сол кездегі халім.

Қонақжай үй иесі төрді жағалай отырған қонақтарына «ас ала отырыңыздар» дегенді бастырмалата айтып, әңгіме-дүкен қыза түскен. Дастархан жиналар сәтте келін бала қонақтарға қол сүртуге ұсынған газет беттеріне көзі түсті ме, үй иесі «мынау оқылған газет пе, свежий ғой» дегенде, бәйбішесі, қалжыңға айналдырып «ақшасы төленген газет қой...» деп көз қиығымен отағасына ымдап, газет әперген келінін ыңғайсыздықтан бір құтқарғандай болды. Үй иесі де «иә, иә» демеске шарасы қалмады. Біз болсақ, қонақтар жағы, әлгіні жеңіл әзілге балап, бір күлісіп алдық.

Менің өмірімде, сол күннен, дәлірек айтсам, батыс қазақтарының дағдысымен қонаққа арнап сойылған қойдың сыбаға табаққа түсуі тиіс жілік-мілігі түгел асылып шұңғыл табақтың аузы-мұрнынан шығара ортаға қойылған дәмнен соңғы қол сүрту рәсімінен кейін күрт өзгеріс басталды.

Дәл сол сәтке дейін өзім іштей бар-жоғына күмәнданып жүрген болашағыма ілкі жаңа қадам басқандай көрінемін қазір ойласам. Газет-журнал оқуға мұрша келтірмейтін кеңсенің көп қағазы, саяси тұтқынның күйін кештірген ресми аударма, қоғамдық көліктегі итіс-тартыс түбіңе жететін қала тіршілігі, қымбатшылық, уақытында жалақы алмау, табыс табуда мүмкіндіктің шектеулілігі бәрі-бәрі жабылып келгенде адам өзін тығырыққа тірелгендей сезінеді. Ал осынау мүшкіл хал жылдар бойына созылғанда, жүйке сыр беріп, рух жүдемегенде не қалады?

Иә, сананы тұрмыс билейді. Тұрмыстың күйкі тірлігімен жүргенімде, сонау тоқсаныншы жылдары қыс ішінде ел аралап қайтқан осы бір олжалы сапарымнан кейін де он бес жыл өте шығыпты-ау...

Ол кездегімен салыстырғанда... материалдық тұрғыдан алғанда жаңа қоғамдық қатынастарға қазір халық икемделіп, біразы тұрмыс-тіршіліктің, күнделікті қажеттілікті өтеудің алғышарттарын игеріп, тұрмыс тапшылығын еңсергендей болды. Осы жерде «жә, жетер» дедім өзіме өзім – не айтқың келіп еді осы, пішен үңгіген сиыр ма, етке тойып қол сүрткенің бе, әлде...

...Әңгіме газеттің алақандай бетіндегі ақпараттың түйсікті селт еткізген қуатында еді... Осы жолдарға тақырып болып алынған бес сұрақтың біріншісінде: «... Біздің қазіргі қайыршы хәлімізге нарық кінәлі ме, жоқ әлде сол нарыққа бейімделе алмаған халық кінәлі ме? Әлде...».

Жауап. Мағира Қожахметова:

«1. ... Қандай уақыт, заман кешсін, қандай жағдайды бастан өткерсе де, кез келген адам, халық сол хал-ахуалына лайық. Қазіргі қайыршы халімізге кінәліні айдаладан іздеудің қажеті жоқ. Кәдімгі табиғи даму өткелдерінің бұрын да кездескен, алда әлі талай кездесе беретін сатысы ғой. Рас, бұл үлкен сын. Әркім өз қадірінше тырмысып, біреулер заманның осы желін өз пайдаларына асыруда; екіншілер құйын соққан қаңбақтай адасуда...».

Иә, ойға ой түрткі. Жоғарыда айтқан шөмелені үңгіген ашыққан сиырдан адам баласының айырмашылығы не? Жаратқан ие сана мен сезім иесі етіп ерекше жаратқан адам басына алмағайып заман туған кезде неден торығады, неге адасады? Көкейдегі мазасын алған сұрақтарына жауап іздейді. Қайдан, қалай шешімін тапсам деген ізденіс жолында шалыс қадамдарға, бұрыс бағыттарға баруы да әбден ықтимал. Қай жақтан соққан желдің екпіні өктемдеу болса, сол екпінмен біраз жерге қаңғалақтап барып қалары сөзсіз.

Қаңбақты қаңбақ күйге түсірген айналадағы табиғи құбылыстардың әсері. Сол қаңбақ деген шөп өз жаратылысына тән шөлде өсетін, кез келген өсімдіктің тамыры жете бермейтін тереңнен нәр алатын өсімдік екендігін бір жерден оқығанмын. Жел-құздың, жауын-шашынның, жайылған мал мен жортқан аңның тұяғынан, сан-алуан себептен түп-тамырынан қиылған соң тереңнен алған нәрден қол үзеді де, түп-түбірі - тамырынан қиылып, анау-мынау малдың таңдайы жасқанып, ауыз сала алмайтын, тарбия өскен тікенді ашық жасыл сабақты болмысынан айрылып, бұта-сабағы бүрісіп, жайыла өскен қалпынан сабағының ұштары ішіне қарай қаудиып бүрісе қурап, ақыры желдің екпінімен дала кезіп, басқа пішін, тіпті басқа түр-түске ие болып, домаланып күн кешіп жүре береді екен.

Естеріңізде болса, «сұраған сен ақымақсың ба, сұратқан хан ақымақ па» деген Жиреншеден қалған қаңбақ жайындағы сөз дуалы ауыздан шыққан аңыздардың ішіндегі мәйектісі емес пе еді!?

Тайға таңба бастырғандай табы қалған тоқырау заманының, одан кейінгі өтпелі кезеңнің заңды жалғасы, бөлек қарқынмен, қарқындап емес-ау қарпи келген капитализмнің алғышарттары кім-кімге де аяушылық білдірген жоқ.

Ұлт болмысы мен табиғатына мүлдем жат сауда-саттықты ала келген қайта құру кезеңі қазақты қаңбақ тағдырлас болудан сақта құдай деп тілек тілеткені әркімге-ақ аян. Ұрпақ болашағы мен ел тілегін қоса тілеп жүрген ана атаулының ішіндегі толымды іс-әрекетпен айналысып жүрген, ұрпақ тәрбиесіне, жаңа заманда ұлттық қалыптасу үдерісіне күндіз күлкінің, түнде ұйқының есебінен тыным таппай үлес қосып келе жатқан қазақтың саңылақ қыздарының бірі Мағира апайымызды, қарымды қаламгер десек те, жұртының жоғын түгендеп, жар құлағы жастыққа тиіп көрмеген тынымсыз журналист десек те, бірегей жазушы десек те жарасады. Ол кісіні өз жазғандарымен ойланбауға хақыңды қалдырмайтын әсерлі шығармаларымен бүгінгі жоқты жоқтай жүріп, ертеңнің көшін түгендеп жүрген қамқор ана бейнесінде таныдым өз басым. Болмысы маңғаз адам! Ой ұшқыр болмаса – қалам қауқарсыз. Басқан қадамың да кібіртік болар еді. Ұшқыр ойы биікке самғап-самғап барып, оқиғасы ширығып, шарықтау шегіне жетіп, шешімін таба қоятын шығармалардан айырмашылығы, менің пайымдауымша, Мағира апайдың туындылары оқушысын көкжиектен қол үздірмейді. Оқиға өрбуі шығысы мен батысы, түстігі мен теріскейі көз алдыңда, қара жердің бетінде өрістейді. Әдебиет майданында да, замана көшінде де асығыстыққа бой алдырмайтын, тұнығына күмәнданған суаттың басына ат шалдырмайтын көлікті көштің иесі, түгендеушісі осындай болатынын дәлелдеп тұрған шығармаларын оқығанда көзіңіз жетеді.

Осы мақаланың басында айтып кеткен газет қиындысыннан алған алақандай ақпараттың пәрмені менің хал-жәйімді күрт өзгерткені сол – мен Мағира Қожахметованың кітаптарын, оның шығармашылық даралығына ден қоя оқып шықтым.

Аңғалдық пен қорқақтық табиғатына жат бұл қаламгердің. Кейіпкерлері өр мінезді. Шетінен күрескер. Немен, кіммен? Иә, күнделікті іс тындырғансып, әлдекімнің алдында әлденені дәлелдегенсіп жүріп жағымды кейіпкер атануға тырысатын кешегі советтік тұлғаны немесе мінсіз характер иесін таба алмайсыз, іздемей-ақ қойыңыз. Олар тылсыммен тілсіз тілдесетін, өз бойынан өзін іздеп жүргендер. Сол арқылы оқырманға ой салады. Сол болмыстары арқылы адам-құпия алдымен өз сырына өзі қаныққысы келеді. Тылсым табиғатпен біте қайнасқан өз болмысына әркім өзі үңіледі. Үңілген сайын құпияның сыры тереңдей түсетін әдеті емес пе?

Әр адам өз бойындағы мінін өзі көріп, өзін өзі түзетерлік сана иесі болғанда ғана кінәліні сырттан іздемейді. Аяқты абайлап, ауызды аңдап пайдалануға дағдыланады. Бүгін қазақ атына лайық айбынды ұлт екендігімізді дәлелдеу үшін бізге не жетпейді, не бөгет дегенде, әр қазақ алдымен, өзінің кім екенін зерделеп алса (қиынның қиыны да осы!), қалғаны қиын емес деп батыл айтар едім! М. Қожахметованың туындылары соны меңзеп тұрған жоқ па?

Әуелі өзің. Сосын обал, сауап, қиянаттың ара-жігін ажырату. Одан кейін мақсат, мүдде айқын болса, алмайтын қамал кемде-кем дегенді ұқтым. Ақыл-кеңес айтылмайды шығармаларында. Солай екен дейді. Керегіңді тер де ал! Бұларсыз құр мақтан, атамыз батыр, тегіміз көкбөрі, ұранымыз – пәлен, түген дегенмен, көзіміз жартылай бай-лау-лы-ыы!!!

Мағира апайдың жоғарыда газетке берген сұхбатынан мысалға келтірілген бірер жолдың өзінен-ақ осындай ой түюге болады.

Ауыз әдебиетіне жүгінсек, байқампаз да ақылды келін, қыңыр да қорқақ әке... Келіннің, баланың сөзіне құлдық ұрмасаң да, құлақ ас дегенді мегзейді ертегінің идеясы... Заман – заманында туғандыкі. Қария адамның өмір тәжірибесі көп. Дегенмен, екінің бірі кемеңгерлікке, көсемдікке жетіп қартая алса ғой! Бұлтарыссыз данасөз бар, ол ақыл – жастан дейді.

«Сор құдықтың басына сорға бола қонды атам, жанынан қорқып жалмауызға егеуіңді берді атам» дейтін ертегінің кейіпкері «Кендебай келген күні шешіл, не Кендебай өлген күні шешіл» деп беліне торғын белбеу байлайтын еді ғой. Күндердің бір күні жылқы суарып жүргенінде беліндегі торғын белбеу шешіледі. «Бұл не болды» екен дегенінше болмайды, қарсы алдынан Кендебай шыға келеді... Бұл батырлар жырынан Керқұла атты Кендебай туралы менің бала кезімде шешем айтып берген нұсқаның бір үзіндісі болатын.

Мыстанға тастап кеткен жалғыз ұлынан өзінің жанын садаға етуге қорыққаны – пенденің осал тұсы. Осал болмас еді, ол мыстанның жезтырнағына ілігіп, жаны қысылғанда, жалғызын беріп құтылады. Анамыз осы ертегіні айтқанда, мен жылайтынмын. Кендебайдың күні не болады енді деп, ертегінің жалғасын айтқызбай қоймайтынмын. Күні бойғы тыным таптырмайтын күйбең шаруамен жүріп, бабын табу қиын бақсы енесінің, қызметтен қолы тимейтін күйеуінің, жеті баланың, отын-судың қамымен сіңбіруге мұршасы жоқ шешеміз көзі ұйқыға кеткенінше ертегі айтып жатып өзі бізден бұрын ұйықтап кететін. Ертеңгі күннің кешін асыға күтетінбіз, жаңа ертегімен, бейтаныс кейіпкермен танысуға асығатынбыз.

Ақыры, Кендебай ептілігімен, жүректілігімен мыстаннан да, перінің қызы Бекторыдан да айла-амалын асырып, егеуін алып, Керқұла аты екеуі көрместі көріп, төзбеске төзіп, аман-есен оралады...

Бала кезімде онсыз да шаршап жүрген шешеме «олардың қонған жерінде дүние мүлкін неге шешелері түгендемеген» дейтінмін. Неге екенін қайдам, үбірлі-шүбірлі бір үйлі жанның бар керегін түгендеп, «ел жатқанша жатпай, біз деп тыным таппай» жүретін анашымның болмысына қарап, ана біткеннің міндеті деп өскендігімнен шығар, ана атаулыға артылар жүк бұдан жеңіл болуы мүмкін емес деп түсінетін болсам керек.

М. Қожахметова шығармаларын оқығанда мен жазушы апайымның өз басы қазақ деген үлкен бір шаңырақтың болашаққа бет алған ұлы көшінің түгендеушісі бейнесіндегі шығармашылық иесі екенін түсіндім.

Оған куә көркем әдебиетке қосқан қомақты үлесіне қоса екі бірдей басылымның бас редакторы, шығармашылық жетекшісі. Оның бірі – «Дертке дауа» деген атпен шығатын көпшілікке арналған медициналық, танымдық газеті. Ұраны – Өзіңді – өзің таны! Ал, керек болса! Сөйтеді де сегіз беттік басылымды «Не қажеттің бәрі осы газетте!» деп имандай шынын айтады. Шын айтады. Жіліктеп шағып, талдаудың қажеттігі жоқ, мұнда адам анатомиясынан бастап адамды толғандырып жүрген кез-келген сауалға жауап табуға болатыны айтылады. Сауатты басылым, тартымды басылым. Өзге тілдерде жарық көретін кез келген басылымның алдында ана тілімізде жарық көретін беделді басылымдардың бірі!

Екінші басылым - «Балбұлақ» журналының қай санын қолға алып қарасаңыз да танымдық, тәрбиелік ұстанымы жоғары, көрсем-білсем деген зерделі өркен көкейіне түйіп алатындай әр алуан тақырып баланың қабылдауына лайықты, тартымды әрі оқуға қызғылықты тілмен жазылып, безендірілу көркемдігі жағына да қатты көңіл бөлінген.

Өзге тілде жарық көретін балаларға арналып шығатын кейбір журналдар бос күлкіге негізделгенін көріп жүрміз. Қайда апарып соғар екен осының аяғы деген ойға қалатынымыз да шындық ондайда. Ал, Қазақстанда балаларға арнап жарық көретін басылымдардан байқағаным, көздеген мақсат-мүддесі бар. Оларды шығаруға қатысатын оның авторлары да, безендірушілері де республиканың тұс-тұсынан атсалысып жүрген бүлдіршіндердің өздері екендігін білгенде, тіпті қуандым. Ортақ мүдде, еткен еңбек, күткен нәтиже, сөз жоқ, айшықты журналды республика көлемінде қанша отбасы алдырып оқыса, сонша шаңырақты шаттыққа бөлеп отырғанына көзімізді жеткізді.

«Ел іші – өнер кеніші» дегенді мен де, сіз де ойлап тапқан жоқпыз, халықтан шыққан дана сөз. Халқымыздың өнер, білім, еңбек, спорт саңлақтарымен, дарынды, талапкер бүлдіршіндерімен таныстыра отырып, тарих, тағылым, болашақ мүддесін кіп-кішкентай «Балбұлақ» оқырмандарына жеткізіп отыруды өз мойнына алған. Бір қарағанда сәбилерге арналған басылым болғанмен, жүгі салмақты. Оқылуы жеңіл. Баланы қызықтырмай, үлкенді ойландырмай қоймайтын зерделі басылым.

«Балбұлақ» сияқты бүлдіршіндердің төл басылымы жайында көп айтудың қажеті жоқ, көру, алдырып оқу да жеткілікті.

Болашаққа нық сеніммен қарайтын рухы мықты, жігер оты алаулаған біздің немерелеріміздің рухани кәусар балбұлағы буырқанған ағысынан жаңылмайтынына кәміл сенім артуға болады. Ендеше, түгендеушісі түгел көштің бөлек-салақтан, аңғалдық, қыңырлықтан зардап шекпейтіні де баршаға аян. Жолда кездейсоқ кездескен мыстан да, т.б. ертегі кейіпкеріндей қаскүнемдер де жағаласа алмайтыны ақиқат. Көңілге сенім ұялайды. Ой қорыта келіп, «Балбұлақ» көтерген салмақты жүктің жеңіл болу себебі – оның жұмылдырушысы – Мағира Қожахметова. Осы арқылы да жазушының журналистика саласындағы қалтқысыз шығармашылық талантының, шыңдалған шеберлігінің бір қырын көруге болады.

Ал, кітаптарына қысқаша тоқталсам, «Жападан жалғыз». Неге жападан-жалғыз. Төңірегіндегілер қайда? Жазушының «Жападан-жалғыз» триптихындағы - Нәзік, «Ұзақ атқан таңындағы» - Ұлдай, «Он сегіз шақырымындағы» - Мүгедек әке, «Күй-кісеніндегі» - Ая, «Тотысындағы» Досжан жалғыздар. Бұлар неге жападан-жалғыз. Себеп не?

Жалғыздықтан не табады? Мұнда жалғызсырау басым ба, әлде жалғыздықты пана тұту басым ба? Жалғыздықтан не іздейді? Төңірегіндегілердің айтқанын айтып, істегенін істеп жүретін митың тірлікті місе тұтпағандар – Мағира апа шығармаларының кейіпкерлері трафарет тірліктен безініп, шынайылық іздеушілер. Өздерін, алдымен өздерінің көкейлері нені көксейтінін ұғынғылары келеді дер едім. Мұнда өзгеге ұқсау, жұрттың бәріне ұнауды мансұқ еткен ешкім жоқ. Таба алмайсыз. Өйткені Қожахметова шығармаларындағы кейіпкерлер – қазақ ұлтының өкілдері әр адамға не керек, бүкіл қазаққа не керек деген үлкен есептің формуласын, теңдеуін құруға ұмтылыс жасап жүрген рух иелері.

Бұл толғауы терең ғылыми тұрғыдан ізденуді қажет ететін бір сала деуге болады. Түптің-түбінде, тұтас ұлттың бойындағы қасиеті, ерекшелігі, менталитетін зерттеп, зерделеуді күтеді, оны басқыншылықпен, саясатпен, мүддемен тұншықтырып, жоюға тырысқан алып империя шегінді, бірақ олар сепкен дән жемісін беріп үлгергені ақиқат. Дін мен ділден, тілден айырылған дүбәра қалпымызда жаһанданудың қақпасын қағып тұрғанымыз өтірік пе? Екі алып аждаһа – бірі жын-перінің көшіндей әлем-жәлем жарнама ақпаратымен, енді бірі аузында Алла, қойнында шоқпар – дін таратқансып иманның орнына уытталған сандырақтарын саналарға сыналап кіргізуге жанталас үстінде. Олардың көксегені не?

Ал, біз болсақ, бабамыз батыр, ұранымыз – пәлен де түген, жеріміз байтақ деп айқай-ұранмен біресе биліктің шаужайына жармасып, біресе сырттан келгенге сырымызды беріп, өз бауырымызды өзіміз талап қайда бара жатырмыз. Жалына жармастырмайтын қайран уақыт талай нәрседен тағы айырарын ойласақ...

Өзіңді өзің таны, сол арқылы қазағыңды таны, зерделе!!! Деген байбаламның түбінде жатқан жанайқайын бірлі-жарым осындай шығармалардан ғана кездестіреміз! Түп-тамырыңа үңілмесең, зерделемесең, боқ дүние түгенделіп бітер ме? Осыны меңзейді Мағира шығармалары.

«Адам-құпия» туралы. Мынау ғаламды жаратқанда Аллатағала өзіне ғана сыры мәлім сансыз құпияларымен қоса жаратқан жоқ па еді. Ал адамзат сол құпия сырларына үңіліп, түгенделіп түгесілмейтін қанағатсыз мұқтажын өтеймін деп ал кеп тыраштануда, ал кеп тыраштануда. Әлімсақтан солай. Қанағат жоқ бізде. Құпиясын ашамын деп аспан кезіп, жер үңгіп, атып-жарып, төсін талқан, жеті қат көкті шұрқ-тесік қылып біткенімізді небір ғаламатты өздері бастап берген ғалымдар өздері айдай әлемге жар салып жариялап, аттандап келеді. Бөгде ұлтта «қолтырауынның көз жасы» деген теңеу бар. Адам қолы, адам миы, адам қажеттілігі, адам ойының жемісі. Тылсымнан келіп ешкім ештеңені шашау шығармайды. Табиғаттың өр мінез, төзе-төзе тоздырып бара жатқан соң буырқанысты бұлқыныс танытып, ана жерді сілкіп тастап, мына жерді отпен шарпып, мұхитты көтеріп аждаһа толқындар жолындағысын жалмап, дүниенің бір шалғайын өрт, бір шалғайын топан қаптаса, ол да жаратылыстың тепе-теңдігінің адам қолымен бұзылуының салдары, қарау ниеттердің жер екеш жерді де қайыстырар салмағы деп ойламасқа не шара?

Соның кері, «жасампаз халқымыз...» деп әндетіп жүріп ақыры тоқырап тынған коммунизмге сапарымыздың жолында жаратушы ие асқан шеберлікпен жаратқан ғаламның небір сырына «үңіле» жүріп, сол адамзаттың өзі түңілерліктей небір сойқанды салғанымыздың ащы жемісін – тозыңқырап бара жатқан ұрпақ санасынан, азыңқырап бара жатқан «адамдық қасиеттің» небір ащы жемісін тілімізбен татып жүрміз. Өкініштен өкіріп жылағың келеді. Одан не пайда? Онсыз да Ібілістің тіліне еріп дегенімізді істеп, Адам қателігін өтеуге жұмақтан қуылып, сынақ үшін пейіш мекен – жерді асты-үстіндегі бар байлық, игілігімен бергендегі істегеніміз мынау болса? Сынақ үшін жер басып жүргенімізді ұмыттырған қолдан жасалған қоғамдық дамулардың жеткізген жері осы.

Енді, еліміз егемендік алып, ұлт еңсе көтеріп, өз перзентін ақ киіздің үстінде хан көтерген шағымызда ертегілерде айтылатын зұлым күштің талай зұлматына төтеп берген игі ниетті батыр тұлға – әз ұлтымның өз жолындағы кесапат, айла-зымияндықтың бәрін жеңіп, елін-жерін аман сақтап қалатын уақыты та таяп қалған сияқты. Ол үшін зиялылық, білімдарлық, ой-сананың айқындығы, зерденің оянуы, ұрпақ қамын қалтқысыз ойлау қажет.

Дүниеге көзқарасы азат, өркениеттен үрікпейтін зерделі әрі жаратылысы өзге ұрпақ өсіп келеді. Сөзімді соларға арнағым келеді. Дәл қазір ғаламды ақпараттың күшімен жаулап, сананы ақпарат арқылы еңсеріп, билеуді мақсат тұтқан жойқын майдан жүріп жатыр. Оны сезесің бе, жас ұрпақ! Жылтырағанның бәрі алтын емес. Бояуы қанық, сөзі майда жарнама есіңді алып, бүгін пайдалансаң, ертең ескіріп шыға келетін «сәнсымағын «дамытып, жетілдіруге» келгенде «тойымсыз» брэнд иелері. Киім-бұйымның да, бояудың да оңғақтығында сөз жоқ. Содан келіп, бәсекеге бейім болмыс иесі қалыптасып келеді. Бәрін құртатын бәсеке, онда бар, менде жоқ. Ау, қанағат, қайда қалдың? Бірінен бірі жаңа, бірінен бірі жетік жылтырақ түгендеймін деп, материалдық қажеттілік үстемдік құрған жерде бәрін ақша билеп, бәрін ақша қуған ашкөздік құртып, жайпап бара жатқан жоқ па? Дұрыс пиғылдағы адал ниетті бәсекенің бұған қатысы жоқ.

«Адам-құпия»! Өзіңді өзіңнен ізде. Өз санаңның даму сатысын өзің бағалай отырып, ізде. Қайтсең қу дүниенің құлына айналып кетпек керек, соны ойла. Жер бетіне неге келдің, даму деген не? Тән аманат болғанда, аманатқа қиянат қылып, өз әліміз келмейтін күндіз-түні дедек қақтырған көп қажеттілік ғұмыры түгенделіп түгесілер ме? Өзіңді таны, төңірегіңді құрметте! Тәнге тыным көрсетпей, жанға рахат бола ма? Рух күйзелісі, рухани ашаршылық, торығу меңдеп бара жатқан жоқ па бізді? Қасында жүріп, қол созым жерде жүріп, ана баласына, әке ұлына, ата-әже немересіне зарығып жүрген жоқ па?

Осы бізді билеп кеткен ненің қарқыны, сол қарқынды сәл бәсеңдетсек неден құр қаламыз? Соны бір сәт ойланып көрелікші! Ең жақындарыңа қамқор бол! Сенің көмегіңе кім зәру? Ата-анаң, балаң мен өзіңнің жан-тәнің! Қусаң жетпес, ақыреттің есігі ашылған күні бір тіні де сенімен көрге түспес қу дүниеге құл болып, қылша мойныңды талша иіп, сүйреуде кете берме, дегенді мегземей ме осы туынды?!

Сол құпия ғаламның бір бөлшегін –Адам деген бір бөлшегін ғаламмен байланыстыра, тылсыммен тілдестіре Мағира жазушы зерттеуге талпынған өрнегі мол, өнеге тәлімі зердеңе жолды өзің ашуға тырыспасаң, түйсігіңе талғажау бере қоймайтын күрделі шығарма. Тосын тақырып, соны соқпақ.

Мұндағы идея – әу баста жан мен тәнді тұтастырып жаратса, бұйрықты күні жан көкке, тән жерге тапсырылатын рәсім жайына қалып, кеудеңдегі жаның мен құр сүлдерін сүйреткен тәнің бір-бірінен қу тірлікте бұйрықсыз қол үзіп, байланыстан қалса, рух бойға күш беруден қауқарсыз болса, күйзелістің көкесі сол емес пе? Сана уланып бітпей тұрғанда ойланайықшы, ағайын!

«Қандай күйде отырып жаратушыңды есіңе алсаң, ол да сені сол күйіңде көреді, неге зәру екендігіңді сенен гөрі ол жақсы біледі. Ең қажетіңді береді» деуші еді он үш жасынан бастап тоқсаннан асып көз жұмғанша бес уақыт намазын қаза қылмаған нағашы әжем – бір ұл алты қыздың анасы, топырағың торқа болғыр Өтәлі қызы Рабиға шешем. Мен Мағира апайды көрген сайын сол Рабиға шешемді көргендей боламын. Түр-тұрпаты мен ақсары жүзі, санап сөйлеп, қадап тигізетін тапқырлығы, ең бастысы, келер ұрпақ қамы үшін нар маяның қомына артылар замана жүгін түгендеп жүрген «Балбұлақтың» анасы болғасын ба, әйтеуір бар болмысына басымды иемін. Әр нәрседен, әр сөзден игілік, шапағат, шуақ іздеу де жақсылықтың жолындағы ізгі ниет екеніне сенудің де жақсылыққа бастайтын қуаты бар секілді...

Қалампыр Кенжеғалиқызы.





«Жантәсілім» туралы

(астары тікенді саясаттың қазақ даласындағы жемісі туралы шығарма жайында)

Саясат - құрбандықсыз жүзеге асырылуы да мүмкін. Ал әу баста құрбандыққа, қиянатқа негізделген астарлы, отарлау саясаты жер шарының зерлі белдігіндей көз тартқан, қазақтың сары белдеу киелі сайын даласына көз сұғын қадап, іші-тысын әбден зерттеп, білек сыбана, ойындағысын іске асыруға төтелеп келген саясатқа не дерсіз! Ата мекені киелісіне айналған, құдыреттің өзі рухын биік жаратқан қазақтың жеріне қанды шеңгелін батыра, алпыс екі тамырына зәрін тарата, уын жая, обал-сауапқа көзін тарс жұмып келген басқыншы саясаттың жымысқы пиғылы «күркіреп келген жаудан да күлімдеп келген жау жаман» екендігін өз ісімен дәлелдеп тынды.

Қазақ өзі табынған, бас иген, қасиетті санаған болмысына «ақ» деген сын есім – айқындауышты қосып айтар еді. Ақ патша – әділдіктің нышанындай көрінетін. Сол ақ паштаның саясатымен ата-жұртын басқыншылықтың қанды-көбік толқынды теңізі жайлап, топырағына шым-шымдап сіңіп жатқанын түйсінген бірлі-жарым бас көтерген ерлердің әрекеті дер кезінде аяусыз жаншылып тарихта «... бастаған шаруалар көтерілісі» деген атын қалдырып, мұрағатта қатталып, өткен күннің еншісіне өтті де, алып империя Ресей билігі шыққан тегін де, өзгені де аямасқа бел буған халық мүддесін «көксеген» қызыл айдарлы үстем таптың қолына көшті.

Төңкерілгеннің не жақсы дейсіз. Қазан төңкерісі алдымен орыс халқының тегі тарихқа енген қаймағын аямай сыпырып, ажалы жетпегенін шекара асыруға мүдделі қылса, іргелес қошынасы жері бай, өзі тоқ қазақты да, оның атақонысын да, бүкіл байлық-қазынасымен қоса ата-мұра асыл салтын, қасиетін, дінін, ділін, тіпті ата-бабасының сүйегі жерленген көне моласын да толқын-толқын үстемелеп келген саяси науқандарымен түгелдей астаң-кестеңін шығарып, төңкеріп тынды.

Сүттей таза, айрандай ұйыған ұлттық қадір-қасиетін іркіттей ірітті. Жұрдай қылып тынды. Құрық бойламайтын қитұрқы саясаттың құрбанына айналған болмысынан сенгіш, пейілі мен ақ дәмін қонағынан аямаған халықтың қуғын-сүргіннің құрбанына айналғанын тарих жылнамасына «Елім-айлап» еңіреп енгенінен менің замандастарым еміс-еміс болса да біліп өсті.

Біздің сауатымызды ашып, замана талабына сай білім берген кеңестік мектептің, оқу орындары - білім ордаларының қай-қайсысы да кеңестік саясаттан өзге саясатты ұстануға хақысы болмағандықтан, тарихтың да бет-пердесі көлегейленгенін заман жасырғанымен, мұрағат деректері түгел «өртеп» жіберген жоқ. Тарих шеруі ел зердесінен тұтас өшіп қалмады.

Өмір айнасы – көркем әдебиетті жасаушылар ешқандай дерек көзіне сүйенбей-ақ, өздері өмір сүріп отырған ортаның, дәуірдің шындығын айна-қатесіз суреттеп, небір құм-қатпарлы тарих белдеулерін аршуға кіріскелі қай заман. Аты-жөні исі қазаққа мәлім зерттеуші қаламгерлер қай заманда да ұлтының тарихына бей-жай қарамаған.

Бір айыбы, мұндай шығармалар кеңестік сүзгіден өтпей қалды, мұндай шығармалар халықпен қауыша қалса, саналарға саңылау түсіруден үрейленген кеңестік цензура мен үш әріптің «қырағы жендеттеріне» шен алуға негіз болумен ғана тынып, жарық көре алмады, оқырманға жеткен жоқ.

Сондай шығармалардың бірі де, бірегейі, кеңес үкіметі құламай жатып-ақ «мызғымас одақтың» қазанамасын әзірлеген көркем шығарма – Мағира Қожахметованың «Жантәсілім» романы болатын. Баспа сөресінде он екі жылын өткеріп, ақыры оқырманымен қауышқан кезең – егемендігін алып, қаз тұрған қазақ елінің экономикалық қиындықтардан енді-енді еңсе көтерген кезімен тұспа-тұс келді. Бұл кезең кітап сүйер қауымның қоғамдық-әлеуметтік қиындықтарға жан-дәрменімен төтеп беріп, рухани құндылықтарға әлі де ден қойып үлгермеген кезі болатын. Сондықтан да оқырманға кітап оқымайды деп сын айту әбестік болар еді. Өйткені, қай заманда да қандай халық болмасын, әуелі күнкөріс, экономикалық мүдде, отбасының қажеттілігі өтелмей жатып рухани құндылықты көксей қоюы қиын шаруа. Халық аузындағы «ораза, намаз - тоқтықта» деген сөз өмірден алынған.

Шүкір, бүгін ел болып еңсе көтердік. Етек-жеңімізді түгендеп, өтпелі кезең өткен шаққа айналған уақытта жарқын болашаққа бет түзеген қазақ елінің дүние жүзіне танылып отырғаны, экономикалық соны сүрлеу, тың соқпақ салуда қиындығы мол кезеңдерді бастан кешіріп, қай салада болмасын, қабілет-қарымдылық деңгейімен төңірегін таңқалдырған ел екендігі зерделеген адамға аян.

«Жантәсілім» романы Жанғаным кейуананың бір қарағанда тұрмыстағы күйбең тірлік әрекетінен басталады.

Сырттан кіріп келген Тоқсейіт әшейінде қолы әлденеге тиіп кетсе «опасыз боқ» деп қайталай жүріп бар шаруасын бітіретін кемпірінің бүгінгі әуре-сарсаңына таң қалады. Қазақ ырымында әлі дүниеге келмеген нәрестеге арнап киім-кешек немесе т.б. керек-жарақтарын түгендемейді. Дегенмен, он тоғыз жыл құрсақ көтермеген келіні Сананың бойына бала біткенін естіген енесі Жанғаным әкесінің замандасы – Күжбан қарияның тұқымы көпбалалы Көпжасардың «шөп болсаң да көп бол» дегендей, өскен тұқым деп, ырым етіп балалары жатқан бесігін, он бала тапқан келіншегінің қырық жылғы сарғайған ескі шәлісін «болашақ немеремнің жөргегінің арасына салайын» деп жалынып сұрап әкеледі.

Романда бүкіл бір атаның үрім-бұтағы жетпіс жыл бойына басынан кешірген дәуір Тоқсейіт шалдың көз алдынан тізбектеле өтіп, бұғылылықтардың тыныс-тіршілігі арқылы бүтін бір халықтың үш буыны (Дәмаға, оның балалары мен немерелері) басынан кешірген хал-жәйді суреттеу арқылы кеңестік қоғамның болмысы баяндалады.

Шығарма оқиғасы Тоқсейіт қарияның тебіреніс-толғанысымен өткенді барлау, бүгінді шолу, зерделеу арқылы өрбиді.

Ойлап отырса, қуғын-сүргіннің зұлматын басынан кешірген кейіпкер – кеңестік саясат нысанаға алып көзін жоюды көздеген тұлға, ұлт қасиетін бойына жинаған текті тұқымның өкілі. Ал Нұрхан болса (Айғаным мен Жанғанымның туған бауыры) көзі ашық әрі зерделі, ұлтының болашағы. Мұндай тұлғалар қызыл саясаттың ұстанымына сәйкес жойылуы тиіс болды. Шығармада Тоқсейітпен қатарлас өзге кейіпкерлер – Құрман айтқанға көніп, айдағанға жүріп дегендей, жан сақтаудың жөнін білген, заманның ығына мойынсұнған жан. Итемгеннің жөні басқа, мұндайлар мүлдем дүниеге келмесе ғой, әттең, шіркін! «Іштен шыққан жау қауіптірек!» Бұл қай заманда да ұранға айналатын сөз! Итемген не істемеді! Шығарманы оқып отырып оған зауал күтесің (пендеміз ғой). Бірақ жазушы Мағира оны анау айтқан зауалға кезіктірмейді, «иттен әрі, адамнан бері» тіршілік иесі ретінде жаңа заманға алып келеді. Рахман үйінің тұсында Итемгеннің атын сүріндіру, Теңдіктің зиратына барып, құран бағыштауға ниеттендіру арқылы Итемгенге арғы-бергі өміріне өзіне ойша болжам жасатып, тәубесіне бет бұрғызады. Өмір шындығы солай. Роман – ертегі емес! Итемген бейнесінде адам-пенде бойындағы небір сілімтік азғындықтарды суреткер-жазушы нанымды көрсетеді.

Бүкіл халықтың, қоғамның азып-тозуына Итемген сияқтылардың пиғылынан туған әрекеттері себепші болатыны сөзсіз. Дегенмен, Итемген озбыр саясатқа негізделген қоғамның қолшақпары, бақытсыз жан.

Шығарма кейіпкерлері – өзі өмір сүріп отырған қоғамда бей-жай өмір сүрмейді. «Адам – қоғам айнасы» деген қағиданы Мағира жазушы «Жантәсілімде» жеріне жеткізе суреттейді.

«Қара дүкен» төңірегіндегі қазақ тірлігі, көп балалы Көпжасар шаңырағындағы шырғалаң арқылы суреттелген шындықты оқығанда, қазақ ауылындағы қазақ отбасының басынан кешіріп жатқан күйкілікке қу жаның шыжғырылады, қаның басыңа тебеді. Қазақ болашағының көмескілігі – жазушы идеясы арқылы оқырманды ұлт арашашысы болуға жетелейді.

Жанғанымның шала-бүлінген әрекетінен Тоқсейіттің ойына қай-қайдағы оқиға оралып, мазасы кетеді. ...Көпжасар дүниеге келген шілдехана үстінде Итемгеннің сатқындығымен Нұрханды ұстап әкетеді үндеместер. Нұрханға шырылдап ара түсіп, тиісті орындарға шағымданып, қуынған Тоқсейіт те кешікпей қудаланып, өзі де ұсталады. Қызыл жендеттердің қолынан өзі құрысқан қоғамның жауы деп танылып, көрместі көреді. Ақыры, істемеген ісін «мойындап» итқорлықпен айдалып кете барады...

Рахманның шаңырағы опырылғанын әріректегі оқиғаға санағанның өзінде, бір мезгілде бір әулеттен үш шаңырақ (Нұрхан, Құрбан, Тоқсейіт) бас иесіз, төрт сәби (Октябрь, Кеңес, Қалқан, Дастан) әкесіз жетім, үш ана (Жанғаным, Айғаным, Теңдік) халық жауының әйелі атанып шыға келеді. Соның бәрі Итемгеннің сатқындық «еңбегінің жемісі». Ең сорақысы – психологиялық тұрғыдан алғанда Нұрханның жесірі – Теңдікті Итемгеннің азғыруына көндіруі – Рахман әулетіне күйрете соққы берумен барабар.

«Бөрікті қарағайдың» қазасы – ата-мекен киесінің тәркіленуін Тоқсейіттің толғана айтқан: «...Мен байғұс еңіреп келе жатқаныммен тындырған түгім де жоқ. Ең ақыры ... қалың орманымның бетке ұстар жалғызын, сұңқарын – бөрікті қарағайды немереме аманат ете алмадым» (72-78-б, 2-кітап) деген жолдардан оқыған адам бей-жай қала алмайды. «Тегін тамақ, тегін жатақ» деп балаларын білім, ғылым жолына жетелеуден гөрі қайтсе күнкөрісін жеңілдетем деп, саналылық жолында емес, әйтеуір өлместің қатарында санға ілігіп күн кешуден аспауы – халықтың зиялылықтан алшақтауын, тобырға айналуын, ата-баба зираты тұсындағы Жалғыз ағаштың қалқиған тұрысы - «жалмауыз кемпір» атанған ағаштың өзге құрыса да (бір әулеттің үрім-бұтағы жерленген қауымның тың игеру желеуімен жартылған егістіктің астында қалуы) жалмауыздықтың символындай қақшиып тұруы әруақты келеке еткен биліктің басынуын (259-б, 1-кітап) білдірсе, «қара дүкен» - бүкіл ырыс-несібесін табиғатпен етене араласып, мал өнімінен алған, байлығы да, күнкөрісі де төрт түлікке телінген халықтың ендігі жерде ашыған қара бөлке нан әкелетін күркелі машинаның ертелі-кеш жолын тосып, ұзыннан шұбалған кезекке тұрып бір-екі бөлке нанға қол жеткізгені «жанның рахатына» бөленіп, соған мәз-майрам болысқан ауылдың ендігі кейпін суреттейді.

«...Аядай қара дүкеннің іші ығы-жығы, бірдеңе түссін, түспесін, салпиып текке тұруды ешқайсысы ұят санамайды. Кешегі елеусіздеу иба, ізет атаулыны мынау кезек дегені, не болса соған таласып- тармасулары мүлдем жойғандай...» (275-б, 1-кітап).

Иен даланы тың игеру дақпыртымен жосадай қылып түрендеп, ата-баба зиратын тып-типыл тегістеп, көл-көсір ғып жоспарсыз егілген егіннің пісіп, орылып үлгермей жауын-шашынның астында қалып, шіруі, оған «малға жем мол болады» деп өздерін өздері алдаусыратуы – тұтас қазақтың жеткен жері.

Тарих тақырыбына айтулы қалам иелері толымды еңбектерін арнап, тер төгіп жүргенін баспасөз беттерінен оқып та, жарық көрген кітаптарынан қанығып, ащы да болса шындықтың беті ашылар күн туғанына тәуба қылып жүрміз. Ол еңбектері – көкейде жүрген, үн шығарсаң үндеместің құрығына ілігетін кеңестік кезеңде-ақ көкейкесті арман болған тақырып екенін де зерделі қауым жасыра алмайды...

«Жантәсілім» романы желісі сымдай тартылған жып-жинақы екі кітап. Оқиғаның өрбуі оқушыны бір әулеттің тілегін тілете отырып, Бұғылы ауылының жетпіс жылдық тарихымен көздестіреді. Жиырма жылдай бір шаранаға зар болған келіні Сананың құрсақ көтергеніне жүрегі жарыла қуанып, жақсы ырымды жарым ырысқа балап ниеттеген Жанғаным ананың жанды бейнесін нанымды суреттеуден басталған тарихи көркем шығармада Рахман - Дәм-аға әулетінің жетпіс жылда басынан кешірген зобалаңы, тұтас бір ауылдың тыныс-тіршілігі арқылы баяндалады.

Романның басты кейіпкерлері азып-тозған ауылдың тұрғындары, санасы сансыраған ұлт. Аналық, әйелдік, кісілік келбеттен айырылған келін (Жаңыл, Шекер - екеуі де шаңырақты ұрпаққа кенелтіп, қойындары құтты болғанымен, діндері қатты. Бірі ішкілікке салынып, отбасының берекесін, азаматының абыройын қашырса, екіншісі ыдыс-аяқ сылдырынан айықпас дау-шар тудырып, ата-ене, азаматының, ішінен шыққан балаларының берекесін алады). Тәрбиені тәрк еткен ұрпақ. Шарасыз ер-азамат, жоғарыға бас шұлғудан басқаны білмейтін, мәңгүрттенген жергілікті билік өкілдері. Қалқан сияқты ұлттық санасы сарқылмаған бірлі-жарым ұлт перзентіне жабайы адамға қарағандай қоғамдағы көзқарас...

Үрім-бұтақ зәузаты қор болған кейуана Айғаным сырқатының асқынуына, түптің-түбінде ажалына ұлт басына төнген жойылып кету қаупіне төзбестік білдірген ананың ашынуы, басқыншылық саясаттың құрбанына айналған әкесінің, туған бауыры Нұрханның, т.б. қайғысы себепші болады. Ақырғы өсиет ретінде ағайын туғанына «ата-баба қорымына қойыңдар» деген өтініш қалдырады. Оған себеп – жылдар бойына таң алдында ұйқылы-ояу халде естіп келген «Дәм-ағаң қасына шақырады» деген дауыс оның санасына сіңісіп, осыны аян ретінде қабылдауы. Айғанымның ақырғы осы өтініші санасында саңылау өшпегендерді шарасыз халге түсіріп, шиыршық аттырады. Ескі қорымды қалпына келтіруге билік иелерінен рұқсат ала алмай, алашапқын күйге түсіп, әбігер болады.

Бұл – шығарма оқиғасының шарықтау шегі іріп-шіріген қоғамның да жантәсілімімен қабаттаса келеді. Бір әулеттің көксеген ұрпағы – Сананың құрсағындағы нәрестенің мезгілінен бұрын, айы-күнін толтырмай толғақтың қысуы – жаңа заманның атпай қоймайтын жаңа таңы іспетті. Жаңа қоғам – шар етіп дүниеге екі кештің арасында келген шарана, аса мәпелеуді, сақтықты, өрелілікті, жауапкершілікті талап етеді.

Аудан мен ауылдың арасында – жол бойында толғақтың басталуы, Сананың аман-есен жеңілденуі, шарасыз Тоқсейіттің батар күннің шапағын туар күннің рауанына ұқсатуы – кездейсоқтық емес. Сәтті суреттеу шығарманың заман жүгін қайыспай көтеріп, діттеген мақсатты нысаналы жерге арқалап жеткізгенін көрсетеді.

Бұл жерде адам таңғалатын бір заңдылық – роман кеңестік дәуірдің тұяқ серпу кезеңі қарсаңында жазылып, дәуірлеп тұрған кеңестік биліктің ылдиға бет алғанын болжаған туынды екендігінде. Баспа цензурасынан өтпей, жариялануға рұқсат етілмей, баспагерлердің сөресінде жылдар бойы жатып қалса да, бір ерекшелігі тәуелсіздік алған соң он жылдан кейін ғана құмнан аршылған кесек алтындай халыққа ұсынылған шығарма екендігінде. Зерделіге ой салатын, ұйқыдағы зердеге саңылау бітіретін ой туындысы, қаламгер еңбегінің жемісі.

Романның көркемдік ерекшелігін байқамауға болмайды. Ең алдымен, атынан көрініп тұрғанындай, «марқұм» кеңестер одағының тұяқ серпу сәтіне орайлас жазылып, ат қойылуы. Романдағы бөлімдердің аты екі кітапта да «Маздап оты үміттің; Ағынында күдіктің; Ғасыр сырғып барады; Илеуінде тірліктің...» деп жалғаса береді, осылайша тақырыптардың соны сипатта берілуі бүкіл романның оқиға желісін бір ауыз сөзбен баяндап отырады. Өзгеше формада, ұтымды берілген.

Романда соғыстан, қуғын-сүргіннен, ашаршылықтан қайтыс болған, із-түссіз жоғалған бұғылылықтардың тізімі беріліп, оқырмандарға «өз ауылыңызда осындай опат болғандардың тізімін жасаңыз» деп ұсыныс айтып, бос парақтар қалдырылған.

«Жантәсілім» романының оқырмандары – жаңа дәуірдің, опасыздық атаулыға жол бермейтін, ондайды көрмеуге тиісті азат сананың иелері екендігінде дау жоқ. Тек қана, ата-ана, ұстаздар, көненің көзін көрген бірен-саран зерделі тұлғалардың олармен сұхбаттасуға, ой бөлісуге, тіл табысуға ниет білдіріп, әрекет етуі, уақыт таба білуі керек. Осы керекке бірінші кезекте көңіл бөлейікші, ағайын!!!

Мағира Қожахметова шығармашылығының ерекшелігі де, құпия сыры да, болашаққа бағдар нұсқайтын ұтымдылығы да оның өз кейіпкерлерінен идеал тұтарлықтай дара тұлға жасап шығаруға құлшынбайтындығында. Әр кейіпкерді (тіпті ол типтік бейне болсын не елден ерекше дара тұлға болсын) өз толғанысы, ішкі тебіренісі арқылы ішек-қарынын жарқыратып рентген сәулесімен айқындағандай анатомиялық тұрғыдан емес, жан-дүниесін, ішкі сарайын қалтарыссыз өзіне өзін әшкерелетеді.

Бұл тұрғыда, Тоқсейіттің, Құрманның, Жанғаным мен Айғанымның ескі қорымды іздеп барған тұстағы апалы-сіңлілілердің аңыраған жоқтауы мен әркімнің өз ойымен өзі болып ішкі сырын ақтаруынан өкініш, нала, мұң араласқан монологтарын (260-272бб. 1-кітап) оқығанда көз жеткізуге болады.

Тарихтан тағылым алған ұлт қана небір жойқындықта жұтылып кетпей, ұрпағы Отан-Анасын қастерлей алатыны, өз ордасы – Отанында ғана қанын жоймаған қасиетті ұрпағын қадірлеп өсіретіні шындық. Егемен елдігіміз баянды, ұрпағымыз ырысты болғай!

Қалампыр Кенжеғалиқызы, оқырман, журналист





«Түнгі оттардың» әсері

Жас ұрпақ тәрбиесі жайындағы мәселе қашан да күн тәртібінен түсіп көрмегені шындық. Бұл жайында Бәрі айтады, Ақыл айтады, Кеңес айтады. Мысал келтіріп айтады. Біліп айтады. Білмесе де өз жөнін жөн көріп айтады. Қинала айтады. «Ел боламын десең – бесігіңді түзе» дейді. Неден бастап түзеу керектігін ешкім айтпайды. Жазушы З. Жұманова шығармасында қоғамдағы көнеру мен жаңарудың өліара кезеңіндегі жаңа характер иелері арқылы жылт еткен үміт ұшқынынан жақсылықтың жалыны лаулайды.

Заря Жұманованың әңгімелер мен хикаяттардан топтастырылған «Түнгі оттар» кітабын оқып шыққанда заулаған жүйрік пойыздан жаңа ғана түсіп, ұзап кеткен пойызда қимай қоштасып кетіп бара жатқан сапарластарыңызға сәттілік тілеген адамдай сезінесіз. Шығарма кейіпкерлерінің бейнесі көкейде жатталып, солардың әрқайсысының тағдырына қатысыңыз бар адамдай ойға шомасыз.

Түнгі оттар адамға не береді? Қараңғыда жағылған шырақ па, әлде елсіз-күнсіз далада қорқаудың қамауында қалған жолаушының қурай тұтататын шақпағы ма? Әйтеуір, тіршіліктің, жақсы үміттің, жоқ іздеудің, барды түгендеудің қам-қарекетіне қажетті нәрсе екендігіне күмән жоқ.

Әңгімелер мен хикаяттар оқыған сайын өзіне баурай түседі. Әрине, бұл жерде әркімнің талғамы, қабылдауы әр түрлі екендігінде дау жоқ. Біреу жып-жылы жаңбыр тамшыларын жаны сүйсе, енді біреудің жан-дүниесі қара нөсердің төгіп-төгіп өткенінен сергіп қалары сөзсіз. Әсерлену мен қабылдау да түйсінуге, көңілдің жай-күйіне тікелей байланысты.

Жазушы З. Жұманова әйел тақырыбын, әйел адамның қоғамдағы рөлін шығармаға өзек ете отырып, ер-азаматтардың психологиясына да талдау жасауға ұмтылады.

«Түнекке жұтылған түнгі оттардағы» жолаушы қос келіншек түн тылсымын тіле заулап келе жатқан пойызбен қапталдаса жылт-жылт еткен айдаладағы жалғыз-жарым ауыл оттарының қараңғылық қойнауына сіңіп ғайыпқа айналып жатқан көрініске ұзақ тесіле қарап отырып, суыртпақтап сыр шертіседі.

«Түнгі оттар қандай аянышты. Бұрын мен де айдаладағы меңіреу ауылда тұрғам...» дейді қараторы келіншек. Тағдыр өзі жарылқап, тағдыр өзі жылатқан, сол тағдыр ойда жоқта жар құшу бақытына кенелтіп, сол бақытынан ойда жоқта көз жаздырған кеншілер қалашығында тұратын жас жесірдің дүниеге ұл әкелген сәттегі жердің бір солқ еткені – шахтадағы жарылыста жер астында қалған жан жарының өлімі бір түнек пен бір сәуле қабат келетін өмір заңдылығының мысалы.

Жолаушы келіншек жасаураған жанарын жасырып, күйеуінің соңғы рет түнгі жұмысқа кетіп бара жатқан сәтін: «...Тұңғиық көзінен терең мұң емес, үмітсіздік пен үрейді аңғардым. Неге екенін, сол сәт оның бір сөзі ойыма орала кетпесі бар ма?! Үйленбей тұрып өзі айтқан. «Бәрінің көзінде үмітсіздік, үрей тұрады... Әсіресе жап-жас жігіттердің... Жер астына, шахтаға түсіп бара жатқан сәтте», - деп есіне алады. «Неге үрейленеді?» дегенімде, «...Бұрындары жер астындағы кенді тегіс алмайтын. Шахтаға тіреу болсын деп, біразын қалдырып кетеді екен. Қауіпсіздік үшін. Қазіргі шетелдік қожайындар солардың бірін де қалдырмай, қайтадан тегіс қопара қаздырып жатыр. Пайдаға құнығып. Біздің жігіттердің шахтаға бармасқа амалдары жоқ, күн көріс керек. Жер бетінде оларға жұмыс қайдан болсын?!» деген жолдар арқылы З.Жұманова тағдырлары бейбіт күнде жұмыс беруші шетелдік кәсіпкер қорқаулардың уысына түскен отандастар өмірінен алынған ащы шындықтың бүркеуін ашады. Әлеуметтік проблема, қоғамдағы әлі де болса шешімін толық таппаған күрделі мәселе – отбасын асыраушылардың осындай тығырыққа тірелуі, халық қасіретінің бір қыры шағын әңгімеде осылай өрнектеледі.

Жар құшу бақытын қызықтап үлгермеген бір әйел жесір қалады. Іңгәлап дүние есігін енді ашқан сәби жетім атанады. Олардың келешек өмірі айтпаса да түсінікті. Толымды тәрбие, ата-ана тарапынан мейірім шуағын алаңсыз көрмеген ұрпақтың бойында қандай қасиеттердің қалыптасарын кім біледі? Өйткені, жалғыз басты ананың мойнына енді асыраушы әкенің де міндеті қоса жүктеледі. Қоғамның міндеті – өз болашағын, жас ұрпақты өсіретін жанұяның бас иесі – ер азаматтардың қамын ойлау екендігін меңзейді.

Заря Жұманованың «Түнгі оттарындағы» кейбір әңгімелер мен хикаяттар ә дегенде оқырманды мұңмен қауыштырып, бірте-бірте себезгілеп шуақ құяды көңіліне.

Мысалы, «Күн астындағы ауылды» оқығанда мектеп бітіріп, жоғары оқу орнына түсе алмай қалған кішкентай қыз Күншуақпен бірге тас қаладағы қатыгез пәтер жалдаушы баба Фаяның үйінен безе қашып, тезірек ауылға кеткің келеді. Туған жердің топырағына табаның тиген мезетте-ақ күнделікті қым-қуыт тіршілік қамытын елемей, көңіліңді шырқау шыңға жетелеп жүре беретін күш пайда болғанын сезінесің. Немесе керісінше, асып-тасқан, алып-ұшқан көңіліңнің көкжиегінен көлкіген бұлдыр сағымды әп-сәтте қолмен шымылдық ысырғандай сылып тастап, нақты іс-әрекет арқылы ақты – ақ, қараны – қара дегізетін шынайы шындыққа көзің жетеді.

Қоғамдағы көнеру мен жаңарудың өліара кезеңіндегі жаңа характер иесі арқылы жылт еткен үміт ұшқынынан алақандай Сүйкімді ауылында жақсылықтың жалыны лаулайды. Қандай жақсылық еді ол?

Сол мектептен, сол ұстаздардан күні кеше ғана білім алған жас түлек Күншуақ оқуға сырттай қабылданып, ауылына асығады. Сағыныш отына өртене жаздап, алып ұшады. Ертегі тыңдап маңайында шырқ үйірілген іні-сіңлілерін, күзгі шаруа қамымен қарбалас тірліктен шаршап-шалдығып жүрген ата-анасын, ауылдастарын сағынады.

Ең бастысы, ел болашағы – жеткіншек тәрбиесіне негізделген көркем шығармалар ел ертеңінің иесін – жаңа ұрпақты тәрбиелеудің көнерген, кешегі әкімшіл-әміршіл жүйе тұсындағы олқылығы көзге ұрып тұрған таптаурын, заманауи көшке ілесе алмаған, ескірген тәсілін ығыстырып, көкжиектен жаңа күннің шапағын шаша келген жаңару үрдісін балғын ұстаз Күншуақтың іс-әрекеті арқылы бейнелеген суреткер шығармасынан жаңа леп байқалады. Өзге қарқын, соны серпін әкелген шығарма деп айтуға болады. Мұнда көзге ұрып тұрған жаттанды идеологияның салқыны, жасқаншақтап, жалтақтап, жоғарыдан бұйрық күткен бұйығылық жоқ. Жанары жәудіреген жас ұстаз – Күншуақтың өмірден тәжірибе жиып үлгермеген, бірақ көкіректерінде өз бойындағы жігері мен өзіне өзі сүйсіну сезімі басым, үлкендер тарапынан өзіне өзінің сенімділігін нығайтатын қолдау-қолпаштау күткен балауса жеткіншектердің тамырын тап басуы нанымды суреттеледі.

Өзінің кешегі ұстаздары, бүгінгі әріптес тәлімгерлерінің «алғашқы сабағын қалай өткізер екен» деген күдік аралас қобалжу сезімдерін жас ұстаз ә дегеннен-ақ өзінің іс-әрекетімен сейілтеді, бойындағы мейірім шуағымен төңірегін жадыратып, қуантады. Тіпті, аз уақыттың ішінде өзіндей жас ұстаз Күнсұлумен екеуі мектепте ғана емес, Сүйкімді ауылында жаңа үрдістер қалыптастырып, жас жеткіншектердің төңірегін өрт-дауылдай шарпығалы тұрған жалын-жігерлерін оларға сенім білдіру арқылы тың арнаға бұрады. Жас тәртіп сақшыларын жасақтап, шәкірттерге сенім артып, тапсырма беру арқылы оларды жауапкершілікке баулиды.

Сыныптағы қиқар, әрі қыңыр атанған «Муха» - Қажымұқанмен тілтабысуы, жасөспірім балалардың ыңғайын бағдарлап, дегеніне көндіре білуі, тіпті оларды ортақ мүддеге – мектептің ішкі тәртібін сақтауға атасалысуға жұмылдыруы, ауылдың тыныс-тіршілігіне алаңдайтын қамқор азаматтарға айналдыруы арқылы суреттелетін жас ұстаздың алғашқы сәтті қадамы оқырманды, әсіресе ауылда туып ержеткен, ауыл тағдырына көбірек алаңдайтын оқырмандарды бей-жай қалдырмайды.

«Түнгі оттарға» жинақталған әңгімелер мен хикаяттарды оқығанда бүгінгі күні біртіндеп өзге үрдіс, бөтен дағды қалыптаса бастаған қоғамның бас ауруы мен жан айқайын сезініп, бей-жай қала алмайсыз.

Кітапқа өзек болған басты тақырыптың бірі қоғамдағы жаңаша даму үрдісі. Түйсіктер әсер қабылдау дағдысынан ажырап, сезіну нүктелері түйсіну қабілетіне белгі беру міндетіне жауапсыздықпен қарау белең алғандай. Дүниедегі жаратылыс атаулы, әрбір жан иесі сұмдық бір «оқшаулану» дертіне шалдыққандай. Ағайын-туған, көрші-көлем, ата-бала, әже-немере арасындағы ара жік айқындалып бара ма, қалай?

Капитализм – сөз жоқ, тиын-тебеннің, капиталдың үстемдігіне негізделген қоғам дамуының бір сатысы. Ал, өркениеттің дамуы тек техника мен технологияның жаңаруы ғана емес, саналардағы жаңғырумен де қатар жүреді. Заман ағымына ілесу жайбарақат тірліктен гөрі еңбектегі, күнкөрістегі, адамзаттың іс-әрекетіндегі ұтымдылыққа, қолма-қол нәтижеге негізделеді. Заря шығармаларындағы басты кейіпкерлер – бойынан жаңаша леп есіп, жеңіл қарқынға икемделуге бейім, жан-дүниесі шуаққа толы жандар.

«Көңіл терезесіндегі» Ризаға ұқсап, бір сәтке болса да қиял әлеміне талпынасыз, төңіректен селт етуге әзір тұрған саналарды іздеп, қармана бастайсыз, ойша. Мұның өзі санаға қозғау түсірер жақсы үміт. «Ұшқыр кілем», «айшылық алыс жерлерден жедел хабар алғызған» бүгінгі байланыс құралдары – кешегі күннің аңсау-арманы еді ғой. Олай болса, жазушы көксеп, кейіпкер аңсап отырған жан алауы да жағылар деп үміттенуге әбден болар. Қоғамның әрбір мүшесі төңірегінде болып жатқан келеңсіздіктерге бей-жай қалмаса, қоршаған ортаның қарапайым тазалығы мен тәртібіне сергек қараса деген көкейкестілік аңғарылады.

Жаңа қоғамдық қалыптасумен біте қайнасып, жаңа қоғамдық қарым-қатынасқа негізделген көзқарас иелерімен таныса отырып, шығармадағы кейіпкерлер бойынан ең алдымен адамгершілік, қанымызға сіңісті ұлттық құнды қасиеттерімізді кезіктіру де қазақы болмыстың келмеске кетпейтінін дәлелдейді. Оның бір көрінісі жазушының кіп-кішкентай кейіпкері - «Әжем, рокфеллер және басқалар...» әңгімесінде (бейтаныс қыздың сырында) баяндалатын «жаңа қазақ отбасының» шетелде оқитын жалғыз ұлы Мақсаттың өзінен он жас кіші қарындасының бойынан табылады. Ағасының «өскенде кім болғың келеді?» деген сұрағына «аталар мен әжелерді күні бойы мәпелеп, бағатын балабақшаның бастығы боламын» деуінің өзі оқырманды елең еткізеді.

Ал, осы қаршадай қыздың бизнестен қолы бір босамайтын корпорация президенті -өзінің анасы жайында «- Өскенде кім боласың, қызым?- деді ол, көзінің нұрын төге, маған біртүрлі сүйсіне қарап. «Қызым» деген үнінде жүректегі мұзды ерітетіндей, бір жылылық, мейірім бар сияқты» деп әңгімелеуі ата-ана мейірімін сәбилік аңсау, кәрі әжесіне қамқорлық сезімі ұялаған қазақи жылуы бар жүрек иесімен табыстырады сізді. Адамдар күндіз-күні кіріп-шығып жататын көрші үйдегі көп бала тапқан әжейді балалары ертелі-кеш біржаққа апарып-әкеліп жатқанына қызыға қарауы, өз әжесінің «неге жалғыз құрсақпен шектелуі» де толғандырады оны. Тегінде бар тектілік қана тебірентер ой. Әжесінің ағайын-туыстан жырақта, күні бойы биік дуалды даңғарадай үйден ешқайда шықпай, күтуші қызбен жалғыз отырғаны жанына батады.

Жазушы титімдей қыздың жан сыры арқылы материалдық игілік, ақша, дүние бәсеке бірінші орынға шығып, адами, рухани құндылықтар ығыстырылған қазіргі замандағы қазақ шаңырағының негізгі трагедиясы – бірге жүріп жалғызсыраудан, тірі жүріп жетімсіреуден жапа шеккендерді құтқару проблемасын қозғайды. Ерке қыздың таным-түйсігі арқылы да суреткер әлемнің аялаушысы әйел заты екендігін меңзейді.

«Түнгі оттардағы» тегеурінді тақырып – әйел затының мықтылығы, әйел табиғатындағы күрескерлік. Ана бақыты жолындағы қажыр-қайрат. Кешірімділік. Жалпы, әйел деген сөзді ана деген ұғымнан бөліп айтуға болмайтындай. Өйткені, Заряның кейіпкерлері «Қара бұлттан шыққан күндегі» Зүбайда, «Шаңырақтың киесіндегі» Несібелі, «Жалғыз шыбынды пәтердегі қырық шырақты әйел» - Толқын, «Салтанат немесе құмырадан шыққан құрбақадағы» - Салтанат пен Гүлзия, т.б. шеттерінен баласын да, енесін де, күйеуін де, тіпті «бомжды» да, күллі тіршілік иесін аялауға, нәп-нәзік алақандарының жылуын аямай мейірім төгуге дайын тұрған жандар.

«Ән әлдилеген әлем», «Сырлы әуенге сіңген сыбызғышы», «Жалғыз шыбынды пәтердегі қырық шырақты әйел» атты әңгіме, хикаяттардағы басты кейіпкерлер – шығармашылық иелері. Бірі сазгер, бірі – сыбызғышы, енді біреуі – суретші. Киелі өнер қонған нәзік жан иелері тұрмыстың тауқыметін арқалай жүріп, қоғамдағы келеңсіздіктерге төтеп беруге де мұрғасы келеді. Қандай қиындық көрсе де әйелге тән нәзіктігін, адамгершілігін жоғалтпаған, өнерін қадір тұтқан қазақ әйелдері. Бір таңданарлығы – үш кейіпкердің үшеуі де жарым деп тиген азаматтарынан өнерді түсіну, жанашырлық көрсету жағына келгенде қамқорлыққа зәру жандар. Жазушы оларды өнерге қаншалықты берілген, қиындыққа қайыспайтын жандар етіп суреттегенімен, әйел заты арқа сүйер азаматының қолдауынсыз өнер туындысын жасаушы деңгейінде ғана қалып қоятындығын, өнері арқылы танылып, жемісін көре алмайтынын тілге тиек еткен. Ал, талант иесі, өнер адамы қай уақытта да қолдаушы жанашырға, аялаушыға зәру. Өмірде мұндай мысалдар көптеп кездеседі, шығарма авторы осыны қазақтың ер-азаматтарына құлаққағыс ететін сияқты.

Ал «Екіге бөлінбейтін келіншектегі» ақын Гүлназ арқылы тұрмыс тауқыметі қажытқан өнер адамына қоғам тарапынан көрсетілген қатыгездіктің зардабы суреттеледі. Қазақтың бір шаңырағы ортасына түскелі тұр. Өйткені, әу баста ақын келіншегінің тұрмыс күйбеңінен титықтап, бойындағы талантын баптауға шамасы келмей, қыстығып жүргеніне жаны ашыған күйеуі Таңатар Алматыға көшуді ұйғарады. Көңілі қалаған қызметімен де, дос-жаранымен де қимай қоштасып, әдеби жұртшылықтың арасына қоныс аударады. Табандарынан таусылып жұмыс іздейді. Өзі отбасының қамымен аудармашылықпен айналысады. Ал келіншегін аңсап келген ортасы өгейсітіп, сыртқа тебеді. Жұмыс сұрап кірмеген есігі, аттамаған табалдырығы қалмаған ақын келіншек Гүлназдың жан-дүниесі күйзеліске ұшырайды.

Ару қаласын аңсап келген Таңатар мен Гүлназ қоғамдағы, әріптестерінің көзқарасындағы, адамдардың арақатынасындағы түбірлі өзгерістерді көріп, көңілдері қалады. Ақын жаны жараланып, төңірегінен түңіледі. Сағы сынған ақын келіншек іші-бауырын елжіретер жылы сөздерімен жан-дүниесін жаулап алған сектанттардың ортасынан бір-ақ шығады. Өнер ордасын жайлап алған тоғышарлықтан жүйкесі жұқарып, күйзеліске ұшыраған қазақтың бір ақыны шығармашылық қауымнан, тіпті отбасынан, бауыр еті баласынан осылай жырақтайды.

«Еңлік», «Өң мен түстің арасы», «Күнәһар» деген қысқа әңгімелерден адам-пенденің бұл тірлікте аяқты аттап басқан сайын кездесетін қиындықтарға төзімділігі, шалыс басқан қадамдарына есеп беру, зерделеу әрекеттері жайында. Пенде пәни дүние мен бақи қамын қатар ойлауы тиіс деген емеурін білдіреді.

Адамзат жаратылысында әйел-ананың орны – бес күндік пәнидегі парасатты парызы ең биік өлшеммен алғанда қасиетті құранда жазылған адамгершілік ізгіліктің бастауы іспетті. Өйткені перзент ана құрсағында нәр алып, дүниеге келгеннен бастап ананың ақ сүті мен мейірімімен сусындап, болмысы қалыптасады. Сондықтан болашақ ана, қыз баланың тәрбиесі, әйел затына қойылатын талап – ұрпақ тазалығына, ұлт рухының биіктеуіне бірден-бір негіз болатын алғышарт секілді.

«Жаңбыр исіндегі» Жанардың тәрбиелі, инабаттылығы мен еңбекқорлығы студент жігіттерді ойлантады. Қызды бір көргеннен-ақ бір-біріне «қалай өзі?» деген сұрақты қойып та үлгереді. «Шыңға шыққан шынардай, дүйім қыздан биік тұр ма деп қалдым» дейді өзі әскерде жүргенде күйеуге тиіп кеткен Күлзипашын қаншама жылдан бері ұмыта алмай жүрген Шәкен... «Біздің Шәкең адам таниды. Енді оны қайдан тапсам екен?...» деп ойға қалған Талғат, кітапханада Жанармен кездейсоқ жолығып, қыз қылығына тәнті болады. Ақыры, сабағына да, өмірге де көзқарасы өзгеріп, алдына қойған мақсатына ұмтылады. Жатақханадағы сұлу қыздарға әзіл-қалжыңымен маза бермей, оларды іштей сынап жүрген сері жігіт, осылай өзгереді.

Жанардың тәрбиесі мен парасаттылығы қазақ қыздарының бойынан табылса, жігіттер де құрметтеп, осындай перизаттарға ғашық болып, басын иер еді деген ниеттеміз.

Өз басым «Кішкене қыз салған суреттердегі» кіп-кішкентай Рәмиля, «Күн астындағы ауылдағы» Күншуақ, «Жынды әйелдің қызындағы» ауру әйелдің дәрігер болуды армандайтын қызының бойынан төңірегіндегілерге, ең жақын адамдарына ерекше ықылас пен жылу сезіндім. Олардың болмысында қамқорлықтың өзегі қоса жаратылғандай.

Жалпы, «Түнгі оттарды» оқи отырып, оқырман жазушы деген киелі де қасиетті өнерді Жаратушы Ие Заря деген әйелге де қондырғанына қуанады. Заря бірде Күншуақ, бірде Арай, бірде Толқын болып күңгірт тартқан тағдырларға, жабырқаулы көңілдерге шуақ таратудан жалықпайды.

Кітап ұрпақ тәрбиесі, адамдар арасындағы бір-біріне деген бейқамдық пен қамқорлық, ер азаматтардың тарапынан байқалып қалатын жігерсіздік пен осалдық, әлеуметтік проблемалар, қоғамның қалыптасу барысындағы әйел затының жанкештілігі мен нәзіктігін шынайы суреттеген көркем дүние. Оқырманын ойға жетелейтін, зерделеуге талпындыратын әңгімелер қазақи болмысымен де тартымды.





Тайсалмауға болмайтын заман еді...

Жұмекен тереңнен нәр, биіктен нұр емген жыр бәйтерегі

Әбіш Кекілбаев

«...Мағжанның атын Жұмекен өзі қойды. Ол жылдары репрессия құрбаны ақын Мағжан Жұмабаевтың атын баласына қоймақ түгілі, аузына алып, атауға қорқатын заман еді. Ақын Мағжан ресми түрде ақталмаған кезең болатын. Жұмекеннің мұндай батылдығына жазушылар қауымы қайран қалысты. Бұл сол кездің көзімен қарағанда үлкен тәуекелге бел буу еді. Ақынның ақталып шығатынына көзі жетті ме екен? Әлде заманның бетбұрысын ақын жүрегі сезген болса керек...» деп, Нәсіп апам ұлының дүниеге келу қуанышын Жұмекен аға достарымен қалай бөліскенін еске ала отырып, өзі де көзіне жас алды. Ол бір хикая. Түн ішінде перзентханадан қоңырау шалғаннан кейін ағаның ақ көйлекке сәнді галстук тағынып, костюмін киіп алып достарына дүбірлетіп телефон соғуы, ...одан арғысы белгілі ғой! Қуаныштан жүрек жарылардай боп, айдай әлемді сол жүректің жеті бояулы жарқылына бөлеген ақын... бес бөлмелі үйдің ішіндегі өздеріне тиесілі (ол кезде Жазушылар Одағы үйсіз жүрген ақын-жазушыларға бір шаңырақты екі жанұяға бергені, уақытша бір шаңырақтың астында бөлек пәтер алып алды-алдына көшіп кеткенше тату-тәтті тұрғандары өз алдына бір тақырып) екі бөлмесі мен ас үйдің арасында сапырылыс басталды да кетті емес пе!? Жұмекеннің қуанышына куә болғандар, тілек айтқандар көп болды ол кеште!

Жұмекен аға бір қараған адамға заты жуас кісі болып көрінгенімен, оның сыртқа сыр алдыра қоймайтын ішкі әлемі буырқанысқа толы жан болғаны күндер өткен сайын айқындала түсуде. Өлеңдерін оқыған сайын, астарына үңілмесең бойлатпайтын тұңғиық тылсымына енген сайын, ол кісі туралы тосыннан естілген қарапайым әңгіменің өзінен Жұмекен болмысын, тереңдігі мен асқақтығын байқамау мүмкін емес. Заманның тұлғасына ғана тән бір ерекшелігі – оның керек жерінде ештеңеден қаймықпайтын тәуекелшілдігі дер едім. Оған куә – көп зарықтырып күткен ұлына Мағжанның есімін беру болса, енді бірі...

Өзімен рухтас Арман Қаниев деген жас ақынға қол ұшын бергендігі. Жаны жүдеу бір жігіттің, жігіт болғанда да қазақ тағдырының болашағы беймәлім (сол тұстағы саясат үшін мәлім еді ғой) заманда түн түнегінде қыннан суырылған күміс кездіктей көз қарықтырған қылығымен үстем таптың назарын аударған, одан былайғы тағдыры мен бақ-талайы талан-таражға түсіп жүре берген бозбалаға қол ұшын қалай бергенін біреу білсе, біреу білмейді. Қол ұшын беріп қана емес-ау, он бес жасар Арманның өмірдегі сол заманның көзімен қарағанда «мызғымайтын берік», ұлы халық деп саналған өздерінен басқа ұлттың еркіндігі мен мүддесіне келгенде тас керең империяның алып дуалына «тас атқаны» жерден жік шыққандай еді. «Жас ұлан» ұйымының жеткіншек ұйымдастырушысының – «жарқылы мен күркірінен» талайды жасқаған саясаттың етек-жеңін бір жинатып күйбеңге түсірген, тіпті үш әріптің өзін де күйбелеңге салған ұлтжанды жас ақын Арманның өнердегі де, өмірдегі де жолын ашқаны Жұмекен ақынның көзсіз тәуекелге баруы демегенде не дейміз!?

«Жас ұланды» дүниеге әкелген Керекудегі мектеп-интернаттың өрімдей ұландары. Кейін олардың ілгері аттаған қадамы кері кетті, жоғары білім алмақ түгілі, орта білім туралы аттестаттың өзіне қол жеткізу мұңға айналды. Білім, бақ-дәрежені көксеу көзден бұл-бұл ұшты.

Қарымды журналист Жанболат Әлиханұлының «Ашылмаған аралдар» атты Қазақстан Республикасы Мәдениет және ақпарат министрлігінің әлеуметтік маңызды әдебиет тізіміне енгізілген кітабындағы публицистикалық мақалаларын оқып отырып, «SOS белгісінен» – «бөгде ойлы адамдар» тізіміне кірген, бесіктен белі шықпай жатып диссидент атанған он бес жасар жеткіншектің тағдыры жайлы хикаядан Жұмекеннің адамгершілік бейнесінің тағы бір қырымен таныстым. Дереу Арман Қанидың телефонын тауып, қалай, қандай жағдайда болғандығын одан да гөрі анығырақ білгім келді. Әрине, Жанболаттың мақаласында түсінікті де анық жазылғанында дауым жоқ, дегенмен, тағы да бір айтылмай, ескерілмей қалған тұсы бар ма деген қызығушылық атын естігенім болмаса, бейтаныс А.Қаниевтің телефон нөмірін тергізді.

Арманды күтіп жүрмін. Нақтырақ айтсам, Арманның қоңырауын күтіп, күн санап жүрмін. Аралықтағы үзіліс ұзаққа созылып бара жатқан соң интернетке жүгініп, Арман жайындағы деректерде не бар, не жоғына үңіліп отырып А.Қаниев турасында біраз мәліметке тағы қанықтым. «Бір жоқты бір жоқ табатыны» қандай жақсы деймін іштей. Жол-жөнекей тағы біраз көңіл сусынын басып, ұлтжанды азаматтың біраз өлеңдерін де оқып шықтым.

Зарықтырып келді-ау, Арманның электронкасы. Компьютерді ойлап тапқан «басы бар» адамға рахметімді бір жаудырып алдым да хатты оқи отырып, осы мақалаға тікелей өзек болатын тұстарын тере бастадым, екінші «терезені» ашып қойып... Жоқ, Арманның жазғанын түгел беруді жөн көрдім...

Иә, тайсалмауға болмайтын заман еді. Бірақ тайсалмайын деп тайсалмады ма. Тайсалдырмаған ұлы мүдде еді ғой. Ұлттың мүддесі, жүректің қалауы. Не дерсіз? Осындайдан қазақтың қаймағы сыпырылды емес пе талай! Талай бас кетті емес пе? Ендеше, басын қатерге тіккен ұлт ұландарын бір мың тоғыз жүз сексен алтының желтоқсанына осындай қаршыға қанат текті ерлердің бастап әкелгеніне күмәніңіз қала ма?

Қияның мұзбалағы қыран ақын Жұмекен мен жас қанат ақын Арманның еліне еткен еңбегі бір ғұмырға өзек боларлық, уақыт өлшемімен алғанда бір кезеңде екі алып жүректен пісіп-жетіліп, жемісін берген, бірақ заман бастарына ат ауыздығымен су ішкендей күн тудырған Жұмекен де, Арман да желтоқсанда алаңға ешкімді жетектеп апарған жоқ... Алайда сол ызғарлы сәтке дейін екеуі де қазақтың рухын оятып үлгерді. «Менің Қазақстанымдап» тербете берді жүректерді бірі, тербете берді. Ал екіншісі «жерден жік шықты, екі құлағы тік шықты» дегізіп, тілі де, ділі де жойыла бастаған өлкені дүр сілкіндіріп еді. Еңбектері «елеусіз қалған» жоқ... Бірі өз деңгейінде қызметке тұра алмай, бес баласын асыраудың жолында баспаның қара жұмысына күшін сарп етіп, жанын қоярға жер таптырмаған ақындықпен қызметтен кейінгі уақытта, тынығатын уақыттың есебінен ғана айналысып, шығармашылықпен еркін қауышуына көзге көрінбейтін шектеу қойылды, күш-қуаты күнінен бұрын сарқылып, өлеңді қоя алмай...

Екіншісі жоғары білім туралы аттестаттың өзін алуға құқы кем болып, трәктір зауытында қара жұмыстан титықтап, «өлең сені қоя алман...» деп, жалынды жүректің басылмайтын алауына шарпылып, өлеңін жазып жүргенінде...

Арманның өз аузынан...

«Менің Қазақстаным» әнінің қазақ поэзиясы мен музыкасындағы орны тіпті ерекше екені әрбір қазаққа мағлұм! Бұл бірегей туынды Қазақстанның әнұраны болып бекімей тұрған кезеңнің өзінде еркіндік сүйгіш елдің егемендік туралы асқақ әні ретінде танылды. 1986 жылдың Желтоқсанында, Алматыда бодандыққа қарсы бас көтерген жастардың Орталық алаңда ақ бұрқасынның өтінде, көк мұздақтың үстінде тұрып «Менің Қазақстанымды» егіле, төгіле шырқауы соның бір айғағы. ...Осынау тегеуірінді ән жасөспірім шағымның зердемде буалдыр тарта бастаған сәттерін есіме түсіреді. 1968 жылғы жаз айларының қоңырқай кештерінің бірінде, Керекуде бірнеше жасөспірім трамвайға міндік. Салонның артқы жағында масаңдау күйде масайраған әйел-еркектер тобы дөңгелене тұра қалып, орысша ән айта бастады. Кеудемізде ұлттық намысымыз атойлап оянып, буырқанған сезімге берілген біз «Менің Қазақстаным» әнін бастап жібердік! Олар бізбен ерегескендей дауысын көтере түсті, ал біз рухты әуенді одан ары екпіндете, асқақтата шырқадық! Ақыры, не керек, әлгі топтың шашыраңқы үні жастықтың дауылпаз даусымен тайталасуға шыдамай, біртіндеп бәсеңсіп барып өшті. Ал есігі мен терезесінен «Менің Қазақстаным» әні аспанға әуелеген трамвай кешкі қала төсін қақ жарып келе жатты!..

Өз басым «Менің Қазақстаным» мен Жаяу Мұсаның «Ақ сисасын», Мәдидің «Қаракесегін» ес білген шағымнан айта бастадым десем, әсіре қызыл сезімге берілгенім емес. Өйткені әжем Кәсіп – «Үш Жүзге аты мәлім Жаяу Мұсаның» қызы, атам Қани – әйгілі Мәдидің аталас ағайыны болатын. Осы себепті Арқаның екі күрескер ақын-композиторының әндері біздің шаңырақта жиі шырқалатын, екеуінің өмірі мен өнерниетін өзіме өнеге тұтып өстім, содан әндері жадыма жастай сіңіп қалған. Ал, «Менің Қазақстаным» әу бастан-ақ қазақтың жан-тәнімен бірге жаралғандай, қазақтың әр баласының жүрегіне бірден ұялайтын киелі ән. Өлең авторы Жұмекен Нәжімеденовтың өзімен еш туыстық байланысым жоқ, тіпті ол кезде оның бет-әлпетін де көрген емеспін, солай бола тұра жырларымен поэзия әлеміне бастар жолда өзімдей өрендерді тәнті еткен нар тұлға болды.

Жұмағамен кейін, ер азаматтығы бар ағалардың қолдауына мұқтаж болып көңілім жадау тартып жүрген шағымда, бірақ, дер кезінде жолықтым. Тағдыр әу баста-ақ шырғалаңмен басталған менің шығармашылық өмірімнің күрделі түйінін сәтті шешу үшін екеуіміздің жолымызды түйістірген тәрізді.

...1969 жылы, Павлодар қаласындағы Ы. Алтынсарин атындағы №3 облыстық мектеп-интернатта (қазіргі облыстық гимназия-интернат) оқып жүрген кезімде ұлтшыл жасөспірімдердің «Жас ұлан» атты жасырын саяси ұйымын құрып, жұртшылықты кеңестік отаршылдыққа қарсы бас көтеруге шақырған өлеңдер жазып, үнпарақтар таратқанбыз. Жасырын ұйымды МҚК (КГБ) Павлодар облыстық басқармасы әшкерелеген соң, бірнеше серігіммен бірге «Ұлттық саясат мәселесіндегі өрескел идеялық-саяси қателігі үшін» деген айыппен комсомол қатарынан шығарылдым, оқу-үлгерім табеліме тәртібі «3» деген баға қойылды, «өз өтінішім бойынша» мектептен қуылдым. Сөйтіп, бар болғаны он бес-ақ жасымда «саяси сенімсіз» адамдар санатына жатқызылдым, білім алу құқыма қол сұғылып, баспасөз бостандығыма шектеу қойылды, кәмелет жасына жетпей жатып білек түріп, қара жұмыс істеуге мәжбүр болдым.

Жергілікті газетке берген өлеңдеріме түрлі себеп айтылып, жариялануына жол берілмеді. Шынтуайтында, «КГБ-ның қара тізімінде тұрған саяси сенімсіз адамның өлеңдерін облыстық партия комитетінің органы болып табылатын газетке басу – саяси қателік» деп танылған екен. Мұндай ауызша шешім шығарылғанын бертін білдім және оның әлеуеті мен қаһары қатты екендігін кейін түсіндім...

1981 жылы газетке ұсынған «Малайсары батырдың сауыты» атты мақалам бір жылдан аса уақыт редакция тартпасында жатып, 1982 жылдың 30 наурызында жарық көрді, соның өзінде жарияланымға «Бұл – нағыз қаны сорғалап тұрған ұлтшылдық!» деген баға берілді.

Шығармашылықтағы құрсаудан құтылар жол таба алмай қамығып жүрген шағымда, дәлірек айтқанда, 1982 жылдың шілде айының соңында қазақ әдебиетінің Павлодар облысындағы күндерін өткізу үшін Алматыдан бір топ қаламгердің Керекуге келе қалмасы бар ма! Ақын-жазушылардың оқырмандармен кездесу кешіне керекулік әдебиетке құштар, жырқұмар жұртшылық, журналистер, талапкер ақындар жиналды. Шара соңында Жұмекен Нәжімеденов өзгелерден сәл оқшаулағанда жанына барып, сәлем бердім де, өзімнің жұмысшы екенімді, өлең жазатынымды айттым.

Жұмағам өлеңдерімнің қолжазбасына көз жүгіртті де, бірден: «Өзің ақын жігіт екенсің ғой» – деп қолымды қысты. Аздаған әңгімеден кейін маған 10 сом ұсынып, дүкеннен шүберек сөмке сатып алып, өзі орналасқан «Ертіс» қонақ үйіне әкеліп беруімді сұрады. Үлкен ақынның қолынан ақша алуға қымсынсам керек, «ЦУМ-ға барып өзіңіз ала салмайсыз ба?» дедім, «ұялған тек тұрмастың» кебін киіп. «Қаланы білмеймін ғой...» деп жауап қайырды ол жайбарақат үнмен. Жөн сөзге айтар уәж таба алмай, он сомдық купюрді (кеңестік ақша жүйесінде бұл ірі сома болып есептелетін) уысыма қысып жүгіре басып орталық әмбебап дүкенге бардым. Байқасам, дүкен сөрелерінде үлкенді-кішілі сөмкелердің, қалталардың неше түрі ілулі тұр. Солардың қайсысын сатып аларымды білмей, Жұмекеңе сөмкенің қандайы керек екенін және білмей абыржыдым. Ақыры, бір шешімге бел байлап, көлемі үлкен, орташа және кішкене үш сөмкені бірдей сатып алдым. Сөйтіп, қажеттісін өзі таңдап алар деген оймен салып ұрып қонақ үйге барсам, Жұмекен ағам келмепті. Дәлізде отырған кезекшіге жайымды айтып едім, бөлмесінің кілтін берді. Сондағы үстел үстіне үш сөмкені бірінің үстіне бірін қойып, ең үстіне тауардан артылып қалған ақшаны қойдым да, құтты бір үлкен жұмыс тындырып тастағандай алшаңдай басып өз жөніме кете бардым.

Көп уақыт өтпей-ақ, сол 1982 жылдың 6-тамызы күні «Қазақ әдебиеті» газетінде Жұмекен Нәжімеденовтың сәт сапар тілеуімен менің шағын топтама жырларым жарық көрді. Онда аға ақынның мынадай игі лебізі жазылған:

«Арман Қаниев – Павлодар трактор заводында жұмысшы. Маған ұсынған шағын топтама жырлары «Тамшылар» деп аталады. Расында да, әр шумағы тасқа тамған тамшыдай сыңғырлап тұр. «Тамшылар» мен «Трактор заводы» деген екі ұғымды өзара кіріктіру мүмкін емес тәрізді...

Арман – ақын жігіт. Бұдан артық бағаның ол үшін әзір қажеті жоқ.

Жас талантқа сәт сапар тілеймін».

...Жұмекен ағамыздың шығармашылық сапардан Алматыға көтеріңкі көңіл күймен оралғанын, айналасындағы қаламгерлерге «Павлодарда ақын жігітті жолықтырдым, өзі жұмысшы екен!» – деп, қуана хабар таратқанын белгілі ақын-жазушылар – Жұматай Жақыпбаев пен Мейрам Асылғазиннің аузынан кейін естідім. Бір сөмкенің орнына үш сөмкені бірдей әкеліп тастаған менің қылығымды жолдас-жораларына мәз-майрам болып күліп айтып, «өзін-өзі ұстай алмай жүрген асқан таланттар ғана осындай іс-әрекетке барады» деп, сол қылығымның өзін жақсылыққа жорыған көрінеді.

Келесі 1983 жылы, Алматыда өткізілген Қазақстан шығармашыл жастарының «Жігер» фестиваліне Павлодар облысынан мен қатыстым.

Алматыны алғашқы көруім, өзге облыстардан келген өзім сияқты жас талапкерлерді де бірінші рет көруім, бәрі қызық, бәрі таңсық. Бірқатар жастар өздерінен асқан ақын жоқ тәрізді екпіндете сөйлеп, бір-біріне дес бермей шабыттана өлең оқиды. Сондай жастардың ортасында тұрған бірі (Оңтүстік өңірден болса керек) мені иегімен нұсқап:

– Мәссаған, Павлодардан да ақын келіпті, әй!.. Біреуің барып сөйлесіңдерші, өзі қазақша біле ме екен?.. – деді әзіл-шыны аралас. Бұл сөздердің астарында «Павлодардың қазақтары тұтастай орыстанып кеткен, барлығы қазақ тілінен мақұрым қалған, сондықтан ол жақтан ақын шығуы мүмкін емес» деген мегзеу жатқанын сездім, дегенмен жауап қайтаруды жөн көрмедім. Мырс етіп езу тартуым бұл топшылаудың жаңсақ екенін ұқтырғандай еді...

Фестивальде жас ақын-жазушылар үш топқа бөлінді, әрқайсына белгілі қаламгерлер жетекшілік етіп, туындыларын талқылады, пікірлерін білдірді, кеңестерін айтты. Абырой болғанда, Қадыр Мырзалиев пен Жұмекен Нәжімеденовтің қарауына белгіленген топтағы тізімге мен де іліндім, әрі оқыған өлеңдерім Қадыр ағамыздың да көңілінен шықты. Жұмекен аға науқастанып жүрген көрінеді, жолығудың сәті түспеді...

Қызылордалық Шәкизада Әбдікәрімов, шымкенттік Әмзе Қалмырзаев тәрізді бірнеше талантты ақынның қатарында «Жігер» фестивалі дипломының иегері атандым сол жолы. Жұмекен ағам тұсауын кескен өлеңдеріме берілген жоғары бағаның айғағындай дипломды Қазақстан Жазушылар одағы басқармасының сол кездегі төрағасы, «Мен қазақпын мың өліп, мың тірілген!» деп жырлаған ұлтшыл ақын Жұбан Молдағалиевтің қолынан алу мен үшін аса үлкен мәртебе еді!

1985 жылы «Жалын» журналында қазақтың тарлан ақыны, Қазақстанның Халық жазушысы Қуандық Шаңғытбаев топтама өлеңіме жылы лебізін білдіріп, шығармашылығыма сәт сапар тіледі. «Ар алдында» деген атпен 2001 жылы жарық көрген алғашқы жыр жинағым туралы қазақ поэзиясының тағы бір тарланы, Қазақстанның Халық жазушысы Мұзафар Әлімбай өте жоғары пікір білдірді. Осылайша, әу бастан-ақ шығармашылық жолымды кес-кестеп алға жылжытпай тұрған қара жолақтар осындай жайсаң жанды, мәрт мінезді ағалардың кең пейілінің, қамқорлығының арқасында біртіндеп азайып, алдымнан маздаған жарқын сәулелі үмітті күндер есігін ашты.

Тәуелсіздік кезеңінде түрлі мерзімді басылымдарда «Жас ұлан» ұйымын құрып, бодандыққа қарсы әрекет еткен жасөспірімдердің ісі ерлікке жетеғабыл» деген тәрізді пікірлер де айтыла бастады. Мұндай игі лебіздер оқушы кезімдегі бірінен соң бірі өткізілген мектептің жалпы жиналысында, комсомолдар жиналысында, ата-аналар жиналысында, педагогтер кеңесінде, қалалық комсомол комитеті бюросында моральдық соққы мен психологиялық қысым арқылы бізге көрсетілген қорлық пен жәбір-жапаның және ұзақ жылдарға созылған саяси қудалаудан туындаған зардаптың өтеуі іспетті...

Дегенмен, қазақ поэзиясының астанасы Алматыдан жырақ жатқан әрі қазақ ұлтының үлестік пайызы барынша азайған, қазақ тілінің өрісі мейлінше тарылған, әдеби ортадан шалғай өңірден жасөспірім ұлтшыл ақынның бой көрсетуі... Ұлтшылдық пиғылы үшін комсомол қатарынан шығарылған, «сенімсіздер тізіміне» ілігіп, қудалауға ұшыраған оған Қазақстан Ленин комсомолы сыйлығының лауреаты, көрнекті ақын Ж. Нәжімеденовтың кез болып қолдау көрсетуі... Қазақстан Жазушылар одағы мен Қазақстан комсомолы Орталық комитеті бірлесіп ұйымдастырған фестивальге сол «ұлтшыл» ақынның қатысып, диплом иеленуі тіпті шындыққа кереғар, ойдан құрастырылған қисынсыз жайттар секілденеді. Алайда бұл – ақиқаттың нақ өзі! Осылай болуын Жаратқан иеміз қалаған тәрізді, басқадай түсіндіру мүмкін емес қой деймін.

Сондай қиын кезеңнің өзінде ұлтшылдық, азаматтық мұрат-мүдде бағытынан тайған жоқпын деп азаматтық жүрегіммен батыл айта аламын! 1986 жылы Алматыдағы желтоқсаншылардың талап-тілегіне Павлодар қаласында жұмысшы жолдастарыммен бірге үн қосуға әрекеттендім, 1989 жылдың ақпанында Олжас Сүлейменов Қазақстан телевизиясы арқылы Семей ядролық сынақ полигонын жабу туралы жасаған ашық мәлімдемесіне іле Павлодар қаласындағы орталық алаңға таяу тұста қолыма плакат ұстап тұрып қолдау көрсеттім және жұртшылықты осынау бейбітшіл мәлімдемені қолдауға шақырдым. 1990 жылдары «Невада-Семей», «Азат» қозғалыстарының, «Қазақ тілі» қоғамының Павлодар облыстық ұйымдарын құруға атсалыстым. Орта мектепті (1976 жылы, өз тұстастарымнан бес жыл кейін) және жоғары оқу орнын (С. Торайғыров атындағы Павлодар мемлекеттік университетінің филология факультетін, 1995 жылы, қырық быр жасымда) өз құрбы-құрдастарымнан көп уақыт кейін, сырттай оқып тамамдадым. Қазіргі кезде де облыстың қоғамдық, саяси, мәдени, әдеби өміріне белсене араласудамын.

Ал Жұмағама деген менің шексіз алғысым мен түгесілмес ілтипатым жырларымнан көрініс тапты.

«Жауыздықпен жас күнім өлтірілген…

Мен Ақиқат іздермін жер түбінен!

Көп таланып қотанда төбет итке,

Еркін өскен елсізде бөлтірік ем!

Енді ұлысам көкжалмен қатар тұрып,

Бөрі дүние бөрлігіп, жатар ұлып!

Ұлы даусым Ертістен уілдеген

Ақ Жайыққа құйылар қотарылып!

Боз Далада боздаған, ақ аруана,

Мен – Жұмекен жоғалтқан боталы үміт!

Жүрмін қазір, тұп-тұтас Ғаламшарды

Жұдырықтай жүрекке Отан қылып!...»

Сөз соңында Жұмекен Нәжімеденов сынды қазақтың айбоз ақындары жалғастырған жақсылықтар Жер бетінде өрістей беруін және Жұмағамның жаны жаннатта жайлануын тілеймін.

Арман ҚАНИ,

Қазақстан Жазушылар одағының мүшесі.

Павлодар қаласы.»

Ақыны ақынына қол ұшын берген қазақтың қос перзенті туралы бір үзік сыр айтуды, көпшілік оқырманның назарына ұсынуды парыз көрдім. «Болар елдің баласы бірін бірі батыр дер...» деген көнеден қалған есті сөз бар.





Тай-құлындай тебіскен...

Балалық шаққа саяхат... Бердібек ағамызға дейінгілер осы саяхатқа сапар шекті ме, шекпеді ме, кім біліпті... Біз - осындай ұлы саяхаттың болатынын әу бастан-ақ біліп өскен ұрпақ, бақыттымыз. Сапардың да сәттісі, қуантатыны, жылататыны болады. Балалығын соғыс есейткен, өмірінің ерте, тым ерте ержеткен қиын сәтін есіне түсіріп, көп саяхатынан мұңайып қайтатын сол кездің ұрпағына деген аяушылық сезімі басым өзімде. Әдебиеттерден не оқысам да, ересектерден не тыңдасам да осыған саятын... сол кездегі көп естелік!

Ал Жұмекен ағаның балалық шағына мен бала күнгі досы, досы болғанда да қиын-қыстау күндерде қайран балалықтан қолүзбеуге себепші болған досы – Қонысов Идаят ағамен бірге саяхат шектім. Сексенге таяған ақсақал тың, қуатты. Күтімі де үлкен кісіге лайық келісті көрінді. Сөзі де, әсерге беріле айтқан әңгімесі де шып-ширақ. Сонау алыста қалған көмескілеу күндерден емес, күні кеше болған қызықты оқиғадан сыр шерткендей...

... Қошалақтың шағылы мен құм шоқалдары, асыр салып аунайтын жасыл жайлауға бергісіз жібектей сусыған ақ шағылы ойынқұмарлықтан ертерек арылып, ойқұмарлыққа ертерек шалдыққан бізді таң бозынан күтіп алатын. Қозы-лақтың, бота-құлынның арасында өскен қырдың қара сирақ баласына бұдан артық жер жұмағы болады деп сендіру әсте қиын болатын. Қырда туып, құмда өскен, әсіресе Қошалақ атты киелі өлкеде ержеткендердің қатары сиреп те қалды-ау...

Ұмытпасам, өткен ғасырдың алпысыншы жылдарының аяқ кезінде, дәлірек еске түсірсем, мың тоғыз жүз алпыс жетінің жазында Жұмекен ақын – мені, бала кезгі досын іздеп келіп, бірге жүрген сол аз күннің ішінде Қызылобаның сырт жағында көл жағасында демалып, бала күнгідей асыр салып едік. Ұмытылмас шақтарды еске ала отырып, сырласып едік... Қасымызда Жұмекеннің сыныптас досы Идаят Әжіғалиев, оның аудандық газет редакциясындағы әріптесі Құрыш Елемесов болған.

Тай-құлындай тебіскен қайран дос! Ат құлағында ойнап өскен қыр елінің жігіттері жаратылысынан шымыр да, ойлары анық, танымы терең екендігін өз болмысымен дәлелдеген Жұмекен досымды жиі есіме аламын. Бір оқиға көз алдымда мәңгілік қалып қойды. Мен жылқышының баласы едім. Тай үйретуге біз ерте жарадық. Енді қайтейік, алдымыздағы ағалар мен қажыр-қайраты тасыған әкелер басқыншы фашистермен соғысуға әскерге алынды. Елде қалған қариялар мен соғысқа кеткен жарларын күтіп, солардың еншісіндегі ауыртпалыққа иықтарын тосып, күндіз-түні бел шешпеген шешелердің жарым көңілдеріне жаутаңдап, қабақтарына қарағыштап мөлдіреген «тірі жетімек» - бұғанасы қатпаған жасөрім балалар едік. Тұрмыстың тауқыметін ерте тартқандардың бірі – балалығын сұм соғыс жалмап, еркелейтін шағында балалық еркіндіктен ерте айрылған Жұмекеннің болмысы да осылай қалыптасып еді. Ашақ сордың төңірегіне мал өрістетіп, әскерге аттанған әкесінің төңкерілген қазан астындағы ізін көріп қайтып жүретінбіз. Бала Жұмекеннің төңкерулі қазанға телміре қарап тұрған шақтарын жүрегім сыздап талай есіме алып едім. Тай үйретеміз деп біздікінде бас қосамыз. Жұмекеннің атасы Нәжімеден ақсақал өңірге аты мәлім ауқатты тұрмыс иесі болды. Тай үйретуге тақымы жарап қалған немересіне әппақ матамен тысталған құс мамығынан жасалған көпшік (шағын жастықты біздің жақта осылай атайды) береді әжесі. Тай үйрету машақатымен жүріп, әлгіндей көпшіктің әлденешеуі жарылып, жарылған тыстан бұрқыраған ақ мамығына талай көмілгеніміз де есімде. Балалық қияңқылық па, әлде қызық көрем бе, кім білсін, мен мінген тайдан ол мінген тай озып кетсе, Жұмекен мінген тайдың шабынан оқыс түртіп қалып, тулаған тайдан досымның құлағанына мәз болған күндер де еске жиі түседі. Талай құс жастықтың мамығына бөленіп едік...

Тағы бір қасиеті – Жұмекен күй тыңдау десе ішкен асын жерге қоятын. Біздің үйде патефон болды. Әкеміз Астраханнан күйтабақтар алдыртатын. Әлгі күйтабақтарды айызымыз қана тыңдайтынбыз. Әрине, үлкендер «бұзып тастайсыңдар» деп, еркімізге бермейді. Біз оның да айласын табатынбыз. Қырдың шақырайған ыстығында мал да, жан да көлеңкеге тығылмай ма. Патефон мен күйтабақтарды үлкендер түс кезінде ұйқыға кіріскен бойда Жұмекен екеуміз құшақтап алып, Ашақ сорының маңайына, шоқал арасына жайғасамыз. Күйді емін-еркін ойнатып, құлақ құрышын қандыра тыңдаймыз. Жұмекен бір тыңдаған күйін құлағына құйып ала қоятын. Қазір ойласам, көкірегі күй әуенімен күмбірлеп тұрады екен-ау. Атасы жасатып берген домбырасымен әлгі тыңдаған күйді мүдірместен айнытпай тартып шығады. Таң қалатынмын...

Нәжімеден ақсақал соғыстан оралмаған жалғыз ұлы Сабыреденнен қалған тұяғы Жұмекенді бетінен қақпай еркелетсе де, немересі есті болып өсті. Ол өте жауапкершілігі мен тиянақтылығы арқасында төңірегіндегілерді де ойландыратын. Мынадай бір тентектігіміз еске түссе, қалай күлмеспін. Бірақ, балалықтың аты балалық. Бір күні сол үйде ойнап жүріп, түннің біруағына дейін жасырынбақтың қызығына түсіп кетіппіз. Он екі қанат ақ үй. Төрде шаңырақ көтеретін бақан тұратын. Оны киімілгіш орнына пайдаланатын. Жасырынбақ ойыны қызған кез еді. Жұмекеннің қарындастары бар. Іздеуші кім болғаны есімде жоқ, бақанға өрмелеп шығып, жасырынып отырған Жұмекен құлаған бақанмен бірге ұшып келіп ұйықтап жатқан атасы мен әжесінің ортасына топ ете түссін. Шошып оянған атасы болса «бұ қайсың, қағынғыр!» деп атып тұрғанда, Жұмекен екеуміз алды-артымызға қарамай біздікіне қарай зытып бердік... Сол кеткеннен екі күн бойына атасынан ыңғайсызданған досым, үйіне беттей алмады. Атасы үшінші күні өзі іздеп келіп, «ұрыспаймын, үйге қайт» деп, лақ сойып, Жұмекенді қонақ етіп қарсы алып, ашуын басады...

Ой түбіне жетпейсің. Осындай-осындай балалық шақтың картиналарын сонау алпыс жетінің жазында Жұмекенмен басқосқанда айтып, рахаттана күлкіге қарық болып едік. Қайран дос ерте көз жұмды. Артынан бара алмадым. Бірақ, көкейде сайрап естелік қалды...» деп, тұжырымдады Идаят аға әңгімесін.

- Соңғы кездесуіңізден есте қалған сәттер де болар...

- Иә, - деп бір күрсініп алған Идекең, - бар, бала күнгі досыңмен сағынысып көріскен сәтіңде қалай да бір балалықтың нышаны оянады екен. Біз де, ол кезде отыздан асқан жігіттер, жоғарыда айтқан төртеуміз де бала күнге қайта айналып соққандай болдық. Мен сол кезде жұмыс бабымен республиканың түкпір-түкпірін аралаған ГАЗ-63-ті көл жағасына тоқтата салып, апыл-ғұпыл суға қойдық та кеттік. Бірімізден-біріміз озып, шомылдық, асыр салдық. Бір кезде машина қойған жаққа көзіміз түсіп еді, тұрған орнымызда мелшидік те қалдық. Мәссаған! Машина жоқ!..

Біз суға түскен қайраң тұста кабинаның төбесі ғана қылтиып тұр!.. Асығып жүріп қол тежеуішті қоюды ұмытыппыз!

Өткен күннен адам тектен-тек белгі іздемейді. Ойы тиянақты, еліне тұлға болған азаматтар бір-бірінің шыққан биігін, асқан асуын, бел-белесін еске алады, қуанады. Идаят Қонысов аға қазір Орлы ауылында тұрады. Аз ғана сәттік кездесуден керемет әсер алып қайттым. Балалық шағына жасаған саяхатына бірге барып қайтқандай, көптен таныс адамдай қимай қоштастық. Жақсының көзін көрген жақсы ағаға, он балалы шаңырақтың кәрілікті бабымен қарсы алған ақылшы атасына мықты денсаулық, ұзақ та мағыналы, құрметті де сәнді ғұмыр тілейміз!

Әңгімелескен Қалампыр Кенжеғалиқызы,

Алматы-Атырау.





Ұлытаудан бата алған...

Өзіңді өзің танысаң,

Жаратқан иеңді де танисың.

Мұхаммед пайғамбар

Ұланғайыр сары даланы иемденген Шыңғыс хан төрт баласының ішінде Жошыны жақсы көре тұра, әкелік сыншылығы өз алдына, билік ұстағанның биігіректен барлайтын әдетіне бағып, Жошыдан өзінің бақталасын да көрмеуші ме еді. Мұрагерлеріне енші бөлгенде Жошыға қазақ жерінің зерлі белбеуіндей жалпақ сары дала – Қазақ даласының Ткіндігі атанған Сарыарқа тиесілі болғанын дерекнама растайды. Осынау кең сахараның төрі Ұлытауда дүниеге келген қазақ зиялыларының көшін жалғастырушылардың бел ортасында өз орнын алған Ғайнижамал есімді намысты қыз кіндік қаны тамған өлкесін «Ұлытау... қазақ тарихының талай ғасырына куә болған, қазақтың басын біріктірген әз Тәукені осы Ұлытау баурайында ақ киізге отырғызып, хан көтерген, айбарлы Абылайдың жайлауы болған, Кенеханның жорық жолдарына айналған, ер Едігенің өз тілегімен денесі биігіне жерленген, Асан ата «Жерұйығы» атап, бәйбішесі Танаға топырақтың осы жерден бұйыруын қалаған, Жошы жатқан, Ақсақ Темірдің ізі қалған» деп дәріптей жөнеліп, оңайлықпен тежеле алмай тебіренетін киелі топырақ Ұлытаудың бір сілемі Өркеш тауының баурайындағы атажұртына деген махаббатын паш етуден еш жалықпайды.

...Осы Өркештің баурайында қайыңды тоғай ішіндегі айнадай бетін тұңғиық деген ғажап өсімдіктің ақ, алқызыл реңді гүлдері перделей жауып жататын көркіне көз тоймас көлдің жағасында өтті балалық шағы! Әсерлі табиғаты мен аялы алақанында әлдилеп өсірген туған жерін Сөз жүзінде мақтан тұтып қана қоймайды, Ұлытауын ұлықтаған бір журналист еңбегімен танылса, соның бірегейі саналып, тарихтың көмескі тартқан тұстарын қағып-сілкіп, айшықты өрнегімен таспаға жаңғыртып түсірген еңбегінің бірі де бірегейі де саналатын «Ұлытау... Ғасырлар үні» деректі фильмі Ғайнижамал Байғарақызының шығармашылығындағы орны ерекше туынды!

Есіне алса...

Ұлытау жайында кинотаспа жасау ниетімен жолға шықтық... Түсірілім кезінде ЮНЕСКО ұйымдастырған «Кіші жібек жолы» керуенімен жолымыздың қиысуы біздің адал ниетіміздің жаратқан ием тарапынан да құптау алғандығының айғағы секілді. Сол керуен фильмнің өнбойында ғасырлар тоғысуының символындай сән-салтанатты тізбегімен көз қуантады. Осы көркем көріністің жүрек шымырлатар әсерін көрерменге жеткізе алдық-ау деймін. Сәттіліктің нышаны... Деректі фильм көркемдігімен қатар тарих тағылымдарын өзек етуімен де құнды. Домбауыл мазары қазақ даласына ислам келмей тұрып бой көтерген тәрізді. Қазақ жерінде Домбауыл мазары бірнешеу дейді. Оның да сырына үңіліп, анық-қанығын көне тарихтың құм белдеулерін ашатын кез алда. Ерден мазарының қыш кірпішін бұздырып әкеліп үй салған кісінің өртеніп кеткен үйі, Қараменденің ер-тоқымын сұратқан жауынгердің көкейіндегі ойын әкесінің тап басуы, Алаша ханның мазары, Ерденнің мазарын көтерген хас шебер Сералы жайындағы хикая... Ақсақ Темір жорығындағы Алтын шоқыға қатысты оқиға да жалпы айтқанда, Жезқазған өңірінде ізі қалған ғұлама ғалымдар жайындағы естеліктерде болсын, тарихи көркем дүниелерде болсын, ауыз толтыра, айызын қандыра айтылған, қалам қарымы жеткенінше талай саңлақ жазушы ағалар майын тамыза, шырайын келтіре жазған, жаза де беретін шоқтығы биік тарихы аңыздардың бірегейі. Өйткені көргенінен, естігенінен әркімнің алар әсері әр түрлі. Көру бар да, түйсіну бар. Сондықтан 1936 жылы Эрмитажға алынып, кейін сәтті күн туғанда егеменді елімізге қайтарылған таңбалы тастың тарихы әлі талайды тамсандырар құнды дерек, мәйекті аңыз. «Ақмешіт» әулие тауындағы үңгірдің қасиеті жайлы әңгімелер де тарих беттеріне үңілтіп, баурай түседі. Оған деректі фильмнің дыбыстық әрленуін қосыңыз. Құлаққа жағымды әрі көрерменін ғасырлар қойнауына, тарих иіріміне баурап, жан-дүниеңді байыта түседі.

Ел-жұртын сағынып барған бір сапарында қаршадай қызға сол өңірдегі кәрі көз, көне құлақ қариялардың дуалы аузымен айтылған батасы теріс кетпегенге ұқсайды. Ұлытау жайлы деректі дүниені тамашалаған аталары сол өңірден түлеп ұшқан түлектерге, атап айтқанда қазақтың айтулы ұлдары Камал мен Төрегелдіге қаратып «Атақтарың дардай, еңбектерің де ұланғайыр, дегенмен, туған өлкені паш еткен Ғайнижамалдың еңбегі биігірек!» деп бағалағанынан артық баға жоқ екен, ойлап қараса! Мәртебесін өсірген оның еңбегінің ел назарына ілініп, бағалануы еді... Ұланғайыр қазақ даласынан Ұлытауды ғана бөліп алып дәріптеумен тынған екен деп ойлау жөнсіз болар еді, Көкшенің талай саңлақ серісін дүниеге әкелген «Серілер елін» де деректі дүние арқылы мадақтаған Ғайнижамал көкжиегін сағым көмкерген сары дала, тау-тасын алалап көрген емес.

Қазақы қаны бар кино-, тележурналист маманның қолтаңбасы айшықты өрнектелген, жоғары бағасын әділ алған фильмдердің бірі – «Ұлытау... Ғасырлар үні» туындысы 1991-ші жылы Саратов кинофестивалінің жүлдесін иемденді. Жезқазған өлкетану мұражайының директоры Бахтияр Қожахметов деген азамат деректі түсірілім авторына «Ұлытау» жайында түсірілген таспаны он үш рет қатарынан тамашалағанда да туған өлкенің, тау-тасының баға жетпес қадіріне бас ие отырып, мерейленіп, көрген үстіне көре түскісі келгенін айтып қоңырау шалғанында, толқығанын жасыра алмаған Ғайнижамал табанын қасиетті топырағына тіреп, ұлы мақсат жолына өрлеген жастық жылдарын сағынышпен еске алады...

«Өніп-өспейтін дән болмайды, топырағын тауып көктесе» деген сөз Ұлытаудың баурайында, асыл топырақта шыр етіп дүниеге келген таланттардың қай-қайсысына да арналып айтылса керек.

Адам бойына дарыған туабітті талантының көзін ашып, талабына нұр жауғызатын да төңірегіндегі жанашыр, қолдаушы адамдар. Қатарластарынан ерекшеленіп тұратын, талабы да, қабілеті де көзге ерте түскен кішкентай немересі Ғайнижамал «маған хатшының қызы болғаным үшін мұғалімдер бестік баға қояды» деп құрбыларының сөз еткеніне намыстанып, үйге жылап келгенде, «Сен сабаққа дайындалып барғаның рас па? Олай болса, мұғалімнің саған өте жақсы баға қоюы да дұрыс емес пе? Ал, өздерінен дараланып, оза шапқан жүйрікті сөз қылатын әдеті бар қазақ кеше де, бүгін де, ертең де болмай қоймайды, ендеше сен олар үшін жауапты емессің. Сен өз міндетіңді адал орындап, бөгде сөзге құлақ аспа!» деген әжесінің сөзін өмірде де, еңбекте де берік ұстанымға айналдырған Ғайнижамалдың зерделі де ойлы болып есеймеуге хақысы жоқ еді. «Кім болам десе, сол болу, ұлы адамның ісі, қолынан келгені ғана болу әр адамның ісі» деген қағиданы да ойлап тапқан қазақ, тегі, намыс жануға келгенде алдына жан салмайтын қасиет иесі ғой.

Өз тегінен сөз қозғап, «ел бастаған ерге бай, сөз бастаған шешенімен даңқы шыққан, қол бастаған батырлар туғызған Найман атаның Сарғалдақ елінің қызымын. Бала кезімнен алдымда үлгі тұтар әкем Байғара Тұрсынбаев - аудандық партия комитетінің идеологиялық хатшысы болды. Өте әділ, ақылды әрі сауатты жан еді. Сондықтан да кішкентай кезімнен аудандық, республикалық газет-журналдардан бастап «Правда» газеті мен «Советская культура», «Литературная газета» сияқты басылымдардың бәрін оқып өстім. Қазақтың белгілі журналист-жазушысы, өнертанушы, мемлекет қайраткері Камал Смайыловтың тұлғасы мамандық таңдау сәтінде менің бағдаршым, үлгі еткен адамым болды. «Камал көкем сияқты атақты журналист боламын. Әділеттің ақ сөзін сөйлеймін» деген мақсатым жолында табандылық пен еңбекқорлықты тірек тұттым. Арман жетегінде Алматыға келіп, 1976-шы жылы сол кездегі С.М. Киров атындағы Қазақ мемлекеттік унтверситеті, бүгінде Әл Фараби атындағы Қазақтың Ұлттық Университетінің журналистика факультетіне оқуға түстім. Журналист мамандығын алып шықтым...» деген сұхбаты арқылы осы қасиетті де қадірлі мамандықтың иесі болу үшін алғашқы өмір баспалдағының сәтті де мақсатты болғанын аңғартады.

Оқу бітірген жылы дарынды қаламгер, білікті басшы Қалтай Мұхамеджановтың қарамағына «Жаңа фильм» - «Новый фильм» журналына редакторлық қызметке алындым. Содан соң Мемлекеттік Кинематография комитетінде, «Қазақтелефильм» студиясында редакторлық қызметтер атқардым. Шығармашылық жемісті кезең – 1985 - 1995 жылдар аралығында «Қазақтелефильм» студиясында редактор, сценарист, режиссер қызметін атқара жүріп, сексенге жуық деректі фильмдер мен мультфильмдер жасауға қатысқаным мамандығымды барынша игеріп, жемісін татқан жылдарым деп айтар едім. Өнердің осы саласында құлашты кең жая талпынып, ізденіс, еңбек, шығармашылық нәтижелеріне қол жеткізгенім – өмірдегі айқын сүрлеу-соқпағымды кейінгілерге қалыптастырып кеткен ізім деп те батыл айта аламын.

Мен кино саласына еңбекке алғаш араласқан кездері қазіргідей еркін шығармашылық серпіліс болмайтын. Кеңестік идея аясында бірсарынды, бірінен бірі айнымайтын фильм-концерттер түсіріле беретін. Әбден көз үйренген дағдылы жанр қанша сапалы, қызғылықты болғанмен, көрермендерді таптаурын болған бірсыдырғы туындылар жалықтырып жіберетіні рас та. Бірақ, сол заманның ұстанымымен әркім өз ойын шарықтата, еркін самғай алатын қанатты қиялға кең өріс берілмейтін. Дегенмен, мен өз шығармашылық қарымымды байқамақ ниетпен батыл ұсынысымды енгіздім. Әлгі таптаурын сүрлеуден шығып, фильм-концерттердің орнына нақты еңбек адамы, өнер, шығармашылық иелері жайында монолог, портреттер жасауға кірістім. Бұл менің алғашқы шығармашылық жетістіктерім болды.

Осы әңгіменің басында аталған деректі фильмдер менің шығармашылық жолымдағы алған асуларым, жиған қазынам, ұлттың өнер тарихына қосқан үлесім деп те батыл айта аламын. Адам рухының биіктеуі, өсуі оның жан-дүниесінің қажеттілігімен, сол қажеттілікті қалай өтей алатындығымен өлшенуі тиіс деп ойлаймын. Тұла бойында қазақтың қаны бар өз елінің перзенті ғана кіндік қаны тамған топырағының, дүниеге іңгәлап келгенде алғаш тыныстаған, бойыңа дем берген саф ауаның қадір-қасиетіне қайткенде жетпек? Туған жерін, елін сүйе білгенде ғана. Мен де өз елім Қазақстанымды, оның тау-тасын, кедір-бұдырын, топырағында сыр боп тұнған ата-баба тарихын, өз ұлтым қазағымды, оның шырғалаңды өмір соқпағын, асыл қасиеттерін, небір жәбір-жапа шеккізген бұралаң жолдарын, қиындықтар мен сын сағаттарда алған сабағын, қалыптасқан дағдысын, жоғалтқан, сақтап қалған, кейінгіге мұра боп қалар қадірлісін шығармашылығымның бастауы – қайнар көзі әрі таусылмайтын өзегі етіп алдым.

Өшпейтін, көмескіленбейтін, тарихтың қойнау-қатпарынан іздеген жанға менмұндалап тұратын ең ізгі тақырып мен үшін осы. Өнерді, білімді, еңбекті қастерлеген өз ұлтымның аяулы перзенттерінің бейнесін сомдап, халық мақтанышына айналдырғаным, еңбегімнің ақталғаны дер едім.

Шәкірт тәрбиесі адамды үнемі ізденіс үстінде жүруге, ойдың тоқырамауына көмектеседі. Өйткені, ұстаз болу – ұлағатты болу. Қызым мен ұлым екеуі де журналистік мамандықты таңдады. Ізбасар ұрпақтарым аман-есен, немере сүйген әже болудың жөнң бөлек. Қызым Айнұр Асанова журналист, «Асыл арна» каналының белді қызметкері. Өзінің «Islam kids», «Хочу знать» және «Милосердие» деген авторлық бағдарламалары бар. Ұлым Алмаз Асан редактор-аудармашы, экономист, «Қазақ Университеті» баспасының директоры. Тіпті, тұңғыш немерем Нұрасхан «Асыл арна» каналының тележүргізушісі. Мен үйде де, жұмыста да маман даярлаумен шұғылданып жүрген адаммын.

Теориялық әрі тәжірибелік құралдармен жабдықталған өз шеберханам бар. Оқу бағдарламасы жүйеленген. Жастарды тәрбиелеу, ұрпаққа үлгі болу да абыройлы, мақсатты, нәтижелі іс. Жақсы орта, өнер мен білім ошағы - Т.Жүргенов атындағы Қазақ Ұлттық өнер академиясының болашағы зор. Кейінгі жылдары ашылған магистратура, докторантура талантты да талапты жастардың білімін жетілдіріп, қазіргі заман ғылымына сай болуға талпындыратыны сөзсіз.

Иә, Ғайнижамал Байғарақызы ел болашағының рухани қазынасының кілтін ұстайтын ұлт ұрпағын тәрбиелеп жатыр.

Ел боламыз десек, ең алдымен ақпарат көзін өзіміздің халықтық рухқа бұруымыз керек. Шәкірттеріміздің сауатты, жігерлі, мықты мамандар болып шығуы жолында тер төгіп, еңбек ету аса абыройлы да жауапкершілігі мол жұмыс. Өмірде кімді үлгі тұтар замандасың, еңбегіңді елейтін ортаң, сенің білгеніңді үйренгісі келіп талпынатын талапты шәкірттерің болғанда ғана көңілің өседі. Өнеге қалдыру үшін берілген өмірді зая кетірмеуге тырысу оңай нәрсе емес. «Талаптыға нұр жауар» деген сөз мәйегі бар. Бірақ, жалғыз талап емес, талмай іздену, кедергілермен күресу, табандылық таныту, жасық болмау, міне осылар адамды мақсатына бастайтын да, арманыңа қол жеткізетін де қасиеттер...

Күні кеше білім ордасы - қасиетті қара шаңыраққа жүрек лүпіліне арман-аңсарын сыйғызып Ұлытаудан ұшып келген қарлығаштың балапанындай ғана Ғайнижамал, ҚазМУ-дің табалдырығынан имене аттап, журналист мамандығын алып шыққанда алғаш есігін жүрексіне ашқан кино-телевизия саласында бүгінде өзі білдей білікті маман, тәлімі мол мамандық иесі, ұлағатты ұстаз, ғалым! Өнер-білімді кие тұтқан екі бірдей ұл-қыздың аяулы анасы, Т.Жүргенов атындағы Қазақ Ұлттық Өнер академиясының профессоры. Кешегі он жеті жасар арманшыл бойжеткен бүгін талай-талай саңлақтың өнер жолында қанаттарын қатайтып, қияларға самғата ұшырып жүр.

Шыққан биігіңіз, жеткен мәртебеңіз баянды бақ тұғырына айналсын, сіздей ұстазға еліктеген шәкірттің алары мол дегім келеді! Ұстанымы жақсының үлгісі де кісі қызығарлықтай екенін білетін ел мен жұрт мерейтойыңызға қоса қуанады деп сеніммен айта аламын!





«Әйел – Әлем» – аяулы сезімдерді тоғыстырған кітап

Күнделікті тыңдайтын хабар-ошарыңның дені «атты-шапты, алды-қашты» болып келетін сұрқай тірліктен мезі болып, ашық аспан, айшықты бояу хақында сыр шертер, құлағыңа да, жаныңа да жайлы-жағымды дүние іздеп елеңдейтінің рас-ақ. Адамдар бір-бірі туралы сүйсінуге тұрарлық бірдеңе айтса екен деп, ондай әңгіменің шеті шыға қалса, айта түссе екен деп отыратынымыз да мынау алмағайып өзгерістерге толы дүниеде жақсылыққа зәруліктің нышаны болса керек. Тоқсанға таяған шағында әжем марқұм келеңсіз бірдеңе ести қалса «көптік қайда болса, «боқтық» сонда» деп отыратынына таң қалатынмын. Оның сыры – көпшілік жүрген жерде міндетті түрде «боқтықтың» болатыны емес, неғұрлым көпшілік ортада оның болуына таң қалатын ештеңе жоқ дегенді мегзейтіні ме екен?.. Ол кезде ауыл-ауылды біріктіріп, орталықтандырып жатқан алпысыншы жылдардың басы болатын...

Иә, біз өз замандастарымызбен шекарасы кім-көрінгенге ашылмайтын, қарым-қатынас түрлері шектеулі елде өмір сүрдік. Қазіргідей сапырылысқан аралас-құралас, тәжірибе алмасу, тағылымдама ұсыну дегендеріңіз белгілі бір деңгейде әрі қатаң тәртіп пен қадағалау аясында жүргізілетін. Сол кездің өлшемімен алғанда ұлан-ғайыр, қазіргі көзқараспен бағдарласақ алақандай ауқым аясында, «алақандағыдай айқындық» кезеңінде өміріміздің көбі өтті. «Жақсымызды асырып, жаманымызды жасырып» дегендей, келеңсіз жайттарды жария етпеу ұстанымы – заман талабынан қалыптасқан дағды, қала берді кеңестік өмір салты, дәстүрі болатын. Ал қазіргі жариялылық дендеген кезеңде, араласып-құраласудың ауқымы кеңейген шақтағы жаңалықтардың басым көпшілігі әлгіндей келеңсіз жәйттерді көбірек баяндауда. Ақпараттың күшті қару екендігі баршаға мәлім, өйткені күнделікті естіп, тыңдап жүрген хабар санаға сіңе келе адам сол естігендері төңірегінде көп ойланатын болады. Осындай шаршап-шалдыққан жүйкеге жағымсыз деректерді ойыңыздан ығыстырып шығарардай қуаты бар жағымды әсер туғызатын ақпарат қажет-ақ. Мұндай ақпарат – күнделікті баспасөзде болсын, әдеби көркем туындыларда болсын, жеткілікті. Әсіресе, публицистиканың атқаратын рөлі пәрменді деп айтуға болады. Деректі көркем шығарма шынайы өмірдің айнасы.

Көркем әдебиеттің, дәстүрлі жазу мәдениеті сақталған әдеби шығармалардың орны мұндайда ерекше. Көркем шығарманы оқудан қол үзбеуге әр адамның рухани қажеттілігі себепші. Адамның рухани білім мен өнерге құштарлығы табиғи қажеттілік десек, мұндайда әдеттегі, оқырман қауымға не қажеттің бәрі табылатын мерзімдік баспасөз жүйесі өз алдына. Ал жан қалауы, оқығанда ауыз тұшынатын көркем дүниелердің жөні бір бөлек. Құдайға шүкір, қазір әдеби шығарма дегеніңіз толассыз жарық көруде. Бұрынғыдай бірнеше жылдап баспаның тақырыптық жоспарында кезек күтіп тұратын заман емес. Қазір мәдениет пен ақпарат саласында баспа ісіне қатысты жұмыстар оралымды әрі сергек жүргізілуде. Осындай игілікті шаралардың бірі - «Әдебиеттің әлеуметтік маңызды түрлерін басып шығару» бағдарламасымен қарымды қаламгерлердің кітаптарын оқырманға жеткізу.

Жуырда «Қазығұрт» баспасынан жарық көрген танымал журналист Таңсұлу Алдабергенқызының «Әйел - Әлем» жинағы көп кітаптың бірі емес. Ұлттық өнер мен әдебиет саласындағы белгілі адамдардың естелік-сұхбаттарын оқыған адам қазақтың қаймағы атанған тұлғалардың бір-бірі жайында айтқан керемет ілтипаттары тұнып тұрған жан азығы боларлық шығарма.

Кітап үш бөлімнен тұрады. Бірінші бөлімінде есімдері қазақтың әдебиет пен өнер биігінен орын алған перзенттері Сәбит Мұқанов, Ғабиден Мұстафин, Қалтай Мұхамеджанов, Жұмекен Нәжімеденов туралы ол кісілердің жан-жарлары Мариям апа, Зейнел апа, Фарида апа, Нәсіп апайлардың сыр-сұхбаттары арқылы автор оқырмандарын да көп жәйттан хабардар етеді. Өмірлері үлгі-өнегеге толы бір буын өкілдерінің көзін көргендей, қатар жүргендей әсерге бөленесіз.

«Ұлағатқа ұласқан қарапайымдылықта» жазушы Ғабиден Мұстафиннің жеке отбасындағы жан жылуы жайлы зайыбы Зейнел апай мен қызы Жанардың естеліктерінен ол кісінің жеке басының ерекшеліктеріне, достарымен сырласқан сәттеріне, ең алдымен өмірдің мәнін қадірлеген қарапайымдылығына баса назар аударылған.

Көненің көзін көрген аяулы аналар өз жарлары ғана емес, олардың ең жақын, қимас достары жайлы да сыр шертеді. Мысалы, Мәриям Мұқанкеліні сыр-сұхбатында: «...Ғабдолла деген қарапайым шаруаның баласы – Мәлік екен. Қазақ фольклорының тұңғыш өкілдерінің бірегейі, ғалым. Кеңестер Одағының батыры Мәлік Ғабдуллинмен осылай басталған таныстық, кейін туған баламыздай болып, әкелі-балалы ғұмыр кештік. Мүмкін, Мәлік өлмегенде, Сәбең де өлмес пе еді деп ойлаймын, кейде, кім білсін? Өйткені, Мәліктің қазасынан кейін ес жия алмай қойды Сәбең... Қабырғасы қайысып кетті, белі бүгіліп кетті... үш айдан соң өзі де кетті ғой ізінен...» дейді. Қандай тебіреністі тілеулестік! Ұрпақтан-ұрпаққа айтып жүрерлік, үлгі тұтарлық адал-ақжарқын достықты шынайы суреттеген тұстар жеткілікті осы шағын ғана сыр-сұхбатта! Сәбит аға шаңырағының Сәкен Сейфуллиннің отбасымен сыйластығын, жары Гүлбаһрам шешемізбен достық қарым-қатынасын, о дүниелік мекен-тұрағында қатар да жатқанын ... қимас күндерін сағына есіне алған Мәриям анамыз шерткен тәтті сырды бас көтермей оқып шығасыз.

Ал Жұмекен ақынның жары Нәсіп апаймен сұхбатында Таңсұлу ақын жарының сырсандығын ашатын көңіл кілтін дәл тапқанына қайран қаласыз. Ол жылдары Нәсіп апамыз «Сүйерім!..» деп басталатын ғашықтық хатты баспасөзге бермек түгілі, бумасын ашып, жан баласына көрсетпейтін кезі еді ғой. Журналистік шынайы шеберлік дарыған жазушыға көпшілік оқырман атынан рахмет айтуға болар...

Үш жүз беттік жинақтың тұла бойы тұнған сыр, асыл қазына, түгесілмес рухани кеніш дерсің. Туған халқымның небір дүлдүлдері мен саңлақтарының асылы мен ақығын маржандай тізіп, бір кітаптың аясына сыйғызған жинақтың арқалаған жүгі қомақты, бағасы теңдессіз екендігін оқыған білер... Қасым Жәкібаев, Кәукен Кенжетаев, Ақселеу Сейдімбек, Сейіт Кенжеахметов, Мұзафар Әлімбев, Қалмұқан Исабаев, Еркеғали Рахмадиев, Үмбетбай Уайдин, т.б. әдебиет пен өнердің шырқау көгінен есімдері орын алған жақсы-жайсаңдарымыздың бірін-бірі пір тұтқан, тәңіріндей бір-біріне табынған естелік әңгімелері «Ер – әйелдің пірі» атты екінші бөлімге топтастырылған.

Кітаптың үшінші бөлімі. Кәусар сезім. Аңсау. Сағыну. Адам мен табиғат арасындағы заңды үндестікті қалтқысыз суреттеген Таңсұлудың «Ертегім менің» деп аталатын мөлтек сырындағы «Ақсуды аңсауды» оқып отырып, кішкентай қыз баланың жұдырықтай жүрегіндегі Ақсу өзеніне деген махаббаты мен аяушылық сезіміне сіз де еріп жүре бересіз. Әрбір сана иесі, адаммын деп жүрген пенде өз бауырын, отандасын, туған табиғатты, отан-ана, елін-жерін осындай сезіммен аялай алса ғой деген аңсау тұрады көкейіңізде.

Жалпы, Таңсұлудың мөлтек сырлары атынан көрініп тұрғандай, таңғы шық немесе таза бұлақтың бір тамшысындай әрі мөлдір, әрі әсерлі. Бір ғажабы сол мөлт еткен тамшы жан-дүниеңізге мөп-мөлдір қалпында сіңіп жүре беретіні қыз сезімін риясыз қаз-қалпында қағазға көшіруінде деп едім...

«Үш тал гүл» де адам жанының нәзіктігіне, тазалығына арналған, кіршіксіз де қауқарсыз әрі қорғансыз сезімнің тілекшісі әйел жүрегімен жазылған дүние. Мылқау жігіт – Сәнімнің жүрегінде бүршік атқан алаулы махаббат жолында еріксіз көз жасыңыз лықсып кеткенін байқамай қаласыз. Мұнда жаратылыстың қатыгездігіне табиғаттың өзіне мұң шағып, табиғатпен тілдескен келіншектің жан сырласына айналасыз. Жалпы, Таңсұлудың жан-дүниесінің нәзіктігі оның кейіпкерлерінен көрініп тұр. Көркем жанрда жазса да, деректі әңгімелерінде де әлемді аялайтын әйел бейнесін жасандылықсыз нәзік жандылардың табиғатын келістіре жаза алады.

Мынау алып та кең дүние жылуға, қамқорлыққа зәру болып тұрған, адамдар бір-бірі туралы жақсы лебіз айта қоюы қиындау кезеңде жүректерге, ізгілікке дәнекер болар, көңіл марқайтар шығармалары үшін Таңсұлу Алдабергенқызына болашақта да сәттілік тілеймін. Шұғыла-нұрға малынған көкжиек кеңістігінде жақсылықтың жаршысы болып жүрген шынайы суреткердің «Әйел-Әлем» жинағынан қазақтың небір қайраткер қыздарымен, қара нардай қайыспас асыл ұлдарымен таныс боласыздар. Кітапты оқып шыққанда олардың әрқайсысымен өзіңіз сұхбаттасқандай әсерге бөленесіз.

Осы кітаптың алғысөзінде айтылғандай «журналистикаға мөлдір лиризммен келген Таңсұлуға» алғашқы жинағыңмен оқырмандар жүрегіне жол таптың, қаламың ұшталып, шеберлігің шыңдала берсін, баспалдағың биіктей түссін деген тілек жолдадық.

11.10.12ж.





«Нұрыңа бөленіп ем...»

(қос дәрігердің өмірі мен еңбегі жайында)

...Туған жердің қай қиырында жүрсең де тау-тасына, сылдыр қағып аққан мөлдір бұлағына тәнті боласың. Ал қарағай мен қайыңы қатар өскен сыңсыған орманды алқабын айтсаңшы! Самсаған қарағайлардың еңсесі мысыңды басып, менің айбарлы, асқақ ағаларымды еске түсіреді. Ал, солардың бауырына еніп кете жаздап тұрған ақ қайыңдар ше!? Бір қарағай, бір қайың болып жұптаса қалған табиғаттың жарасымды, көз тоймайтын тірі суреті қараған сайын көзің тоймай, әлгі ғажайып көрініс зердеңе ұялап, көкейіңе көшіп алады.

Әсем табиғаттың төл перзенті ақ қайыңдай ерекше келбетті жаратылған, сыртқы сұлулығымен қоса төңірегіне шуақ шашып тұратын қайран Сәлима жеңешемнің заты бөлек еді. Жан-дүниесі айрықша сұлу Сәлима Нәубетиярқызы адами болмысымен, медицина саласындағы айтарлықтай еңбегімен, ұжымдағы үлгі-өнегесімен танылған, шаңырағында ата-ана сыйлап алғыс-батаға кенелген, сүйген жарына мәңгі өшпестей шуақты махаббатын қалдырған, ұл-қыз өсіріп үлгілі тәрбиесімен ұрпақ өрбіткен аяулы жан еді. Аты аңызға айналған жұп жарастығымен ел-жұртты тамсандырған бір шаңырақ жайында медиктер күні қарсаңында айтпай кетуге болмас. Осы ниетпен Ғаділбек ағаның естелік стилінде жазылған күнделігімен таныстым. Алматы мединститутынан дипломын алысымен еліміздің шалғай түкпіріндегі туған ауылында, сол кездегі Гурьев облысы, Теңіз ауданының Шортанбай селосында дәрігер болған қос медиктің еткен еңбегі мен төккен маңдай тері елеусіз емес.

Дегенмен, иә... дегенмен, Ғаділбек Шәмшиденұлы ағамыздың өмір жолына арқау болған шынайы махаббатымен Жаратушы тәңір маңдайына шексіз бақ дарытқан адамның ғұмырнамасы біз ойлағаннан әлдеқайда қызықты да мәндірек екен... Күнделіктегі жазбалары былай өрбиді:

«...Кейбір уақытта сені баурап жетегіне алса, бірде шарықтатып, бірде тұңғиығына иіріп әкететін ой шіркіннің жан серігіме айналғанына да бойым үйреніп алды. Сол ойлардың көбі тәтті бола бермесі тағы да анық. Өйткені, өмірдің өзі пендеге ащысы мен тұщысын кезек таттыратын болса, сол татқан ащыңның өзі, сүйген жарыңмен, талғамдары мен талаптары ерекше, өзіңді құрметтеп, дос санайтын балаларыңмен, немерелеріңмен бірге кешкен, өмір мұхитында айқын бағдармен қатар жүзген күндеріңнің бәрі тәтті болары хақ.

Маған өмірдің ызғарын емес, ылғи да ықтасын, панасын бере гөр деп Жаратқанға жалбарынған жан емеспін. Өмір жолымда не кезіксе де, қиын-қыстаудан алып шығар негізгі қуатымның бастауы - қол ұстасып, жұп өмірді бірге кешкен, маңдайыма жазылған жан-жарым Сәлиманың әу баста жолыққаны болса керек. Менің бүкіл ғұмырымдағы сәттіліктердің алғашқы баспалдағы, қайнар көзі осында деп ойлаймын. «Татулық – табылмас бақыт» деп тауып айтылған сөз төңірегінде ой тербесем, тату болу үшін ғашық болып табысу аз дер едім. Ішкі жан-дүниеңнің үндесуі, үйлесуі, бір-біріңе жолықтырған шапағатшы Жаратқан иенің сол пәк сезімді екеуара қадірлей білгендігің үшін берген сыйы – егіз жүректі мәңгі қауыштырып, қабыстыруы екен...

Асыл жар - таза бұлағың, тұнық тұмаң. Елу төрт жыл қол ұстасып, бір шаңырақтың астында кешкен бақытты ғұмырымның көңілдегі жарқын да сәулетті сән-салтанатын, арайлы сәулесін, көкейдегі көріністерін көз алдымнан өткізіп, солардан жұбаныш табуға, бұдан былай жанымды жабырқатпауға, еңсемді түсірмеуге, иығымды тік ұстауға жалғыз жаратқан иемнің алдында, Сәлимашым, сенің алдыңда сөз берейін!

Иә, иә... Тілегенін пендесіне зарықтырмай берген Жаратушының қалап алғаны да сен болдың, жарық күнім, Сәлима! Жоғарының билігі, жердегі билікке ұқсамайды. Ешкімнің сөзі өтпейтін бұйрығы тегеурінді, менің мойынсұнудан басқа амалым қалмады. Топырақ-көрпеңнің жеңіл болуын тілеп, ойша сырласармын, өзіңмен, Сәлима!

Риясыз жүректен шыққан қоспа-қосындысыз жан сырымды ақ қағазға өрнек салғандай тізе бергім келеді, тізе бергім келеді. Менің жазу-сызуға қаншалықты шамада икемділігімді өзің білесің, сондықтан, ештеңені көркемдеп, жасанды боямалап әуреленбеймін, бар болғаны... Кейін ұрпағымыз оқып, біздің шаңырағымыздың шуағына бөленсін, жарастығымызды үлгі тұтсын, естеріне ала жүрсін деген ниетпен осы бір ғұмырнама жолдарын жазып қалдыруды жөн көрдім.

Өзің болсаң, қасымда, Ақ көкем-ау! "Мына жерін былай деме, балалардан ұят болар, мынаны айтпай-ақ қойшы, мен ұяламын", деп болмысыңнан таза, мақтау сүймейтін шыншылдығыңа басып, ақыл қосар ма едің... Қайтейін, мен де шындыққа қиянат жасай қоймаспын, оның үстіне, бар айтпағым екеуміз туралы болғандықтан, ойлап отырсам, біздің өмірімізде арадағы ақ сезімге қылдай қиянат түсірерліктей ештеңе де болмапты...

Әуел бастан-ақ өмірдің өзі екеуміздің кездесуімізге икемдеп, жолымызды тоғыстырғаны – бақытты ғұмырдың бастауы еді. Сол кездегі күндердің айқын суреттері қаз-қазпында сақтаулы жадымда.

Екеуміздің жұп өмірімізге арналған бейнефильмді екеуміздің балалық шақтан бері сақталған фотосуреттерден тұратын сюжетті монтаждап, құрастырып, оны белгілі ақын, еліміздің құрметті азаматы Кәкімбек Салықовтың «Аққу әнімен», т.б. басқа әндермен жандандырып, сол әндерді өзім орындап, музыкалық көркемдеуді жөн көрдім. Бұл әндерді таңдаған себебім: бірінші әннің авторы ән тарихына қатысты айтуы бойынша, лирикалық шығарманың тууына мынадай себеп болған көрінеді. Ақын алғашында көлде жүзген қос аққуды көріп, олардың шалтты ойындарына, бірін-бірі қуып жетіп, екеуінің ынтызар адамдарша құшақтарын жая бір-біріне ұмтылып, құшақ айқастыра, тұра қалып, тұмсықтарын түйістіре бір-бірін өбіскеніне таң-тамаша қалып, «япырым-ай, мақұлықтарда да махаббат сезімі болады екен-ау» деген терең ойға қалады.

Ертеңгі күні көл басына келсе, тып-тыныш. Бір мезгілде қалың қамыс арасынан жылжып жалғыз аққу шығып келе жатады, кешегідей көңілді емес. Біресе тоқтай қалып, терең ойға батқандай тұнжырайды, қамығады, әлденені жоқтағандай, сыңсып ән салғандай болады. Құстың жоқтау әніне дала да, көл де, тіпті көлді көмкеріп өскен қамыс-құрақ та қосыла мұңайып тұрғандай болады.

Бейнефильмнің ендігі кезеңі қағаздары сарғыш тартып көнерсе де, көкейде көмескі тартпаған аяулы ата-аналардың ескі фотосуреттері, балалық шақтың, екеуміз алғаш танысқан, қатар жүрген күндердің, бала-шағамыз, дос-туыстардың арасындағы өмір көріністері...

* * *

Біз, Сәлима екеуміз де дәрігер мамандығын алдық. Алматы медицина институтын бітіріп едік. Мен – емдеу факультетін 1960 жылы, ал Сәлима – фармацевтиканы - 1962 жылы бітірдік. Сәлима екеуміз елу төрт жыл жұп өмір кештік. Тағдырға өкпе артқан емеспіз. Ризамыз. Өмірге екі ұл, бір қыз бала әкелдік, үшеуі де ержетіп, азамат қатарына қосылды, бала тәрбиелеп өсіріп, бізге немере сүйгізді, үмітіміз ақталды деуге болады.

«Ақылды жарың - байлығың, барың, ажарың» дейді халқымыз. Осы сөз мәйегі Сәлимаға да арналып айтылғандай. Шынында да менің шаңырағымды байытқан да, шырағымды жарқыратқан да, өмірімді ажарландырған да Сәлима еді!

Балалық шақтан еске алатын тағы бір мезет – менің ән айтуға құштарлығым болатын. Ол туралы айтар болсам, мен 1949 жылы алтыншы класта оқып жүргенімде аудандық өнерпаздар байқауына қатысып, халық әні «Юран-айды» орындап, екінші жүлделі орын алдым. Гурьевте өтетін облыстық конкурсқа жіберді. Ол уақытта Гурьевте – қалалық жерде қылмыс көп деген қауесет ел ішінде таралып тұрған кезі. Анам мені, үш қыздан кейін зарығып көрген ұлын, ондай «атағы дүрілдеп» тұрған жерге қайдан жіберсін! Сонымен, менің өнер сайысындағы өрісім шектеліп қала берді. Бірақ, ән-жыр өмірімнің серігі - әнді қойған емеспін.

1953-жылы мектепті бітіріп, Алматы қаласындағы дәрігер мамандар даярлайтын мемлекеттік медициналық институтқа оқуға қабылдандым. Оқуға түсуімнің өзі бір хикая. Аудан орталығындағы қазақ мектебін бітірдім. Оқу орнына барамыз дегенде, қазақ мектебін бітіргендерден институтқа қабылдау емтихандары ана тілінде қабылданады деген болатын. Бірақ, олай болмай шықты. Мединститутта сабақ орыс тілінде жүреді, сондықтан қабылдау емтихандары да орыс тілінде қабылданады деді. Химия пәнінен сынақ қабылдаған Горковский деген ұлты орыс оқытушымен арада өзгеше әңгіме болды.

Менің емтиханда берген жауабыма қабылдап отырған ұстаз «үштік баға қоятынын» айтты. Мен қатты намыстанып кеттім. Мектепте жүргенімде балалар маған «Менделеев» деген ат тағып, келемештейтін. Өйткені, мен химияны өте жақсы оқыдым. Химиядан сабақ берген Исмагулова Нұрсила деген мықты мұғалім болатын, кейін ол кісі «Еңбек сіңірген педагог» деген құрметті атақ алды. Қазақ ССР Жоғарғы Кеңесінің депутаты болды. Үш деген баға алу намысымды қамшымен осып жібергендей әсер етті. Мен емтихан қабылдап отырған Горковскийдің қолынан ұстай алдым да, «қоймаңыз, үштік бағаны, мен химияны кем дегенде «төртке» білемін, білгенімді орысша түсіндіру қиын болып тұр, билеттің жауабын ана мұғалімге айтып берейінші», деп байбалам салдым. Қарсы столда емтихан қабылдап отырған Мунира Садыковна деген оқытушыға тапсыруға рұқсат беруін өтіндім... Горковский абитуриент айтты екен деп көне қойсын ба, оған көнбеді. «Жарайды, үш теңестіру формуласын беремін, отырып дайындал, есепті асықпай дұрыс шығарсаң, «төрт» қоямын» деді. «Анау орынға отыр» деп, орын ұсынды, мен отырмайтынымды айттым, «есепті бірден, қасыңызда тұрып шығарамын» деймін. Тапсырманы сол бойда дұрыс орындап бердім. Мұғалім бетіме бажырайып қарап: «Қай мектептен келдің?» деп таң қалды. Мен Гурьев облысынан, Ганюшкин орта мектебінен келгенімді айттым. Емтихан алып отырған әлгі оқытушы маған сабақ берген Исмагуловамен қатар оқыған болып шықты! «Жарайсың!» деп, төрттік баға қойды. Сөйтіп, дәрігерлік жолдағы алғашқы қиындықпен бетпе-бет жолыққаннан кецін де талай сын-сынақты бастан кештік.

Емдеу факультетінің студенті атанғаннан кейін де бір-екі жыл бойына орыс тілінде оқу қиын болды, көп еңбектену, тілге әбден жаттығу керек. Бірге оқуға қабылданған замандастарымыздың кейбіреуі үлгере алмай, оқудан шығып қалды.

Бір күні... Мақатов Заур деген курстас досым студенттік советтің төрағасы болатын, жүгіріп келді, «жүр де, жүр» деп, не болғанын сұрасам, «әлгі мен айтып жүрген әдемі қыз буфетте кезекте тұр, тым болмаса, көріп қалшы» дейді. Көңілін қимай бардым, ымдап көрсетіп еді, шынында да... тым көркем қыз екен! Бір көргеннен қатты ұнаттым.

Ертеңіне-ақ қасыма жолдас жігіттерімді ертіп, қыз тұратын жатақханаға іздеп бардық. Ондағы ойымыз, іздеген қызымызды кездейсоқ жолықтыру... Ойлағанымыздай, мен іздеп келген ару қыз сол мезетте киім үтіктейтін бөлмеден шығып келеді, қарына іліп алған киімдері бар. Айтып-айтпай не керек... суда жүзген аққудай, әр қадамын бабымен басады, жүрісі, қимылы керемет сәнді, жарасымды екен! Жолдастарыма сыбыр ете қалдым «келе жатыр» деп, жігіттер «қарындас, бір адамды іздеп жүр едік» деп, жөн сұраған болып қыздың назарын аударып, тоқтатты, мен аузымды ашып үлгергенше, өздері зым-зия... тек екеуміз ғана қалдық. Оның бөлмесінің тұсына келгенде мен «сізге келіп тұруға бола ма?» деймін. Ол да іштей қарсы емес, «қалауыңыз білсін» деп, күлімсіреп шығарып салды. Аты Сәлима екен, Ақтөбенің Қарабұтақ деген ауданынан келген көрінеді, бірінші курста ғана оқиды, мен болсам, төртінші курсты бітіргелі жатырмын. Бұл март айының басы болатын...

Бірінші май мерекесіне бір танысымыз үйіне қонаққа шақырды. Отырыс көңілді өтіп жатты, жолдастарым ән салуымды қолқалап, өтініш етті. Махаббат жайында бір ән айттым. Менің жанымды сала шырқаған әнімнен Сәлима «есінен танып қалыпты» (өз сөзі). Екеуара нағыз ғашықтық сезімнің оянуына, қыз жүрегінің нәзік те шынайы қалауын табуға септігі тиген ән айту өнері өмірде бізді бұрынғыдан да жақындастырып еді! Қайран жылдар-ай, десеңізші!

* * *

Мен 6-курсты бітіретін кезде туған жездем Шафхат Алматыға келген. «Болашақ келініңіз» деп Сәлимамен таныстырып, ойымды бөлістім жездеммен. Жездем: «сенің әкең мен шешең саған ауылдағы бір қызды дайындап отыр, сені барған бойда үйлендіреді. Мынадай сұлу қыз біздің ауылда жоқ, әрі Сәлима сені қатты жақсы көреді екен, мен оны байқап жүрмін. Сен сөзді қой, қазір осы қызға үйленіп, ауылға біржола аттанасың, елге келіншегіңмен бар» деп ақыл қосты... Қол ұстасып Сәлиманың ауылына, анасынан бата алуға бардық.

Ақтөбедегі той үстінде бір ақсақал маған мынадай сын айтты. «Шырағым, далаға тастай алмай жүрген қызымыз жоқ! Біздің елдің дәстүрі бойынша, әуелі ұзатылатын қызға құда түседі, ата-анасының келісімін алады. Содан кейін барып құдалар жағынан 3-4 адам келіп (үлкен құда, кіші құда, күйеу жолдас, күйеу бала) қызды алып кетеді. Ал сен болсаң «салт басың, сабау қамшың» дегендей, жалғыз жүрсің, бұл қалай?! Біздің елдің жігіттерінен қорықпай қалай келдің?» - деп, қыспаққа алмасы бар ма...

Осы жерде айта кетейін, ақсақалдың сөзінің жаны бар. Сәлиманың сұлулығына өз елінде таңғалмайтындар жоқ болса керек. Оны айтасыз (арғы тегі сол өңірге аты мәлім Жылгелді батырдан тараған текті тұқым), Сәлимаға қызығып, сонау Орск қаласынан «Цыганский барон» деген лақап атымен төңірегіне танымал бір бай саудагер қыз он алтыға толған кезінде баласына айттыра келеді. Отыз мың сом ақша - қалыңдыққа арнап әкелген қалыңмалын ұсынады. Сәлиманың анасы Жібек жастайынан жесір қалған екен. Айттыра келген кісіге: «қандай қиындық көрсем де бақиылмын, әкесінің қалдырған аманаты бар еді, «балаларымды оқытарсың» деген. Уәде беріп едім әкесіне, аманатқа қиянат ете алмаспын, келуіңіздің айыбы жоқ, бірақ, қызымды оқытамын» деп, өз ойын ашық айтып, жөнімен, әңгіменің басын ашып қайырады. Бұл әңгіме жақын-жуықтар арасында жиі айтылып жүретін...(Осы жерде Тахауи Ахтановтың өмірі мен шығармашылығына қатысты әңгімеленетін «Жылгелді-Жұпар атты тарихи оқиғадағы Жылгелді батыр – Тахаңның нағашы жұрты, Сәлиманың атасы. Жұпар сұлу – Сәлиманың әжесі, яғни Нәубетияр ақсақалдың анасы). Сол өңірде сұлулығымен, ақылымен және қажыр-қайратымен аты аңызға айналған Жұпар әжесінің ажары мен ақылы Сәлимаға дарыған. Оның жастайынан көзге түсуі – арғы тектен сүйегіне берілген асыл қасиетінің белгісі еді.

* * *

Үйленіп, ауылға келдік. Мен бірінші жылы қарапайым дәрігер болдым, келесі жылы Шортанбай балық зауытының 35 орындық (аудан бойынша екінші аурухана) ауруханасының бас дәрігері етіп тағайындады. Село халқының дені орыстар екен, бірден тіл табысып кеттік. Қарамағымызда зауыт орналасқан ауқымды селодан басқа маңайдағы бір совхоз, екі колхоздың тұрғындарын қамтимыз. Әр ауылдың арасы 6-7 шақырымдай жер, сырқат адамдар көп. Ол уақытта жедел жәрдемнің жеңіл машинасы жоқ. Шақырған жерге ат-арбамен барамыз. Жұмыс жеңіл болған жоқ. Талай-талай ауыртпалықты бастан кеше жүріп, жұмыс істедік. Шортанбай селосы облыс орталығы Атырау (ол кезде Гурьев) қаласынан үш жүз шақырым жерде, ал Астрахань қаласынан 60-70 шақырымда орналасқан.

Бір күні емханаға аяғы ауыр (баласы жатырдан тыс біткен), жатырдан қан кеткен бір әйелді алып келді. Дереу операция жасамаса болмайды. Қыстың іші, ақ боран. Қолымыздан көмектесу келмейді. Шағын емхананың ондай мүмкіндігі жоқ. Содан Астрахань қаласының облыстық емханасына, бас дәрігерге телефон соқтым. Жағдайды түсіндіріп, шұғыл түрде санавиация жіберу керектігін айттым. Ол маған «сіздің емдеу мекемесі бізге (Ресейге) қарасты емес, Гурьевтен шақыр» деп, маңайына жолатқысы келмеді. Өйткені, жағдайдың ауырлығынан (қансырап қалған адамның өмірі үлкен жауапкершілік жүктейтіндіктен) өзіне жауапкершілік алғысы келмеді. Мен де алған бетімнен тайынбаймын «Гурьев алыс, уақыт жоямыз, адамға көмек шұғыл керек, оның үстіне қақаған қыс, ақтүтек боран. Егер науқасқа бірдеңе бола қалса, мен сізді сотқа берем, көмектен бастартқаныңыз үшін» (ол кезде СССР еді ғой, Одақтас Республикалардың бір-біріне көмек көрсетуде жүктелген міндеттемелері бар) деп, мен де тұқырта сөйледім. Әлгі батырсынған бас дәрігер «жарайды, жарайды, айқайға баспаңыз, одан да самолет қондыратын жерді белгілеңдер» деп райынан қайтты. Сөйтіп жүргенде қыстың қысқа күні ұясына батып та кетті. Екі-үш жерге от жағып, ақ жаймалармен белгі жасап, самолетті қондырып алдық-ау. Науқас әйелді ажалдан құтқарып қалдық...

1966 жылы Алматыға көшіп келдік. Мен Қазақтың Онкология және радиология ғылыми-зерттеу институтына екіжылдық клиникалық ординатурасына түстім. Екі жылдан кейін академик С.Б.Балмұханов мені Мәскеу қаласына мақсатты аспирантураға жіберді. Бірақ Алматыда қалған үш балам мен әйеліме менсіз қиындау болды, ақырында, оқудың аяқталуына қарамай, аспирантураны тастап, елге келдім. Алматы төңірегінде 60 шақырымдық жерден ауылдық емханаға бас дәрігер болып орналастым, бір жылдан кейін аудан басшылығының ұсынысымен аудандық емхана басшылығына тағайындалдым. Үш жылдан соң Есік қаласына жақын жердегі 150 орындық үлкен санаторийді басқару жүктелді. Сол жұмыста жүргенімде Камал Ормантаев деген академик досымның кеңесімен Үкімет аппаратына жұмысқа алындым. Кейінірек Орталық партия комитетіне сектор меңгерушісі жұмысына ауыстырды, Тәуелсіздікке қолымыз жеткенде Қазақстан Республикасының Президенті аппаратына қызметке тағайындады.

* * *

Өткен күндердің өшпестей ізі көкейімде сайрап жатыр. Мынадай бір картина әсіресе, есімнен кетпейді... Мен оқуымды бітірген соң ауылда жұмыс істеп жүрген алғашқы жылдар Сәлимасыз өткен уақытта (ол Алматыда, мединституттағы оқуын күндізгі бөлімде жалғастырды) мені сағыныш меңдеп алатын. Қатты аңсаймын кездесер күнімізді. Сәлима оқуға кеткесін 1-2 ай өткен соң-ақ... Жұмыстан келе-сала бөлек бөлмеге кіріп алып, мандолинге қосылып «Жан-жарым Сәлиманы қашан көрем, Зарымды естимісің, Сәлима», деп әнге басып, зарлата жөнелгенімде, ішкі шерімді бір тарқататын болсам керек, әкем марқұм анамызға «Әй, Мүслима, мына бала әлден-ақ келінді әнге қосып зарлады ғой, дереу Алматыға жібермесек болмас» деген көрінеді. Нағашы інім Социалдың құлағына тиген осындай әңгімелер дос-жаранның арасына тарап кеткен кездері де болды.

Отбасы мұрағатындағы қағаздардың арасынан жылтыр пленкамен қапталған бір өлеңді де қолыма жиі алып, оқып қоямын. Бұл сенің – Салимашым, Әсемің – өзіңнен айнымайтын асыл немереңнің жүрегінен түлеген жыр жолдары. Шынайылығы әр сөзінен, әрбір жолынан, тынысынан көрініп тұр! Бұл да берекелі шаңырағымызды кернеген сағыныш әуенінің бір нәзік тербеліске толы сыры ретінде жаныма жайлы тиеді.

«Ажеке Салиме

Как бьется жизнь в ее глазах,

Как солнца луч играет.

Как изумруд в ее очах,

он то горит, то нежно тает... » -

Жеті шумақтан тұратын өлең жолдарының аяғына «28.07.09. Асема» деп жазылыпты.

Осы жерде, қызым Ботагөз еске түсіріп, әңгімелеген тағы бір оқиғаны баяндай кетейін.

Ол кездері сен сырқаттанып қалған мезгіл еді, әйтеуір таң бозарып ататын, кеш қоңырайып бататын. Үміттің шырағы өлеусіреп, жан-дүниеміз бір тал жіңішке жіптің үзіліп кетпеуін тілеп қана күн кешіп жатқанбыз. Салима-ау, сен жанарларың жәудіреп жатасың да қоясың... қарғам-ай... қимыл-қозғалыстан қалған кездерің болатын. Қасыңдағы біз де сені қимай, отбасындағы әр жан иесі сенің жаныңмен нәзік тінмен жалғасып... содан ба екен, жаутаң қаққан жанарыңа телміріп, күндер сырғып жатты.

Бір күні... осының бәрін көтеруге дәрменім қалмай, шарасыздықтан жүрегім сыр берсе керек, балалар жедел жәрдем шақырды. Келген медбике ем-домын жасай жүріп, маған кеңестерін айтып жатыр. Өзім де медик екенімді айттым, балалар да бәйек болып, «анамыз да медик... бірақ қазір науқас, жатыр...» деп қалды. Медбике дереу: «Ол кісі қай мекемеде істеп еді» деп сұрады. «Жедел жәрдем ауруханасының дәріханасында меңгеруші...» деген сөзді естігенде: «көрсем бәлкім, танырмын, кім ол» дегені, өзі де егделеу адам екен. Содан, бәріміз Сәлиманың жанына алып бардық.

Сәлиманы көріп көзіне жас алған медбике: «Сенбісің, құдайым, ау, бұл сенбісің?!» дегені! Өзі керемет толқыды. Содан кейінгі айтқандары әлі күнге құлағымда тұр. «Үлкен ауруханада бірге қызмет істедік қой...Мына жатқан сұлу әйелдің жаны да сұлу деп риза болатынбыз. Өзі үлкен дәріхананың басшысы бола тұрып, аурухана басшыларынан бастап еден жуатын қызметшіге дейін бір де бір адамды ілтипатына бөлемей жанынан өтпейтін... Қатал басшы еді, талап ете білетін, бірақ әділдігі үшін мекемеде бәрі қатты сыйлайтын. Тіпті, таңертеңгі ілездеме-жиынға осы кісінің сұлулығына тәнті болып, бір көру үшін ғана баратынбыз. Жай ғана өң сұлулығы емес, төңірегіне шуақ шашатын, таңғаларлық ғажайып жаратылған адам еді...».

Арада отыз жыл уақыт өтсе де, күні кешегідей жылы ұшырап, көзкөрген әріптесі білдірген ілтипатында қаншалықты қымбат сыр жатқанын түсінуге болады...Сәлима ұзақ жылдар Алматы қаласындағы № 66 дәріхананың меңгерушісі болды. Оның Үкімет тарапынан алған марапат-мақтаулары қызметтегі жетістіктері ғана емес, жүздеген, мыңдаған қызметтестері, ауру-сырқау адамдардың, осы саладағы әріптестерінің оның білгір басшы болуымен қатар зор адамгершілігіне бас иген құрметінің арқасы болатын... 1976 жылы берілген «Отличник здравохранения СССР» деген құрметті белгісі, 1987 жылы алған «Ветеран труда» медалі Сәлиманың еңбегінің үкімет тарапынан еленген бір белгісі ғана.

Балаларымызға мейірімді ана ретінде ол қандай ғажап тәрбие берді десеңізші. Бүгінде ержетіп, ел өркендеуіне үлесін қосып жүрген балаларымыз да еңбектерімен көзге түсіп, ата-ана жолын жалғастыруы – әулетіміздің мақтанышы. Кіші ұлымыз Ғасал Ғаділбекұлы Ресей мен Қазақстан арасындағы адал ниетті әріптестіктегі еңбегі үшін Ресей Федерациясы тарапынан «Ұлы Петр орденімен» марапатталды. Қазақ елінің білікті мамандарын өзге ел бағалап жатса, бұл ата-ана үшін өзгеше мерейі емес пе?

Үлкеніміз Есей технология институтын, жоғары милиция мектебін бітірген. Ол 39 жасында полковник атанды, қазір Қорғаныс министрлігінде. Үлкен немереміз Әдия – экономист, айтулы маман, ұйымдастырушылық қабілеті арқылы басшылық деңгейге дейін өсті. Қазір Голливудта. Дүниежүзілік конкурсқа қатысып, киноөнері саласына қабылданған 20 адамның біреуі. Немереміз Әсем – КИМЭП-тің түлегі, қазір Париж қаласында дизайндық шеберлік жолында.

Ал қызымыз Ботагөз біздің жолымызды қуған перзентіміз, мамандығы дәрігер. Қазір кішкентай бөбектер тәрбиесімен айналысады. «Монтессори Алма-Ата» мекемесінде. Жас аналарға, ұлт болашағын, баланы жасынан жақсы әдепке баулуды ойлайтын отбасыларына бұл мектеп жайында білгеннің артығы жоқ. 2-3 жасар бала тәрбиесі – сенімді болашақтың баспалдағы...

Қазақта «дәтке қуат» деген жақсы сөз бар. Осының бәрі және жүректегі иманның қалауы – шүкірлік. Тоқтаммен, өткен тәтті күндеріме ризалық сезімімен Алланың берген ғұмырын тәрк етуге хақым жоқ! Сырласым, жан-жарым, шаңырағымыздағы бір өзің бойыма сіңіріп кеткен шуағың әрдайым жанымды нұрландыра береріне сөзсіз сенем! Ақ қағазға түсіріп, ішкі шерімді, жаныма батқан ауыртпалығымды бөліскендегі ойым – белгісі өшпес өткен күндердің жаңғырығы өзіммен бірге өшіп кетпесін, үлгі тұтар тұсы болса, ұрпағым ортақтассын дегенім еді!..»

Қолжазбаны түгел оқып шықтым, бір шаңырақтағы қос дәрігер Мусиндер - Ғаділбек аға мен Сәлимадай ару жеңешеме Аллатағаланың ақ-әділ өмір жолын еншілгеніне іштей қызыға әрі сүйсіне тәуба дедім...





Атаның әңгімесін еске алғанда...

Меркі өңіріндегі бұрынғы Большевик, қазіргі Тілеміс ауылының тумасы Фатиха Медетқызы Сүйіншәлиевамен аз ғана сұхбаттасу үлкен ләззат сыйлады. Бастапқыда жай ғана әңгіме төңірегінде өрбіген сұхбат бір әулеттің қасиетті қара шаңырағының инабатты келіні, бүгінгі ақ тілеулі анасының көкірегі тұнған сыр екен, тыңдаушыларын күмбірлеген күй сазындай еріксіз тебірентіп, құлағымызды түріңкіреп, жақындай, ұмсына түсуге мәжбүр етті. Сондағы шертілген сыр мынау еді.

- Өткен қайта келмейді, өшкен қайта жанбайды дейді баз біреулер. Дегенмен, жақсының атын естен шығармау, жақсылығын ұмытпай, ұрпағына айтып жеткізу арқылы жақсының нұрын тасытатыны қандай керемет. Өмірімнің сол бір қайталанбас әрі мән-мағынаға толы кездері көкірегімде сайрап тұр, ешбір көмескі тартқан тұсы жоқ. Сол күндерді ұмытсам, басыма қонған бақ-талайыма өз қолыммен қиянат істегенім болар еді!...- деп толғана әңгімесін бастаған Фатиха анамыздың сексенге таяп қалған шағында осы әулетке жаңадан келін болып түскен кезінен сыр шерте бастағаны сол еді, әсерлі әңгімесін сабақтай отырып, жүзі шырайлана түсті.

Тегінде, «сырлы аяқтың сыры кетсе де сыны кетпейді» деп жатамыз ғой. Адам баласының сыртқы келбет-пішінінің сұлулығы ғана емес, жан жылуы, ішкі жан-дүниесінің әсемдігі оның жас шамасына қарап емес, жүрек жылуының қуатына қарап өлшенетін болса керек... Алыста қалған арайлы күндерінен суыртпақтап сыр айтып отырған бір әулеттің анасынан көзімді ала алмай, оның тартымды әңгімесіне ден қойып, бар болмысыммен әсерленіп, қай кезеңнен сыр шертсе, сол мезетті өз басымнан кешіп отырғандай күйде болдым, ерекше бір жылылық пен шуақты жан-тәніммен сезіндім. Тымық кеште айтылған тәтті сырдан тебіренбеген жүрек жүрек пе?!

Ортаншы ұлы Қайраттың шаңырағына, отау үйге жиналғандар мәре-сәре, мәз-майрам. Үлкен ұлы Қалидың тұңғыш немересі – атын өзі қойған Айсәуле есімді шөбересінің келу құрметіне бас қосу қуанышына жиналып отырғанбыз. Қайраттың даладан келген ұлына:

- Аташка, хал жақсы ма? – деді әжесі.

- Құдағи-ау, немереңізге неге аташка дедіңіз? – деймін, таңданғаннан қас-қабағым екі жарты шеңберге айналып кетсе керек.

- Өзің бір сұрақ қойғыш құдағи екенсің, «московский корреспондент» құсап, - деп маған зілсіз ғана әзілдеп, төңірегін бір күлдіріп алды. – Тыңдасаң, айтайын. Қонақсың ғой, оның үстіне шөберемді арнайы әкелген сауапты ісіңнің өтеуі болар, - деп әжуасыз әзілін де қосып қойды.

... Жеті жасар баланы «аташка» деуімнің себебі бар. Ата-анасы да ұлдарының атын қоярын қойып алса да, келіндер жағы ауыздары барып атай алмай, Шоник деп жүр ғой. Бұлар түгілі, жетпістің жетеуіне келген мен де әлі күнге атамның атын атап көрген емеспін...

Мен үлкен шаңыраққа келін болып 1952 жылы түстім. Отағасы Зайлағи Сүйіншәлиев - шыққан тегі Батыс Қазақстанның Шыңғырлау ауданы, Ащысай деген жерден. Меркі аудандық «Коммунизм туы» газетінде 10 жыл редакторлық қызмет атқарды. Белгілі журналист еді. Сонау бір кезде, 1929 жылы туған жерден әке басына төнген қауіп-қатерден отбасының тыныштығы бұзыла бастаған соң амалсыз түн жамылып ауа көшкен мезгілде үш жасар бала екен ол кісі... Мен келін боп түскенде Әсия, Мәнсия, Мәреш есімді үш қайынсіңлім болды.

Атамыз Сүйіншәлиев Шындәулет совнаркомда қызмет атқарған аса сауатты әрі іскер адам болған. Ел іргесін қаласқан азамат арапша да, орысша да сауатты еді. Кәмпеске кезінде байдың баласы деп қудалап, қызметінде тыныштық бермеген. Тіпті қара басына қатер төнген. Бір күні қызметтес досы Ораз Исаев хабар жіберген көрінеді. Сол түні қай жаққа кетсең де, кеткенің жөн депті. Ұстап әкету қаупі бар екенін айтады. Содан екі жасар ұлын тумаластарына тастап, бір баламен түнделетіп тарантас арбамен Шыңғырлау стансасынан бір жүк пойызына отырып, бассауғалап үш адам (атам, енем, 3 жасар баласы Зайлағи Сүйіншәлиевтер) азын-аулақ киім-кешек, азықтарын алып, әуекелге белбуып, бас ауған жаққа кете барады...

Қанша жүргендерін кім біліпті, ол кездің жүк таситын пойызы қай бір мандытып жүреді дейсің? Күндердің бір күнінде елсіз далада пойыз тоқтап тұрғанда «осы айдаладан ешкім іздеп келе қоймас» деп, пойыздан түсіп, бәйбішесі Ғайнижамалды, жалғыз ұлдары Зайлағиды ертіп, Меркінің Қарасу деген ауылына келеді. Онда Асқаров Құлназар дегеннің үйін паналайды. Қоржын тамдары бар, дүкен ұстаған адам екен. Содан ел-жұртпен жақсы араласып, осы ауылдағы Торғай деген ақсақалдың үйінде тұрады. Ол кездегі үйлер қоржын там етіп соғылады ғой. Бәйбішесінің аты Кәттай болатын.

Екі отбасының балалары қатар ержетіп, бауыр басып, кейін ол кісімен құдандалы болады. Атамыз ауданда басшы қызметке тұрып, осы жердің азаматтарымен жора-жолдас болып кетеді.

Кейіннен әлдекімдердің көрсетуімен тағы қудалау басталған көрінеді. Атамыз отбасын алып көршілес қырғыз еліне қоныс аударады. Ош облысына қарасты Бәткен ауданынан бір-ақ шығады. Ол жақта да жақсы қызмет атқарған көрінеді. Күндер өтіп, өмір жалғаспай ма? Баласы Зайлағи мектеп жасына келгенде бірінші сыныпқа қырғыз мектебіне барады. Бала қырғыз тіліне бейімделіп бара жатқанын көріп, әке ойға қалады...

Тектілік, тектілігін етпей қоймайды. Әуелде бас сауғалап, жан сауғалап жүрген азамат, енді ұрпағының болашағын ойлап, тәуекелге бел буады. Қордай деген жерге көшіп келіп, онда милиция басшысы қызметін атқарады. Одан Меркіге келіп қызмет істеп жүрген кезінде қайтадан қудалау басталып, партбилетін алып қояды. Қырықтан асқанында отан соғысына аттанады. Берлинді алуға қатысқан. Берлинді алғаны үшін, т.б. толып жатқан медальдары болатын. Соғыстан кейін де шаруашылық басқаруға қатысып, еңбектен қалған жоқ. Барлық жерде беделді, ел алдында азамат ретінде де абыройлы адам еді.

... Атамыз өткен өмірінен әңгімені көп айтып отыратын. Жүзі жылы, сымбатты, келісті мұрты жарасқан келбетті, бойшаң адам болатын. Маған, келініне «балам, балам» деп өтті өмірден. Келін деп атаған жоқ. Бүйірлі сары самауырмен шәйін құйып беріп, бірауық шер тарқата айтқан әңгімесін тыңдайтынмын.

Ата-енемді қатты қадірледім. Енем сөзге шешен, қаталдау адам болды. Бойшаң емес, қараторы еді. Оралда рабфакта оқыған кездерінен әңгіме айтса, Алма Оразбаеваны есіне алатын. Өзі де оқыған жаңашыл адам екен. Біздің елге келген кезінде көрген адамдардың айтуынан, суреттерінен көргенімде шашы қиылған, жанары өткір адам екенін білетінмін.

Ата 1957 жылы туған жеріне, Шыңғырлау ауданына барып қайтты. Туыстарына қалдырып кеткен баласын іздестіріп көрген екен. Таба алмапты. Дүрбелең жайлаған кезеңде елдің шырқы әбден бұзылса керек. Балапан басына, тұрымтай тұсына тараған заманда тума-туыс бытырап кеткенге ұқсайды. Білетіндер аманаттап кеткен сәбиінің шетінеп кеткендігін айтқан көрінеді. Жыл аралатып, туған өлкесіне барып тұрды. Бір барған сапарында Мағырып деген замандасын іздейді. Кемпірі қайтыс болып, бала-шағасы өсіп-өніп, тұс-тұсқа кеткен екен. Еңсені езген жалғыздықта науқастанып жатқан Мағырыптың үйіне барса, атамыз атын атап, кіріп келгенде ол кісі басын көтеріп, «Сен Шындәулетпісің? Саған еткен қиянатым маза беретін емес. Сен мені кешір, Тапсырма солай болды...» деп еңіреп жылапты...

Ел бүлінсе, несі жақсы дейсің. Ел басына күн туып, ер сыналар заманда адамдықтың туын көтере алмағандар болды ғой. Несін жасырамыз...

Ол уақыттың келіндері әңгімеге араласпайтын. Әйтпесе, талай-талай көкейде қалған сұрақтарыма жауап алмас па едім?!...

Атам 1965 жылдың 26 сәуірінде аурып, қайтыс болды. 1964-те туған жеріне соңғы рет ат ізін салып, науқастанып оралған. Қатты аурып жатқанда досын еске алып, «Ораз Исаевтың кемпірі тірі екен, әттең, іздеп бара алмадым. Бір де бір суретін сақтай алмадым сол кезде...» деп өкінішін білдіріп еді...

Немеремнің атын атай алмай, «аташка» деуімнің сыры осы еді...

- Сонда, балаларыңыз Сізбен ақылдаспай қойды ма, баласының атын?

- Ақылдасты. Атамнан бері төртінші ұрпақ дүниеге келіп, шүкір Аллаға, атамның фамилиясын алып келеді. Ал, атамыздың аты атаусыз қала бере ме деп, Қайратым мен келінім Нәзира екеуі ұлына ат қоямыз деп жүйелі әңгіме айтқан соң, қарсы болмадым, бірақ немеремді «Аташка» деп атаймын. Атамның атын қалай атайын? – деп, әңгіме басталғалы қимас шақтарына ойша барлау жасап отырған Фатиха ана мейірім шуағын төге күлімсіреп, әсерлі әңгімесін тұжырымдады.

Үш қыз, төрт ұлды дүниеге әкеліп, аман-есен ержеткізген Фатиха анамызға: болса да «корреспондент» деген ат қойған екенсіз, тағы бір сұрақ беруге рұқсат етіңіз дедім де, өзінің ата-бабасы жайында әңгімелеуін өтіндім.

- Өз өмірімді айтар болсам, сол дәуірден бөліп алар ештеңесі жоқ. Анам маған «Сенің атыңды Фатиха деп атаң Нартбай қойып еді. Атың қасиетті. Жан-жағыңа кешірімді бол. Ешкімге ренжіме» деп ақылын айтып отыратын.

Есіме алсам, бес жасар кезімнен бастап әкемнің бейнесі көз алдыма еміс-еміс келеді. Әкем Медет Нартбаев қазіргі Тілеміс ауылында алғаш техниканы меңгерген үш шопырдың бірі екен. Әлі есімде, әкем түскі асқа келе жатқанда ауылдың бүкіл баласы құйындатып алдынан жүгіріп шығушы едік. Әкем тоқтай қалып, бәрін кузовқа отырғызып алатын. Мені өзінің қасына алады. Кабинада отырып, әкем түскі асын ішкенше ұйықтап қалатын кездерім есіме түседі. Соғыс басталғаннан бір жеті өткенде менің әкем мен әріптестері бір күнде машиналарымен бірге майданға аттаныпты. Соңғы хатын Украинаның Харьков қаласынан 1943 жылы жазған екен. Онда «майданға оқ-дәрі алып жүргелі тұрмын. Аман оралсам, хат жазамын» депті. Бұл соңғы хаты.

Мен әке бейнесін жадымда суреттерінен ғана сақтаппын. Кейін «Адам тағдыры» атты кинофильмдегі Бондарчук ойнаған әскери адамның образында әкемді көкейіме сақтап жүретінмін. Әкем майданға алынғанда әскер отбасы ретінде бізді үкімет қамқорлап еді. Әкемнің ағасы Сақұл әкеміз броньмен әскерге алынбай, Ұзынағаш ауданында райком секретары болды. Қырық жетінші жылы жаламен «халық жауы» аталып, ұсталып кетті...

...Былай болып еді. Ұзынағаштан көшіп келген беттері болатын. Оны-мұны жүктері буулы күйінде, әлі шешіп үлгерген жоқ.

Бір топ бала мектепке кетіп бара жатқанбыз. Пар ат жеккен тарантас арба келіп тоқтады қасымызға. Қызыл жағалы үш адам отыр екен, «Сақұлдың баласы бар ма іштеріңде» деп сұрады. Балалар мені көрсетіп «анау, Сақұлдың қызы» деді. Мені арбаға отырғызып алды да, үйіңе алып бар деді. Әкем аулада кітап оқып жататын еді. Шешеміз «кісі келді, шәй қой» деген. Мен құдықтан су алуға үйді айналғанымда әлгі келгендердің бірі менен қалмай, ізімді аңдып жүрді. Үй-ішін, әлгі буулы дүниелерді тінткілеп, ештеңе таба алмады, бірақ Сақұл әкемді кетерінде өздерімен ала кетті. Сақұл Әкеміз болса, «бұл жаңсақтық болар, мен ақталып қайтып келемін» деп кетіп еді. 3-4 жылдан кейін ақталып келіп қызмет істеп жүрген кезінде 44 жасында қайтыс болды. Кейін білдік, түрмеде – Челябинскіде радиациялық сынаққа қатысты жұмыс істеген көрінеді. Фрунзе қаласына апарып қаратқанымызда «ақ қан ауруына шалдыққан» деп диагноз қойды...

Менің анам соғыс жылдары 27 жасында жесір атанып, таңның атысы, күннің батысы қызылшадан бел көтермейді. Елде жоқшылық. Ашпыз. Сақұл әкемнің әйелі Ранда шешеміз екі үйдің баласына бидай талқаннан быламық пісіріп береді. Ыдыс жоқ, ағаштан ойып істелген астауға әлгі быламықты құйып, ортамызға әкеледі. Жалғыз ағаш қасық. Кезектесіп ішеміз. Үлкендеу балалар быламықтың бетін қалқып, буын шығарып ішуге ақылдары жетеді. Кішірек біздер қасықтың кезегі тиісімен ортасынан көсіп алып, талай аузымыз күйген. Сонда да сол тағамның дәмі ауыздан кетпейді. «Ақ бадырақ» дейтінбіз қуырған жүгеріні. Мата дастарханға шашылған табақ-табақ қуырылған жүгеріні таласа-тармаса теріп жейтінбіз...

Әулеттің өнегелі анасы Фатиха әже екінші шөбересін алдына алып, мейірлене иіскеді. Сәбидің алақанына нан ұстатып, титімдей қолынан нан жеді. «Жақсы ырым, жұмақты нәсіп етсін» деп жатырмыз.

- Иә, иә деп, - күрсінді, - ендігі әңгімені сұратпай айтып берейін, жақсы ырым дегеннен ойыма оралып отырғаны...

Сақұл әкеміз Ұзынағашта ауданды басқарып жүрген кезінде Жамбыл Жабаев қайтыс болды деген хабар келген соң, ерлер жағы атпен, әйелдер тарантас арбамен барған көрінеді. Жамбыл ата шыт шапанымен жатыр екен, дейді. Белбеуін шешіп, қалтасынан шыққан үш сом ақшаны үш балама тәбәрік болсын, Жамбылдың жасына келер, деп ырымдап алыпты әкеміз. Жамбыл атаны өз қолымен арулап қоюға қатысқан екен.

Сақұл әкеміз де, оның балалары да дүниеден ерте өтті. Рәнда шешеміз балаларын жоқтап отырып, «әкелерің Жамбылдың жасына келсін деп ырымдап тәбәрік әкеліп еді, жарты жасына да жетпедіңдер-ау» дегені есіме түсіп отырғаны... Бәрі де пешенеден.

Фатиха әженің екі шөбересінің де әкелері - сүйікті немерелері шет елде қызмет істейді. Бүкіл әулеттің, алыста жүрген ұрпақтарының тілегін тілеп, жолдарына қарайлап отырған әулет анасының бата-тілегін жаратқан қабыл еткей!!!





Сізге арнадым!

(Ұстазға хат)

Ұстаз! Ұстаздардың ұстазы! Ұлы Ұстаз деуге әбден болар еді, Ұлы деген сөздің қадірін кетіріп аламын ба деп қорқамын, бірақ бұл ойым ұлы деген сөзді ұстаз сөзімен бір тіркесте қолданудан немесе, атап айтқанда Сізге қатысты қолданудан тайсалғандықтан емес, анығында, қадірлі менің оқырмандарымның шынайы шәкірттік мойындау дегенді бірден қабылдай алатын-алмайтындықтарына күмәнімнің болуы себепті (олардың кейінірек қабылдары сөзсіз, алайда дәл бүгін олардың бұған дайын еместігі, себебі дәл мендегі сезімдей шынайы сезімнің өмірде бар екендігіне, болатындығына көздері жетпегендіктен әзірше түсіне алмауы ықтимал екендігінен) мен Сізге қатысты Ұлы Ұстазым десем, әсер қабылдауда басқаша түйсініп үйренген, шынайылық пен тазалықты айыру зертханалары жалғандық пен күнкөру, жанбағу есебіне негізделген сана-сезімдері мен түйсік-танымдарына қайшы келеді-ау дегендіктен, және осы айтып отырған ойыма өзім толықтай сенгендіктен және сіздің де күмәніңіз болмайтынына кәміл сенгендіктен Сізге Ұлы Ұстазым дегенді дәл қазір тілмен айтып арзандатып алмайын деген ниетпен Ұстаздардың Ұстазы деген мойындаумен шектелгенді әзірше жөн көрдім! Бұл жерде мен ең ақылдымын, ал қалғандарды ақымақ деуден аулақпын. Алайда, «жұрттың бәрі менше сүйсе өмірді, мынау әлем кетпес пе құлпырып» дегенді айтқан ғұлама ақынның (осы келтіріп отырғанда қаз-қалпында емес, кейбір сөздері есімде сол күйінде қалмағандықтан мағыналық тұрқын бергеніме де қуанып отырмын) өмірдің парқын білген адам екендігінде сөз жоқ.

Мен де Сізді таныған күннен бастап Өмірге көзім ашыла бастағанына, әліптің таяқ емес, әліпбидің басы екендігін біле бастағаныма көзім жетіп отыр. Жазуға, ойдың таңбалануына қатысты айтылмаған сөз бұл! Өмір деген жалпы ұғымның, дәлірек айтсақ, жазумен, жан-дүниенің сырына үңіле отырып, бір-біріміздің сәттілігімізден, сәтсіздігімізден туындаған жеке басымыздағы сәтсіздіктің айықпас дертімен алысып, сол дертті оның пайда болу себебіне үңілмей, одан жазылам деп арпалысып жүрген дімкәс қалпымыздан жазылу жолындағы ем-доммен, яғни рухани дүниемізді сауықтыру әдісі – жазушылық өнермен шұғылданып жүргендердің табиғатына қатысты талай қатпарлы қыртыстарды, осы жазу-сызуға алпысты алқымдаған сәтте бет бұрған мен үшін осы киелі ортаның шешуі қиын жұмбағының көптігін сіз ғана түсінесіз! Мұндағы ереже тұтастай алғанда, бокс не күрес ережелеріне мүлдем қарама қайшы екендігіне көзім жетті. .... Сол көптеген көз жеткізулердің арқасында Ұстаз сөзінің мәні мен үшін Ұлы деген сөзден де биігірек пе деп қалдым. Иә, Ұстазым, Сіздің өміріңіз қым-қуыт күрес-тартысқа толы. Сырттай бақылау мен жазба дүниелеріңізді парықтау арқылы бұған оңай көз жеткіздім.

Кей сәттері осы ортада адам (қазақ жазу өнері төңірегіндегілер) биікке ұмтылған сайын аяғының асты ылдилай түсетініне көзім жетіп келеді. Бұрынғы әдіс – биікке ұмтылғанды балағынан тартатын екі аяқты пендеге тән көзге көрінетін, зерделеуге оңай айлалы әрекеттің бүгінде сиқы өзгерген. Екі аяқты пенде әлі де екі аяқпен жүреді, төрт аяқтыға түбегейлі ұқсап кеткен жоқ. Екі аяқты көртышқан кейпіне айнала бастағандай ма, қалай? Өйткені, табаныңның астын ылдилауға машықтанған қылығы басқаша ой түюге келіңкіремейтіні осының кепілі! Көпке топырақ шашу ойымда жоқ! Мен керек десеңіз, өзімді өзім сырт көзбен бақылауға дағдыланған адаммын.

Әнеукүнгі такси үстіндегі оқиғадан кейін хабар-ошарсыз қалдық қой! Іші тар, сырты орысша айтқанда «пар», қазақша айтқанда буы бұрқырап тұрған әріптес қара қатынның маған қарата шаптырған қыжылға толы бейпіл сөздері, соны айтқандағы шытынап кеткелі тұрған тайпақ беті мен долылықтан жас толған көздерін аянашпен еске алып қоямын. Соның атакасына себепші болған «себептен» кейін мен Сіздің, Ұстазым, сақтыққа бой алдырып, хабар-ошарды үзгеніңізден-ақ «күшік күніңізде осы тақылеттес ықпалды шибөрілерге оңбай таланып», ендігі жерде қалыптасқан иммунитетіңіз теріңізге тітіркену гормондарын дер кезінде бүркіп үлгергенін байыптадым. Бірақ, менің шолақ пайымыммен қарасам, бұл уақытша хабар-ошардың үзілуі. Өйткені, азан шақырып қойған атымызды атап хабарласу-хабарласпау да бұл жерде ең басты мәселе емес. Ең бастысы Сіздегі, Ұстазым, рухтың,тек қана кемелдікті қалап тұратын рухтың, қоспасыз асылдық қасиеті әбден екшелген асқақ рухтың жылуынан шапағатқа бөленген мендегі, Сізбен және анығын айтсам Арай есімді сізбен рухтас жанмен жолыққанға дейін қимыл-қозғалысқа келмеген, дәл қазір тек самғауды аңсайтын топшысы тыным көрмеуге бел байлаған рухтың арасындағы байланыс қозғалысқа түсіп кетті. Ендігі жерде азан шақырып ат қойылған екі пенде Шәкірт – Ұстаз арасындағы пендәуи байланыстың тек объективті атқаратын міндеті болмаса, рухтық («рухани» деген сөз ресми қабылдау үшін айтуға керек) қарым-қатынас әуе кеңістігінде аэронавигациялық дәліздердің заңдастырылуы сияқты әлдеқашан өз кеңістігін заңдастырып алғанына күмәнім жоқ.

Бәрібір, Сіз мен үшін Ұстазсыз, дәл осы әрекетіңіздің (сөзге тітіркеніп, ықпалдыдан қаймығып байыптылықтан ауытқу әрекетіңіздің) өзінен жиіркене отырып, үйренуге тура келеді. Төзе-төзе көн болған тері шіркінді сыртқа сыр бермейім дегеннің өзінде «қорғану инстинкті» небір әрекеттерге апарады емес пе? Терісіне тиіп кетсең жылан да жиырылмай ма? Сонау бір әдемі кештегі Дастархан басындағы алтаудың (біреуі жасөспірім делік) «ашық-жарқын» деп өзіміз баға берген әңгімесінің салқын сызын ішкі есебіне бұрған жандардың (олар біреу емес, екеу) есесі түгенделердей ахуалға ыңғай бере бастағаныңызды мендегі түйсік есепке алып үлгерген соң осы ой суыртпақтала бастады. Мұны қойыртпақ десеңіз, еркіңіз бар. Бұл менің емес, рухтың қалауы іспетті, жаз да жаз деп отырған...

Кеңестік кезеңде мектеп бағдарламасында жаратылыстану оқулығында атышулы ғалымның құрбақаның борбайына қышқыл тамызып жасаған тәжірибесі тітіркену сезімімен ойнау емес, бала жастан миымызға құйып, өмірде осындай да осындай тітіркенудің талайын бастан кешіресіңдер, жүйке талшықтарының әсеріне жауап қату әсерінің теориясын да біліңдер деп оқытқан өмір мектебінің бір сабағы іспетті. Әңгімелеріңізге қарағанда, Сіз өзіңіз Ұстаз санаған, қадірлеген жандардың әлденешеуі жүріп өткен сүрлеу ғой біздің (мен секілді мыңдаған шәкірттеріңіздің) сүрініп-қабынып жүргеніміз! «Адам керуен, Өмір – жол, Ешкімге жат із емес, жолмен көшкен керуеннің алды-алды біз емес» деген жоқ па еді, сәніне елді тәнті қылған қайран Сәкен ағамыз!

Өмір өзгерер, әдет тозар, бізден гөрі зерделі, ақылды буын өсіп-жетіліп, бізді де сын садағымен көздер! Ату-атпау өз қолдарында! Көздеген соң атқаны дұрыс. Өмірді біздің буынның бойында қалыптасқан небір жағымпаздық, рушылдық (!!! – үш леп белгісін рушылдық сөзінің қасына қойғаным – бәріне себепші ру атына айтылған бір ауыз пікірі үлкен кісінің), мансапқұмарлық, өтірік айғақ беру мен өсекшілдіктен тазарту үшін атса ата берсін, бірақ олжа үшін атпас. Бәлкім, атар да. Сирек құбылыстар мұражайына жәдігер болармыз (тегін жәдігер де олжа ғой). Көсем атындағы қаладағы атақты мұражайдан Гитлер әңкі-тәңкісін шығарған жер мен көктің арасындағы дүниенің көне жәдігерлерін көргенім бар еді. Тұла бойым түршігіп, сол көрген жәдігерлер маған «жауыздыққа нәлет» дегізген! Ол кезде адамзаттың жауы – жалғыз жауыз Гитлер еді! Ал қазір ше? Ұстазым! Маған кейде бәріміз сол бас фашистің сарқытын ішкен, ол ауқат ішкен құтының жұғынын жалағандаймыз! Шетімізден жалаңдап тұрмыз, жауыздық атты жалмауыз бізді ру-руға бөліп, бір-біріне у ішкізуге даяр тұрғандай көрінеді. Қорқынышты!

Ұстазым, Сіздіңше қалай, адамзат осылай азғындап, тегі бір қазақты бөліп, бөлшектеп, жауыздық балалап өмір жалғасатын болса, шынымен, бізден күрескер шықпағаны ма? Өмірден жиған тәжірибеміздің әдіра қалғаны ма? Не үшін өмір сүріп келеміз, не үшін шәкірт атандық!?.

Білімділер бас қосып, білім-ілім тарату жолында, ел игілігі, қазақтың болашағы, адамзаттың бірлігі жолында жауыздыққа қарсы күрес ашпаса, бәрі де бос әуре, тіршілік кешудің адамидан садаға кеткір әрекеті, далбаса болып шықпай ма? Қазақ ел боп болашаққа жететініне, дәл Сіздей Ұстаздың өр рухы саналарды ояту арқылы аман-есен бастап апаратынына күмәнім болмас еді...

Ағзадағы емес, рухтағы жараны жазу – жазушы атанғандардың киелі де мәртебелі міндеті, бұ дүниеге келгендегі мойнына жүктелген парызы емес пе еді, Сізден жауап хат күтем, Ұстазым! Асқақ рухыңыз үнсіз қалуы мүмкін емес, байланыс құралы ретінде өзіңіздің бекзаттығыңызға сендім!!!

PS. ҰСТАЗ! «Өзіңді өзің таны» деп едің, танып та келемін! Төңірегімдегілер өзін өзі танымаса, жан жарасын жазудың орнына орайын күтіп, ащы тырнағын аяусыз батырып, жарақат салуға тырысса, сол тырнақ астына жиналған кірдің уытын жаюға пиғылы бұрса жалғыз-жарым қазақтың өзін танығанынан кімге қандай пайда? Жекелеген мен сияқтылардың өзін-өзі тануы – сорға біткен сораға (шөптің аты) ынтыққанмен бірдей ме екен!?

Өтініш: осы сұхбатты жалғастыруға зауқыңыз бола көрсін!

Сәлеммен Шәкіртіңіз (Талшын Мұқанова)

18 маусым, 2012 жыл.





Алматы шаһары

Алдаспан жырдың Нарқызы

Айттым, сәлем, Қаламқа-а-а-ас...

Саған құрбан мал мен бас!

(Абайдың әні)

Әуелете шырқалатын Абай әніндегі қалам қасты арудың атын нәрестесіне еншілегенде ата-ана қыздарының болашақ тағдырына – әуелете шырқалған ән жетер шырқау биікте аты жүреріне ниет етті ме, кім біледі?...

Аты әлемге әйгілі, Орал өңірі топырағында дүниеге келген, қазақтың ән-жыр қазынасына сүбелі үлесін қосқан, қазақ қазақ болғалы осы бір ежелден дамыған асқақ ән өнерінде өзіндік із қалдырған Мұхит Мерәліұлының шөбересі Шайқы Мұхитовтың аса көрнекті әнші, Қазақстанның халық әртісі, Мемлекеттік сыйлықтың лауреаты Ғарифолла Құрманғалиевтың ұстазы болғанын ескерсек, өзінің қысқа ғұмырын қазақтың жыр-термесіне арнаған Қаламқас Орашеваның осы Ғарекеңнің өнер мектебінен дәріс алуында Аллатағаланың өзі үзілмеуге жазған құдыретті бір сабақтастық жатыр. Аңызға бара-бар осындай құбылыс қай өнерде болмасын кездесетін, өнер өрісінің кеңейе түсуіндегі заңдылық. Қазақтың кең сахарасын, дархан болмысын, алып жүрегін баураған жыр өлмейінше, қазақ ешқашан мәңгүрт болмайды, деп бәс тіге айтуға хақылымыз!

Ал ән мен жыр қазақы болмысымен мың өліп, мың тірілген жаны сірі осы халықтың рухының мәңгі өлмейтіндігін, өнерінің де, қасиетінің де жер бетінен жойылып, өшіп кетпейтіндігінің айқын дәлелі іспетті! Олай деуге сонау жылдардағы ұлттық мұраға келгенде шектеуі шексіз кеңестік дәуірдің өзінде өнер ордалары атынан халық арасына шығып, өнер зерттеушілерінің асыл қазынаны зерттеп, зерделеуіне тыйым салынбағаны дәлел. «Ел іші – өнер кеніші» деген қағидамен, сол кеніштен қазақтың жыр мәйегінің ел арасында сақталған нұсқаларын халық қазынасына қосуға еңбек сіңірген жыршы қыздарымыздың бірі – Қаламқас Орашева еді.

Ән-жырды еншілеген рух иесі, халқының аяулы перзенті Қаламқас Орашева биылғы наурыздың жиырма төртінде тірі жүрсе, алпысқа келеді екен! Өлшеулі ғұмыр кесілген тағдырында өнер саласында көп еңбек сіңіріп, туған өңірінде дамыған жыр-терменің әуенін әуелете шырқаған қайран әншінің артында үш қызы – қарлығаштай асыл да аяулы перзенті, өнердегі өшпес ізі қалды. Ақмаралы анасының өнер жолына ден қойып, А. Жұбанов атындағы мектепте шәкірттерге домбырадан дәріс береді.

Қаламқас жыршы мұрасына қолда бар деректерге сүйене отырып, тоқтала кетелік.

Өнер жолына кішкентайынан жетектеп жүріп баулыған сіңлісі Мейрамкүл Орашева бүгінде апасының жолын қуып, жыр-термені сүйетін тыңдармандарын тәнті етіп жүрген өнер жолын кие тұтып,қастерлеп жүрген қыздардың бірі. Қаламқас білім алған оқу ордасында шәкірт болған жылдарын есіне алса: «Апамның ең асыл армандарының бірі – мені өз қадірлейтін қазақтың жыр-термесін нақышына келтіре орындауға тәрбиелеу болатын. Мен бойыма дарыған өнерді сүйе тұра, жастығым ба, әлде апама еркеледім бе,

әйтеуір бастапқыда соншалықты еңбекқор бола қоймадым. Ал, апам, маған тапсырма беріп қойып, өзі шаруасымен айналысатын. Оқтын-оқтын келіп тексереді. Бір қорап сіріңкенің шырпысын алдыма қояды, әр орындаған сайын бір талдан шегеріп отырасың, дейтін, мен апамның көзін ала беріп, екі-үш талын шегеремін... Балалық қой. Қазір апам бар сол дәурен қайта оралса ғой... Бірде мынадай оқиға болды. Ұстазым өзге шәкірттерімен дайындық жүргізіп жатқан. Маған, сені Қаламқас әпкең мен жездең дайындасын, үйге қайта ғой деді. Кейін ойласам, ұстазымның ерінгенінен емес, менің Қаламқас апам мен жездем Жақсылықтың алдында олардың өнеріне бас игендігін түсіндім. Өйткені, ол кісілер таза орындаушы ғана емес, кім-кімге де қалтқысыз ұстаздық ететінін көпшілікке мойындатқан жыршылар еді. Небәрі отыздан енді асқан қос жыршы ел есінде мәңгі құрмет тұғырында қалып еді...» деп, сыр тарқатады.

Қаламқас дүниеге келген наурыз айы – жыл басы. Ата дәстүр жаңғырып, наурыз тойы елімізде тұңғыш тойланған, өткен ғасырдың сексен сегізінші жылының наурызын Қаламқастың өмірлік досы, қимас құрбысы Сәния Бақтыгереева бірге өткізген аз ғана жылдарды әңгімелесе, көз алдыңа өлмес рух иесінің шынайы бейнесін әкеледі. Өйткені, жанындай сүйген адал досын жадынан күндіз де, түнде де бір шығара алмай, жылдар бойы торыға жүріп, Қаламқастың қайғысына қабырғасы қайыса айтқан әңгімесі түгесіліп бітпейтін дастан. Өзімен бірге өткізген, өзара тілектес, жұптары жазылмаған күндерін есіне алса, әңгіме бүгін-ертең аяқталар деп күтпеңіз. Сол жылғы наурыз тойы, елімізде тұңғыш аталып өткен наурызда түскен, қайталанбас сәттің белгісі – фотосуреттерге қарап отырып, болмысынан сезімтал, нәзік те әсершіл Сәния апай даусы дірілдеп, өкініш пен сағыныш аралас мұңын шақты. ...Наурызға керемет әзірлендік. Қаламқас маған өрнектеп кестелеген қызылкүрең шапанды сыйға тартты. Балаларымыз қатар, оларда да үш қыз, менде де үш қыз. Алты қыздың бір жерде ойнап, тып-тыныш отырғанын кім көрген. Шетінен ойын балалары, жүгіріп, жан-жағын қызықтап, асыр салып, лезде саябақта қыдырып жүрген топ-топ адамдарға араласып кете барады. Олардан көз жазып қалмайын деп зыр жүгіріп жүріп, Қаламқас, Қалампырлар суретке түскенде, мені таба алмай қалыпты. Қайталанбас сәттің бір көрінісі мынау еді деп, Сәния апай Қаламқас Орашева, Қалампыр Рахимова және Бұлбұл Көбелекова үшеуі түскен суретті ұсынды. Қазір үшеуі де о дүниелік болды. Суретке түспеген маған оларды сағыну ғана бұйырыпты... Апай күрсіне отырып тағы да естелікке кезек береді. Өткен күннің айшықты суретіне назар салайық.

...Өзбекстан жеріне гастрольге шыққан ерлі-зайыпты Жақсылық пен Қаламқасқа сапарлас болып Тұрекең (отағасы), кіші қызым Гүлжан бесеуміз он сегізінші совхоз деген мекенге келіп жеттік. Қазақтар көп, жер өзбек ағайындардыкі. Шаруашылық басшылары керенеу тарта, аса құрақ ұшпай, кеңестік стандартта салынған клубты ашып, концертке жиналған халық ішке лап қойды. Микрофонның жоқ екенін естіген Қаламқас тіпті арқаланып алды. Жыр төгілді, төгіліп емес-ау, қанаттанып, залды баурап әкетті. Асқақ үннің әуені залды кернеп кетті. Қабырғаны қайыстыра жырлаған, жыршы қыздың даусы біресе рухыңды серпілте, тынысыңды кеңейтсе, бірде қу жаныңды шүберекке түйгізіп, бір уыс халге түсіреді... Осы халді басынан кешіре отырып, сағаттап сахнадан түсірмей жыршыға табынып, ұйып халық отыр. Кең сахарада

көсіле шапқан жүйріктің тұяғының астында иленіп жатқан қара жердей әбден иі қанса да, жырға сусаған көңіл шөлдері басылар емес. Бірде төпелеген қара нөсер селдете көңіл кірін жуғандай, енді бірде алай да түлей алақұйын етек-жеңіңді жинатпай қанкөбелек ұшырғандай апшыңды қуырып бір тынды-ау!

Шардара, Жетісай, Мырзашөл сапарлары да естен кетпес қызықты сапарлардың бірі еді... Өткен күннен белгі көп... Қаламқас өте мейірімді, өнерге шексіз берілген, әрі тәкаппар, көздерінен ұшқын атып тұратын жалынды еді! Қаламқасқа көз тиді, оның бойында буырқанған қаны жап-жас, отты-жігерлі болмысына сыймай, өрлігі мен өнері оны өртеп кетті, деп аяқтады Сәния апай сөзін, немересі Әмираның шекесінен мейірлене иіскеп, сағыныш мауқын басқандай болып. Тағы да көзіне жас алды!..

Бүгінгідей егемендікке қол жеткізген байрақты ел болған бақытты күнге куә болуды сол саңлақ әншінің – қазақ өнерінің інжу-маржанын жоқтаушылардың бірі Қаламқастың маңдайына жазбаған тағдырға шара бар ма! Артында қалған, оның өнеріне табынып, атын ардақтаған тыңдаушылар, біздің міндетіміз әр кезде там-тұмдап ол туралы жазылған, айтылған деректерді, тым болмағанда, тірі болса осыншама жасқа толар еді деген ниетпен ел есінде жаңғыртып отыру ғана. Өнерді қастерлеп, өмірін арнаған, бар-жоғы отыз бес жасында бақиға аттанған аяулы қазақ перзентінің рухына тағзым етіп, кейінгілерге таныстыру.

Орашева Қаламқас Қожахметқызы 1953 жылы 24 наурызда Батыс Қазақстан облысы, Ақжайық ауданы, Алғабас ауылында он балалы отбасында дүниеге келген Қаламқастың бойына жастайынан қазақи тәрбие мен өнерге деген құштарлықтың дәнін еккен әжесі -Бәтима, ол кішентай Қаламқастың өжет те зерделі, ән-жырды қайдан естісе де құлағына құйып алатын қабілетін қолдап, мейірлене айтып отыратын. Тіпті кішкентай Қаламқас газет-журналдан оқыған өлеңдерін мақамдай айтып, жаттап алуға бейім еді. Әкесі Қожахмет қызының бойындағы ұшқынды ерте таныды. «Қызым атақты әнші болады, теледидардан әлі-ақ тамашалап тыңдармыз» деп отырады екен. Орта мектептің жоғары сыныптарын Орал қаласында оқыған Қаламқас облыс көлемінде өткен өнер сайыстарына қатыса жүріп, терме орындауда ерекшеленіп, көзге түседі. Ел ішінде өнерлі жастарды іріктеп жүрген астаналық (Алматылық) өнер қамқоршылары Қаламқасқа Алматыда білім алу керектігін айтады.

Қаламқастың жыршы-термешілік қабілетінің шексіздігі сондай, ұзақ термелердің өзін лезде жаттап, мақамын да келістіре орындауды мақсат ететін. Ол үшін демалыс дегеннің өзі – алдағы репертуарды пысықтау болатын. Бала тәрбиесі, жанұяның тауқыметі Қаламқасты өнер жолынан қалдырып көрген емес. Өмірлік жары Жақсылық екеуі баянсыз қысқа ғұмырда көптеген іс тындырды.

Қаламқас Орашева 1971 жылы орта мектепті бітірген соң Алматы қаласындағы Республикалық эстрада цирк өнер студиясының Қазақ ССР-ның Халық артисі, Мемлекеттік сыйлықтың лауреаты Ғарифолла Құрманғалиевтың класына қабылданып, 1973 жылы үздік аяқтады. Мемлекеттік Қазақконцерт гастроль бірлестігіне әнші болып жұмысқа орналасады. Сол жылдан бастап, Қазақстанның барлық аймағын, сонымен қатар Өзбекстан, Қарақалпақстан, Түркменстан, Қырғызстан, Ресей мемлекеттерін аралап, қазақтың ән өнерін

кеңінен насихаттай бастайды. Өзбекстанға жиі сапар шегетін, сол өңірден жыршы-термеші келіпті дегенді естісе болды, өздерінің пәтер жалдап жүргенін де ұмытатын, дереу, оларды қонақ етіп, терменің қызығымен таң атып, күннің батқанын да елемейтін. Саяси мәні бар гастрольдік сапарлармен шет мемлекеттерде де өнер көрсеткен. Репертуарында халық әндерімен қатар Асан қайғы, Бұқар, Махамбет, Шернияз, Базар, Майлықожа, Наурызбек, Тұрмағамбет, Сартай, терме-толғауларын тыңдаушыға нәшіне келтіре шырқаған тегеурінді даусы әлі құлақтан өшкен жоқ. Әсіресе Нұрпейіс Байғаниннің «Нарқыз», «Төрехан» жыр-дастандары қалың көпшілікке Қаламқас есімін әйгіледі. Ақұштап Бақтыгерееваның «Ана махаббаты» толғауы да көпшілік назарына алғаш рет Қаламқастың орындауында ұсынылды.

1983-86 жылдары КСРО Халық артисі, Мемлекеттік сыйлықтың лауреаты, әйгілі дирижер Шамғон Қажығалиевтың шақыруымен, жұбайы әнші Жақсылық Сәрсенғалиев екеуі қазақтың Құрманғазы атындағы Мемлекеттік Академиялық Халық аспаптары оркестріне қызметке орналасады. 1986 жылдан өмірінің соңына дейін Сүйінбай атындағы Алматы облыстық филармониясында қызмет атқарды.

Халықтың сүйікті әнші, термеші, жыршы қызы 1988 жылы 12 қарашада Алматы қаласында дүние салды. Соңында үш қызы қалды.

Бес жыл сайын Орал облысында Қаламқас атындағы байқау өтіп тұрады, қыз-келіншектер арасында өткізіліп тұрады. Елу жылдығында, елу бес жылдығында өткізілді.

Иә, Қаламқас әпкесі жайында оның туған сіңлісі, өнердегі ізбасары, жоқтаушы шырақшысы Мейрамгүл Орашева тебіренбей сөз айтпас еді. Бүгінде Қаламқас орындаған термелерді өздері орындап, үзілгенді жалғауға талпынып жүрген өнерпаз отбасымен сұхбаттасу кім-кімге болса да ләззатты әсер қалдырады. Шіркін, өнердің киелі жолы! Әуелі өнерді сен шарықтатып, өнер жолында тер төксең өнер сенің атыңды биікке жеткізері хақ!

Ұлт тарихында көкіректерінен төгілте ақтарып күмбірлеген күйлерін, әуелеген асқақ үндерін қалдырды, ол мұра сақталып бүгінгіге жетті, сол мұра – ертеңге апарар қазынамыз.

Қалампыр Кенжеғалиқызы, журналист.

Алматы.





