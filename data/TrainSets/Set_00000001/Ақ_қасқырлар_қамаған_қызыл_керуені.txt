	 Сәкен Жүнісов

	Ақ қасқырлар қамаған қызыл керуені



	1921 жылғы көктем. Аспанынан қарала-торала бұлт арылмайтын желді, мазасыз Москва көктемі.

	Қазан вокзалы. Бір кездерде көз тартарлық көп ою, ойымшының бояуынан сыры өше бастаған тоғыз жолдың торабындағы шуы мол көне вокзал. Қоқыр-соқыр перронда қолдарында шартиған түйіншек, қампиған чемодан көтерген, қолтықтарыңа жалтыраған самауыр, грамофоны үңірейген патефон қысқан, неше түрлі сапар бұйымдарын ұстаған, киімдері де, ұсқындары да әр түрлі, өңдері жүдеу, құжынаған аш-арық жұрт. Солардың ортасында бірінің үстіне бірін сатылай мінгестірген биік жәшіктердің төбесіне шығып алған киімі жұпыны, түрі жадау, мосқал солдат пен тағы бір топтың ортасында сүліктей арғымақтар жеккен фоэтонның үстіндегі сұлу киінген чиновник-эсер ерекше көрінеді. Екеуі де халық алдында үгіт таратып, сөйлеп тұр. Жақтарында тыным жоқ. Кейде қолдарын сермеп, бір-бірімен жарысқандай, құшырлана өрекпіп, есіріп сөйлеген «шешендердің» жүзі кезекпекезек, жақыннан да алыстан да алмаса көрінеді. Сөздері бірде естіліп, бірде естілмейді. Бірақ сөз нобайлары жұртқа белгілі. Осы арада күн сайын даурыға айтылып жатқан жаттанды сөздер, қызу айтыстар.

	Солдат: – Жас совет үкіметіне жан-жақтан қауіп төндірген жау жеңілді. Антанта айтағындағы Колчак, Юденич, Деникин, Врангель ойнатқан соғыс найзағайынан аспанымыз тазарды. Енді көгімізді басқа қара түнек ауыр бұлт басып келеді...

	Эсер (жар салғандай, қуанышты айғайлап): – Советтік Россия енді бұл бұлттан айыға алмайды. Бұған қару да, үгіт-насихат та жүрмейді. Бұл – тілсіз жау. Большевиктерге жеткен апат. Аштық апаты. Москва, Петроградтағы жұмысшылар, Поволжье бойындағы шаруалар бір үзім нансыз қалды. Ауруханаларда сүзек, іш ауруымен жатқандар сыймайды, көшеде қайыршылар!

	Еліміздің астықты аудандарында продотрядтар аштық жайлаған жерлерге азық-түлік дайындауда.



	Елден жинаған азбыншы астық поездармен Сібір, Қазақстаннан2 келеді. Қап арқалаған бүкіл Россияның ол жұмырына жұқ болар ма?.. Алыстан жолаушылар поезы былқ-сылқ ырғалып, бос вагондары салдырлап келе жатыр. Тұрбасынан қарала түтін будақтаған паровоз сигналы сөйлеп тұрғандардың шаңқылдаған дауыстарын басып кетті. Түтіннен шыға алмай қарманып жанталасқандай далақтаған екі адамның сұлбасы ғана көрінеді, дауыстары естілмейді. Оларды ыждаһатпен тыңдап, кейде қосыла айғайлап даурығып, қарсыласқандар мен құптағандардың қалың нөпірі енді поезд жаққа жалт бұрылып, тоқтар-тоқтамаста вагон есіктеріне қарай лап қойды. Бірін-бірі итеріп, сығылысып, қайсыбірі сыналай қымтырылып, алға ұмтылып кимелеп вагонға тезірек, бұрынырақ кіруге тырмысып, таласа-тармасып өлерменденген көпшіліктің айғайлаған, бақырған, бірін-бірі ұрсып балағаттаған дауыстары. Перрон үсті азан-қазан, у-шу.

	Жұрттың дені поезға кіріп, сан-сапалақ саябырсығанда әбден болдырып, шаршаса да фоэтоннан түспеген эсердің соңғы қарлыққан, қылғынған жіңішке даусы естіліп тұрды:

	– Орталық қалалардан, Поволжье, Башкириядан аштар Сібірге, Солтүстік Қазақстан жеріне лек-легімен көшіп, ауып жатыр. Көбі жол бойында аштан өліп, қырылып жатыр.

	Сарт-сұрт өтіп, қалың орманды қақ жарып, қара айғырын андасанда арқыратып зымыраған поезд составы...

	Вагон іші. Улаған-шулаған жолаушылар сөрелерде иық тіресе сығылысып, ығы-жығы болып отырған көк түтін вагон ішіне қара көлеңке кеш түсе бастаған. Әр жерде топ-топ тамақ ішіп, қаужаңдасқан адамдардың ішінде таза солдат киімін киген, жасы жиырма екі, жиырма үштегі, орта бойлы, денесі шымыр, қара торы қазақ вещ-мешогын тізесіне қойып, тамақ жеп отыр. Бұл – Жақай Тойшиев. Оның алдында, төңірегінде отырғандар – өздері де, киімдері де бір жосын, ұсқынсыз жандар. Бәрі де сөренің ортасындағы еңгезердей, бетінің тыртығы бар, сығырая, тесіле қараған көзі адамның өңменінен өтердей суық, өңі сұсты адамның қасы мен қабағына қарайтын сияқты. Бұл – жұпыны киінген, бұрынғы ақтың офицері Ежов. Ежовтан басқасы кружкамен арақ ішіп отыр, біреулері түрегеп тұр.

	Тойшиев тамағын жеп болып, қапшығының аузын жаба бастағанда барып аңғарды: маңайындағылардың бәрі, өздері бірдеңені малжаңдай отырып, көздерін орталарында ақ қарғадай боп көрінген жалғыз солдат Жақайдан айырмай, ішіп-жеп барады. Жақай сәл аңырып қалып еді, осы сәтті аңдығандай әлдебір ұры қол қапқа түсіп, консервіні алды. Көз қиығымен көріп қалған Жақай білезігінен бас салып, «ұят емес пе мұның» дегендей оның бетіне қарап еді, анау «несіне таңырқайсың, несіне таңырқайсың, соншама аспаннан түсіп пе едің» дегендей ыржиып күлді.

	Үстіңгі сөреде көзін алмай бақылап жатқан алты-жеті жасар кішкентай арық қыз қолын созып қыңқылдайды:

	– Мама, консерві, мама!

	Жақай әлгі ұры қолды мытып жіберіп, консервіні жұлып алды да, биік сөреде қысқа шашы дудырап жатқан қызға күлімсірей ұсынып,

	«ала ғой» деген жылы ишарат білдірді. Қыздың қуанышты әрі таңырқаған сәби үні сыңғыр етті:

	– Рақмет, дяденька!

	Жақай орнынан тұра бергенде ұсқынсыздың біреуі оның артында жатқан қоржынын жып еткізіп алып, көлденең сөренің бұрышында жылап, бүрісіп отырған баланың қолына ұстата салғанда, иығынан итеріп, «кет, екінші вагонға қаш» деп сыбырлай зекіген.

	Қоржынды құшақтап алған бала алғашқыдай көзі бақшаң етіп, дым түсінбей, «қамқоршының» суық, ұры көзінен үркіп, тұра қашты. Адамдардың ара-арасымен сыналай кимелеп, зытып барады.

	Қайтадан отыра берген Жакқай орнын сипалай беріп, көзі шарасынан шыға, әлдебір асылын жоғалтқан адамдай, жан-жағына жалтақтап, анадайдан көзіне бала түскенде, «тоқта!» деп айғайлай ұмтылып еді, жаңағы қоржын ұрлап берген жігіт қолын сөре жақтауына тірей қойды. Қыл мойнынан килігіп қалған Жақай жігіттің қолынан бас салғанда, тыртық бет, орнынан да қозғалмай, бұйыққан қалпы, зекіді: – Жібер!..

	Жақай вагон үстіне шықты. Гуілдеген өткір желге шалқыған паровоз тұрбасының будақ-будақ қара қожалақ қою түтіні үстіне лап қойып, көміп жібергенде шайқатылып барып тұрып қалды. Шұбатылған шуда түтін арасынан ирелеңдей теңселген ұзын составтың ең соңғы вагонына қарай көзімен барлап тұр. Вагондардың үсті сыңсыған адам – дем шығатын тұрбаларды айнала қоршап, бірбіріне иін тіресе, ұйлыға бұйығып, қысылып-қымтырылып жатыр. Келесі вагонның жиегіне зорға іліккен бала поезд астына құлап кете жаздап, тырмысып барып үстіне шықты да, тағы да алға қарай жүгіре жөнелді. Жолаушылардың қайсыбірінің бетін бүркеген шапанының өңірінен ғана сығалағаннан басқа, қайсыбірінің созылған аяғын бауырына жинап алғаннан басқа, жүгірген балада шаруалары жоқ. Жел өтінде бүрісіп, бір-бірінің қойнына, екі бұтының арасына тығылып, бұйығып жатыр.

	Поезд зымырап келеді.

	Солдат бір вагоннан екінші вагонға еркін қарғып өтті.

	Батқан күннің соңғы қызыл күлгін жарығында поезд бар тұлғасымен түгел көрініп, алыста зымырап барады. Үстінде жүгіріп, бірін-бірі қуған екеу алыстан бұлдырайды: Жақай мен бала.

	Поезд зымырап келеді.

	Ең соңғы вагонға жеткен бала, әлдекімнің аяғына сүрініп, етпетінен құлады. Қолындағы қоржын ұшып кетіп, вагонның дәл жиегіне барып түсті. Міне-міне енді жерге түскелі тұр.

	Жақай анадайдан айғай салды:

	– Қоржын, қоржын! Сумка!..

	Бала орнынан тұра сала қоржынға жетті. Қоржынды алып, алдына қарағанда, ала көлеңкеде поезд астынан жыланша шүбатылып, ирелеңдей шығып жатқан қос теміржолды көргенде басы айналып, теңселіп кетті. Өзін зорға ұстап қалған бала артына, жел өтіне қарсы бұрылғанда – жақындап қалған шинелді Жақайды көріп, жылап жіберді. Бауырына қысқан қоржынды лақтырайын деп бір қолына ауыстырғанда, Жақай балаға жетпей, шыбын-шіркей айғайлап, тұрып қалды. Жақайдың қазіргі түрі баладан да аянышты, сөзі баладан да жалынышты еді:

	– Мен саған тимеймін, лақтырма қоржынды. Онда тамақ жоқ.

	Мен саған нан беремін, консерві беремін. Лақтырма қоржынды!..

	Бала да шыбын-шіркей болып, көзі жасаурап тұр:

	– Дяденька, ұрмашы мені, ұрмашы!

	– Жоқ, ұрмаймын, тимеймін! Мен саған консерві, нан берем!

	Алға, Жақайдан да әрі, алысырақ қарап, көзі шарасынан шыға үрейленген бала жан даусымен айғайлап:

	– Дяденька, жат, жат, – деп өзі жата кетті.

	Артына қараған Жақай етпеттей құлады. Қара түнек.



	Паровоз үні тұншыға күңгірлейді. Туннель іші. Поезд зымырап келеді.

	Туннельден шыққан поезд жүйткіп келеді. Жақай орнынан тұрып, қоржынды бауырына басып, көзі жыпылықтап қорыққан балаға жақындай береді, жақындай береді...

	Шағын вокзал. Вокзал маңдайшасында орыс, араб әріптерімен жазылған жазулар: «Сиб. жел. д. Станция Петропавловск».

	Вагондардан түсіп жатқан адамдар, қарсы алғандар, жолаушылар құж-құж қайнайды. Солардың арасынан жәшікшелер көтеріп, мықшыңдаған Ежовтың адамдарын НКВД формасындағы қазақ, орыс милиционерлері тексеріп тұр. Орыс милиционері жәшік ішінен алған нәрсенің орауын ашып, аударып-төңкеріп, қолымен салмақтап қарайды. Столға қоятын дөңгелек сағат. Ежов қағаз ұсынып:

	– Губторгсоюзға әкелген товар, – деп, сыпайы мінезбен түсіндірді. Беті күлгенмен, көзі күлмейді. «Сендер не түсінуші едіңдер» деген сыңай.

	Милиционер сағаттағы жазуды шала-пұла ежелеп әрі таңырқап, әрі сезіктеніп, нақты түсінбей басын шайқады.

	– Немісше ме, ағылшынша ма? – деп, қиқаң еткізіп иығын көтерді. – Түсініксіз... Тексеру керек.

	– Дұрыс түсініп тұрсыз. Шетелдік бұйым: товар алмасу... – Ежов ызалы жымиды.

	Екінші жақтан гимнастеркасының жағасында полковник ромбигі бар, орта жастағы, қабағы түксиген, түсі суық, айбарлы Кудрявцев келіп, өзіне әскери тағзыммен честь берген милиция қызметкерлеріне:

	– Жіберіңдер! Менің соңымнан еріңдер! – деп, ширақ басып алға оза берді. Екі милиционер жолаушы сауда қызметкерлеріне

	«жүре беріңдер» деген белгі жасап – қолдарын сілтеп, Кудрявцевтің соңынан жүгіре ілесіп, кете барды.

	Вокзалдың екінші жағында жасырын тұрған бірнеше жайдақ арбалар, бір фоэтон. Фоэтон қасындағы жұпыны киінген ескілеу қара пальтолы, мыжырайған шляпалы адам Ежовтың алдынан шығып, қол алысты: – Келуіңізбен, штабс капитан мырза!

	Ежов жақтырмай қабағын түйді: – Жолдас Ежов. Белгісіз адам: – Ғафу етіңіз, жолдас... Ежов.

	Қасында қоржын ұрлаған бала Миша Телегин. Жақай көксалпақ көше бойында кездескен біреулерден әлденені сұрап, басын изеп кетіп барады.



	Ауыр жәшіктерді тиеген арбалар мен фоэтонды көзімен шығарып салып, Ежов жалғыз өзі кері бұрылды.

	Жақай мен Миша екі этажды ағаш үйдің алдына келіп, есік үстінде жазылған көп жарнамалардан өздеріне керегін іздеп оқып тұр. Екеуінің де көзі: «Управление Петрококшестроя» деген жарнамаға түсті. Бұлар екінші этажға сықырлаған тақтай басқышпен көтеріліп келеді. Алыстан әлдекімнің жиналыста сөйлеген даусы көтерілген сайын саңқылдап, күшейе түсті.

	Этаждағы құрылыс басқармасының коридоры. Сыры өшкен тақтайлы еденінде отырып темекі тартып, алыстан сөз тыңдаған, есікке үймелеген адамнан көз сүрінеді.

	Кең бөлме. Сығылысып отырған құрылысшылар. Әр ұлттың өкілдері. Стол басында Томчук сөйлеп тұр:

	– Шетелдік газеттерде жас социализм құрылысының жаулары даурығып күнде шулайды: «Россияны қазір екі президент билеп тұр деп жар салуда: «бірі – Ленин, екіншісі – Аштық!».

	Коридорда Жақай. Жақайдың құлағында Томчуктың саңқылдаған үні. Жұрттың арасымен сыналай кіріп, сығалай қараған Жақай өз көзіне өзі сенбегендей таңырқап, басындағы фуражкесін шешіп алып, екі езуіне жетер-жетпес сұйықтау мұрты бар, қара галстук таққан, қасы қиылған, шүңірек көздеу, жасы отыздарға тақаған Томчукқа қарап тұр. Әлдене айғайлап ұмтылғысы келеді. Бірақ жан-жағынан қысқан адамдар ішке жібермейді. Жақайдың күлімдей, қуана қараған көзі Томчукта. Томчуктың сөзі естілмейді. Томчуктың аузы ғана жыбырлайды. Жақай ойда.

	Жақайдың ойы шартарапқа кетіп, көзіне әуелі көгілдір аспан, аспаннан жауған ақша қар, қарға бөккен орман, қаз-қатар екпе ағаштардың ортасындағы қарлы аллея түседі.

	Горки. Январь. Желсіз тымық қыста қар жапалақтап жауып тұр. Айнала тым-тырыс. Алыстан екі этажды биік үй көрінеді. Дача. Алдында шинельді солдат-курсант жүр: Жақай. Солдатқа қарай екі адам келе жатыр: Томчук, Жуков.

	Есік алдында тұрып күткен Жақай анадайдан бұларға честь берді. Томчук: – Біз Владимир Ильичтің шақыруымен.

	Жақай: – Пропускаларыңыз? Келгендер пропускаларын ұсынды...

	...Ұлпа қар басқан, тап-таза, түзу аллея. Екі жағы қарағай, қайың аралас қалың тоғай. Үсті-басына, қас, сақал-мұртына дейін ұлпа қар қонған Ленин қолын қалтасына салған, биік ағаштардың ұшар басына жиі қарап келе жатыр...

	Бір қарағайдың бұтағынан гу етіп қар саулайды. Құйрық жүні үлпілдеген, бауыры құла, арқасы жирен тиін екен қарғып жүрген. Тал-тал мұрты жыбырлаған тиін, әлдене дәметкендей, мөлдіреген көзін Лениннен алмай қарап отыр. Ленин де сәл басын қисайтып, мейірбан жүзбен қарап тұр.

	(Бұл кезде 1921 жылы 1–22 январьда В. И. Ленин демалыста болатын.)

	Қасына жүгіріп Жақай келді. Алыстан сөйлескен бір-екі сөзден соң Ленин ширақ басып, сырттан келгендерге жақындай берді. Жақай үш-төрт адым кейіндеп қалды...

	– Саламатсыз ба, Владимир Ильич! – деп, Жуков пен Томчук жарыса амандасты.

	Жуков қол алысып: – Владимир Ильич, мен Ақмола губерниясының делегациясы атынан келдім.

	Ленин Жуковқа:

	– Сіздің аты-жөніңізбен сырттай қанықпын. Прокопий Калинович Жуков – Көкшетау уездік атқару комитетінің председателі. – Солай емес пе?

	Жуков (таңырқап): – Солай, Владимир Ильич! Томчук:

	– Мен, Томчук Иван Антонович, өзіңіздің шақыртуыңызбен...

	Петрокок құрылыс мекемесі. Ойда тұрған Жақай ығы-жығы адамдардың арасынан тағы да сығалап қарап, көзі Томчукке тірелді.

	– Иә, сол! Иван... Иван... Антонович. Иван Антонович! – деп қуана қайталады.

	Иван Антонович Томчук сөйлеп тұр:

	– Жолдастар, Петрокок құрылысына жергілікті адамдардан басқа еліміздің түкпір-түкпірінен жұмысшылар, инженерлер, мамандар келіп жатыр. Сіздер де сондай адамдардың бір тобысыздар. Біз сіздерді қуана қарсы алып отырмыз. Аянбай еңбек етсеңіздер, революция жеңісін қорғаумен бірге, өздеріңізді де, алыста қалған семьяларыңызды да қамтамасыз етуге мүмкіндік бар. Бірақ алдын ала естеріңізге салудың артықшылығы болмас: Петрокок құрылысы

	– бүгінгі таңда еліміздегі аса маңызды құрылыс. Петропавл – Көкшетау темір жолын салу, ең алдымен, Владимир Ильич Лениннің инициативасы.



	Горкидегі екі тәжілі дачаның екінші қабатындағы кең зал. Іште Ленин, Томчук, Жуков.

	Ленин өзінің қарсы алдында отырған Жуковқа бар ыждаһатымен құлақ сала отырып, мойнын сәл соза түсіп, сұрақ қойды:

	– Россияның аштыққа ұшыраған облыстарына Сибирь аудандары мен Солтүстік Қазақстанның қанша азық-түлік беруге мүмкіндігі бар? Соны айтыңызшы.

	Жуков сәл ойланып алып, бір жұтынып:

	– Біз алдын ала есептедік. Дәл айту қиын. Жобамен 20–25 миллион пұттан астық, миллионға жуық ірі қара және ұсақ мал, – деп жауап берді.

	Ленин басын көтеріп алып, ойлы күлімсіреп, іле Томчукке бұрылып, қалың жұрттың алдында мінбеде тұрып сөйлегендей, саңқылдаған ашық даусымен кідіріссіз сөйлей жөнелді:

	– Өте жақсы, өте жақсы! Иван Антонович, міне, естіп отырсыз, Сібір аудандары мен Солтүстік Қазақстаннан ғана соншама азықтүлік дайындалса, бұл, сөз жоқ, үлкен жеңіс: қолға тиген әр пұт дән аштық апатынан адамдарды ғана құтқарып қалмайды, сонымен бірге күйзелген губерниялярдың шаруашылығы мен тарыққан жеңіл, ауыр өнеркәсіп жүйесін де сақтап қалады. Ал осыншама азық-түлікті сіздер қандай жолмен, қандай көлікпен жеткізбекшісіздер? – деп, тағы да Жуковқа сәл басын қисайта қарады.

	– Дала жолдарымен, көбінесе жолсыз жерлермен, Владимир Ильич. Көліктің ең қолайлы түрі – түйе керуенімен, ара-арасында тарантас, бричка, таратайка, ходак, екі аяқты арбалармен...

	– Бүкіл Азия мен Европа мәдениеті бір кезде, осы керуен жолдармен жүріп, алмасып тұрған. Сіздің жерлесіңіз Жанкелдиннің интернационалдық отряды үш мың шақырым жолды түйе керуенімен өтіп, революцияға зор көмегін тигізді. Әрине, сол даладағы есілген құм үстімен түйелерден басқа көлік жүк артып өте алмаған да болар еді. Ал қазіргі жағдайларда керуеннің жүрісі шабандау емес пе, жолдас Жуков?

	– Солайы солай ғой, Владимир Ильич. Бірақ басқа амал жоқ. Өзім де айтуға оқталып, көмейіме тіреліп отыр еді, – деп, Жуков әлденеден қысылғандай күмілжіп, бөгеле беріп еді, Ленин оны ашық сөзге шақырып, жөпелете сөйледі:

	– Сіз қысылмаңыз, көңіліңізде дүдәмал, күдікті ой болса, бүкпесіз ашып айтыңыз. Бояма, жылтырақ сөздер, құрғақ уәде, жалған ақпар – міне, іске кедергі келтіретін зиянды, қауіпті дүниелер. Барымыз бен жоғымызды жасырмай, басынан ашып алсақ, кейін батыл сөйлесуімізге жеңіл болады. Құлағым сізде, Прокопий Калинович!

	– Жол өте алыс, Владимир Ильич. Ұлан-байтақ қазақ даласындағы Ақмола губерниясының шеткі облыстары Петропавлдан мың шақырымдай қашықтықта. Бұл екі орта көлікке де, адамға да жайсыз. Оның үстіне тап жаулары да – бай, кулактар, ақ гвардияшылар қалдығы, шамасы келсе, талап жеуге әзір. Және мал да, астық та негізінен байлар мен кулактардың қолында. Подразверсткадан ең кертартпа элементтер – осы кулактар мен байлар болды.

	– Әрине, олар еш уақытта құшағын ашып қарсы алмайды. Олардан ала білу керек, ала білу... Иә, айта беріңіз...

	– Содан соң, азық-түлік өнімдерін жинап алу қиындығы өз алдына да, бұл өнімдерді төгіп-шашпай, шығындарға ұшыратпай, Қазақстаннан тасып әкетудің қиындығы өз алдына бір бөлек мәселе...

	– Міне, міне, сондықтан да Петрокок теміржолын салу – қазіргі кезде уақыт күттірмейтін тығыз шаруалардың бірі. Өйткені бұл жол бүгінгі күні де, болашақта да аса маңызды азық-түлік торабы болмақ. Иә, а-аса маңызды әрі екпінді азық-түлік торабы. – Владимир Ильичтің өзі де екпіндете сөйледі. – Тағы да қайталап айтамын – сіздердің алдарыңызда кулактармен аяусыз күрес тұр, аяусыз! Бұл күресте Петроград, Иваново-Вознесенский жұмысшылары үлкен жәрдем етпек. Сіздерге ең табанды, шыныққан жұмысшылардан бірнеше отряд жібермекшіміз.

	Жуков отырған орнынан ұшып кетердей қопаңдап, қуанып, көзі жайнап қоя берді:

	– Бұл тамаша көмек, Владимир Ильич!

	– Бірақ сіздер сырттан келетін көмекке сеніп, жайбарақат отырып қалмаңыздар. Бұл іске жер жағдайына, ел жағдайына қанық адамдардың көбірек тартып, тәрбиелеңіздер. Негізгі көмек, болашақтағы күш – жергілікті адамдардың инициативасына, социализм құрылысына деген қалың бұқараның ниетіне байланысты болмақ.

	Томчук кабинеті.

	Түн. Іште Томчук, Жуков, Жақай, милиция начальнигі Угар Жәнібеков, Миша Телегин. Столда ондық шам. Миша ұзын скамейкада қалғып отыр. Жуков қабырғаға ілулі шағын картаның алдында. Қолында қысқа таяқша:

	– Жолдас Жақай Тойшиев, сіз Петрокок құрылысына дер кезінде келіп отырсыз. Сізге біз Петрокок құрылысының бас инженері Томчук, округтік милицияның начальнигі Жәнібеков, уездік атқару комитетінің және округтік предналог комитетінің уақытша комиссары ретінде, мен, Ақмола ревкомы атынан революция солдаты сізге қауіпті тапсырма, сондықтан да жауапты тапсырма жүктегелі отырмыз.

	Жақай орнынан атып тұрып:

	– Құп болады, мен дайын! – деп әскери рәсіммен сымдай тартыла қалып еді.

	– Отыра беріңіз, – деп ұйқылы-ояу маужыраған балаға Жуков дүдәмалдана көз тастады. Отырғандардың да Жуковпен бірге сезіктенгенін түсініп, Жақай Мишаға қарап:

	– Сенімді бала... Жұмысшының баласы... – деп қысқа ғана түсіндірген соң барып, Прокопий Калинович сөзін жалғады: – Бізге Петрокок темір жолын тез салу қандай үлкен міндет болса, осы жолға азық-түлікті тез жеткізіп, орталыққа, жұмысшы қалаларға еш кедергісіз жөнелтіп тұру да бірдей міндет.

	– Түсінемін, Прокопий Калинович, – деді Жақай. Жуков енді қартаны таяқшасымен көрсетіп сөйледі:

	– Ақмола губерниясының бірсыпыра болыстарында Петроградтан келген жұмысшы-коммунистердің көмегімен азық-түлік жөнелту ойдағыдай жүріп жатыр деуге болады. Ал Есіл бойындағы мына болыстарда, кейін түгел жазып аласыз, үлкен қиындық, қиындық қана емес, қауіп бар: екі рет азық-түлік отряды жіберілді. Екеуі де жоқ. Олар барған он төрт болыстан бір түйір азық-түлік түспей отыр.

	Жуков сөйлей бастағанда-ақ мінезі ұрда-жық Угар Жәнібеков отырған орнында қозғалақтай, шыдамсызданып, бірде тұрып, бірде отырып, бірде бөлме ішінде ерсілі-қарсылы жүріп кеткен. Жуковтың «он төрт болыстан бір түйір азық-түлік түспей отыр» деген сөзді қабағын түйіп қана, баяу айтқанына шыдамай, столды ұрып айғай салды. (Миша селк етіп, көзін ашып алды.)

	– Ұшты-күйлі жоқ. Із-түзсіз. Салық жинаған қағаздары, документтері келген. Ал керуен жоқ. Олар қан-ншама азық-түлікті қайда апарып жасыра алады? Қайда апарып жасыра алады? Қайда өткізбек?! Жоқ, мүмкін емес. Олардың ішінде өткерілген, ысылған, тексерілген сенімді коммунистер бар, мүмкін емес! Табамыз! Таппай қоймаймыз!

	Жәнібеков күйіп-пісіп, бөлменің бұрышына қарай кеткенде:



	– Сол жерге сізді азық-түлік инспекторы етіп жібермекшіміз, – деп Жуков тағы да салмақпен сөзін жалғады. Әскери тәртіпке әбден жаттығып қалған Жақай тағы да атып тұрып:

	– Құп болады! Басқа агенттерден кім бар? – деп қысқа ғана сұрақ қойды.

	Жуков Томчукке иегін көтеріп, «ендігісін сіз айтыңыз, сіз түсіндіріңіз» деген ишарат білдіріп еді, құрылыс бастығы да Прокопий Калиновичтің салқынқанды баяу үнімен, баппен, асықпай түсіндіре бастады:

	– Біз орталықтан үш жүзге жуық автомашина күтіп отырмыз. Солар келгенше теміржол құрылысында дистанция начальнигі болып істей тұрасыз. Сол арадан, яғни 7 участоктегі қазақтардан продотрядқа адамдар таңдайсыз. Қазақтардан!

	Жәнібеков тағы да төтеден долдана кірісіп кетті:

	– Үйткені ол жақтың дені қазақтар. Станица казактары да казақшаға судай. Қазақ байлары мен станица кулактарының ым-жымы бір. Олар – революция жаулары. Өңкей баскесерлер!

	Жуков сөз аяғын қысқа тамамдады:

	– Иә, кейін арнайы инструкция аласыз...

	Шамамен 10–15 шақырымға созылған темір жол құрылысы. Петропавлдан Көкшетауға қарай шұбатылған, жаңа тоқылып жатқан алашадай түп-түзу жолдың өн бойы шашылған дүние, әртүрлі заттар, құрылыс материалдары. Әуелі шпал төселген плацдармдар, содан соң беті тегістелген дайындалған құм, балшық аралас жал-жал үйінділер, одан әрі топырақ үйілген үзік-үзік төбешіктер, қазылған ұралар, жол құрылысының екі жағында, әр жерде, қостар, шатырлар, кей тұста жұмысшыларға ас дайындайтын асхана-вагондар, көшпелі жатақхана-вагондар. Жайылған кірлер, айқыш-ұйқыш шашылған шпалдар, тақта-тақта үйілген шпалдар, ат-арбалар... Қайнаған еңбек: жол бойы жұмыс істеп, қарбаласып жатқан жүздеген адамдар.

	Әр жерде будақтаған түтін көгілдір аспанға жайылып, батып бара жатқан қызыл күннің бетін перделейді.

	Құрылыс жолының ең алдыңғы шебі. Бұл арадағы айырмашылық шатырлар орнына әр жерде отау тіккен киіз үйлер. Бұл арада да еңбек ырғағы: шақ-шақ еткен темірлер, гүрс-гүрс соғылған қайла, лом дыбыстары. Жер қазып, балшық лақтырған адамдардың үні. Сыңар доңғалақты қол арбамен үйілген балшық үстіне тақтай бойымен бір шығып, бір түскен жұмысшылар.



	Осы ырғақтың ішінде ерекше дыбыс естіледі: бағанаға ілінген сынық рельсті шыңылдата ұрған балға дыбысы. Бұл – жұмыстың аяқталғанын білдіретін немесе мезгілді тамаққа шақырған хабаршы белгі...

	Күн батып барады. Күн алауында иықтарына күрек, қайла, шоттарын салған жұмысшылар, ат-арбасын, түйе, өгіз көліктерін жетектеген адамдар көрінеді.

	Жұпыны киіз үй. Үй сыртында доғарылған ат, арба, бір-екі қой байлаулы. Бұл арада да шашылған шпалдар, отын, зембілдер. Киіз үйдің алдындағы жерошақ маңында ас пісіріп күйбеңдеген 19–20-лардағы қазақ қызы – Әмина. Дабырласып жұмысшылар келеді: Ноян, Жасаған. Киіз үйдің іргесінде басын бүркеніп алып бір уыс боп бүрісіп, Шәлтік қорылдап ұйықтап жатқан. 40–45 шамасындағы балуан денелі еңгезердей Ноян оны жағасынан тік көтеріп алды:

	– О, ұятсыз неме! Тағы да қара басқан екен, тағы да! Ұйқылы-ояу Шәлтік қылғына шырылдап:

	– Жібер, жібер, – деп бұлқынып, Ноян жағасын босатқанда, сылқ етіп құлады. – Құрдас екенмін деп, басынба олай! Ауыруға да болмай ма? – Шәлтік міңгірлей жүріп, күпісімен басын тұмшалай бүркеніп, қайтадан қисайды. Ноян ызалана күліп:

	– Көрдік, көрдік, ауруың асқынған екен, сілекейің шұбырып қорылдап тұрып жатырсың, – деп, қолына күрек, балға ұстап, шпалдың сынығынан жасалған жылтыр төс темірдің алдына жайғасты.

	– Мен өзі солай ауырамын! – деп, Шәлтік басына бүркенген күпісінің астынан міңгірлейді: – Жаңа ғана бір тамаша түс көріп жатыр едім. Оны да көпсінді-ау. Тіпті жібі түзу түс көруден қалдық қой...

	– Шорту-морту! Саған дауа жоқ екен, – деп Ноян қолын бір-ақ сілтеп, күрегін шақылдата ұрып, шыңдай бастады.

	Жасы алпыстардан асқан қауға сақалды қарт Жасаған үй сыртындағы көгалға жазған жайнамазда тұрып:

	– Әй, Шәлтік, ұятың жоқ-ау, ұятың, сайраған тіл... – деп, құбылаға қараған қалпы намазға кірісті. – Хұл-хуа алла, хұл-ху алла!..

	Үйден табақ алып шыққан Әмина да Шәлтікке тыжырына қарап:

	– Бүкіл ел боп жабылып, күні-түні тынымсыз жұмыс істеп жатқанда, ұйықтауға келіп пе едіңіз? – деп жерошаққа қарай өтіп бара жатып, күңк етіп еді, Шәлтік бұдан ары шыдай алмай, орнынан атып тұрды. Тұмшалап орап алған күпіден басын қылтитып, тура ін аузындағы суырша, шаңқылдап қоя берді:

	– Сендер келсеңдер, соқа бастарың. Ал мен ат-арбаммен келдім. Мына шойын жолдың құрылысы, көрерсіңдер, енді екі-үш жылсыз бітпейді, әлі күнге дейін Қызылжардың түбінде көртышқан құсап жерді бұрқыратып қаза береміз, қаза береміз...

	Екі жағына бірдей «алла акпар, алла акпар» деп жайнамаз үстінде сәлем еткен Жасаған намазын ұмытып, сөйлеп қоя берді:

	– И-ә, тыныштықпен қаза берсең, ұлы той ғой. Қалшақтың қалдықтары бай-құлақтармен қосылып, тағы да ордалы жыландарша жиналып, соғыс ашуға әзірленіп жатыр дейді. Негізгі көздейтіндері осы құрылыс, біз көрінеміз...

	Ноян ұнатпай, қабағын шытынып, шыңдап отырған күрегін жерге ашулана лақтырып жіберді:

	– Оны кім айтып жүр? Қайдағыны қайдан шығарасыңдар осы?! Жасаған намазын «аяқтап», бетін сипап:

	– Ана орыс жұмысшылары айтады, – деп, жайбарақат қана жайнамазын жинап жатыр. – Мен ойдан шығарды деймісің, бәтір-ау?!

	Шәлтік басын күпіден қылтита шығарып алып, тағы да суыр құсап шаңқылдай, өзеурей жөнелді:

	– Олар біледі, біледі. Бәсе, бүгінгідей жүрегім өрекпіп, ұйқым қашып еді, Әмина, әй, Әмина, шырағым, атты сыртқа тұсап жіберіп пе едің? Осы ашық-жарықта елге жеткенім жөн шығар. Шынында осы құрылыс менің қолым емес!

	Қазандық маңында күйбеңдеген Әмина қолындағы ожауын білемдеп:

	– Ұялмайсыз, ә! Еркек басыңызбен бас сауғалағыңыз келеді, ә? – деп, Шәлтікті күстаналап, ожауын қазандағы бүлкілдеген сорпаға сүңгітті.

	– Әй, сен қыздан-ақ көретін болдым ғой! Онда тұрған не ұят бар! Саған ұят, әрине. Жақайдан ұят! – деп, Шәлтік те жас қызды бір шағып алып, күпісін бүркеніп, қайтадан қисая кетті.

	Әмина аға жұмысшыларға қарап, ұялып, ыңғайсызданып қалды.

	– Ой, шорту-морту! – Ноян күрегін жерге зығырлана қадады, – Әминаш, ас дайын ба, ас? Қане, таңнан тұрамыз, ертерек жату керек. Киіз үйдің төрінде жастыққа қисайып, домбыра шертіп жатқан Жасаған сыртқа айғай салды:

	– Оу, айтқандай, әлгі Жақай інішекті шақырып па едіңдер?

	Басын қайта көтерген Шәлтік көптен шеше алмай жүрген жұмбақтың шешуін тапқандай қуанып, киіз үй сыртында өз-өзінен сөйлеп отыр:

	– Ә-ә, таптым-таптым! Бұл Жақай бала неге әне бір қоржынын салақтатып тастамайды десем... Таптым, таптым. Оның ішінде... Бәсе, бәсе... оқ-дәрі, мылтық бар, мылтық. Ол осындай бір сұрқылтайдың боларын күн ілгері біліп жүр екен ғой!

	Орнынан тұрып, киіз үйге беттеген Ноян:

	– Күнде сол қоржынды ауыздарыңа бір алмасаңдар, көңілдерің көншімейді-ау! Көйлек-көншегі шығар ішіндегі, одан басқа не болушы еді? – деп киіз үйге кірді. Сөзінің сыңайына қарағанда өзі де қоржын ішіндегіні білгісі келетін сияқты.

	– Иә деген, онда жуғызбай ма? – деп орнынан жалма-жан тұрған Шәлтік, тамақтан қалып қоятындай, қолын асығыс жуып, қазаннан түсіріп жатқан буы бұрқыраған тамаққа жалтақ-жұлтақ қарағыштап, жұтынып қояды.

	Киіз үй іші. Сырттан, қасында Миша бар, Жақай кіріп, иығындағы қоржынын керегенің басына ілді. Сырттан құман ұстап кірген Әминаға: – Рақмет, жаңа жуынғанмын, – деп, басын изеді.

	– Жақайжан, осы ана қоржыныңның ішінде мылтық бар ма, асыл тас бар ма? – деп Шәлтік желкесін қасыды.

	– Одан да қымбат нәрсе бар, – деп, Жақай жымың етіп Ноянның қасына отырды. Миша да Жасағанның қасына малдас құрып, домбыраны алып, дыңғырлатып тарта бастаған.

	Ноян (Шәлтікке): – Шорту-морту... (Жақайға) Жақай інішек, ана қоржынның ішіндегіге мына Шәлтіктің құмартқанына бірнеше күн болды. Жерік десе де сыяды.

	Сырттан ас алып кіріп, кебеженің үстіне қойып, жер столға дастарқан жая бастаған Әмина: – Шәлтік күні бойы күрсініп, пысылдап, қорылдап, ұйықтай алмай шығады! – Сықылықтап күледі.

	– Әй, қарағым, қыз басыңмен тілің мен жағыңа сүйенбеші. Сенен басқалары да жетеді. Әйтеуір бәріңнің тілдеріңе жеңіл мен бармын. Осы бәрің де Жақай жоқта қоржындағыны білгілерің келіп емінесіңдер де, Жақайдың алдында монтанси қаласыңдар, – деп Шәлтік те бас салып еді, басқалары үндемей қалды. Содан соң барып Шәлтік Жақайға қарап, жалынғандай, даусы бәсеңсіп жыламсырай үздігіп, шын қиылып сұрай бастады.

	– Інішегім, не бар ішінде, айтшы, айта қойшы!

	– Айтшы, жерігі басылсын! – деді Ноян өзі де білгісі келіп.

	– Қане, не бар дейсіздер? – деп Жақай отырғандарға қарады. Киіз үй ішіндегілер тегіс елеңдеп, «енді білетін болдық» дегендей, мойындарын соза қалысты. Шынында, бәрінің де білгісі келеді екен. Бәрінің көзі қоржында. Тап осы кезде дүңкілдете басып, сырттан милиция формасындағы адам кіріп келді:

	– Жахай Тойшиев?!

	Жақай орнынан атып тұрып:

	– Мен! – деп, белбеуін жөндеп, әскери тәртіппен сымдай тартылды.

	Жүзі салқын милиционер қағаз ұсынды:

	– Сізге. Ревкомнан!

	Қала шетіндегі темір жол. Тұйық жол. Бір эшалон. Беті ашық жүк вагондарының үстінде сыңсыған ескі тракторлар, неше түрлі көне машиналар: неппрлер, уайттар, сельдендер, горфордтар, фиаттар, ренолар, паккардтар. Жүкші жұмыскерлер машиналарды біртіндеп вагондардан түсіріп жатыр.

	Эшалон қасында жол қызметкерлері, милиционерлер, әскери адамдар, ішінде Томчук. Жуков бастаған бір топ адамдар келді. Олар

	– Жақай, Ноян, Шәлтік, Миша, Әмина, үш орыс жұмысшысы. Екі жақ амандасып жатыр.

	Үстіне былғары куртка киген бір адам Жуковтың қолын алып:

	– Прокопий Калиныч, міне – Доннан, Северо-Кавказ автобазаларынан келген трактор, машиналардың алғашқы партиясы. Көріп тұрсыз, көпшілігі соғыс даласынан өткен трофейлік машиналар. Енді бұлар азық-түлік фронтына қызмет етпек. 170 машинаның жетпісі біздің Көкшетау уезіне бөлінген. Жарамдыларын бүгіннен бастап пайдалануыңызға болады. Бірінші кезек – сіздікі, – деп Жуковқа бір, машиналарға бір алма-кезек қарады. – Мұқият қарап алыңыздар.

	Дала жолының шаңын бұрқыратып зымыраған бір фиат, төрт жүк машинасы.

	Беті ашық фиаттың ішінде, иығында қашанда қоржыны бар Жақай, сарала бес қаруын асынған Нұрисләм, Шәлтік, Миша. Рульде тыртық бет Ежов. Миша машинаны қызықтап, қалай жүргізетінін бақылап, құмартып келеді. Артта отырған Жақай Ежовтан көзін алмай, қайда көргенін есіне түсіре алмай әлек.

	Жуков өзінің шағын кабинетінде Жақайға қарап:



	– Сіздің ең үлкен серігіңіз, ең тәжірибелі деген шофер, бұрынғы моряк Ежов... – деп, бөгеле беріп еді, поездағы киімдерін қара шұғадан тігілген теңізші костюміне ауыстырған, қазір адам танығысыз өзгерген Ежов мәдениетті адамдардың әдетімен өзін таныстырып:

	– Вениамин Петрович, – деп, жымиып келіп Жақайдың қолын алды. Ежовтың бетінің тыртығына бірден көзі түскен Жақай қалай селк етіп, секем алғанын байқамай қалды.

	Жуков оны аңғармай, іле милиция қызметкері Нұрисләмді таныстырды:

	– Мына кісі Нұрисләм Керимов, талай бандалардың ініне су құйған, тәжірибелі милиционер. Петропавлдағы бірінші снайпер.

	Тұла бойына мұздай қару асынған Нұрисләм Жуковтың сөзін еш бүкпесіз, қалжыңсыз, шын мағынасында түсініп, сәл мақтан сүйгіш мінезімен өзін таныстырған:

	– Қазақша айтқанда, құралайды көзге атқан мерген!

	Беті ашық фиат. Шофердің қасына шұбатылған кең қара жолға маңғаздана қарап отырған Шәлтік артына бұрылып Жақайға:

	– Анау алдымыздағы екі айрық жолдың бірі Айдаболға бұрылады да, біреуі Ақанбұрлыққа қарай тіке кетеді, – деп, машина ішінде қолын шошайтып көрсетті.

	Әне-міне дегенше фиат жолдың айрығына келіп те қалды. Жақай:

	– Вениамин, машинаңды тоқтатшы, – деп шоферге еңкейді. Фиат тоқтады.

	Жақай машинадан түсіп, төс қалтасынан қағаз алды да:

	– Нұрисләм, мына қағазды Айдабол спирт заводының басшыларына көрсетіп, екі фляга спирт алыңдар да, бізді қуып жетіңдер. Шәке, сіз де түсіңіз. Орын босасын. Жолды білетін шығарсың? – Нұрисләм басын изеді. – Бізді қуып жетерсің. Біз жүре берейік. Адасып қалма. Әлде біз тоса тұрайық па?

	– Жоқ, жүре беріңдер. Біз қазір-ақ қуып жетеміз. Шәлтік түсіп жатып:

	– Ә, бұл жердің қара жолы біреу-ақ. Ар жағын өзім бастаймын ғой, – деп маңғаздана сөйлеп, төбе-төбелі жонға айнала көз тастады. Оңға күрт бұрылған фиаттың соңынан қара топырақ бұрқ етіп көтеріліп, тымық ауада жеңіл қалықтап тұр.

	Кейін жетіп тоқтаған бірінші жүк машинасының қорабына Жақай мен Шәлтік, Миша асыла берген. Кабинадан шығып, орын берген жас солдатқа Жақай «отыра бер» деп қолын сілтеді.



	Анда-санда лық еткізіп лақтырған машина қорабы. Жұқалап төселген шөптің үстіне брезент жайған қорапта Ноян, Шәлтік, Саша, Әмина. Екі милиционер жол бойына – алға қарап, қорап бұрышында отыр. Машина орнынан қозғалып жүріп кетті. Қоржынын басына жастанып, брезентке қисая берген Жақайға Шәлтік:

	– Жақайжан, қоржыныңның ішіндегі темірлерің басыңа батады ғой, мә, мынаны жастан, – деп күпісін шеше бастады.

	– Әй, осы қоржынға ынтығып біттің-ау, байғұс! – деп Ноян, өзі де құмартып, қоржынға қарады. Жақай бұлардың бала мінезіне қызықтап, әлі де ынтыға түссін дегендей үнсіз жымың етті.

	Әмина да шыдай алмай Жақайдың қасына сырғып:

	– Жақай аға, енді айтыңызшы, шынында не бар? – деп басқаларынан өзін батылдырақ та, жақынырақ та санап күлімсіреді:

	«енді жасырудың қажеті жоқ» деген де сыңай бар.

	Жақай орнынан атып тұрып:

	– Ал, не бар дейсіңдер? – деп киіз үйдегі сұрағын қайта қойды.

	Миша да етпеттей жатып, шынтағына иегін қойып, қоржынға қарайды. Кузов жақтауынан ұстап, алға қараған милиционерлер ғана бұған мән бермейді. Бәрінен бұрын білгісі келіп әрі бәрінен бұрын тапқысы келіп өзеурей кеткен Шәлтік асыға жауап береді:

	– Мен білсем, мылтық не бомба.

	– Алтын не күміс, – деп Әмина да күлді.

	Ноян тап басып сәуегейленбейін дегендей алыстан орағыта сөйледі: – Ау, ондай қымбат дүниелерді кім береді? Және де Жақай алтын жинап жүр дейсің бе?!

	– Алтыннан да қымбат мұның ішіндегі, – деді Жақай. Басқалары бұрынғыдан бетер ынтыға түсті.

	– Апырай не болды екен?.. Қазы, қарта? – деп Шәлтік қисынсыз дүниелерді айтып, мұрнының астынан міңгірлегендей, Ноян да жобалап соға салды:

	– Балғаның, шоттың, күректің басы...

	– Атаңның басы! – деп Шәлтік, өзі тауып жетістіргендей, Ноянды мысқылдап, ал кеп күл.

	Жақай: – Таппадыңдар. Шәлтік: – Таптым, таптым...

	Ноян: – Ал, тапқыш. Ертегінің тапқышы...

	Шәлтік: – Мұның ішінде... дәу де болса, түк те жоқ. Вот солай!.. – Ыза болып, бір жамбастап құлай кетті.



	Оның бұл мінезіне бұрыннан қанық болса да, бәрі ду күлді. Шәлтік қана жыламсырап: – Қарағым, айтшы, ойпырмай!.. –

	деп үһілеп отырды да басын оқыс көтеріп алып: – Ал айтпасаң, мен машинадан түсіп қалам, сонда сендерге жолды кім көрсетеді... Матай байдың ымы-жымын кім айтады? Менен басқа ол сұмның айласы түгілі, түрі-түсін білетіндерің жоқ, – деп лезде құбыла қалды.

	– Жарайды, көрсетейін, – деп күлімсіреп, енді бұдан әрі созғысы келмей, Жақай қоржынды аша бастады.

	Бәрі қуанысып, ынтығып, Жақайдың төңірегіне үймелеп, ала қоржынға мойындарын созады.

	Жақай қоржынды ашып, шашақты қызыл кәріс шәліге ораған телефонды шығарды.

	Нояннан басқалары таңырқап:

	– Бұл не?

	– Не нәрсе, мынау?

	– Ой, алла-ай! – деседі.

	Ноян ғана білетініне масаттанып, әрі «осы ма еді, тәйірі, жасырып жүргенің» дегендей, көңілі көншімей, жай ғана:

	– Е-е, бұл әлгі сөйлесетін, немене еді, Ақмолада көргенмін, солай емес пе? – деп басын көтеріп, шегіншектей барып отырды.

	– Иә, Ноян аға тапты. Телефон дейді мұны, – деп құптады Жақай. Ноян маңғазданып: – Мұнымен ту-ту Мәскеумен сөйлесуге бо-

	лады.

	– Иә деген, әйтеуір оқымаған қараңғы деп, бізді алдай берсеңдерші, – деп, Шәлтік өкпелеген балаша бұртиып, қалтасынан шақшасын алды.

	– Өй, шорту-морту! Сенің біреуге сенетін күнің болар ма екен.

	Жұрттың бәрін өзіңдей көресің-ау!

	– Сонда, ағасы, сіз мұны қайдан алып жүрсіз? – деп Әлима екі құрдастың дауын басты.

	Жақай осы сұрақты күткендей, лезде өзгеріп, маңындағыларға масаттана қарады:

	– Бұл... Бұл – Лениннің телефоны!

	– Ле-нин-нің? – деп бәрі қосыла таңырқағанда, Ноян да:

	– Лениннің? – деп, орнынан ұмтыла тұрып, қайтадан жақындады. Алдында менсінбеген телефонды енді қолымен сипап, ұстап көргісі келгендей құмарту бар қимылында.

	Алақанына насыбай қаққан Шәлтік: – Е-ей, қарағым-ай!



	Өтіріктің де бір шегі болушы еді. Саған, Жақай шырағым, Ленин телефонын берді ме? Әуелі сен өзің Ленинді көрдің бе? – деп, өз сұрағына өзі мәз болып, шиқ етіп күліп жіберді де, ешкім қостамаған соң, күрт томсырая қалды.

	Миша Шәлтіктің кекесінді әрі сенімсіз сөзін шала түсініп, орнынан атып тұрып, тізерлеп, мақтанышпен сөйледі:

	– Дядя Жақай – ұлы көсемнің кеңсесін, пәтерін күзеткен сақшы.

	– Е, күзетте тұрғанның бәрі Ленинді көре бере ме екен! – деп Шәлтік әлі де қиястанып еді:

	– Әй, сен де бір... Пәтерін күзеткен адам көрмеуші ме еді, көзін байлап қояды деймісің? – деп Ноян қарсы шабуылдады.

	Жақай Шәлтік сөзіне шамданып, Миша құсап тізерлеп отырды да, сәл ойланғандай қабағын шытынып, қызық бір уақиғаны баяндай бастады:

	– Бір күні Лениннің дачасына Гляссер дейтін секретарі машинамен екі-үш үлкен бума кітаптар әкелді. Мен іште күзетте едім. Кітаптарды көтерісуге көмектесіп, Владимир Ильичтің кабинетіне кірдім. Енді кетейін деп тұрғанда...

	Горкидегі Лениннің кабинеті.

	Ленин сырттан әкелген қалың, жұқа мұқабалы кітаптарды аударыстырып, ішінен ең керегін іздеп жатыр.

	Жақай кері бұрылып кету орнына, бұрыштан көзін алмай тесіле қарап қапты.

	Бір кітапты парақтап отырып, мұны байқап қалған Ленин Жақай мен телефонға алма-кезек қарап:

	– А-а, кеше жаңа телефонды қойғанда мына ескі аппаратты ұмытып кеткен ғой, – деп телефонды өзі еденнен жылдам көтеріп, Жақайға ұсынды. – Ана жаққа апара салсаңыз қайтеді.

	Ленин орнына қайтадан отырып, кітапты парақтай бастады да, әлі кете қоймаған Жақайға басын қисайта, таңырқай қарады. Жақай жүрексініп, даусы әлсіреп, күмілжіп, зорға сөйледі:

	– Владимир Ильич, мен... мен... – деп қолындағы телефонға қарап, айта алмай, ыңғайсызданып бөгеле берді.

	– Айтыңыз, иә, құлағым сізде, бөгелмеңіз...

	– Мен, мен... бір жыл оқудан қол үзіп, Петрокок құрылысына бармақшымын, сізден сұрайтыным... – Жақай тағы да ыңғайсызданып, қолындағы телефонға қарағыштай береді.

	Владимир Ильич те Жақайдың тұла бойына көз жүгірте қарап:



	– Дұрыс, Жақай Тойшиев жолдас, – деп қолма-қол бір парақ қағаз алып жаза бастады. Жазып отырып сөйлейді: – Мына қағазды Кремль комендантына бересіз. Сізге бір пардан жаңа киім-кешек. Қалыңдығыңызға Москвадан арнайы сыйлық. Қалыңдығыңыз бар емес пе, Тойшиев жолдас? Анада айтып едіңіз ғой...

	– Бар, бар, Владимир Ильич.

	Ленин орнынан тұрып, Жақайға қағаз ұсынды. Жақай қағазды бір қолымен алып:

	– Рақмет, Владимир Ильич! – деп тағы да күмілжіді. – Менің сұрайын дегенім... сұрайын дегенім... – тағы да жүрексініп тұр.

	Владимир Ильич Жақайға таңырқай қарайды. Жақай:

	– Владимир Ильич, осы телефоныңызды көзіңіздей көріп жүрейін, маған беріңізші.

	Ленин сәл тосылып, тез түсініп, күлімсіреп, жөппелете сөйлеп, рұқсат етті:

	– Ала қойыңыз, алыңыз, жолдас Тойшиев!

	– Рақмет, Владимир Ильич!

	Ленин Жақайдың иығына қолын салып:

	– Қазір елімізде азық-түлік мәселесі – бірінші мәселе. Петрокок темір жолын тез арада бітіру керек. Сол бітісімен қайтадан келіп, оқуыңызды тамамдаңыз. Есіңізде болсын, қалыңдығыңызды ала келіңіз! Уәде! – деп қолын алды. Жақай ессіз қуанып:

	– Рақмет, Владимир Ильич! Уәде! Тапсырмаңызды бұлжытпай орындап, қайта ораламын! Өмір бойы сіздің сақшыңыз боламын!

	Машина кузовы.

	Жақай телефонды қайтадан қоржынға сала бастады. Басқалары әлгі әңгімеден кейін естерін жия алмай отырған секілді. Бәрі де әлденені қиялдап, үнсіз қалған. Іштерінде Шәлтік қана шыдай алмай, әдеттенген дағдысымен желкесін қасып, көзін сығырайта қарап жатты да:

	– Сонда... қалай өзі, Жақайжан, сені біз осында үйлендіреміз деп жүрсек. – Қуақылана Әминаға қарады. Әмина қызарақтап, ыңғайсызданып қалды. – Әйелің бар екен ғой? – деді.

	Әдейі бүлдіршіндей Әминаның жүрегіне дақ салғысы келгендей дөрекі сұрақ қойған Шәлтікке ыза болған Ноян оны ала көзімен атып, ұрсып тастады:

	– Әй, ноқай, саған «әйелім бар» деді ме, «қалыңдығым» деген жоқ па, шорту-морту! Бүйректен сирақ шығарып, жоққа күмәнданып, сезіктенесің де отырасың-ау, шорту-морту!



	– Өй, шорту болсаң өзің шорту. Қалыңдық деген ертеңгі әйел емес пе, оның несін мәймөңкелейсің? Жақай өзі уәде беріпті ғой, әйелімді... иә, қалындығымды әкелемін деп, одан да қашан аласың ол қалыңдығыңды, қашан Мәскеуге апарасың? Соны сұрамайсың ба Жақайдан.

	Өз-өзінен көзіне мөлтілдеп жас келе қалған Әмина ыңғайсызданып, онысын сездірмеуге тырысып:

	– Иә, Жақай аға, қалыңдығыңыз қайда?.. – деп Жақайдан көзін тайдырып әкетіп, қоржынға қарады. Үні дірілдеп шықты.

	– Е-е, қайда ол... әттең, енді уәдемді орындай алмайтын болдым,

	– деп сөзін бөліп-бөліп, күрсініп, Жақай шыр көбелек айналып қалып жатқан төбелерге қарады. Қарады да өз-өзінен толқып сөйлеп кетті.

	Одан бері қанша жылдар өтпеді. 1916 жылы бізді қара жұмысқа алды. Мен тап кететін күні Күләндамен кездестім. Бізді, мұрындарынан тізген тайыншалардай, қатар-қатар тұрғызып, арнасына сыймай шүпілдеп, баяу ағып жатқан Сырдарияның жағасында өгіз арбаларға отырғызайын деп жатқан. Алыстан Күләнданы көрдім. Бізге жақындай алмай қорқып тұр екен. Ешкімнен рұқсат сұрамастан жүгіре жөнелдім. Ешкімнен ұялмастан, қаймықпастан қалыңдығымды құшақтай алып, тұңғыш рет бетінен сүйіп, аймалап ұзақ тұрдым. Бізді елдің көзінен жасырған жалғыз жыңғыл еді. Көктемде гүл жарған жұпар иісті жыңғылдай, Күләндамның қолаң шашынан соңғы рет иіскеп, тұла бойым үнсіз еңіреп тұрып қоштастым. Ол маған, ішіне тамақ салып, көзімдей көріп жүрерсің деп, түйе жүнінен маған арнап өзі тоқыған осы қоржынды әкеп тұр екен. Содан бері алтыншы жыл. Күләндамның көзіндей көрген осы қоржын ғана қалды қасымда. Күләндам жоқ. Жақында естідім: Есіл бойындағы бір байдың інісіне зорлап ұзатыпты. Қайда, қай жерде, Есіл өзені өте ұзын. Оның қай тұсында? Мүмкін, тап қасымда, жақын жерде шығар. Мүмкін, мүлдем алысқа, өмірі бір-бірімізбен кездеспейтін жат жұртқа кетті ме... Иә, енді кездесу қайда-а!..

	Машина кузовіндегі милиционерлердің үрейлі үні Жақай әңгімесін бұзып кетті.

	– Ана қараңдар, ана қараңдар! Бұл не сұмдық? – Милиционерлер кабурына қол сала бастады. Кузовтегілер өре түрегеліп, машина кабинасының төбесіне ұмтылып, алға қарайды.

	Алдағы сұмдық.

	Әр жерде шашылып жатқан кірешілер көлігі: теңкиіп-теңкиіп өліп жатқан түйелер, екі аяқ арбаның қасында төрт-бес өгіз бен төңкерулі арбаларға жегілген қалпында жер қапқан арық аттардың өлімтіктері. Қаптаған құзғын.

	Жақайлар күйреген шағын керуенді аралап келеді. Құзғындар алысқа ұзамай, өздерін үркіткен мына бейсауат жолаушылардың кетуін аңдып, аспанда шыр айналып жүр. Түйелердің маңдайынан қан сорғалаған, ашық қалған мойылдай жылтыраған қап-қара көздерінде мөлтілдеп тұнып қалған жас, еттеріне жабысқан терілері тілім-тілім жара, аузын ашып өлген өгіздердің көздері алайып кеткен. Тілін тістей құлаған аттар. Көпшілігінің көздеріне, жарылған қарындарына үймелеп құжынаған көк шыбындар. Аударылған, сынған арбалардың қасында, айнала төңірегінде шашылған бидай, тары, тағы басқа іске алғысыз азық-түлік.

	Жақайлар кішкентай дөңестің екінші жақ етегінде тұр.

	Әмина ішін тартып, Миша бақырып жібергенде, Жақай артына жалт қарап:

	– Сендерге не жоқ, кетіңдер бұл арадан, машинаға барыңдар! – деп зекіді.

	Дөңестің бауырында қалай болса солай шашыла құлаған адамдар: он шақты орыс, қазақ кірешілері, азық-түлік салығының агенттері. Біреуінің көзінен аққан қан ұйып қалған. Біреуінің маңдайында қанға бөккен қып-қызыл бесжұлдыз – қылыштың ұшымен тілгілеген жауыздық белгісі. Қан жоса адамдардың арасында қатар құлап жатқан тыр жалаңаш екі адамның қарны жарылған: біреуінің ішінде үйілген бидай, біреуінің ішіне тары толтырылған. Быж-быж еткен көк шыбын.

	– Алла, Алла! – деп бетін басып алдымен Шәлтік отыра кетті. Жақай Шәлтіктің еркекке жат қылығын ұнатпай, алая бір қарады да:

	– Нұрисләм, ана киімшең жатқандарының қалталарында документтері болса, алыңдар! – деп шоферлерге иек қақты: – Күрек әкеліңдер, қас қараймай тұрып жерлейік.

	Аспанда шыр айналған құзғындар. Өлімтіктен кете алмай құжқұж қайнап жүр.

	Жақай қазылған көрдің қасында ойда отыр. Қолында күрек. Маңдайы тершіген. Күн батып барады. Жақай өзімен-өзі күбірлеп сөйлеседі:

	«Бұлар басқа кірешілер. Сонда Пахомовтар отряды, Жайлауовтар қайда болды екен? Олар да осылай бір жерде қырылып жатыр ма?»



	Жақайдың көз алдына Жуков елестеді.

	Көрдің екінші жақ басындағы Жуков Жақайдың сұрағына жауап бергендей сөйлеп тұр:

	– Тағы да қайталаймын. Пахомов отряды ұшты-күйлі жоқ. Міне, неше ай болды, еш жерде ізі жоқ. Жақай Тойшиев, есіңізде болсын: таяуда Ревтрибуналдың көшпелі сессиялы Черкасск округінде болған 59 продналог жұмысын қараған. Жалған документ, пара, қызмет бабын заңнан тыс пайдалану, асыра сілтеушілік сияқты қылмыстары үшін үш қызметкерді ату жазасына кесіпті. Бірақ сіздерді де, Пахомов, Жайлауов отрядын да ондай қателіктерге ұрынады деп ойламаймын. Әйтсе де, естеріңізден бір минут шығармаңыздар, сақтық керек, тактика қажет, дүниеге қызығып, алданбаңыздар, арандатуға да түсіп қалмаңыздар.

	Тоғайлы, таулы жер. Күн көтерілген кез. Жел жоқ, тымық. Казак станицасының шеті. Қалақтары айналмай қалқайып тұрған биік жел диірмен. Осындай жел диірмендер станица сыртында әр тұста қалқаяды. Жел диірменге қарай жан-жақтан ағылған, маңайдағы қазақ ауылдарынан, жерошақтарынан түтін будақтаған киіз үйлерден шыққан трашпанкалар, қазақы арбалар, салт аттылар, жаяулар.

	Станица казактарының үлгісімен сұрып бөренелерден қиып салынған биік дарбазалы зәулім үй. Сарайы, қоспа үйлері – бәрбәрі – байлықтың көзі, қара орманы. Сыртта пар ат жеккен пәуеске. Маңында әлденені күтіп, үнсіз тұрған адамдар.

	Аула іші.

	Аула ішіндегі тақтай сәкіде екі адам сөйлесіп отыр. Бірі – қазақша сәнді киінген Матай бай да, екіншісі үй иесі – ақ зонттан тігілген омырауы ашық, қисық жаға3 көйлегінің сыртынан казак-орыс шапанын желбегей жамылған Христолюбов. Бұйралау дудыраған шашына, көзінің жанарына қарағанда ұйқыдан жаңа оянғаны көрініп тұр. Сөйлеген сайын қою қауға сақалы дірілдеп, омырауынан бұрқырап көрінген кеуде жүнін өші бардай ызалана қасып қояды. Көзінен зымияндық пен көлгірлік бірдей байқалар Матаймен тістене, зығырлана сөйлер Христолюбовтың жас шамалары 45–50-лерде. Анадай жерде биік, ескі шезлонгта тізесін түбіт шәлімен бүркенген түсі зәрлі, бет-аузын түгел бурыл түк, ақ сақал басқан, шүңірек көзінің жанары тереңнен жылтыраған сұсты шал мүлгіп отыр. Ол Христолюбовтың әкесі – үлкен Христолюбов. Үстіндегі киімдері түгелдей дерлік патша офицерінің киімі. Тәкаппар шал екеуіне мойын бұрып, не басын көтеріп қарамайды... Алыста мүлгіп отырып, менсінбеген адамның сыңайымен мұрнының астынан ғана міңгірлеп бірер сұрақ қойды:

	– Қанша адам екенін білемісің? – деді сөзге араласып. Матай сұрақтың өзіне қойылғанын түсініп:

	– Итім білсін. Әйтеуір Көкөзектің бойында машиналары жатыр дейді ғой, – деп тәкаппар шалға бұл да көңілсіз ғана жауап берді.

	– Машина!? Қарулары бар ма екен? – деп, мұның менмендігін үнінен аңғарса да, үлкен Христолюбов бұйыққан қалпы басын көтермеді.

	– Бұлар қарусыз жүруші ме еді. Және осы жолы беттері тым жаман дейді. Тегі бірдеменің исін сезген болулары керек.

	Қос анары дірілдеген, екі беті алмадай жас келіншек сәкі алдындағы столға сүт құйған кринка, бір сүйретпе самогон, тағамдар салған подносты әкеп қойды да, бұратыла басып қайтадан кетті.

	– Сонда қанша қылыш, қанша мылтық?

	Ақыл қосу орнына, бұларды сынағандай өлмелі шалдың қайтақайта міңгірлеп, сұрақ қойып тақымдағаны Матайға ұнамай, ызалы жауап берді:

	– Итім білсін. Әйтеуір пулеметтері бар деседі. Осы жолы бәрімізді де қыратын шығар.

	Кринкеден күрешкеге сүтті құя беріп, тыжырынып, шашып жіберді де, самогон құйып тартып алған кулак Христолюбов тістеніп:

	– Осы сенің итіңнен басқа, астыртын жөн-жоба білетін бір дені сау адамың бар ма? – деп ащы қиярды күрт-күрт шайнады.

	Матай да тістеніп, көзі шатынап, Христолюбовқа төне түсті:

	– Дені сау-у!.. Дені саулардың бәрі ит боп кеткен жоқ па бұл күнде, оны менен несін сұрайсың?!

	Христолюбов тағы да самогон құйып:

	– Ендеше, солармен бірге үріп, бірге ұлиық! – деді қабағының астынан көзінің оты ұшқындап.

	– Ұлып жүрген әлгі сенің Беловтарың, «Бұйрабас, бұйрабас!» деп, тұлыпқа мөңіреген сиырдай, аты бар, заты жоқ біреудің сыртынан малданып жүрміз.

	– Бұйрабасты мен көрді деймісің?! Се-енің Беловың! Ол қашан менің Беловым болып еді... Мейлі, әйтеуір кімдікі болса да, енді бәрібір – ол жақында өлген. – Христолюбов орнынан тұрып, ызалы керілді.

	– Ө-өлген!? – Матай да орнынан атып тұрып, кулак досының иығынан жұлқып, қайтадан ежіктеп сұрады. – Қашан? Кім өлтірді?

	– Кім өлтіруші еді?! Большевиктер өлтірген. Оның орнында әйелі жүр, – деп Христолюбов Матайға қулана қарады: – Саған бәрібір емес пе. Немене, түсінбей қалдың ба, қатыны, жас әйелі, сұлу әйел...

	– Әйелі?.. Е-е, бәсе, қатын бастаған соң... сенімді адамға жарыған екенбіз.

	– Әйелдің азуы қақпан секілді, тістеген жерінен өлмей айрылмайды.

	– Білем, білем ол сұржыланды. Тістеуден басқа ол немді біледі.

	Бұлардың сөзін қақпа сыртынан айғайлап даурыға жеткен Боташ пен Кирилл бөліп кетті. Екеуінің көздері де алақ-жұлақ етеді – не қорыққанын, не қуанғанын ажырату қиын. Әйтеуір дәл Бобчинский мен Добчинскийше жарыса, таласа сөйлей кірді.

	Боташ: – Ой-ой-бо-ой! Мына келген адамдар тегін адамдар емес екен.

	Кирилл: – Тура Москвадан келген.

	– Керала, тұра тұршы, мен айтайын.

	– Лениннің өзінен келген.

	– Тура қасынан келген.

	– Охранада тұрған, бірге обед ішкен.

	– Ленин арқасынан қаққан.

	Өзі де терісіне сыймай отырған Христолюбов орнынан баяу тұрып:

	– Ей, Кирилл! – деп оқты көзін қадап, жақындай түсті.

	Матай да мына кедейлердің баса-көктеп келгендеріне зығырланып:

	– Әй, сұмырай Боташ! – деп орнынан зіркілдей тұрды. Христолюбов (Кириллға): – Не деп мыжып тұрсың!? Матай (Боташқа): – Не оттап тұрсың?!

	Орыс, қазақ кедейі беттерінен ала түскен бай-құлақтан қаймығып қоя ма десе, бұлардың шамдарына одан сайын тиіп, тағы да жарыса сөйледі...

	– Сендерге тез келсін деп жатыр! – деп Кирилл ескертіп еді.

	– Келмесе, мылтықпен айдап әкелеміз деп жатыр, – деп Боташ тұздықтай түсті. Мына жамандардың әлдекімдерді арқа тұтып басынғанына намыстанған Христолюбов Кириллдің жағасынан ала түсіп, жаны шықпайтындай ғана қылғындырып:



	– Кирилл, егер тісіңнен шығарсаң, Бұйрабастың кешірмейтінін білесің ғой! – деп қорқытқанда.

	– Жарайды, Христос атымен! – деп шоқынып, Кирилл уәде берді.



	– Барыңдар, біз қазір...

	Қалай тез кірсе, солай тез шығып бара жатқандарға айғайлаған Матай:

	– Боташ, егер аналардың алдында бердеңені мүңкітер болсаң, сасық текедей бақ еткеніңді білмей қаласың! – деп саусағымен сес көрсетті.

	Мұздай киініп, аулаға шыққан Христолюбовты аспан төрінде ноқаттай боп қалықтап жүрген құстан көзін алмай тастай қатқан әкесі, отырған қалпынан міз бақпай, сәл қырылдаған даусымен өзіне шақырды:

	– Бері кел!

	Христолюбов қабағын шытынып, «тағы да не айтпақсың» дегендей, жаратпай нығарлай басып алдына келді:

	– О, не, батя?

	Шал түнере түсіп, баласының жүзіне де қарамай ұзақ сөйледі:

	– Бұл жолы өткендегі әдістерің жүрмейді. Бұйрабастарыңа да сене бермеңдер, оларды да қанша талтаңдатып қояр дейсің. Олар оны жақсы біледі. Кететін олар, қалатын сендер. Айла керек, ақылды айла. Мына қазақтарда жақсы бір мақал бар: «Көп жорытқан жылан да аяғын көрсетеді!»

	Христолюбов (жақтырмай) – Жарайды, батя, біздің енді жылан болуымыз ғана қалған екен, – деп, баласы шалдың сөзін жақтырмай сөйлеп келе жатыр еді, әкесі тағы да киіп кетті:

	– Шамданба, шамданба. Бұрынғы казактар дракон едік, дракон басынан айрылды, құйрықтары ғана қалды. Сендерге де кінә жоқ. Білем, білем, большевиктер бел алып кетті. Сондықтан да әлсіз бастарыңды көрсетпеңдер, бетпе-бет келгенде енді көне салыңдар, бір рет көнсеңдер, кейін қайырылып келіп, құйрықтарыңмен он рет талдыра ұруға болады. Әттең, шіркін... – Шал Христолюбов өзінің қазіргі дәрменсіздігіне налығандай сөзді күрт доғарып, басын көтере алмайтын қарт тасбақаша мойнын ішіне тартып, қамығып отырып қалды.

	– Жарайды, батя, біз де бала емеспіз ғой!.. Станица сырты. Жел диірмен.



	Әр жерде жетегі көтерілген радуан мажар, лекшеңкелер, қос аяқ қазақы арбалар. Аштықтан күрес, азық-түлік салығы жайлы жазылған орысша, қазақша (төтеше жазумен) ұрандар: «Все силы на продфронт!», «Каждый пуд полученного зерна поможет сохранить крестьянское хозяйство голодных губерний», «Орталық Ресей, Орал, Еділ бойындағы бауырларымызға қол ұшын берейік!», «Астық үшін күрес – социализм үшін күрес!», «Бар күшіміз – азық-түлік майданы үшін!»

	Жерде көгалда отырған киімі жүдеу жандар – кедей, батырактар. Қазақ, казак-орыстар аралас. Олардың сыртында ат үстінде қатар түзеп, өздерінше сән-салтанатпен тәкаппар тұрғандар – кулактар, байлар, солардың туысқандары.

	Тап төрде, дөңнің биіктеу тұсында, бетін қызыл матамен жапқан столдың қасында Жақай сөйлеп тұр. Стол шетінде қоржын. Стол үстінде қағаздар. Столдың екінші басында Нұрисләм алтатарын алдына алып, орамалмен қайта-қайта сүрткілеп, көпшілікке қабағының астымен анда-санда салқын қарап қойып, сес көрсетіп отыр.

	– Осы төңіректегі ауылдар мен станицалардағы бай-кулактар, орта шаруалар әлі күнге дейін еліміздің халін түсінбепті, продналог орындалмаған, ертеңге дейін біздің қызыл керуенге астықтай, малдай алым-салықтарын төлеуі керек. Біздің әр сағатымыз қымбат. Қысқасы, біз ертең жүреміз.

	Нұрисләм орнынан атып тұрып, қазақша, татарша араластыра сөйлеп, айғай салды;

	– Қысқасы, кімде-кім продналогтың взносынан бас тартса, Губисполкомның постановлениесі бойынша Ревтрибуналдың суды білән жауапқа тартыла!

	Жұрт бір-біріне үрейлене қарасады. Ат үстінде шіреніп отырған Матай мұны байқап қалды да, жұрттың бойын үйрету үшін Нұрисләмның даусына салып, кекесін алыстан айғай салды:

	– Әй, млитсия бала!..

	Нұрисләм көзі шатынап, намыстанып, дүрсе қоя берді:

	– Сіз байқап сөйлегез, во-первых, мин бала тугел, икәншәдән, исемем бар: Нурисләм!

	Матай одан сайын кекете күліп:

	– Ә, қарағым, онда атың жақсы екен. Исләм болсаң мұсылмандығың да бар шығар, – деп келе жатқанда, Нұрисләм тағы да шамданып қалды:

	– Сіз алай большевик адамды справоцировать итмәгез, мусулман, христиан – безләр признавать қылми!

	Нұрисләмның шыдамсыздығына, әпербақандығына қынжылған Жақай алыстан Матай байға иегін көтерді:

	– Не айтқыңыз келіп тұр. Көп созбай айтсаңызшы... Матай қол қамшысын көтеріп, ат үстінде шірене түсті.

	– Менің бір түсінбейтінім – біз жұмысшыларға астық береміз, ал олар бізге несін береді?

	Отырған жұрттың көпшілігі «бұл – біздің де сұрағымыз» дегендей мойындарын соза қарады.

	– Сізде, басқа орыс кулактарында шөп машина, іс машина бар. Солай ғой? – деп Жақай баппен қарсы сұрақ қойды. – Көп ұзамай трактор, автомобиль аласыздар. Оны кім береді?!

	Нұрисләм да төтене қосыла кетті:

	– Мануфактура, аны кем шығара!

	Бір қазақ шаруасы орнынан тұрған. Жыртық тымағының шаңын бұрқылдата қағып-кағып алып, бір жақ жыртық құлағын ішіне жымырып, қайта киді.

	– Ініспектр шырағым! Жөн сөз айтып тұрсың. Бірақ сөзіңнің жөні байларға келгенмен, бізге келмейді. Әлгі айтқан шөп машинаң мен іс машинаңды алатын бізде қуат қайда?!

	Тағы бір орыс шаруасы үздігіп:

	– Оу, оны алғанмен, қай шөбіңді, қай ісіңді тындырайын деп едің? – деп төтеден килікті. – Одан да соны айтпайсың ба?

	Алғашқы шаруа сөзін мақұлдап:

	– Иә, одан да біз секілді жеке шаруаға, кедей-көпшікке не беретіні бар екен? Одан да соны айтсаңшы! – Тауып айттым ба дегендей, маңайындағыларға масаттана қарап, орнына отырды.

	– Дұрыс айтасыз, ақсақал. Сауалыңыз орынды. Мен сізге Қызылжарға жақында келген Бүкіл Ресей ақсақалы Калинин жолдастың сөзімен жауап берейін, – деді Жақай. – Тыңдаңыздар...

	Станция Петропавловск – Холодильник. Маңдай алдында «Октябрьская революция» деген жазуы бар жолаушылар поезы. Вагондар сыртында плакаттар, ұрандар. Бір плакатта: Жер шарын отпен алаулатып тұрған жұмысшы суреті. Сурет астында: «Да здравствует пожар мировой революции!» деген жазу бар. «Борьба за хлеб – борьба за социализм!» т.б. ұрандар. Вагоннан түскен Калинин қаптаған жұртты қақ жарып, қайсыбірінің қолын алып, жылдам жүріп келеді. Үстінде қысқа тон, құлақшын.



	Зал.

	Қалалық Советтің үйі. Аузы-мұрнынан шыға толған адам.

	М.И. Калинин сөйлеп тұр. Үстінде қақ түсті жиі түймелі френч.

	– Шаруаның байлығы неде? Шаруаның байлығы сонда, – егер оның жаңа соқасы, жаңа арбасы болса, оның терезесінің артығымен шынылары болса. Артығымен дейтінім, ертең терезесін бұршақ ұрып, не бір басқа себептермен сындырып алса, не амал жасамақ? Егер шаруа адамының ыдыс-аяғы, шатырына жабатын қаңылтыры, тіпті күрек, арасына дейін артығымен болып тұрса, сонда ғана ол қамсыз. Ендеше, тұрмысым бай болсын десе, Совет өкіметіне қолыңдағы артық астығын шаруа ақысыз-пұлсыз берсін, арбаның қара майын, смоланы қайнататын жұмысшыны тойындырмай, жұмысшы мен шаруаның қоян-қолтық ісін қолдамай тұрып, шаруа қуатты тұрмыс құрамын деген ойдан аулақ болсын! Бұл мәселе – мемлекеттік мәселе! Бұл істі қолдау – Сібір халқына, далалы жердегі қазақ өлкесіне, бар шаруаға жүктелген негізгі мәселе.

	Станица сырты.

	Жақай: – Енді түсінікті ғой қазақ, орыс шаруалары? Отырғандар бір-біріне қарасып, не дерін білмей үнсіз қалды.

	Жүздеріне қарағанда Жақай сөзін құптаған сыңайлары білінеді. Осыны жақтырмаған Матай, жұртты қайтадан өзіне бұра, қыңыр сөзбен қисық жолға жетелей сөйледі:

	– Ал, барымызды бүгін соларға беріп, өзіміз ертең аш қалсақ, кім жәрдем береді, жұмысшы темірін жегізе ме?

	Екінші тұста салт атты жас кулактардың ортасында қаздиған Христолюбов:

	– Жаңағы айтқан қара майын темірге жағып берсе, жеуге болады, ха-ха-ха! – деп Матайды қостай сөйлеп, қарқылдап күлді.

	Жұрттың бәрі ду етіп күліп, қосыла дүрлікті.

	Матай да жымыңдап, насаттанып, одан сайын тұздықтай түсті:

	– Мүмкін, әлгі шынысынан сыртқа телміріп қарап отырсақ, тамақтың да керегі жоқ шығар, хе-хе-хе!

	Тағы да ду күлкі. Жел диірменнің қалағында отырған ала қарға да басын шұлғып, бай құлақтармен қосыла қарқ-қарқ етті.

	Матай одан сайын масаттана күліп, қамшысымен қарғаны нұсқады:

	– Қарға екеш қарғаға да ерсі болды-ау. Хе, хе, ха-ха. Жақай түсін суытып, күлкінің соңын күтті:

	– Сіз олай бұрмаламаңыз. Ресейде, Еділ бойында жұмысшылар ғана емес, шаруалар да бар. Оларда да егін бар. Бұрын жұтқа ұшырағанда, патша үкіметі тұсында, ешкім бір-біріне қайырым етпейтін. Ал қазір Кеңес өкіметінің жұмысшы-шаруасы бір туысқан, бір-біріне қарасу – ұлы ұранымыз!

	Матай жанындағыларға қарап айғай салды:

	– Иә, иә, тілде сүйек жоқ, тап қазағымның баласы ертең аштан қырылып жатса, ешкім де жалт қарамайды. Оған мен кепіл! Мына мен кепіл!

	Жақай да қолын көтеріп, жігерленіп, айғай салды:

	– Сіз олай іріткі жасамаңыз! Ленин тірі тұрғанда, қазақ аш болмайды!

	Кедей, орта шаруалар жағы бір-біріне қарасып, бас изесіп қалды: Ленин аты оларға ең қасиетті ат екенін жүздерінен байқалады.

	– Маған бір ауыз сөз... – Орнынан Нестер деген казак-орыс тұрды да, ағаш аяғын орай басып, ортаға шықты. Үстінде желбегей киген көнетоз ескі шинель, басында мыжырайып тозған картуз. Өңі жүдеу, түсі өткір. Көзінде ұшқын бар. Жұрт тына қалды. Бай, кулактар мен кедейлердің жүзінде «бұл не айтар екен, бұл не айтса да біліп айтады» дегендей сенім де, қорқыныш та бар. Нестер Жақай мен Нұрисләмға қарап, маңындағыларға қолын созды:

	– Мына отырған қазақтар мен казактар мені түгел біледі. – 14 жылғы соғыста мына аяқты окопта қалдырып, ағаш байлап қайттым.

	– Ағаш аяғын көтеріп, тықылдатып ұрды. – Келген соң көкке қарап жатқан жоқпын, ол кезде Германиямен соғысқан аш солдаттарға осы сендер сияқты ел-елді ақтап жүріп астық жинастым. Мына тұрған Христолюбов, ана кулактар онда аянған жоқ. Барын берді. – Кулактар жағы қостарын да, қостамасын да білмей, тұяқ-қалпақтарының астынан түнере үнсіз қарасады. – Сөйтсек, текке жанталасып, текке жұртты қинап, елді де бірге күйзелтіп жүрген екенбіз. Кейін білдік – Германиямен бітімсіз соғыс – жазықсыз жандарды қыру екен. Ал одан кейін Азамат соғысы. Тағы да сол қырғын. Дүние жүзілік пе, азамат соғысы ма, бәрібір соғыстың аты – соғыс. Және кім мен кім? Орыстар бірін-бірі қырып-қырып болды.

	Жұрт жарыса, жамыраса, даурығып дүрліге қостады:

	– Сөз-ақ!

	– Өте дұрыс!

	– Өй, айналайын Нестер!

	– Шіркін, қып-қызыл соғысты көрген көзі ашық қой!



	Жұрттың мақұлдағанын инспекторлардың да мойындағаны деп ұққан Нестер жан-жағына қарап алып, тағы жалғады сезін:

	– Ендеше, егін екпей, шаруа бақпай, бір-бірімен бітімге келмей, басқа-көзге төпелеп соғыса берген ел аштыққа тап болмағанда алтынға тап болмақ па? Ол үшін біз, мына біздер күйзелуіміз керек пе? Біресе разверстка, біресе продналог...

	Нестердің сөзін бірі арқаланып, бірі пайдаланып, өкілдерді бір бұрышқа тыққандай есіріп, еліріп, бел ала бастаған кулак пен байлардың қылығына Нұрисләм шыдай алмай атып тұрып, Нестердің сөзін аяқтатпай алдына жетіп барып, алтатарын суырып алды:

	– Тоқтат бос сөзді!

	Нестер де айғайды салып, көзі есалаң адамның көзіндей алақжұлақ етіп, төс тақастырып тұрып, қалшылдап кетті:

	– Сен, милиционер. Қорқытпа мені! Мен кулак та, бай да емеспін. Мен... мен, – өңірін жырта-мырта жұлып, ашып жіберді. – Мына кеудені ашып тастап, дойчтардан Ұлы Россияны қорғаған Нестермін! Үңірейген мылтық аузында тұрып кірпік қақпаған Нестермін! Әкіреңдеме маған! Әкіреңдеме!

	Дауыстар:

	– Иә, әкіреңдеме!

	– Бейбіт елге тиіспе!

	– Мылтықпен қорқытпаңдар!

	Бағанадан бері жел диірменнің қалағына қонып алып, анда-санда «қарқ-қарқ» етіп, бұларды мазақтағандай, тағы да қарқылдаған қарғаға көз қиығын тастай беріп, Нұрисләм алтатарымен атып қалды. Жұрттың бәрі жалт қарағанша қарға да қалбаң ойнап жерге түсті.

	Жұрт тым-тырыс. Жастар жағы ғана бір-біріне көздерімен қарасып, Нұрисләмнің мергендігіне үнсіз таңғалысты.

	Мергендік өнерімен сес көрсетіп, кері бұрылған Нұрисләм орнына келіп, сәл сабасына түскенмен, әлі де зіркілдеп, жұртқа қарады:

	– Совет өкіметі разверстка деді ме, – разверстка, продналог деді ме, – продналог. Неге, не үшін? Оны түсіндіріп жатуға уақыт жоқ. Бер деді ме – бересің. Бермейді екенсің – контрсың!

	Жұрт тағы да гуілдесіп қоя берді:

	– Е-е, сол-ай екен ғой...

	– Түсіндірудің қажеті жоқ екен...

	– Жарай-ды, жар-райды.

	– Түсінбей-ақ та қояйық! Бермей-ақ қояйық.

	Жақай қолын көтеріп, шулағандарды баса алмай әлек: – Жолдастар, жолдастар, тынышталыңыздар. (Нұрисләмға бұрылып, естілер-естілмес) Нұрисләм, сәл сабыр етші (енді жұртқа): – Жолдастар, Нестердің сөзінің жаны бар.

	– Бәсе! – деп, осы сөздің айтыларын күткендей, Нестер масаттанып, тік ағаш аяғын зорға бүгіп, орнына зорға жайғасты.

	– Жолдастар, бай-кулактар, Нестердің продналог жайын түсіндір деп талап етуі дұрыс. Бұл жөнінен губерниялық газетте күн құрғатпай айтылып жатыр.

	Жақайдың бәсеңсіп қалған мына сөзіне іштей «жеңілудің, шегінудің басы» деп түсініп, ыза болған Нұрисләм шыдай алмай кетті:

	– Бұларға мәймөңкелеудің не қажеті бар, жолдас Жақай!

	Мәймөңкелеген сайын кұтыра түседі бұлар. Одан да...

	Жақай (Нұрисләмға қарамай, алдында жатқан бүктеулі газетті көтеріп):

	– Мен сіздерге түсінікті болу үшін Ақмола губерниялық «Мир труда» газетінің 216 номерінде шыққан «Балалар өліп жатыр» деген мақаласын оқып берейін, – деп жұртқа қарады.

	Дауыстар:

	– Астапыралла, не дейді?!

	– Балалар-ар?!

	– Ө-л-і-п жатыр дейді?! Матай қолын сілтеп:

	– А-ай, қазит не жазбайды, – деп мән бергісі келмей, басқаны да бездірудің ниетін жасап еді, қашанда жаңа хабарға, тіпті өсек-аяңға дейін білгісі кеп ынтығып, құлақтарын түріп отыратын жұрт қазит сөзін тыңдағылары келді.

	Жақай мақаланы оқыды. Жұрт тым-тырыс. Жақайдың даусы сырттай саңқылдап естіледі де, мақала сөзін аузы ашыла тыңдаған, көзіне жас оралып тыңдаған, дүдәмалданып, сенімсіз тыңдаған біреулердің неше түрлі кейіптері көрер көзге қызық-ақ.

	– Еділ бойындағы ми қайнатар ыстық аптап бар егін, бар шөпті, өсімдік атаулыны қылтанағына дейін күйдіріп жіберді, енді бүлдіршін балалар мен балдырған нәрестелер қырдағы қынадай қырылып барады. Қаңбақтай балалардың терілері еттеріне жабысып, бастары ісіп-кеуіп, аштық зардабынан адам кейпінен айрылған. Беттері күлтілдеген дәрменсіз аштардың жанарсыз көздерімен жалбарына қарағандары қандай аянышты. Осындай жан түршігерлік сұмдықты, балалардың аянышты кейпін көз алдына келтіре білген адам мұндай апатқа қарсы шықпаса, жер басып жүрмеген болар еді. Үйткені олар қылтиып шыққан қурай емес, біздің жеткіншектеріміз, біздің орнымызды басатын болашақ ұрпағымыз емес пе. Біз солар үшін, тамаша келешек үшін күреспедік пе. Егер аузын арандай ашқан аштықтан біз соларды құтқарып қала алмай, дәрменсіздік көрсетсек, біздің құнымыз қаншама болғандығы.

	Еділ өзені. Қара дауыл. Арнасы кең, суы мол, терең Еділ көктем айында буырқанып тасып жатыр. Қасында жетелеген төрт жасар ұлы бар башқұрт әйелі жанынан өтіп бара жатқандарға көсеудей арық қолын созып, қу сүйек алақандарын жаяды. Тынымсыз зар қақсап, қарлыққан даусымен бір сөзді қайта-қайта айтып жалынады, жалбарынады:

	– Икмак ек, аксе ек, атай ульган...

	Бақытсыз сәби дүниеде не болып жатқанын қайдан білсін, әлсіз қолдарымен анасының өңірінен тартқылап, қыңқылдап, тамақ сұрайды:

	– Ашат, ашат!

	Не істерін білмей, ешкімнен көмек ала алмай, қорланған дәрменсіз ана ақыры баласының жалбарынышты үніне шыдай алмай, баласын көтеріп, құшақтаған бойы Еділ өзеніне жүгіре жөнеледі. Ұлын бауырына тұншықтыра қысып, ақтық күшімен өзенге бір-ақ қарғиды. Дауылда буырқанып жатқан қанды су ананы да, баланы да тұңғиыққа ала жөнелді.

	Станица сырты.

	Жақай енді газеттегі мақала сөзінің «Революция жауларымен айқаста жеңіске жеткен революция елі...» деген жерін оқиды да, әр жағын өзі жатқа айтып, отырғандарды аралап жүріп сөйлейді:

	«Аштан өліп бара жатқан өз кішкентайларын, болашақ ұрпағын қалайша құтқарып қала алмайды?

	Жоқ, құтқара алады».

	Жақай енді басын көтеріп, жұртқа айнала қарап:

	– Міне, жолдастар! Сіздерден жұмысшы бауырларың ғана көмек сұрап отырған жоқ, нәрестелер, балалар нәзік қолдарын созып, сәби алақандарын жайып отыр...

	Отырғандардың бәрі тым-тырыс сілтідей тынған.

	Христолюбов сөйлегенде бәрі жалт қарады: – Газетке мақала жазған кім екен? – Христолюбов маңайындағыларға көзін қысып, қуақылана әрі кекете қарады.

	Жақай оның кекесініне мән бермей, салмақты жауап берді:

	– Надежда Крупская.

	Жұрт күбірлесіп, бір-бірінен сұрап жатыр:

	– Ол кім?

	– Надежда кім?

	– Әйел болды ғой?

	Нестер айғайлап, өзінің білетінін бәріне жариялай, жан-жағына мақтана қарайды:

	– Надежда Крупская – жолдас Лениннің зайыбы! Жұрт гу ете қалды:

	– Ле-е-ниннің?

	Жұрттың бәрі «рас па» дегендей, Нестерге қарап, үнсіз отыр.

	Үнсіздікті бұзған Кирилл. Ол орнынан тұрып, ортаға шықты:

	– Инспектор жолдас, мен, өзі, шынын айтсам, кедейден гөрі орта шаруаға жатамын. Атым – Кирилл, әкем аты Дмитрий. Өзіме тиесілі салықты бүгін десең – бүгін, ертең десең ертең төлеймін. Аздаған астығым бар. Тек қапшықтарың болсын, менде басы артық қапшық жоқ.

	Орнынан тұрып, Кириллден қалғысы келмеген Боташ:

	– Мен де барымды берер едім... Әттең... – Иығын қиқаң еткізеді. – Жомарттың қолын жоқтық байлайды...

	Орыс батрағы: – Мен де... бірақ немді берем...

	Үсті-басы жұпыны бір қазақ: – Біз, айналайын, тақыр кедейміз, байларға жалданып жүрген жалшымыз, – деп жөнін айта бастап еді, Жақай «бәрі түсінікті, айтпай-ақ қойыңыз» дегендей қолын көтеріп, стол үстінде жатқан продналог тізіміне қарап, сәл ойланып тұрды да, тізімді қолына алып, Боташтың қасына келді. «Мұның аяғы не болар екен» дегендей, жұрт үнсіз қарап отыр. Әсіресе бай-кулактар жағы бір-біріне көз тастап тықырши бастады.

	Жақай: – Сіздің атыңыз кім?

	– Боташ!..

	– Әкеңіздің аты?

	– Сәлмен.

	Жақай тізімге көз жүгіртіп: – Боташ Сәлменұлы... – Сәлменұлы... сіз өткен жолы алым-салық төледіңіз ғой...

	Боташ байлар жағына қарағыштап, жасқаншақтанып барып жауап берді:



	– Иә, төлегенмін.

	Жақай (тізімнен тауып алып): – Ә, міне, төлепсіз. Боташ (күмілжіп): – Бердік қой.

	Матай бай бұрылып, Христолюбовқа қарады. Екеуінің көздері бір-біріне түйісіп, «мынау бүлдірмесе игі еді» дегендей, енді екеуі де үнсіз зілмен Боташқа қарады.

	Жақай (Боташқа төніп): – «Бердік қой» емес. Бердім деңіз. Боташ (тағы да күмілжіп, төмен қарап): – Бердім, бердім,

	шырағым.

	Матай шыдай алмай айғай салды:

	– Бұл не тергеу?! Енді бергенге де жазықты ма? Біз де барымызды бергенбіз. Қағаз бар емес пе қолыңда, қара!

	Жақай (Матайға бұрылып): – Сізден сұрап тұрғам жоқ!

	Нұрисләм (орнынан атып тұрып Матайға): – Саған деген сөз жоқ, қыстырылма! А то, қазір...

	Жақай Нестердің алдына келді. Бетіне тура қарап:

	– Сіз Нестермін дейсіз бе?

	– Иә, Нестер Степанович!

	– Сіз де кедейсіз ғой?

	– Бір сиыр, бір әйелімнен басқа, құдай ақы, ештемем жоқ.

	– Сіз де продналог төледіңіз ғой?

	– Төледім... – Нестер де күмілжіп, төмен қарады.

	– Менің көзіме тура қараңыз! Тура!

	Нестер Жақайға басын көтеріп қарап, көзін тайдырып әкетті.

	«Мен Нестермін, Нестермін!» – деп кеудеңізді қаққанда сондайсыз. Төледім деп өтірік айтасыз. Тақыр кедей несін төлейді? – деп Жақай кедей сөздерінде бір кәкір барын сезіп, шамдарына тие сөйлеп еді, Нестер орнынан қисалаңдай тұрып, Жақайға отты көзін қадады:

	– Мен үшін кулак Павлов төлеген. Сендерге продналог болса, бәрібір емес пе. Мен немді төлеуім керек. Жалғыз сиырды бере алмаймын: балаларға сүтке керек. Ал суалған жалғыз қатынымды сойып бер десең, жүр, өзімен ақылдасайық...

	Байлар мен кулактар жағы мәз болып, тағы да дүрліге күлді. Араларынан біреуі айғай салып:

	– Әй, Нестер, ақылдасып қайтесің, қатыныңды сой да бер. Сенің Надяңнан, құдай біледі, бір жарым пұт май түседі, – деп әжуалап еді, екінші біреуі қағып әкетті.



	– Иә, қатыныңды сойып бер, инспекторлерге семіз ет болса болғаны!

	Кедейлер жағы күлген жоқ. Жақай да оларға бұрылып қарамады. Бір шаруа ғана сайқымазақ сөздерге жөн сөз айтты:

	– Кедей-медей, шаруа – орта шаруа біз білмейміз деп бәрімізге де салық салмады ма?

	Шаруаның сөзі шамына тигендей не ой салып түрткендей, Нестер ызалана айғай салды:

	– Лениннің қасынан келгенің рас болса, кедейлерді корғамайсың ба, бізді жан алқымға алғанша. Губкомға да, Сибиркомға да, тіпті Мәскеуге дейін бүкіл кедейлер атынан, шаруасы кем адамдар атынан шағым жаздық. Бір хабар жоқ. Кеңес өкіметі бізді жарылқай ма десек, тағы да басымызға нажағай.

	Жақай ойланып тұрып қалды. Матай, Христолюбов, басқа кулактар да күлкілерін тыйған. Енді не дер екен дегендей, жұрттың көзі Жақайда.

	Жақай сәл ойланып тұрды да, жұртқа қарап баяу ғана үн қатты:

	– Жолдастар!.. Мен кеше... Ленинмен сөйлестім...

	Жақайдың сөзі жұртқа бұлтсыз аспанда күркіреген күндей әсер етті. Бәрінің көзі Жақайда. Жақай тағы да ойда...

	Кремль. Лениннің кабинетінің алдында сақшы Жақай. Ұзын коридорда ерсілі-қарсылы біреу жүр. Аса қобалжулы. Сақшының қасына жақындай алмайды. Алыстан ғана кабинеттің есігіне жалтақжалтақ қарай береді. Бұл – Артюхов. Қолында папка.

	Кабинеттен Ленин шығады. Жақайға күлімсірей қарап, басын сәл иіп, кете бергенде, Артюхов та жетеді:

	– Саламатсыз ба, Владимир Ильич.

	Ленин басын сәл қисайтып, Артюховқа көзін сығырайта жақтырмай қарады.

	Артюхов (ыңғайсызданып): – Мен сіздің қабылдауыңызды сұранған ем... Мен... Мен Артюхов...

	Ленин Артюховтың сезін аяқтатпай: – Иә, білемін, таныстырмайақ қойыңыз. Азық-түлік Халық Комиссариатының қызметкері Артюхов Яков Степанович екеніңізді сіз бюрократтығыңызбен сырттай таныстырғансыз, – деп қабағын шытынып еді, бұл уақытта папкасын ашып, қағаз алып үлгерген Артюхов күмілжіп:

	– Шаруалардың хаттары... маған түскен еді... – деп Владимир Ильичке қолы дірілдей ұсынды. Ленин қағаздарды алған жоқ:

	– Ол хаттармен де таныспын: егіндерін бұршақ ұрып кетуіне байланысты өздерін азық-түлік салығынан босатуды сұраған шаруалардың өтініш хаттары емес пе? – деп көз қиығын тастады.

	– Дәл өзі, Владимир Ильич!

	– Бұл хаттар сіздің тартпаңызда қанша уақыт жауапсыз жатты? – «Жауапсыз» деген сөзді ерекше нығарлай айтты.

	– Екі айдай уақыт, Владимир...

	– Дәлірек айтқанда?! – Ленин Артюховтың көзіне тура қадала қарады.

	– Екі ай он жеті күн! – деді Артюхов тілі күрмеліп.

	– Енді несіне келіп тұрсыз?

	– Ақылдасуға, кешірім сұрауға...

	– Ақылдасқыңыз келсе, бұдан екі ай бұрын келуіңіз керек еді. Кешірім сұрауға кеш қалдыңыз. Сіздің ісіңізді, Москва төтенше комиссиясы коллегиясының қаулысына орай, кеше мен хат арқылы Москва революциялық трибуналына жолдадым. Ендігі кешірімді трибуналдан сұрарсыз, – деп орнынан жылжи беріп еді, Артюхов ұмтыла түсіп, жалынышты үнмен:

	– Тым қатал емес пе, Владимир Ильич! Өзіңіз-ақ шешіп, өзіңізақ ұрыссаңыз болмайтын ба еді?! – деп жалбарына қарады. Сәл ойланып қалған Владимир Ильич бұл жолы мойнын бұрмай сөйледі:

	– Мен жұмыс бабында қателескен адамдарды ғана жөнге салып, тәртіпке шақыра аламын. Ал қылмыс жасаған адамның үкімін шығаратын арнаулы мекеме бар. – «Енді түсінікті шығар» дегендей, Ленин тағы да жылжи бергенше болған жоқ.

	– Владимир Ильич, қылмыс емес, мүмкін, салақтық болар, – деп Артюхов көсем сөзіне түзету енгізе сөйлеп еді, Ленин жалт қарап күйініп кетті:

	– Салақтық деймісіз? Салақтықты өз қара басыңызға ғана жасасаңыз, оны ешкім айыптап, үкім шығара алмайды, ал қалың бұқараға жасасаңыз, ол еш уақытта да кешірілмейді. Оның аты – қылмыс!

	Артюхов күмілжіп:

	– Мен енді... кеше жауап жазып жібердім, – деп аяғымен еденді сипалап, төмен қарады.

	– Өте кеш. Ол жауабыңыздың енді түкке қажеті жоқ. Екі жарым ай ішінде бұршақтан қалған азбыншы егінін шаруалар орып та алды. Ал азық-түлік салығын жинаушылар жоғарғы жақтан арнайы бұйрық келмеген соң, салық мөлшерін өз беттерінше кеміте алмай, олардың қолындағы бар азығын түгел сыпырып алуға мәжбүр болды. Сонда қалай?

	– Ол жерлерді продинспекторлар әлі түгел аралай қоймаған шығар?

	Ленин Артюховтың мына сөзіне қатты шамданып, түйдектете сөйлеп кетті.

	– Өндіріс орталықтары, ірі қалалар аштық зардабын тартып жатқанда, сіз сияқты менмендер ғана жайбарақат отырмаса, жас совет үкіметіне жан ашитын адамдарда тыным жоқ. Бір ғана Қазақстанда Петроград, Москва, Тула, Иваново-Вознесенск жұмысшыларынан құралған жүздеген азық-түлік отрядтарының кеткенін өзіңіз жақсы білесіз, Қостанай уездік партия ұйымынан 600 коммунист мобилизацияланды. Олар, сіз сияқты, азық-түлік Халық Комиссариаты фондысынан күнде паек алып, еңбекшілер хаттарына жауап бермей, креслода шіреніп, менменсіп, дандайсып отырған бюрократтар емес, түн ұйқысын төрт бөліп, мезгілімен асын да іше алмай, астық үшін, яғни социализм үшін күресіп жүргендер. Біз орталықта қалың бұқараның қамын ойлауға, соған жәрдемдесуге, халық пен партия арасын алшақтатуға емес, қайта тұтастығын сақтауға отырған адамдармыз. Қалың бұқара сеніп өтініш етеді екен, сендірерлік іспен жауап беруге міндеттіміз. Бізге, орталық аппараттарға, жоғарғы қызмет орындарына патшалық құрып, кеудесін көтеретін бюрократтар, тәкаппарлық көрсететін аристократтар, сілейіп қалған әулиелер керек емес, керісінше, халық мүддесін ойлайтын соған орай іс тындыратын қарапайым коммунистер қажет.

	Станица сыртында.

	Сәл ойланып, Ленин мен Артюхов арасындағы оқиғаны бір сәт көз алдынан өткізіп алған Жақай енді жұрт алдындағы сөзін қайта жалғайды:

	– Жолдастар! Мен кеше кресткомнан кедей, батрактардың, орта шаруаның аты-жөнін, тізімін алған соң, орталықпен, Ленинмен сөйлестім...

	Жұрт таңырқап, бірі «қалай сөйлесті?» деп, енді біреулері «иә, не деген екен» деп таң қалып, ынтығып, біразы үрейленіп отыр. Әлі де қобалжып, жүрегі дауаламай жүрексінген Жақай, тағы да үнсіз кідіріс жасап тұрды да, тоқ етерін бір-ақ айтты:

	– Владимир Ильич Ленин: «Кедей, батрактардан ешқандай алым-салық алма» деді.



	Жалшы, кедей шаруалар гу етіп, қуанысып, қазақ, орыс тілінде даланы басына көтерді. Улаған-шулаған қуанышты дауыстар:

	«Бәсе-бәсе!» «Рақмет жаусын Ленин!», «Көсегең көгерсін Ленин!», «Жарлы-жақыбайлардың қамқоршысы Ленин жасасын!», «Жасасын революция!» «Ұлы көсем жасасын!» «Ура! Ура-а-а!»

	Жақай мен Нұрисләм көңілдене қарап тұр. Нұрисләм екі қолын көтеріп, жұртты тоқтатады. Өзінің тауып айтқан сөзіне, жұртты алдағанына тастай риза болып, көңілі көтерілген Жақай тағы да бір сөзді қосып жіберді:

	– Бірақ «кедей-батрактар алым-салық жинауға, оны темір жолға жеткізуге көмектессін» деді Владимир Ильич!

	Жұрт тағы да шу ете қалды:

	– Көмектесеміз!

	– Жинасамыз!

	– Ленин үшін жан пида!

	Ендігі билікті Нұрисләм алып, қолын көтерді:

	– Заң сулай! Ал кулактар мен байлар?! Матай шақпа тілін сұғып алды:

	– Мен құлақ та, сирақ та емеспін. Егін де салмаймын. Нұрисләм Матайдың қиқар, қисық сөзін түсінбей, шын сөйледі:

	– Астық болмаса, малдай бересің. А ну, кулак Христолюбов? Христолюбов: – Менде беретін ештеңе жоқ...

	Матай: – Менде де... Оу, патша өкіметі де: «дай, дай!» Кеңес өкіметі де: «дай-дай!» Қашанғы асырай береміз?..

	Екеуі де аттарының басын бұра бастап еді, Жақай енді бел алып, айғай салды:

	– Тоқтаңдар!.. Соңғы бір ауыз сөз... (Боташқа) Ботеке, Матай байдың, оның туысқандарының малы бар ғой?!

	Боташтың көзі бақшаң етіп, тосыннан қойылған сұрақтан сасып қалды:

	– Б-б-болмағанда, оны қай құ-құдай алады. – Байқамай айтып қойғанына үрейленіп, аузын жауып, Матайға жасқаншақтана қарады.

	Жақай енді Кириллға жалт бұрылды:

	– Кирилл атай, кулак Христолюбовтың, оның төңірегіндегі адамдардың астығы бар ғой?!

	Кирилл да «ә» дегенше көзі жыпылықтап, бас киімін бір шешіп, бір киді.

	– Б-бар. Бірақ, – шоқынады, – қайда екенін айта алмаймын.



	Мына кедей-көпшіктің инспекторларды арқаланып, еркінсуіне ыза болған Матай көзі жайнап, жұртқа қарап, бүктеулі қамшысын көтерді.

	– Уа, жұртым, бағанадан бүгіп отырған бір сырдың бетін ашайын сендерге. – Атын тебініп столдын қасына келді. – О заманда бұ заман, бір ауылда жұт болды екен деп, екінші елден алым жинап, күзегенді кім көрген. Әрі кеткенде әр адам қайыр сұрап, өзінше күн кешетін. Ендеше, бұл алым-салық – қайта-қайта біздің қанымызды там-тұмдап жұтып, ақыры сілемізді қатырып, өлтірудің шарасы. Екіден – мына, мына сияқты салықшылардың баю жолы.

	Байлар, кулактар жапа-тармағай гуілдесе жөнелді:

	– Иә, баю жолы.

	– Алдау!

	Екінші жақтан сүліктей жарау атын қарғытып, столдың қасына жеткен Христолюбов та дүрсе қоя берді:

	– Дұрыс айтады Матай. Халқым менің, ойланыңдаршы өздерің, екі жыл болды бүкіл елден май, жүн, ет, бидай, тары – бәрін өкіртіп алып жатыр, алып жатыр. Қаншама мың-мың керуен Сібір жолымен кетіп жатыр, кетіп жатыр. Москвада отырғандардың қалтасына құйылып жатыр, құйылып жатыр. Жо-жо-о-оқ, ол сол күйінде қалталарына сыймайды. Ол шетелге сатылып, орталықтағы большевик мырзалардың сандығына алтын, меруерт боп сыңғырлап түсіп жатыр, түсіп жатыр!

	Байлар, кулактар тағы да гуілдесіп кетті:

	– Бәсе, бәсе!

	– Осыншама неге жандары аши қалды десек!

	– Тапқан екен оп-оңай баюдың жолын.

	– Атамнан әрмән...

	Жақай мен Нұрисләм «тоқтаңдар» деп белгі бергенмен, олар тоқтамаған соң, Нұрисләм көкке мылтық атты. Продналог агенттері де стол маңына винтовкаларымен топталып, сес көрсетті. Бай-кулактар зорға тоқтады.

	Жақай әлденеге дайындалғандай, белбеуін түзеп, фуражкасын қайта жөндеп, бастыра, нығыздап киді де, саңқ етті:

	– Болдыңдар ма, бай мен кулак?

	– Болды ма, болмады ма, сендерге шындық бәрібір ұнамайды... – Христолюбов мұрнының астынан батылсыздау міңгірледі.

	– Ал, жарайды, сендерге шындық керек болса, – деп Жақай жұртқа тесіле қарап алды да, ендеше, менің сендерге соңғы сөзім мынау, – деп ала қоржыннан телефон алып, асықпай-саспай, баппен ғана столға қойды. Бұрын көрмеген затқа жұрт ашық бомба көргендей үрейлене қарады. – Мені осында, азық-түлік салығын жинауға Лениннің өзі жіберді, жолдастар, шаруалар, бай-кулактар!

	Жұрт таңырқасып, сенерін де, сенбесін де білмей, бір-бірінен «рас па» деп сұрағандай қарасып, тағы да күбірлесіп кетті:

	– Лениннің өзі?!

	– Лениннің өзі жіберді дейді-ай, – деп жұрт басылып, сыбырласқанда.

	– Мен жаңа айтпадым ба! – деп жадыраған, масаттанған Кириллдің жүзі көрінеді топ ішінен. Онымен жарыса сөйлеген Боташ та мәз:

	– Ленин! Естідіңдер ғой. Біз өтірік айтатындай көрдіңдер! Жақай телефонды көтеріп, жұртқа көрсетіп, қайта орнына қойды:

	– Мынау – телефон. Лениннің телефоны. Өзі берген телефон.

	Қазір құлағын бұраймын да, тура орталықпен сөйлесемін...

	Жұрт тым-тырыс тына қалған. Кейбіреулердің көзінде үрей, енді біреулері: «Ленинмен сөйлесіп, бай-кулактардың сазайын берсе екен!» – деп іштей айызы қанып отыр. Көпшілігі телефонға қарап:

	«Қалай сөйлеседі мұнымен» дегендей таң қалып, назарлары біржола ауған. Бірнеше адам Жақайға қарап мойындарын созып, таңырқап отыр. Бәрінің құлағына енді Жақайдың саңқылдаған үні келді. Ашық дауыс, батыл сөз:

	– Мұндағы орта шаруаның алым-салыққа қарсы емес екенін, тек бай-кулактардың табандап жатып алып, неше түрлі жала, пәле сөздермен халықты арандатып, Кеңес өкіметінің саясатына тікелей қарсы шығып отырған контр пиғылдарын, сол арқылы ел арасында қорқау қасқырларша әлі тіміскілеп жүрген кешегі Колчактың сілімтіктеріне, ақ бандаларға жәрдемдесіп жатқандарын, Матай бай, сені де, Христолюбов, сені де айтамын. Бұл арадағы қазақтарды, қазақ байлары мен орта шаруаларын, тіпті кедейлерді қисық жолға түсіріп отырған Матай – сен, казак-орыстарды сен – Христолюбов! Қазір Лениннің өзінен рұқсат аламын, тығулы астықтарың мен мал-мүліктеріңді түгел, түк қалдырмай, тік көтере экспроприациялап, өздеріңді айдап алып кетемін!

	Нұрисләм алтатарын көтеріп, бес қаруы жарқ-жұрқ етіп, орнынан атып тұрды:



	– Тура қамауға аламыз!

	Жүзі бір қуарып, бір қызарып толқыған Жақай телефон құлағын бұрай бастады.

	Жұрт орындарынан мойнын соза гу етіп, өре түрегелді:

	– Құлағын бұрап жатыр.

	– Тыныш, отырыңдар.

	– Иә, тыныш, тыныш, бәріміз де тыңдайық, – деген сөздер бір мезгілде естіледі.

	Матай шыдай алмай атын тебініп, амалсыздан, жан тәсілімде жалбарынып, Жақайға жалынды:

	– Шырағым, өкіл шырағым, Жақай айналайын, титтей ғана мұрсат берші!..

	Христолюбов екінші жақтан қылқылдап, Матаймен жарыса:

	– Ну, енді, инспектор жолдас, аздап келісейікші... – деп шыбыншіркей болды.

	Өре тұрған жұрт тағы да жаппай сылқ етіп отыра кетті.

	Матай байдың ауылы.

	Көк шалғынға тігілген ақ шаңқан киіз үйлер. Ауыл сыртында азық-түлік салығының агенттері. Маңыраған екі-үш отар қойды қолдан уақытша құрған екі жағы керегелермен, шимен тұтылған, кіретін, шығатын аузы бар өзінше уақытша аран сияқты тар ағаш қоршаудан өткізіп, ел адамдары мен азық-түлік отрядының өкілдері санақ жүргізіп, қағаздап жатыр.

	Сырттан бақылап тұрғандар – Жақай, Матай, Нұрисләм, тағы басқа ел жуандары. Матай байдың тұқымдары. Әр үйдің іргесіндегі қотанда жүрген бала-шаға, қарттар сырттан торуылдап, алыстан қарағыштап, жақындауға жасқаншақтанатын сияқты. Матай қанша зығырмен тұрса да, барынша сездірмеуге тырысып, өтірік күледі. Бірақ әр сөзінде ілгешек, кекесін, дәрменсіздік белгісі.

	– Жақай шырағым, биыл шөп шүйгінді. Қойлардың аузы көкке тиер-тиместен-ақ қоңайып шыға келіп еді, ана Мәскеудегі жұмысшыларыңның аузының салымы бар екен. Енді олар бізді жарылқайтын шығар?! – деп өз сұрағына өзі жауап беріп, кеңк етіп күлді: – Е, жарылқамағанда, неше жерден түйсіксіз болса да...

	Жақай кекесін сөзге мән бермей:

	– Бұл қойларыңызда әлгі ағайындарыңыздың да салық үлесі бар шығар? – деп әңгімені шаруаға бұрды.

	– Е, әрине, әрине. Осыншама қыруар малды жалғыз өзім беретін мен, немене, қырық жетіні матап беріп, мәтүшкеге құда түсіп жатыр деймісің... Иә, айтқандай, ағайындардың малына жеке-жеке қағаз беретін шығарсыздар. Ертең тағы бір жоқ жерден қолайсыз әңгіме туып жатпасын. Осы күні...

	– Документ жағынан қам жемеңіз. Ол жағы бұрын да түзу көрінеді ғой. Мал жетпесе де, орталыққа қағаз жететін көрінеді. – Жақай Матайдың жүзіне әрі кекесінмен, әрі сынай қарады. Тұтқиылдан бас салған инспектор сөзінен сасқалақтап қалған Матай лезде бойын жинап алып, әңгіменің бетін басқа жаққа бұрып, ол да қалжыңмен жауап берді:

	– Әйтеуір біздің ісіміздің бәрі қисық-қыңыр көрініп тұрады-ау. Түзу дегенің қисық дегенің ғой... Одан да үлкен адамды шатастырмай, «қисық» деп турасын айтпайсың ба?..

	– Оны да айтармыз, асықпаңыз, – деп екі ұшты сөйлеген Жақай енді қайтадан шаруа қамына көшті. – Ал енді жылқыларыңыз қашан келеді?

	Осы сұрақты күтіп тұрғандай, бір шаруа сонау алыстағы бір қырдан асып түсе бастаған қыруар малдың тұяғынан көтерілген шаңға таңырқай қарап:

	– Әне, әне, Матекеңнің жылқылары да көрінді. Пой-пой, Матекеңнің қолы ашық-ау! Ленин атамыздың сұрағанын екі қылмай жатыр-ау! Қайтсын, қайтсын! – деп, салықшылар мен байға жағымпазданғаны ма, бұлардың ісін қолдаған түрі ме, әйтеуір балаша қуанып, айғай салды.

	Алыстағы жылқыларға күн салып қараған Матай байдың көзі ежірейіп, мұрны қусырылып барады:

	– Мына иттердің есі дұрыс па!

	Арасында «а-а-ай!» деп қойып, шырқата салған ән – «Екі жирен».

	Өңкей теңбіл көк сәйгүліктер. Құйрық-жалы төгіліп, бір-бірімен жарыса, ойнақтай секірген бір қос жылқы ауылға жақындап қалды. Екі жағынан қусыра қуып, лекіте желген екі жылқышының бірі – Боташ та, екіншісі – аттың үстіне құйып қойғандай мығым отырған қасы керілген, жүзі жарқын, 19–20-лардағы дене бітімі қағылез, жас жылқышы Есенжан. Қарында құрық, ашық, кең дауыспен әндетіп келеді:



	«Көшкенде жылқы айдаймын,

	а е-ей, аламенен,

	Аулыңа барушы едім,

	а-ай, даламенен...»



	Жел диірмен.

	Жел диірмен қалақтары жел қозғамай, біреу зорлағандай баяу ғана сықырлап айналып тұр.

	Диірмен іші. Ала көлеңке.

	Жалғыз жетілік шамның көмескі жарығында зорға көрінер жер астына түсетін сатылы жолмен келе жатқан бір топ адам құлыптаулы темір есікке тірелді. Бұлар – Христолюбов, Нұрисләм, Ноян, Кирилл және басқа азық-түлік агенттері. Бет-аузы, алжапқышы аппақ ұн диірменші шал сылдырлаған көп кілттің біреуімен құлыпты ашты. Жер астынан жасалған кішірек сарайдың ішінде теңкиіптеңкиіп жатқан жеті-сегіз қап көрінеді. Арасынан шыға келген екі егеуқұйрық көздері жылтырап қарап тұрды да, зыта жөнелді. Көмескі шам жарығында қалың қасының астынан көзі, әлгі егеуқұйрықтың көзінше жылтырап, Нұрисләмға қулана әрі жақтырмай қараған Христолюбов:

	– Міне, алыңдар. Бәрін алыңдар. Күзгі егінге дейін бірдеме етіп күн көрерміз, – деп жер астына түскелі бірінші рет үн қатты... – Осында біраз егеуқұйрық бар, соларды да бірге ала кетсеңдер дұрыс болар еді. Егеуқұйрықтар...

	Қаптарды қолымен ұстап, санаған Нұрисләм жалт бұрылып:

	– Бары осы ма? – деп көңілі толмай әрі сезіктеніп, кулактың жүзіне тесіле қарады.

	– Жоқты енді жерден қазамыз ба? Әрине, бары осы, – деп Христолюбов көзі ежірейіп, алақанын жайды.

	– Жо-оқ, сен менімен ойнағың келген екен. – Нұрисләм тістеніп, алтатарын суырып алып, Христолюбовтың кеудесіне тақады. – Табасың, тапқызамын! Қайда негізгі қоймаң? Қане, баста! Үшке дейін ғана санаймын. Бізде уақыт жоқ сенімен тығылмақ ойнайтын. Бір... екі...

	Өмірі мұндай қорлықты көрмеген Христолюбов жағы бүлкілдеп, тістеніп, зорға шыдап тұр. Атып жіберсе де бас имеуге бекінген сыңай.

	Кирилл шырылдап ортаға түсті:

	– Милиция жолдас, қазір, қазір. Матвей Степанович астығының қайда жатқанын, қанша барын, есебін білмейді. Жүріңіздер, жүріңіздер! – Кириллдің әжуасын Нұрисләмнан басқа ешкім түсінбеді.



	Кирилл мен Нұрисләмнің көзі қара көлеңкеде бір-бірімен түйісіп қалды. Екеуі де бірін-бірі үнсіз ұқты.

	Кирилл мен Миша машина қасында жасырын сөйлесіп тұр. Ежов машина жөндеп жүр.

	– Сен бала да машина жүргізе білемісің?

	– Дядя Вениамин үйретті, жүргізе аламын.

	– Сен қазақша да сөйлей аласың ба?

	– Аз-маз? – деді Миша қазақшалап.

	Кирилл енді қазақша сөйлеседі. Ежов жақтырмай анда-санда қарап қояды.

	– Миша, сен ана бастықтарыңа барып жасырын айт. Жел диірменнің ішіне мені ала барсын. Көп астық сонда. Түсіндің бе?

	– Түсіндім, басқа не айтады? Айта барыңыз, – деп Миша қиналыңқырап сөйледі.

	Ана біздің байды, орыс байды қорқытсын, Мен ар жағын өзім білемін. Астық жел диірменде, жердің астында.

	– Түсіндім. Бәрін айтады мен. Кирилл енді орысша сөйлеп:

	– Молодец, Миша. Қазақша үйреніп қалыпсың. Білгеннің артықшылығы жоқ, – деп Мишаны арқасынан қағып, кетіп қалды.

	Ежов оның артынан ұзақ жақтырмай қарап тұрып:

	– Әлгі не мылжыңдайды? – деп Мишаға бұрылды.

	– Өзім де көп сөзін түсінбедім, өтірік бәрін түсінген болдым.

	«Қашан кетесіңдер?» – дегенін ғана түсіндім, «білмеймін» дедім.

	Жел диірменнің іші.

	Кирилл диірменшінің қолындағы жетілікті алып, Нұрисләмнің қолынан демеп, бұрыла женелді. Нұрисләмдар Кириллдің соңынан еріп келеді. Жер асты лабиринт секілді. Кирилл өз-өзінен сөйлеп келеді: «Эх, Матвей Степанович, кейінгі кезде мүлдем сараң боп барасың. Жоқ жерде өліп қала жаздадың-ау. Сенің өлгенің кімге керек. Бұлар атады да, кетеді. Жиырма-отыз қап ұн үшін өлесің де қаласың. Сенің бағаң мың қой, мың қап. Білемісің. «Эх, Матвей Степанович!»

	Артта келе жатқан Христолюбов «Кирилл, Кирилл!» деп айғайлайды. Кирилл тыңдамайды.

	– Кирилл, солға, солға Кирилл! – деген Христолюбовтың ызалы даусы шығады.

	Кирилл (мұрнының астынан): – Матвей Степанович, сен білмейсің, оң жақта, оң жақта. – Кирилл да мұрнының астынан міңгірлейді.

	Бәрі де тағы бір темір есікке тірелді. Кирилл диірменшіге қарай:

	– Кілтіңді әкел, – деп қолын созды.

	Диірменші бір топ кілтті сылдырлатып ұстата салды:

	– Мұның ішінде жоқ. Нанбасаңдар, тексеріп көріңдер.

	Христолюбов жолындағыларын киіп-жарып, алға кимелеп келді де:

	– Мұның кілті әкейде. Мұнда атамыз жерленген. Тимеңдер. Кіруге болмайды. Қасиетті жерге попсыз кіруге рұқсат жоқ, – деп есікті арқасымен жауып, қолын жайып қорғаштап, көзі шам жарығында от шаша жалтылдап, тұра қалды. Қолтығының астынан үлкен қара құлып көрінеді.

	– Ә, сен зиратты да жер астынан жасайтын болған екенсің. Сағаң жердің үсті жетпейді екен, – деп ұмтылған ашулы Нұрисләм қызба мінезіне салып, үлкен қара құлыпты екі-үш рет атып-атып қалды. Тап қолтығының астынан өткен оқтан зәресі ұшқан Христолюбов амалсыз қағыла берген.

	Ноян алға шығып:

	– Ендігісін мен көрейін, – деп қисайып, мыжырайып қалған құлыпты күректей қолымен бұрап, ырғап-ырғап тұрып, шығыршықмығыршығымен бірге қопарып жұлып алды. Есік шалқасынан ашылды.

	Бір қолында жетілік, бір қолында алтатар, жан-жағына қарап келе жатқан Нұрисләм:

	– Атаңды қандай жақсы жерге жерлегенсің, тамағы тоқ екен...

	– деп, диірменнің астына түскелі көрге түскендей, өңдері келмей түксиіп, түнерген маңындағыларды бір күлдірді.

	– Оу, өзің мылтық атудан басқаны білмейді десем, сөйлей де біледі екенсің ғой, – деп Ноян Нұрисләмнің тапқыр қалжыңына шын таңырқап күліп еді.

	– Е-е, бай-кулактарды мылтықпен ғана емес, сөзбен де сұлата білу керек, – деп Нұрисләм жұртты одан сайын таңғалдырды. – Әйтпесе бұлар құтырып кетеді...

	Нұрисләм алға жүріп келеді. Қойманың екі жағына алма-кезек түскен көмескі жарық алға жылжи береді, жылжи береді. Тар коридордың екі жағы қатар-қатар дестелене қаланған қаптар, қаптар. Аппақ ұн қаптары. Тай-тай қанарлар.



	Кең жайлау. Матай байдың жайлауы.

	Теңбіл көк сәйгүліктерді қотанға үйіріп, жылқышы Есенжан аттан қарғып түсіп, Жақайларға қарай алшаң басып, келе сәлем берді:

	«Асаллаумағалайкум!»

	Есенжанның сәлемін аяқтатпай, Матай жылыдай қолға алып, балағаттап жатыр:

	– Сенің сәлемің еді керегі, иттің күшігі!

	– Мәке, әкеме тіл тигізбеңіз. Тірісінде көтергенмін! – деп Есенжан салқын ғана ескертіп еді, Матай бөтен адамдардың көзінше ештеңе дей алмай, өзімсінген болды:

	– Әкең өлгенше, сен өлсең етті, көрсоқыр. Сенде көз бар ма, жоқ па?! Өңкей сәйгүлікті недеп әкеп тұрсың?

	– Оу, өзіңіз емес пе едіңіз алдыкүні: «Көкмойынның тұқымынан 300 ат дайында» деген, – деп Есенжан сөздің ақиқатына кетіп еді, Матай тағы да басқа жаққа бұрды:

	– Жейтін мал керек қазір, жейтін мал. Мынадай жүйріктер емес, мына інспектрге жейтін қарабайыр мал керек.

	– Мәке, жейтін-мейтін дегенді естігем жоқ. Қайдағыны айтып басымды қатырмаңыз. Менің білетінім, өтірік пе, шын ба, Колшактың әскеріне 300 ат керек депсіз...

	Матай жылы қолтығына мұз тығып жібергендей ыршып, шошып кетті. Көзі алақ-жұлақ етіп Жақайға бір, Есенжанға бір қарап сасқалақтап:

	– Қайдағы Қолшақ, қайдағы атам заманда өлген Қолшақты айтасың... 300 ат дегенде оны... оны (күмілжіп) бәйгеге қосайын дегенмін. Не айтып тұрсың өзің... Өй, Қолшағың не? Кет, адам болмайтын неме. Есің ауысқаннан саумысың, мен бәйгеге, бәйгеге демедім бе, – деп шұбырта бастап еді,

	– Қай бәйгеге, Күләнданың тойына ма? – деп Есенжан одан сайын бүлдірді. – Тоқал тойына?!

	Жақай елең етіп, екеуіне бірдей қарады. Матай оның қарағанын әншейін Кеңес өкіметі адамының тоқал-моқал дегенді жақтырмайтын пиғылымен қарағаны деп қана түсінді де, жылқышы жігітке тағы да зекіп тастады:

	– Жетті, оттама!

	Алыстан салт аттылар көрінді. Ауылға қарай лекіткен Нұрисләмдар.

	Жылқышы Есенжан мен Жақай жылқылардың қасында. Кісінеген, оқыранған жылқылар бұлардың сөзін алыстағыларға естіртпейді. Есенжан әлденені қынжыла, өтіне айтып тұр. Қолын сермеп, қабағын түйіп, ара-арасында көзі алара Матайлар жаққа оқты көзімен қарап қояды.

	Жақайдың көз аясы кеңейіп, үрейленгендей ашыла береді, өңі ашудан түнере түседі. Ол да әлденеге асыққандай, әлденені тездеткісі келгендей әбігерленіп, Матайлар жаққа Есенжанша ашына әрі ұрлана қарай береді.

	Есенжанның Жақайға не айтқанын ешкім ұқпады да, тойшыламады да. Бұл сөзден соң сақшыда дегбір жоқ, әлденеден қатты тықыршитын сияқты.

	Қасында біраз агенттері бар Нұрисләм анадайдан Жақайға есеп беріп сөйлеп келеді.

	– Бәрі де орындалды. Енді жүрудің қамына кірісейік!

	Екінші жақтан бұларды қарсы алған Матай да өзінше жарқылдап:

	– Иә, бізде де орындалды, барымызды бердік, енді... – деп әлденені айтайын деп оқтала бергенде, аяғын нығарлай басып, үшінші жақтан қосылған Жақай Матайға оқты көзін қадап, сөзін киіп кетті:

	– Жоқ, ақсақал, сізбен әлі түгел есеп айырған жоқпыз! Жақай сөзін қалжың деп түсінген Матай күліп:

	– Тағы не есеп? Тағы не берешек едік? Енді қатынымызды бермесек, – деп өзінше қалжыңмен жауап беріп еді.

	– Қатыныңызды алмасақ та, тоқалыңызды алатын шығармыз! – деп, Жақай сөз реті келгенде шыдай алмай Матайдың төбесінен балғамен ұрғандай, бірден қойып қалды. Матай бай әлі де ештеңеден секем алып, ештеңені түсінбеді. Бұл сөздің қалжың екенін, шын екенін түсіну, расында да, тап бұл арада қиын еді.

	Желе шоқытқан салт аттылар – Жақай, Матай, Нұрисләм. Матай Нұрисләмға қарай еңкейіп, өзімсінген болып сөйлеп келді.

	Жақай тыңдағысы келмегендей алға озып, асыға түседі: жүзінде ашу да, әлденеден алабұртқан мазасыздық та бар.

	– Мен өздеріңе жүрер кезде ғана айтармын деп едім. Енді тыңдаңдар. Ол – менің жесірім. Осыдан бір жарым жыл бұрын көп қалың мал беріп, ту-ту Сыр жағынан жайлауға келген бір байдың күңіне інім үйленген. Інім жасынан аурулы-сырқаулы, мүгедектеу еді. Былтыр ұзақ төсек тартып жатып, сол ескі ауруының зардабынан өлді. Жақында жылын береміз. Енді қазақ рәсімінде «аға өлсе – іні, іні өлсе аға мұра» дейді. Сол рәсімді түсінбейді. «Еліме кетем, кетем еліме» деп лаңды салып жүр. Өзін бір қорқытып көріңдерші. Бәрібір мен жесірімді еліне жіберіп отыра алмаймын. Жонынан таспа тіліп, мұсылман рәсімімен-ақ көндірем ғой. Әйел адам қайда барады дейсің. Тулайды-тулайды да қояды. Олардың ежелгі әдеті емес пе. Әйтсе де сендер хүкімет адамысыңдар. Бірдеңе деңдер. Ар жағын өзім білем ғой. Өздеріңе ат, шапан дайын. Хүкіметке берген мал өз алдына, екеуіңнің орның бөлек. Сендердің сыбағаларыңды дайындап қойғамын. Кетерде...

	Нұрисләм ат үстінде қоқаң-қоқаң етіп, сөзі де қоңқ-қоңқ етіп:

	– Бі-бі-б-з, ж-ж-жал-пы, әй-әй-ел мә-се-ле-сін шеш-шешейін деп келген жоқпыз, – деп Матайдың сөз сыңайын жаңа ұғып, жақтырмай, атын зорға тоқтатып алды да, алға озған Жақайға айғай салды. – Жақай, бері кел. Сен, бай, біздің басымызды олай қатырма. Бізге продналог и все! Және сен бізге бірден ерем-серем дегенді қой. Давай, Жақай, мына бай бізді спровоцировать етпекші. Вот, лиса бай. Біз бармаймыз. Біз әйел мәселесін шешпейміз. Ол үшін әділ сот бар. Біз ештеңе білмейміз...

	Жақай қайта бұрылып келген. Нұрисләмнің соңғы сөзін ғана құлағы шалуы мұң екен, көзі шарасынан шыға ақырды:

	– Біз кез келген әділетсіздікке араласуға міндеттіміз. Жүр тез!

	Отряд басшысы – мен! Бұйырамын!

	Нұрисләм Жақайдың мына сөзінен, аяқ астынан өзгере қалған қатал мінезінен түк ұқпай, екі иығын көтеріп, айдалада ат үстінде біраз тұрды да, көп ұзап кеткен екеуінің соңынан шаба жөнелді.

	Білетін біреу әдейі алып келмесе, кез келген адам таба алмайтындай, жақпар-жақпар тастар ішіндегі жалғыз қараша үй. Айнала тылсым дүние. Киіз үй сыртында күзет. Түр-әлпеті адам шошырлық алпамсадай жігіт қынындағы қанжарын шығарып, ежірейіп тұр. Аюша ыңыранады. Мылқау. Аттарын алысқа байлап, жаяу келген Жақайларды бастаған Матай қолымен бірдеңелерді түсіндіріп еді, анау қанжарын қайта қынына тығып, аюша күжірейіп, әрмен кетті.

	Түндігі жабылған киіз үй іші ала көлеңке. Ортадағы жерошақ орнында шашы бетіне түскен әйел екі қолынан байлаулы, жоғары созылып тұр. Жіңішке қыл арқанның екінші ұшы шаңыраққа байланған.

	Жақай Матайға қарады:

	– Шешіңіз арқанды.

	– Қазір, қазір. – Матай аяқ астынан әбігерленіп, әйелдің қолын қашан шешкенше дамылсыз сөйлеп жүр. – Өй, нақұрыс мылқау неме, ешқайда шығарма, қашамын деп адасып кетеді дегенімді түсінбей, байлап тастағанын қарашы. Мал болар ма, мал, өй, өңкей мал! Түу, білегін қиып кете жаздапты-ау. Әй, шырағым-ай, өзіңде де бар-ау. Қай қатын мұсылмандық рәсімге қарсы тұрып жеңіп еді. Мен де «жесірін қуып жіберіпті» деген жұрттың қаңқу сөзінен қашып... әйтпесе, сендей бір қаңғырған күң табылмайды деймісің.

	Қолы шешілген соң, әбден қажып, аяғы талып әлсіреген әйел сылқ етіп тізерлеп отыра кетті де, бетіне қобырай түскен қалың шашын да жинамастан, қыл арқан батқан білегін уқалай бастады.

	Іштей толқыған Жақай әйелдің қолтығынан демеп тұрғызуға оқтала беріп, бойын тартып алды. Көңілі бұзылып, жүрегі алыпұшып қобалжып тұрғанын қанша сездірмейін десе де, үні өз-өзінен бұзылып, дірілдеп, жарықшақтанып шықты:

	– Көтеріңіз... басыңызды...

	Келіншек селк етіп, бірақ басын көтермей, ойланғандай отыра берді. Жақай әлгі сөзін айны-қатесіз тағы да қайталады:

	– Көтеріңіз басыңызды. – Бұл жолы даусы еркін, анық шықты. Келіншектің үндемегеніне іштей қуанған Матай, оны аяған болып, қулыққа басты.

	– Құлағының мүкісі бар, ауру-сырқаулы байғұс қой, жесірім болған соң... әшейін інімнің төсегін қаңыратпайын деп...

	Матайдың өтірік көлгірсігені Жақайдың жынына тиді.

	– Көтеріңіз деймін басыңызды. – Бұл жолы ызалана, зекіңкірей сөйледі. – Атыңыз кім? Неге айтпайсыз?

	Көлденең іске араласқысы келмей, келе тезірек кетуге асығып тыпыршыған Нұрисләм енді шыдай алмай, әдеттегі айғайына басты:

	– Азаматша, неге үндемейсің? Тілің жоқ па?!

	Бұл жолы келіншек шашын бір жақ қолымен айырып, бір жақ көзі шарасынан шыға таңырқай, Жақайға қарады.

	Мына сылбыр қимылға шыдамсызданған Нұрисләм киіз үйдің қаусырмалы есігін теуіп жіберіп ашқанда, даладан жарық құйылды ішке. Келіншектің жалғыз көзі қараған сайын жасқа толып, енді екі қолымен де шашын айырып, екі көзі де ашылып, үйдегілерге үрке қарап, Жақайдың мойнына асқан қоржынына көзі түскенде жан даусы шығып, екі қолын алға созып, тізерлей ұмтылды.

	– Жа-қа-айй!

	Матай мен Нұрисләм аң-таң. Екі қолын жая ұмтылған Жақайдың тізесін құшақтай аймалап, «тірі екенсің ғой!» деп өксіп-өксіп жылаған келіншектің иегінен көтерген Жақай да баяу төмендеп-төмендеп, тізерлей түсіп, әйел жүзіне есі шыға қарап, бас салды. Көкірегінен қуаныштың ащы даусы қалай атылып шыққанын өзі де аңғармай қалған шығар-ау:

	– Күлән-дә-ә! Күләндашым!

	Матай да, Нұрисләм да түк түсінбей, сілейіп тұр.

	Күләнда өксік аралас сөйлеп, мұңын шаға жылағанда ғана Матайдың беті қабарып, бүлкілдеп, жұдырығы жұмыла берді.

	– Жақай сені өлді деп, Жұманияз бай Матайдың інісіне зорлап қосқан. Бір тайға сатты. Енді тастай көрмеші, Жақай! Тастай көрмеші! Жалынамын! Сенің Күләндаң едім ғой! Тастамашы. Әйел байғұста не кінә бар. Жазғырмашы! Мені тірідей өлтірмеші! Тірі екенсің ғой, Жақайым! Жаным!

	– Күләнім менің, енді өмір бойы тастамаймын, өмір бойы бірге боламыз! – деп, Жақайдың көңілі босап, қуаныштан көзіне жас оралып, Күләндамен жарыса сөйлеп жатыр...

	Киіз үй сыртында. Нұрисләм алыста тұрған атына жеткен, айылын тартып жатыр. Киіз үйден шығып, бірін-бірі ағалы-қарындастай жетелеп, аттарға қарай беттеген Жақай мен Күләнданы ыммен көрсетіп, Матай мылқауды жұмсады.

	Есті мал қауіпті жағдайды алыстан көріп, түсінді ме, әлде басқа бірдемеден шошынып, иелеріне шағынғаны ма, әйтеуір, аттардың көзі аларып, үрейленіп, оқыранып қоя берді.

	Басын көтеріп, киіз үй жаққа қараған Нұрисләм да, көзі шарасынан шығып: «Әй!» – деп қалды. Осыларды көріп секем алғаны ма, әлде оқыстан келіп қалар қауіпті жайды желкесімен сезетін сезімтал, әккілігінен бе, әйтеуір, Жақай жалт бұрылып, желке тұсынан қанжармен төніп келе қалған Мылқау жігіттің қолын қағып жіберіп, көз ілеспейтін жылдамдықпен мұрттай ұшырды. Орнынан мойны қисая, қинала тұра келіп, аузын арандай ашып, аюдай ақырып, аузын көбік шашқан бурадай бақырып, өзінше жынын шақырып киіз үй қасында жатқан дөңбекті қаңбақ құрлы көрмей көтере берген мылқауға мысықша атылған Жақай кім көрінгеннің қолынан келе бермейтін әлдебір үйреншікті әдіспен, дөңбектің екінші басынан ұстап, бірге айналып, қайыра әкеліп соққанда мылқаудың маңдайы оңбай ұрылып, анадай жерге ұшып барып, ессіз құлады.

	Күн еңкейген кез. Аспанда бір шөкім бұлт жоқ. Шырылдаған бозторғайлар. Әр жерде шоқ-шоқ қайың өскен адырлы, бұйратты дала. Әр адырдың астында, әр бұйраттың үстінде мыңғырған мал. Табын-табын қара мал, үйір-үйір жылқы, отар-отар қой. Үсті киізбен, алашамен жабылған мая-мая үйілген қаптар: бидай, сұлы, тары, ірімшік, құрт салған қаптар. Бір-біріне тақала тұрған арбалар, трашпандар, таратайкалар, екі аяқ қазақы арбалар. Шөккен түйелер, доғарылған аттар. Екі жүк машина, бір факт. Қыбырлаған адамдар. Мұның бәрі азық-түлік салығынан жиналған адам айтқысыз мол дүние.

	Биік дөңнің басында Жақай сөйлеп тұр. Үнінде толқу бар. Қасында Нұрисләм, Нестер, Шәлтік, екі орыс әскері. Дөңнің етегіне қарай иін тірескен елу шақты адам: киімдері жүдеу қазақтар, орыстар, казакорыстар – жартысынан көбі жастар.

	– Жолдастар, кедей-батрактар, шаруалар. Сендердің өз қалауларыңмен кіре тартуға келгендеріңе жұмысшы-пролетариат атынан рақмет!.. Керуен жолы оңай жол емес. Оған бақыл болыңыздар. Алыс жолда шаршау-шалдығу да, бәрі де болады. Әсіресе торуылдаған бандылардың кездесуі де ықтимал. Сақ болайық. Сіздердің басшыларыңыз – керуен басы Нестер Степанович! – Бәріңіз де осы кісіге бағынасыздар. Мал айдаушылардың басшысы – Ноян мен Шәлтік. Атбасар уезінің ревкомы шығарған мынадай қаулы бар. – Жақай төс қалтасынан төрт бүктелген қағазды ашып оқиды. – «Выдать киргизом-возчикам по 12 фунтов муки на человека на проезд от Атбасара до Петропавловск и по две плитки чая, по одной коробке спичек на 10 человек». – Жақай қағаздан басын көтерді. – Бұл қаулы біздің керуенге де жүреді. Қазір сол паектеріңізді аласыздар да, азық-түлікті артып, демалып, таң ата жолға шығасыздар!

	Көл жағасында.

	Нұрисләм мылтығын тазалап әлек. Миша көлде шомылып жүр. Жақай көл шетінде кір жуған Күләнда мен Әминаға алыстан қарап, ойда отыр.

	– Странно, осылардың тез көніп, қаншама азық-түліктің жанжақтан жинала қалуы біртүрлі оңай болған секілді! – Мылтығын тазалап отырып сөйлеген Нұрисләмнің дүдәмалы Жақайды одан сайын ойға қалдырды. Оның дегбірсізденгенін сезгендей, алыстан көзі жарқ етіп анда-санда Күләнда, ара-тұра Әмина қарап қояды. Миша суға рақаттана сүңгиді.

	Жақай судан шығарған Күләнданың кіріне көмектесіп, бұраса бастады. Күләнда қалың киімді бұрай беріп, Жақайға:



	– Жақай, осы жерден тезірек кетейікші, – деп сыбырлады.

	– Ертең керуен жүреді. Біз тағы да азық-түлік жинауға басқа болыстарға кетеміз... Не, қорықтың ба?

	– Жақай-Жақай, – Күләнда жан-жағына қарап, үрейлі үнмен бұрынғыдан да ақырын сыбырлады: – Бұлардың бандалары бар. Анада келіп кеткен. Екі-үш рет келді.

	– Кімдер ол? – Жақай кірді өзіне тартып алып, Күләнданың үрейлі көзіне төне қарады. Нұрисләм да құлағы шалып, алыстан тың тыңдады.

	– Ақтар. Басшысы Бұйрабас деген. Елдің бәрі біледі. Бірақ айтуға қорқады. Кешегі көп жылқыны сендерге емес, соларға алдырған.

	«Бұйрабасқа, Бұйрабасқа » дегенін талай естідім...

	– Бұйрабасты көрдің бе, қазақ па өзі?!

	– Білмеймін, көрген жоқпын... Басқаларын көрдім. Бір рет мен оларға шай құйып та бердім. Түстері суық, қорқынышты адамдар. Өздері қашан келсе де мас. Әлде әдейі солай көріне ме. Және ылғи түнделетіп жүреді. Ал Бұйрабастарын көрген емеспін.

	– Иә, бұлардың тез кетулерінің артында бір пландары болу керек, – деп күбірледі Нұрисләм. Жақай басын оқыс көтеріп алды:

	– Сен бірдеңе дедің бе, Нұрисләм... Иә, иә, мен де таң қаламын. Үлкен бір сыр бар. Бұлардың Бұйрабастары қайда? Неге көрінбейді? Неге тым-тырыс?

	Сырттан Нестер сөйлеп келеді:

	– Нөсер алдында күннің тып-тымық болатын әдеті.

	Жақай да, Нұрисләм да сырттан келе жатқан Шәлтік пен Нестерге қарады. Енді Шәлтік те маңғаздана, бұлдана сөйлеп, көл жиегіне келіп малдас құрып, жайғасып жатыр:

	– Айтпадым ба, менің пайдам әлі талай жерде тиеді деп. Мен жердің астындағыны тіміскілеп білем. Бұлардың бандасы бар екен. Бастығы Бұйрабас деген қазақ екен. (Нестерге қарап). Ну, Нестер, давай говаритский, ты знайтский, мнөге знайтский, давай!

	Нестер Шәлтікке қолын бір сілтеп, Жақайдың қасына келіп отырып жатып:

	– Қайдағы көп білген. Бұйрабас дегенді бәріміз де естігенбіз. Бәрі қорқады одан. Бірақ ол қайда, кім ол? Оны ешкім білмейді, – деп әуелі жалтара сөйлеп алып, қайтадан жөнге көшті. – Оларды көрген бір-ақ адам бар. Олардың сырын білетін де сол.

	– Ол кім? Осында ма?

	– Қайда ол? – десіп Жақай мен Нұрисләм аптыға түсіп еді.

	– Менің бір алыс ағайыным. Оны менен басқа ешкім білмейді, – деді Нестер жайбарақат қана.

	– Дядя Нестер, мені сол адаммен жолықтыра аласыз ба? – Нестер «қайдағыны есіне салып, бекер айттым-ау» деген өкінішпен үнсіз төмен қарады. Мұны сезген Жақай салмақ сала сөйледі. – Жолықтырыңыз. Адамдардың тіршілігі үшін! Бұл – өте қажет.

	– Ол ештеме айтпауы да мүмкін. Маған да жарытып айтпаған, – деп Нестер ойланып қалды. – Ай, айтпайды-ау.

	– Сонда да, – деп Жақай Нестерге өтінішпен қарады. – Дядя Нестер түсініп тұрсыз ғой. Жас совет өкіметі үшін қажет. Жаулардың ұясын ашуымыз керек.

	– Жарайды, біреуің ғана.

	– Мен, – деді Жақай.

	– Иә, Жақай баруы керек, – деп құптады Нұрисләм да.

	– Тек түнде, көз байланған соң... – Нестер сыбырлап сөйлеп, екі инспектордың жүзіне сынай қарады.

	Түн. Казак-орыстардың бөренелі сарайы. Шыр-шыр еткен шілделік үні. Алыста қотанда үрген бірен-саран иттер даусы.

	Нестер мен Жақай нарға салған төсек үстіндегі адамның қасында. Жіңішке қара түтіні созылған білте шам. Жаралы адам ыңқылдап, ыңырсып, зорға сөйлейді.

	– Мен өз басымнан қорықпаймын, бәрібір өлетін адаммын. Менің тірі екенімді білсе... сендерге айтқанымды білсе, бала-шағамды қырып тастаудан тайынбайды... Жарайды, Нестер нағашыма сенем...»

	Біреудің сыртта жүрген дыбысы.

	Нестер шамды үрлеп, өшіре салды. Тым-тырыс. Тек үздіксіз шырылдаған шілделік үні.

	Қараңғыда жабық есіктің саңылауынан әлдекімнің баяу үні естілді:

	– Нестер Степанович, часовой жолдас! Христолюбов пен Матай бір жаққа түнделетіп жүріп кетті. Сақ болыңдар!

	Құпия адам қайтадан сыбдырын білдірмей мысықша басып кете бергенде, Нестер:

	– Бұ кім өзі? – деп есікке ұмтылып еді, қараңғыда мұны көріп тұрғандай, әлгі адамның қысқа, зілді даусы шықты:

	– Тоқта!.. Мені қайтесіңдер. Ескерте келдім, қапы ұрылмаңдар! Қараңғыда Жақай Нестерге сыбырлап:

	– Қап, айрылып қалдық-ау. Қайда кетті екен. Қашан бұл арадан өзіміз кеткенше оларға аңду қою керек еді, – деп өкінді.



	Жаралы адам тағы да жарасын ауырсынғандай баяу ыңырсып қана Жақайға жауап берді:

	– Тағы да бұрынғы зұлымдықтарын қайталауға кеткен ғой!

	– Нені!? – деп Жақай мен Нестер қосыла сұрады.

	– Олар сендерді... қаншама азық-түлікті бос жіберуші ме еді.

	Бәріңді де қырады. Олардың айласы да, күші де мол.

	Кешқұрым.

	Қалың тоғай іші. Банда ставкасы.

	Тоғай арасындағы кең алаңда шашырата тігілген боз шатырлар.

	Шатыр маңында ақтың солдаттары, бірлі-жарым офицерлер жүр.

	Бөренеден қиып салған жалғыз үлкен үй. Үй жанында бір пәуеске, үш жадағай арба.

	Он шақты солдат арбалардан теңкиген қаптарды түсіріп, арқалап әкетіп жатыр. Жобасына қарағанда – ұн, ет, тағы басқа тағамдар.

	Пәуеске қасында офицер формасындағы сұлу, нәзік жігіт – көзілдірікті ақ гвардияшы Корняк, Матай, Христолюбов.

	Бет-аузын түгел сақал басқан, еңгезердей, сұсты казак Иахнов аюша қорбаңдап, Кириллді ара-тұра желкесінен жеңіл нұқып, әкетіп барады.

	Атқа шабатын жокейлерше сыптығырдай боп киінген, сұлу мүсінді, жасы 30–35-тердегі, көрікті, бірақ өңі суық, көзінің оты жарқылдаған Белова ағаш үйден шығар-шықпаста баспалдақта тұрып:

	– А-а, кайсах Матай бай! – деп, солдаттар шылбырынан жетектеп әкетіп жатқан семіз, тершіген ноқталы аттарға қарап самбырлайды: – Полковник Беловқа берген уәде қайда? Бес жүз аттың орнына 30-ақ ат әкелдім депсің. Мұныңды біз кешірер ме екенбіз?

	Жүнінің жығылған жағына қарай сипамай, қарсы сипап, қорқыта, үркіте сөйлегенді табиғатында көтере алмайтын шамшыл, менмен Матай өз уәдесінде тұра алмаған кінәсін іштей мойындаса да, шалбар киіп тыртиған мына жас қатынның білдей еркекті сақалды басына қарамай қорлап, басына сөйлегенін жақтырмай, зығыры қайнап, мелшиіп тұрып қалды. Ақталғысы да, жалбарынғысы да келмей, тістеніп қитыға қалғанын сезген сыралғы Христолюбов араға түсті:

	– Матай өмірі уәдесінен тайып көрген адам емес. Айтқанын өлсе де орындайды. Сендерге деп алдырған 500 сәйгүліктің үстінен түсіп, қарулы большевиктер бәрін сыпырып алды. Матай да сіресіп бағып еді, әлгі орталықтан келген сақшы қазақ бәрін де қорқытып алған жоқ па...



	Жақайды айта бастағанда-ақ, зығыры қайнаған Матай да тілге келді:

	– Менің жауым ешкім емес, өзімнің қазағым. Қазақ қазақты ұстап бермесе, іші кебеді. Әйтпесе алыстағы ауылда жатқан Матайды Мәскеудегілер қайдан біледі. Қоңыраулатып жататын өзіміздің сорлы қазақ, – деп, жалпы қазақ атаулыны кінәлап, ұзақ сонармен шұбырта бастап еді, баспалдақтан ойнақтай басып, билеп түскен Белова Матайдың аузын қақты...

	– Иә, ол не деп қорқытты? Немен күш көрсетті? Соншама кім еді ол?

	– Кім болса ол болсын, әйтеуір қасында мылтықты адамдары бар, Мәскеуде тірегі бар олар, әрине, шетімізден тізіп... – деп қара аспанды төндіре бастаған Матайды Христолюбов қостап:

	– Қазір налог төлемесеңдер, өздеріңді түрмеге қамап, бар астықтарыңды, мал-мүліктеріңді экспроприациялап, түгел сыпырып аламыз деп, тура орталыққа, Ленинге телефон соқты, – деп болған істің тоқ етерін айтып еді, Белованың көзі шарасынан шықты:

	– Теле-ефо-он?! – деп қайталап сұрап, таңырқап, Корнякқа қарап еді, ол да түк түсінбей екі иінін көтеріп, қабағын шытынды.

	– Қайдағы телефон? – Белова даусы шаңқылдап, түк түсінбегеніне, мыналардың түсіндіре алмағанына ыза болып, екі қолының саусақтарын тарбитып, Христолюбов пен Матайға тап-тап береді. – Қайдағы телефон?

	Қайдағы басняны айтып тұрсыңдар. Неғылған өтірікші қу мүйізсіңдер. Қайдағы телефон?

	– Қайдағы телефон болушы еді, кәдімгі Москвамен сөйлесетін телефон, – деп енді Христолюбов та мына ақтардың сенбегеніне ызаланып айғай салды. – Немене, біз соншама кімбіз өтірік айтатын.

	Белова ашудан демін зорға алып, зорға шыдап, даусын бәсеңдете, бірақ кекесінмен тісінің арасынан сыздықтата, ысылдап сөйледі:

	– Жарайды, сендер өтірік айтпайсыңдар, айтып та көрген жоқсыңдар, періштесіңдер! Ал, періштелер, сонда, телефонмен қайда отырып сөйлесті?! Соны ғана айтыңдаршы.

	Христолюбов «е-е, одан да осылай жөнге көшпейсің бе» дегендей, алақанын жайып: – Біздің станцияның сыртында отырып сөйлесті,

	– деп міз бақпай екеуінің бетіне бажырая қарады.

	Анау екеуі де бір-біріне ұзақ қарап тұрды да, мыналардың «телефонын» түсініп, тарс етіп жарылды.



	Корняк көзілдірігін шешіп алып, көзін қол орамалымен қайтақайта сүртіп: – Ох, большевиктердің ойлап таппайтыны жоқ. Ха-ха-ха! Айдалада телефон, ха-ха! – деп қоймастан-қоймастан қарқылдап күлді. Оған қосыла ұзақ күлген Белова да күлкісін зорға тыйып, ызалы айқай салды. – Әрине, мынандай надандар мен жабайы түземдіктер тұрғанда, большевиктерге күресу қиын емес. Эх, сор маңдай Россия! Кімдерге қор болдың?!

	Мыналардың күлкілерінің сыңайын түсініп, сонда да өздерінің шын білмейтіндіктеріне көзі жетпей, әлі де дүдәмалданған Матай:

	– Сонда олар телефонмен сөйлесе алмай ма? – деп батылсыздау сұрап еді, Белова ызадан булығып, дөкір мұжықтарша қолын шығарып, түкірді:

	– Мынаны сөйлеседі! Хи-хи!

	Көзінен жас ақанша күлген Корняк, әлдебір жеркенер құбыжық көргендей, күлкісін оқыс тыйды:

	– Екатерина Васильевна, сізге жараспайды. Мұныңыз не?! Екатерина...

	Белова өзін-өзі кекеткендей шаңқылдап: – Екатерина Васильевна жоқ, Катька – бан-н-дит! – деп енді бір бөтен, өрескел күлкіге басты.

	Сарт-сұрт, сарт-сұрт еткен дыбыс. Ыңқ-ыңқ еткен үн. Беліне дейін жалаңаштап, етпетінен сәкіге салып қойған Кириллді ақтың екі солдаты қол қамшымен көсілте ұрып тұр. Аппақ арқасында қанталаған жолақтар. Қастарына келген Белова мен Корнякты көз қиығымен көрген Кирилл жалынышпен безек қағып жатыр:

	– Бауырларым-ау, не жазығым бар? Тым құрмаса... айтып... жазаласаңдаршы...

	Корняк көзілдірігінің үстімен солдатқа зеки қарады:

	– Болады ғой енді! – Мұнысы әмір беруші Беловаға да айтылған зілді, ызалы сөз екенін түсінген Екатерина Васильевна қолын сілтеді:

	– Жарай-й-ды, әзірше, жетеді!

	Кирилл зорға басын көтеріп, дүрені ауырсынса да, енді ештеңе шағынбай, киімдерін үнсіз ғана киейін деп жатыр еді. Белова адам емес, маймыл көргендей, әлсіреген дәрменсіз Кириллға тыжырына қарап жекіді:

	– Киме кебініңді, әлі ерте, пигмей! Тағы да жон етіңе Петрокок жолын салдырамын!

	Кирилл көзі жыпылықтап, жасқаншақтанып:



	– Жо-жоқ, мен киінейін деп жатқаным жоқ, самасат іздеп жатырмын қалтамнан, – деп шалбарының қалтасын таба алмай, сипалақтай берді.

	– Неге дүре жегеніңді білемісің, сұмырай? Кирилл иығын қиқаң еткізіп:

	– Құдай білмесе, мен түк білмедім, – деп тағы да көзі жыпылықтады.

	– Онда қамшы аз боп қалған ғой, – деп Белова мырс етіп күлді.

	– Құдай үшін, құдай үшін жетеді, таяқ көтеретін менде не қауқар бар?! – деп тоқпақтай Кирилл балаша кемсең қақты.

	– Сен середняксың ба? – Белова көзін сығырайта қарап сұрақ қойды.

	– Құдай білмесе, мен өзімнің кім екенімді, оң-солымды білмеуші едім, середняк деген ат қойыпты.

	– Ендеше, дүрені сол үшін жедің.

	– Сол үшін? – Әлде қорқыныштан, әлде ызадан Кириллдің темекі орап отырған қолы дірілдейді. – Онда сол атты, құдай үшін, өздерің алыңдаршы, маған түкке керегі жоқ.

	– Өтірік айтасың, середняк болу саған ұнайды. Тиімді. Екі жаққа бірдей, әрі-сәрі қалғың келеді. Нағыз қауіпті жау – середняк – сенсің. Совет өкіметіне жағынып, кулактардың жасырын астығын айтып, өзің де беріп, жағымпазданасың. Бізге келіп тағы... Түлкісің сен, түлкісің. Сенің түлкі теріңді сыпырып алып, біраз илеу керек.

	Кирилл темекісін тұтатып тұрып Беловаға қулана әрі жасқана қарады:

	– Бәрібір, менен қасқыр терісі шықпайды.

	– Ох, сұмырай, оны да біледі. Тілінің удайын! Махнов, мына середняк темекісін тартып болған соң, тағы да он порциямен

	«тамақтандырыңдар!»

	– Бауырым, бауырым! – Кириллдің темекісі аузынан түсіп кетті. Көзі жасқа толып, жалбарына, аяғына жығылды. – Аясаңдаршы, құдай үшін, аясаңдаршы! Мен енді таяқ көтере алмаймын, өліп кетемін, аясаңдаршы! Балаларым бар ғой, балаларым!..

	Банда ставкасы. Ағаш үйдің іші. Түн.

	Кең зал. Қабырғада ондық шам. Добалдап жасай салған мықты ағаш столдың қасында отырғандар – Белова, Корняк, Матай, Христолюбов, тағы басқа банда адамдары.

	Стол үсті сықаған тағам. Ара-арасында екі литрлік шөлмектерде ішімдік-самогон. Бандалар біраз тастап алған сияқты: гу-гу әңгіме, өрекпіп, есірген дөрекі сөздер.

	Ыстық тағам, оны-мұны көтеріп, ыдыс-аяқты ауыстырып, Махнов кіріп-шығып жүр.

	Белова бір стакан самогонды түбіне дейін, өші бардай, қағып алды да, маңындағыларды өзіне қаратқысы келгендей, стақанын тарс еткізіп түбімен бір ұрды. «Бағанадан ішуіміз жеткен шығар, енді негізгі шаруамызға көшейік» дегендей, стақанды қайтадан ұстап, төңкерді де, әрі сырып қойды. Содан соң барып, салмақпен әрі бұйрықты үнмен сөзге кірісті.

	– Ендігі мәселе мынадай. – Бағанадан бері ішу, жеуден қолы босамаған бай мен кулак «біраз тыңайып алдық қой, енді мына атаман қатын не айтар екен» дегендей, Белованың жүзіне тесіле, сынай қарасты. Осыны сезген Белова да түсін лезде суытып, әр сөзін нақпа-нақ қадап, бұйрықпен сөйледі. – Христолюбов, бізге жаңадан тың-күш қосылмақшы, кемі бес жүз адамға, осы маңдағы помещиктермен бірігіп, бір айлық азық-түлік дайындайсыңдар. Әзірше бір айлық. Және тез арада. Сен, Матай бай, бес жүз ат дайындайсың! Тоқта-а, тұра тұр! Біз алдымен мына келе жатқан Петрокок жолын талқандаймыз.

	Жартылай салынып болмаған осы бір Петрокок жолына соншама шұқшиған мына ақтардың берекесіз қимылы Христолюбовқа бұрыннан ұнамайтын.

	– Бұдан басқа жолдар бар емес пе? Россияға азық-түлік таситын басқа жолдар құрып қалып па? Немене осы Петрокок, Петрокок? – деп мұрнын шүйіріп еді.

	– Омскі, Челябинскі жолы таяуда тағы да үзіледі. Бізге тапсырылған жол – Петрокок жолы, – деп Белова қысқа жауап берді.

	Христолюбовтың сұрағына риза болған Матай да қатын атаманның жауабына көңілі толмай:

	– Маған шойын жол емес, керуенді құртуым керек, керуен басын... Жақа-а-ай! – деп өз қайғысын айтып тістеніп еді.

	– Эх, қайсақтар, – деп байдың сөзіне ызалы Белова шыдамай, орнынан тұрып кетті. – Мұрындарыңның астындағыдан басқаны көрмейсіңдер-ау, дала тағылары, мустанги! Сендерден тұқым қалмасау, тұқым!

	Белованың сөз сыңайы ұнамаған Матай да ызалы мырс етіп, теріс қарап қазақша күбірледі:



	– Соған қиналып тұрған шығарсың жаман қатты.

	Матай сөзін анық түсінбесе де, оның әлдебір жағымсыз сөз айтқанын түрінен аңғарған Белова да «Вот, надан!» деп ызадан күйініп, іштей күбірлеп, байдың алдына тұп-тура келді де, столға екі қолын тіреп, оның көзіне көзін қадап төне қалды:

	– Эй, Матай бай! Сен мына қайсақ даласына, саған қарай шыққан Петрокок не, білемісің?

	Матай Белованың түріне сынай қарап, сәл үнсіз отырды да, ұстаз алдындағы шәкірттей асықпай, тәптіштеп жауап берді.

	– Азық-түлікті Сібір жолына жеткізу үшін жедел салынып жатқан шойын жол! Тағы не сұрайсың, қатын бастық?!

	Белова шамданған жоқ, басын баяу көтерді де:

	– Мұны біледі екенсің. Бірақ бұл – темір жол емес, ұзын шектей шұбатылған Сібір жолынан бері бөлек шыққан соқыршек, – деп орнына келіп қайта отырды.

	Еш күлкісіз, кекесінсіз айтылған созге таңырқағандай:

	– Соқырше-ек?! – деп Христолюбов қайта сұрап еді, орнынан

	«браво, браво» деп атып тұрған Корняк, бокалын көтеріп:

	– Мынауың образно, Екатерина, то есть, Катька атаман. Сол үшін! – деп спиртін шамырқанбастан тартып жіберді.

	Корняктың қолпашына онша мән бермеген Белова, ол орнына қайтадан отырған соң барып:

	– Ал, сол соқыршек өсе келе, ұзара келе не болады? – деп басқаларына айнала қарап, тағы да сұрақ қойды.

	– Жарылады, ха-ха! – деп сұрақты ерсі көрген Христолюбов ойланбастан жауап беріп, қарқылдап тұрып күліп еді, басқалары да қосыла күлді. Белова ғана күлмеді. Алдында жатқан бір уыс жуаның біреуін алып, ақ бас сарымсақ жағын жыланға ұқсатып, ирелеңдете ойнатып:

	– Жо-жоқ, ол жыланға айналады, – деп шаңқ етіп, бәрінің күлкісін тыйды. Отырғандар, сырттан кірген Махновқа дейін жуаға тесіле қарап, шын жылан көргендей тітіркеніп кетті. Жуаның басы, шынында да, кішігірім жыланнан аумайды. – Жылан ұзара береді, ұзара береді. Петропавлдан Ақмолаға дейін, одан әрі қайсақтардың құмды, тікенді даласында шұбатылып кете береді, кете береді. Ішке кіріп алған жылан не істейді?

	Бұл жолы Матай ойланбастан жауап берді:

	– Жегеніңді бойыңа жұқтырмайды. – Ақыры жылан үлкейе келе, ұзара келе драконға айналып, ішіңе сыймай, өзіңді жұтады, өзіңді.



	Корняк бокалын көтеріп, тағы да ұшып тұрды:

	– Образно! Өте образно!

	Христолюбов өзіне-өзі: – «Батька дұрыс айтады: Бір кезде біз дракон едік, енді бұлар дракон. Өмір қалай алма-кезек өзгереді». Аузын арандай ашып, бокалдағы спиртті шелекке құйғандай төңкере салды.

	Белова да төңкерулі стаканды қайта аударып, ішіне самогон құйды:

	– Міне, Матай бай, бұл – сенің далаңа кірген, жеріңнің астыүстін түгел жалмайтын бүгінгі жылан, ертеңгі дракон. Ол өспей тұрғанда басын қырқу керек. Сен болсаң, өзіңнің пайдаң үшін, сенің жеріңді қорғау үшін мінетін 500 ат тауып беруге қиналасың. Қинал, қинал! Ертең қиналуға да мұршаң келмейді. Ол ертең драконның аузына түседі. Түсіндің бе, Матай бай?! Егер түсінсең, санаң болса, ол драконның қазір, әлсіз кесірткедей кішкентай кезінде басын қырқу керек! – Белова самогонды бір қолымен көтеріп ішіп салды да, екінші қолында ойнатқан жуаның басын аузына қомағайлана тығып, кірш еткізіп қиып түсіп, ызалана шайнады. – Иә, өлара тұсында құрту керек.

	Белованың «Мертвый сезон» дегенін түсіне алмай қалған Корняк:

	– Өлара? – деді көзі жыпылықтап. Бұл сөздің мазмұнын басқалары да түсіне қойған жоқ еді.

	Белова да оған онша таң қалмады. Түсініксіз сөзді өзі ұғындырды:

	– Мен ескі ай мен жаңа ай ортасындағы қараңғы тұсты, яғни советтердің өларасын айтып тұрмын. Қазір большевиктердің сыртқы, ішкі соғыстан зорға айығып, титықтап, сенделіп, соқыртеке ойнағандай жан-жағын сипалап, қолына не ілігеді деп қарманып жүрген қараңғы тұсы – өлара кезі. Осал кезі.

	Дүние жүзілік әдебиет пен тарихтан мол хабары бар полковник Белов білімінің біраз әсері тиген Катяның осынша дәу теңеу айтқанына тап осы жолы, шын қайран қалған Корняк:

	– Образно! Образно! – деп басын шайқап, сәл мүдірді де, Матайға қарады. – Мынадай сөзден кейін, егер қолымда бар болса, бір жүз ат емес, екі рет бес жүз аттан берер едім.

	– 500 ат, 500 ат. Одан да әуелі мына агенттердің басын қалай қырқамыз? Одан да соны айтпайсыңдар ма? Немене, қайта-қайта қылқылдап: бес жүз ат, бес жүз ат?!

	Қалай айтса да, мына дала «тағысына» түсіндіре алмағанына, не түсінсе де түсінбеген болып отырған дала «мыстанына» жігері құм Белова сүйріктей саусақтары қайқиған нәзік алақанымен столды шылп еткізіп ұрып қалды:

	– Бес жүз ат – бес жүз қарулы адам. Бес жүз қарулы адаммен біз темір жолды ғана емес; бар жұмысшыны большевиктермен қосып тып-типыл етеміз!

	Шағын, тапал екі таудың арасы. Тау арасын жарып өткен қара жол. Арба жүретін кең дала жолы. Таудың көлеңке жақ беті қарағай, қайың аралас сыңсыған қалың ағаш. Таудың биік бір тұсында, қойтастардың арасында пулеметпен бекінген Жақай. Қасында Нұрисләм, горнизон солдаты. Бұл арадан тау ішіндегі жол алақанға салғандай анық, айқын көрінеді. Жасырын жатып атысуға өте қолайлы жер. Оның үстіне бекіністің тап алды жарқабақтау. Қарсы жақтан келер салт аттылыға да, жаяу адамға да тез көтерілу қиын.

	Осындай қолайлы жерді тауып алғанына көңілі көншіп, жасырынған бекінісіне қайта-қайта мұқият қарап, пулеметін даярлап, құрып жатқан Жақайға көпке дейін таңырқай қарап, оның қимылын үнсіз бақылаған Нұрисләм бір кезде бас салып күстаналай жөнелді:

	– Сенің тірі пендеге айтпай, ешкіммен ақылдаспай, өз бетіңше тон пішіп жасырып келгеніңді енді түсіндім... – деп алдын ала сақтанып, ертеңгі күні куәге тартсақ та керек болар, солдат та түсінсін дегендей, орыс тілінде сөйледі.

	– Түсінсең сол, жазықсыз коммунистердің қаны мен жаны үшін, – деп Жақай жайбарақат қана жауап беріп, ашудан терісіне сыймай булыға сөйлеген Нұрисләмнің жүзіне де қарамай, пулеметін шұқылап, дұрыстап құрумен болды. – Оларды осы арада жайратамыз!

	– Мұнымызды кейін қолдар ма екен. Біздің міндетіміз оқ шығармай-ақ орындалды. Енді тамаша жұмысты, енді ойыңа келген бір қияли іспен бүлдірейін деп тұрсың.

	– Орындалған жұмыс, орындалған. Не орындалыпты? – деп Жақай орнынан атып тұрды. – Жоқ, әлі түгелдей орындалған жоқ. Біздің ендігі міндетіміз – керуенді шығынсыз жеткізу. Азық-түлік түгелдей Петропавлға жеткенде, әне, сонда ғана жұмыстың түгел орындалғаны.

	– Мен қарсымын!

	Жақай Нұрисләмға: – Не айтып тұрсың, жау соңымыздан қуып жетсін деп тұрсың ба? – деп көзіне тесіле қарап еді.

	– Үш адам не істей аламыз?.. – деп Нұрисләм көзін тайдырып әкетті.

	– Үш адам көп нәрсе істейміз. Жауға тосыннан шабуыл жасап, тойтарыс береміз. Ал өліп кетсек, басқалардан ардақтымыз ба?

	– Ал өлмесек? Аман оралсақ. Сонда өз бетімізбен әрекет еткен біздің басымыздан, шашымыздан сипайтын шығар?!

	– Мен жауап берем. Бұл арада мен – бастық, – деп Жақай екеуіне алма-кезек қарады. – Менің бұйрығымды орындайсыңдар! Анау жаққа, – қолымен көрсетіп, – ағаш арасына екі жерге жасырынып, анда-санда мылтық атып, жау назарын бұрып тұрасыңдар.

	«Қайдағы жау?» – деп тұрған шығарсыңдар. Көресіңдер: жау болады. Бірақ канша – ол арасы беймағлұм. Мен орамалмен белгі бергенде, атуды тоқтатып, төмендегі машинаға тез жетесіңдер. Маған қарайламаңдар. Мен де соңдарыңнан жетемін. Түсінікті ме? Ал қорықсаң, Нұрисләм, машина ішіне бұғып отыр... Бірақ сені ешкім қорқақ деп көрген жоқ еді...

	– Оны өмір көрсетер. Жүр! – деп Нұрисләм солдатты ертіп, белгілеген жерге амалсыз кете барды...

	Ставка. Іштегілер қызу.

	Белова бокалын көтеріп: – Жарайды, даурықпай тоқтаңдар! Сендердің тілектеріңді түсіндім. Түгел ұқтым. Оңай тілек емес. Жағдай күннен-күнге қиындап бара жатқаны өздеріңе мәлім. Қаншама адам шығын болды. Сырттан қосылған көмек аз. Сонда да, жарайды, соңғы рет, сендердің мал-мүліктеріңді қайтарып берейін!

	– Міне, бағанадан осыны айтпайсың ба? Біздің сұрап отырғанымыз да осы емес пе. Жандарын о дүниеге аттандырып, дүниемізді қайтарып берсеңдер, енді қайтып олардың бұл жаққа аяқтарын қия баспайтындары анық.





Матай да бокал көтеріп, мастықтан тілі күрмеле сөйлеп, орнынан тәлтіректей тұрып, Белованың қасына келді:

	– Маған... Жақай мен Күләнда малдан да қымбат, тірілей керек, тірілей... Мына... мынаның дүниесін түгел қайтарып бер. Ал маған дүние емес, Жақай керек, Жақай, – деп тағы да бұрынғы әніне басып, тағы да бұрынғысынша сарнады.

	– Бәрі де болады. Тек сендер бүгін кері қайтасыңдар. Матай, сен 500 атты алып келесің. Христолюбов, сен 500 адамға азық-түлік дайындайсың. Сол үшін!

	Бәрі көтере беріп, қасында тұрған Матайға қарап Белова:

	– Сен, Матай бай, әлі де риза емессің ғой, неге ішпейсің, әлде қарсымысың? – деп орнынан тұрды.

	– Жоқ, мен қарсы емеспін. Мен... сенбеймін. Күләнда үшін 500 ат беремін. Ал Жақайдың жеке басына бір тайтұяқ алтын тігемін.



	Белова да, Корняк та қазақша айтылған «тайтұяқ» деген сөзге түсінбей қалды.

	– «Тайтұяқ» – ол не нәрсе? – деп, Белова әйтеуір алдымен қысыла айтқан соң, жаман сөз емес шығар деп, шын білгісі келіп сұрады.

	– «Тайтұяқ» деген саф алтын, – деді Христолюбов.

	– Сонда ол қанша?

	Христолюбов келапандай жұдырығын көрсетті.

	– Ол алтынның көлемі екі жасар жылқының тұяғындай болады,

	– дегенде, Корняктың көзі шарасынан шығып, Белова ішін тартып, сенер-сенбесін білмеді.

	– Рас па... Шын ба, ондай алтын қазақтарға қайдан келген? – деп, Белова көзі жайнап Христолюбовқа қарап еді, анау одан сайын әсірелей түсті.

	– Қазақтардың әр үйінде бар ондай самородок. Ата-бабаларынан қалған. Мен өз көзіммен талай рет көргенмін.

	Алтынға адам тойған ба? Белова ыдысын столға қоя салып, Матайға қолын созды: – Жақайды бүкіл керуенімен аяғыңа тірідей әкеп бергіземін. Уәде ме?

	– Уәде! – деп Матай қолын алды. Бәрі сол үшін орындарынан тұрып ішті.

	Таң қараңғылығы. Тоғай іші.

	Қалың ағаш арасында жалғыз аяқ жолмен бір-бірлеп өтіп жатқан салт атты бандылар.

	Қарасы жүзге тарта қару-жарақты баскесерлер өтіп жатыр, өтіп жатыр. Жүрістері суық та суыт.

	Таудағы бекініс. Күн талмау түс.

	Бекіністегі Жақай тау ішіндегі жолға қарап жатыр. Ойында кешегі жаралы адамның сөзі.

	Жаралы казак-орыстың даусы келді Жақайдың құлағына. Жақай тағы да естіп жатқан сияқты. Казак айтқан оқиға сол адамның сөзі арқылы сақшының көз алдынан өтіп жатыр, өтіп жатыр.

	«Қызылжарға қарай жүретін үлкен керуен жолындағы бұл шағын қос төбені қазақтар «Екі емшек» тауы деп атайды. Бұл екі таудың ортасымен өтер жолаушылар таяу ауылдан шықсын мейлі, асығыс болсын мейлі, әйтеуір осы төбе басынан ағар кәусар бұлақтан қанып су ішпей, көліктерін доғарып суарып, ат шалдырмай өтпек емес. Көпшілігі бұл араға қона жетіп, өздері де, көліктері де аунап-қунап, бір күн жайланып аттанатын. Бұл тіпті әдетке айналған десе де болады.

	Біз де, түйесі бар, аты бар елу бес көлікті керуенмен, айдаған табын-табын мал, отар-отар қойлар бар, осы тау ішіне кіріп, тай-тай жүктерді көліктердің белінен түсіріп, аттарды қаңтара бастағанбыз. Бір кезде, қалай жасырынғандарын аңдамаппыз, таудың қалың ағаш жақ бетінен сау-сау етіп қарулы адамдар түсіп жатыр, түсіп жатыр. Штыкты мылтықтарын, нагандарын кезенген, қылыштарын жалаңдатқан адамдардың түстері қандай суық. Ештеме түсінбей, есім шығып, «бұларың не, бұларың не?» деп жүгіре беріппін. Алымсалық жинаушыларға әдейі жалданып, сатқын атқосшы болғандай қуыстанып, екі жақтың адамына да жалтақтап қарай беремін. «Мен кінәлі емеспін, жазығым жоқ, ештеме білмеймін» дегім келеді.

	Қабақтарынан қан жауған ақтың офицерлері менің сөзімді, менің жалынышты үнімді қайдан тыңдасын. Біреуі қағып жіберіп еді, ұшып түстім.

	Продналог агенттері Туладан, Иваново-Вознесенскіден келген он төрт орыс жұмысшысы мен Петропавлдан үш коммунист, екі қазақ, бір татар еді. Олар да тұтқиылдан қоршап алған жауларға түк қарсылық жасай алмай, естері шығып, аңырып тұра берді. Ақтар қолма-қол бәрін тұтқындап, қолдарын арттарына қайырып байлап, қаз-қатар қойды да, алдарына бір Белов деген кәрі полковник шығып:

	– Ай-ай-ай, большевиктер, бұларың ұят емес пе?! Мұндағы жетім-жесірлердің балаларының аузынан жырып, тамақтарын тартып алыпсыңдар. Ондай зорлыққа қандай қақыларың бар. Иә, сендер зорлықшыл адамсыңдар ғой. Іштеріңде коммунистер де бар шығар? – деп еді, бір қарт жұмысшы:

	– Бәріміз де большевик, бәріміз де коммуниспіз! – деді бетіне тіке қарап.

	Белов сәл жымиып басын изеді:

	– Бәсе, бәсе, өзім де біліп ем. Тым құрмаса коммунист екендеріңді жасырсаңдаршы. Сол да мақтан ба екен?! Ай, бізге бәрібір, әйтеуір бәрің де тонағыш, ел талағышсыңдар! – деп қолын сілтеді де, қасында тұрған Христолюбов пен Матайға қарады. – Ал, енді не тұрыс? Бұл арада көп тұруға болмайды. Жол үсті. Мал-мүліктерді иелеріне таратып беріңдер. Сосын... Міне, алыңдар большевиктік аш күзендерді. Не істесеңдер де еріктерің, тек тағы да ескертемін, ешқандай із қалмасын.

	Жаңағы жұмысшы жұлқынып алға шығып, бірдеме айтайын деп еді, бір бандит жағасынан алып, лақтырып жіберді. Жығылып жатып:

	– Бір ауыз сөз, тақсыр полковник, бір ауыз сөз! – деп қарт жұмысшы басын көтерді.

	– Жарайды, не айтайын деп едің? – деп иығы құнысып кете бастаған полковник қайта бұрылды. – Тимеңдер, айтсын. Өлер алдында соңғы сөзін айтуға болады.

	Осы күнге дейін көз алдымда – екі таудың ортасынан ескен самалдың өтінде қалың бурыл шашы мен төгілген бурыл сақалы желбіреп, әжім көмкерген үлкен ойлы көздері біртүрлі жасқа толғандай мөлтілдеп, қарт жұмысшы өзінің бір ағайынымен ақылдасқандай, баяу ғана сөз бастады:

	– Полковник мырза! Екеуміз де орыспыз. Екеуміз де қарт адамбыз. Екеуміздің де балаларымыз, немерелеріміз бар. Екеуміз де көп ұзамай өлеміз. Болашақ балалардікі. Бүкіл орталық Ресейде қаншама бала аштан өліп жатыр. Сенің балаларың, менің балаларым, орыс балалары. Ал сен болсаң... – деп енді қыза бастағанда полковник оның сөзін бөліп жіберді:

	– Жарайды, түсінікті. Мен өз басыңды арашалайсың ба десем... Біз жұмысшы мен коммунистен ақыл сұрамаймыз. Зәру емеспіз, болды, – деді де, полковник алғашқыдай тағы да қолын сілтеді...

	Ақтың бір офицері, оның да аты-жөнін кейін естідім, ұмытпасам Корняк болуы керек, продотрядтың папкаға салған қағазын әкеп берді де:

	– Ваше превосходительство, мынау азық-түлік салығын төлеген адамдардың тізімі жазылған, қолдары қойылған, сауатсыздардың бармақтары басылған документ. Копия! – деп әскери тәртіппен баяндап, тағзым етті.

	Полковник қалың бүктеп, белінен буған документті қолына алып, мұның құны қанша екен дегендей, салмақтап тұрды да, Корнякқа қайтып берді.

	– Мұны Ақмола ревкомына жасырын жеткізуді сізге міндеттеймін! – деді де, адьютанты болар, ұзын мойын биік қара атты шылбырынан жетектеп әкелген солдаттың қолынан алды да, үзеңгіге аяғын сала берді.

	Сонда ғана түсіндім: бай мен кулактар азық-түлік бергенде салық жинаушы өкілдерге онша қарсылық білдірмеп еді. Сөйтсе, ол бергендерінің бәрін мына жол тонағыштар тегіс қайтарып береді екен де, тек олардың «бердік» деп қол қойған қағаздары орталық губернияға жетеді екен-ау. Тегі ол жақта да бұлардың сыбайластары болуы керек. Сенім жоқ.

	Бізді көп аялдатқан жоқ. Қолдары артына байлаулы большевиктерді төрт арбаға тиеп, жолға шықтық. Елден шыққан атқосшы болған соң менен жасырған жоқ. Қайда баратынымыз маған белгілі: Қолтық көліне барамыз.

	Бірақ неге барамыз, қашан көлге жеткенше ол арасы маған беймағлұм. Менің осы төңіректегі бүкіл көлдерді, оған барар жолдарды бес саусақтай білетін балықшы екенімнен хабардар Христолюбов елге кері қайтарар мал мен азық-түлікпен қалдырмай, мені көшір етіп, өзімен бірге алды. Маңайымызда бандалардың он шақты салт атты қарулы солдаттары бар, жолда кездескен деревнялар мен ауылдарға соқпай, жасырын, суыт жүріп, түн ішінде көлге жеттік. Терең Қолтық көлі сол түні буырқанып, қатты толқып жатқан. Бандиттер жағадағы байлаулы жалғыз балықшы қайығын тауып алды. Сонда ғана жүрегім сезді – мұның бәрі алдын ала ойластырылып, алдын ала дайындалған зұлымдық екен – бандалар түбіне тас салып, аузын буған қаптарды қайыққа дүрс-дүрс еткізіп салып жатыр. Істері асығыс. Арбадан итеріп, желкелеп түсірген жұмысшыбольшевиктердің төртеуін үлкен, кең қайыққа мылтықтың дүмімен ұрып отырғызды. Қайық ішінде әрқайсысының аяқтарын байлап тастады. Қайықтың екі басында екі бандит.

	Өмірімде мұндай жауыздықты көрмеп едім, алдымызда болар сұмдықты көз алдыма елестетіп, қайықты есе алмай, қолым қалтырап, жүрегім мұздап отырып қалыппын. Қайықтың екінші басындағы бандит мылтығын кезенген соң, жан тәтті, амалсыздан қайықты есе жөнелдім. Жазықсыз жандарды өлімге тез жеткізуге асыққандай болмайыншы деп, олардың өмірін аздап ұзартатындай сәл баяуласам, артымда отырған солдат мылтықтың дүмімен желкемнен түйгіштейді. Айдағанына көніп, қайықты ескеннен басқа менде не дәрмен бар...

	Осылайша төрт рет қайықты көлдің ортасына апарып, төрт рет жазықсыз жандарды тереңге батырдық.

	...Есіңде ме, нағашы, біздің станицада ертеде Михайло Кожух деген бір әскерден қайтқан, еңгезердей жынды есаул болып еді ғой. Сол анда-санда соғыс есіне түскенде, қылышын үйінен алып шығып, соғыс ойынын ойнайтын балаларша, көшедегі қурайларды кешке дейін шапқылайтын еді-ау. Оған да айызы қанбай, көшедегі қаңғыбас иттерді ұстап алып, ескі шыңырау құдыққа апарып, қылғындырып, ішіне тастайтын. Содан ләззат алатын. Бүкіл станица жұрты одан жиреніп, жек көруші еді-ау. Бірақ қой деп айтуға бәрі де қаймығатын. Мыналар одан да қаныпезер екен. Қалай көздері қиып, адам баласын тыпырлатып суға тастайды десеңші. Ал мен ше? Қалай ғана дәтім шыдап қарап отырдым десеңші. Мүмкін, сендер мені де кінәларсыңдар. Өліп кетсең де неге араша түспедің дерсіңдер. Олай деуге қақыларың бар. Не десеңдер де, шынын айтайын, мен ол арада ләм деп ауыз ашуға қорықтым. Жан тәтті екен. Бар қолымнан келгені сол – жазықсыз пақырларды суға лақтырып жатқанда теріс қарап, олар үшін үнсіз шоқынып, көзімді жұмып, көрмеуге тырыстым. Тіпті олардың аты-жөнін біліп алу да есіме келмепті-ау...

	Тек бесінші рет әйтеуір қыбын тауып, су үстінде келе жатып, агенттердің біреуімен ғана тілдесіп қалдым: Бағана, полковник Беловқа қасқая қарап, тайсалмай кінәлап сөйлеген қарт жұмысшы менің аяқ жағымда отырған. Сол адам маған ақырын сыбырлады. Ақтың солдаттары естіп қалмасын деп қайықты қаттырақ есіп, изеңдеп, еңкейген сайын үзік-үзік тыңдап келем:

	– Қайықшы, қайықшы. Саған адам ретінде айтар өтінішім: менің фамилиям Пахомов Юрий Степанович, Иваново-Вознесенскіден, завод жұмысшысымын. Балаларыма, немерелеріме жеткізе көр. Тым құрмаса... менің адал өліммен өлгенімді есітсін... Петропавл ревкомында біздің бәріміздің аты-жөніміз жазылған тізім бар. Біз жұмысшылар, – деп одан әрі ештеме айта алмай қалды, қарттың сыбырын құлағы шалған бір бандит оны мылтықтың дүмімен сілейте ұрды. Екі қолы байлаулы дәрменсіз қарт қайықтың жақтауына басымен соғылып, сылқ етіп құлады.

	Айтқандай, осы жолы өлім кезегі маған да тіреліп тұр еді. Мына жұмысшы инспекторлардың соңғы тобын қайықтан лақтырған соң, менің оларға керегім жоғы белгілі. Оны мен жағада отырып білдім. Өткен жолғылардағыдай, бұл жолы да мен, қараңғы қайық түбіне дүңк-дүңқ тастап жатқан қаптарды іштей санап отырғам. Жүрегім мұздап қоя берді: налоговой агенттер төртеу, қап бесеу.

	Не істеу керек? Қайықтан түсіп, шаршадым деп сылтауратып қалып қойсам ба? Жоқ, олай алдай алмайсың бұларды. Тұра қашсам ба екен? Жоқ, олар мені қарға адым аттатпай, ұстап алады. Ендеше сезіктенгенімді білдірмеу керек. Көлдің ортасына барған соң бір амалын жасауым керек. Осы оймен қайықты үнсіз ескен бойда, Пахомовтың үзіп-үзіп айтқан сөзін тыңдап, үйтіп-бүйткенше көлдің ортасына да жақындап қалдық. Енді не істеуім керек? Менің мойныма, болашақта мына зұлымдықтың куәгері – менің мойныма түсетін бесінші қап. Ол алдымда жатыр. Мені де, мына талып жатқан Пахомов қарттай, басымнан ұрып есеңгіретіп, тас байлап, су түбіне мәңгіге жібереді. Маңдайымнан бұрқ етіп суық тер шықты. Мен қайықты құйрығыммен ырғап көрдім, табаны жалпақ кең қайық шайқалмады.



	Тұмсықтан ұрған толқынға жиі-жиі асылып, қайта түсіп, орғып келеді. Аудару мүмкін емес. Мен оңтайлы кезеңді күттім. Межелі жерге жеткенде, бандит үйреншікті әдетімен белгі берді. Мен ескекті бос тастадым. Екпінімен жылжыған қайық толқынға тіреліп, кібіртіктеп барып тоқтады. Толқын үстінде қайықпен қоса теңселіп отырмыз. Жұмысшыларда үн жоқ.

	Бұл жолы бандиттер онша асыққан жоқ. Бағанадан шаршағандары ма, әлде басқа ой түсті ме, мылтықтарын қайық жақтауына сүйей, біреуі темекі тартты. Осы қимылдарынан үміттенген бір жас дәу жұмысшы: «Ей, ребята, менің қол-аяғымды шешіп, суға жіберіңдерші, былтыр ғана үйленіп едім, екі айлық ұлым бар. Аясаңдаршы, бәріміз де орыс емеспіз бе» деп қиылып еді, екі бандит жауап қатқан жоқ. Темекі тартып болған соң, орындарынан баяу тұрып, әуелі әлі талып жатқан Похомовтың мойнына қап кигізіп, кеңірдегінен байлады да, екі бандит зорға көтеріп суға лақтырды. Әлгі дәу жұмысшыны бандиттердің үшеуі де жабылып көтеріп, жан тәсілімде тыпырлап, алас ұрған байғұсты суға тастағанша, жан дәрмен қайықтың екінші жағынан суға ақырын құладым. Суға батқан бойда демім таусылғанша сүңгіп, біраз жерден барып шықтым. Демімді ала беріп тағы сүңгідім. Олар көпке дейін байқамады білем. Әлден уақытта барып артымнан оқ жауып кетті. Қараңғыға көзі үйренген бандиттер толқын үстінде әткеншек тепкен қара бас шағаланы атқандай, менің қалқиған басымды көздеп атып жатыр, атып жатыр. Оқ маған дарымай, оң жағымнан да, сол жағымнан да, алды-артымнан түсіп жатқан сияқты. Бір сүңгіп, бір шыққан менің жауырын тұсым бір мезетте тыз ете қалды. Ет қызумен малти бердім, малти бердім, малти бердім...

	Жақайдың ойы шорт үзілді.

	«Қыз емшек» тауының ортасында ирелеңдеген қасқа жолмен биікке қарай баяу жылжыған шуы, дабыры аз керуен көрінді. Жақайдың көзі жау жағында. Қарсы беттегі шыдамсыз бандалардың бір-екеуінің басы қылт етіп, қарағай тасасынан көрініп қалды.

	Жақай соңғы рет пулеметін тексеріп, жарысқа қосайын деп тұрған жүйрік аттың мойнынан қаққандай, әбден үйреніп, төселген өзінің сүйікті қаруын бір-екі қағып қойды. Көзі керуенде, бандалар жақта. Керуен – үстіне теңдеп жүк артылған түйе бастаған, бір-біріне тірескен он шақты көлік. Ештемеден хабарсыз, бейғам ғана мимырт жүріспен, бір үйір қаздай тізіліп келеді. Ат, арба үстінде шапандарын бүркенген кірешілерде үн жоқ. Қыстың масағы қалғандай немесе үскірік бораннан бүркенгендей, бастарын бір қылт еткізіп шығармайтын не ғылған меңіреу жандар. Сырт пішіндері аязда қатырып, ат үстіне отырғызып, байлап тастаған жансыз өліктер секілді.

	Алақ-жұлақ етіп, алып қашып тұрған жаяу атқа мінген Ноян бұйдасынан жетелеген алдыңғы түйені шөгерді де, «арттағыларға» тау жаңғырта айғай салды: мұнысы, әрине, тасадағы жауларға әдейі естірткені еді: – А-а-ей, жетсеңдерші тезірек, жол осы, көліктерді түсіріп, суарып, өзіміз тынығамыз! – деп атын тебініп қалып, көштің соңғы жағына, келген бағытына қарай ағыза жөнелді. Қанша жүрек жұтқан батыл жігіт дегенмен, жан-жағынан қамаған мылтықты жаулардың тасада жатқанын білетін Ноян көштің соңына аяңмен не бүлкілмен баруға шыдамады. Жақайдың ең қорыққан тұсы да осы еді. Егер ағаш арасынан біреу Ноянға оқ атып қалса, Жақайдың да олардың көңілін бұру үшін оқ шығаруына тура келер еді. Онда бар жоспардың бүлінгені. Әйтеуір, дес бергенде, жау жағы ештеңе сезбеді. Ноян кетісімен тау мүйісінен көрінген биік, сақалды теке бастаған бір отар қой, қозыларынан айырылған саулықтардай, арттарынан таяқтап айдағандай даланы басына көтере маңырап, бірін-бірі баса-көктей жөңкіліп келеді.

	Таудың екінші жақ жазықтау бөктерінде, етектегі бір сайдың қалтарысындағы бұтақты қалың теректің бауырында жасырулы Фиат. Қасында үш адам: Ежов, гарнизон солдаты, Миша. Солдат мылтығына сүйеніп, әрірек отырған.

	Өз-өзінен шыдамсызданып, аласұрған Ежов:

	– Бәсе, жаңа есіме түсті, – деп машина ішін ұзақ тінтіп, бір жерден шүберекке оралған пулемет оғының екі орам лентасын алып шықты да, біреуін солдатқа ұсынды:

	– Жақай мынаны ұмытып кетіпті. Бағана алам деп тұр еді. Мә, тез жеткіз.

	Солдат түсін суытып, мылтығын кезенді:

	– Маған осы жерден тапжылма деп бұйрық берген. Қашан белгі берілгенше, осы арада отырамыз.

	– Онда мен алып барайын, – деп Ежов ұмтыла бергенде, солдат затворды сырт-сырт еткізіп, мылтығын оқтады да: – Саған да бұйрық солай! Егер сен оққа ұшсаң, бәріміз де жаяу қаламыз. Тапжылма!

	– Е-е, сол ма еді. Одан қам жемей-ақ қой. Мен оққа ұшсам, Миша жүргізеді. – Ежов Мишаға қарады: «Сен жүргізе аласың ғой? Үйреттім ғой» деген ишарат.

	Миша оның үйреткенін, өзінің жүргізе алатынын құптап, басын изеп еді, солдат көнбеді.



	– Жоқ, бұйрықты бұзуға болмайды!

	Ежов қыңыр, қырсық солдатқа не істерін білмей ыза болып, сұқ қолымен сес көрсеткеннен басқа амалы қалмады:

	– Егер Жақайдың оғы бітіп қалса, сен басыңмен жауап бересің, түсіндің бе?!

	Солдат Ежовтың сөзінен біртүрлі жасқанып, өзінің қисықтығына ыңғайсызданғандай ойланып қалды. Сонда да міз бағар емес. Осы кезде таудың ар жағынан атылған мылтық даусынан селк етіп үшеуі де бастарын көтеріп алды. Үшеуі де елеңдеп құлақ түрді.

	Жақай бекіністе.

	Нұрисләм мен екінші солдат та жасырынған жерден керуенге қарап жатыр. Керуен баяғы қалпы, міз баққан жоқ. Көлік үстіндегі шапанды кірешілер де жерге түспейді. Қойлар бытырай қашып, әр жерге топ-тобымен едірейіп, түк түсінбей, тағы малдарша елегізіп тұр. Тағы да мылтық атылғанда, қойлар бет-бетімен дүркірей қашты. Бірақ ұзаққа бармады. Бәрі жан-жақтан бір араға жиналып, керуенге қарай бұрылып, ес көріп, қайтадан жақындап келеді.

	Керуен де бір сұмдықтың тақағанын сезіп, тықырши бастады. Екі өркеші баладай, шудалы қоңыр түйе орнынан бақырып атып тұрды. Кірешілер бағанағы қалпында тапжылмай, көліктерінің белінде шоқиып-шоқиып отыр. Мылтық даусынан үркіп, алға жүре берген түйе оқ тиіп, бір бақ етіп сүріне құлады.

	Осының артынша-ақ, қалың ағаштың әр тұсынан бес-алты адам мылтықтарын кезеніп, түсе берді. Алдарынан көздерін алмай, жемін аңдыған мысықтай сақ басып, керуенге жақындап келеді, жақындап келеді.

	Жақай пулемет құлағын қыса түсіп, демін ішінен алып, дайындалып отыр.

	Көгілдір мөлдір аспанда қалықтаған жалғыз қара құс төмендегілерге тесіле қарап, «бұл не ғылған үйме-жүйме адамдар, қашан кетер екен?» дегендей, әлденеден дәметіп, шыр айналып жүр.

	Тау жолында айғайлап дабырлаған адамдардың ду етіп қосыла күлген дауыстары естіледі.

	Керуен.

	Жаңағы бандалар керуеннің жан-жағынан баспалап келіп тұра қалыпты. Мылтықтарын кезеніп, көлік үстінде тапжылмай отырған адамдарға сес көрсетіп, «түсіңдер» деп қоршап тұр. Бұларға құлақ аспай, істікпен түртсе де былқ етпеген кірешілердің шапанын сыпырып-сыпырып алып, шек-сілелері қатқанша күл-ай келіп. Адамдар дегені – шапан жауып, белінен байлап қойған май пісетін ескі күпшектер, піспектер, шөркеден, ағаштан тұлыптан жасап, бекіткен жансыз қарақшылар болып шықты. Таудан жүгіре, домалай түсіп, жан-жақтан төмен құйылған бандалар мен ақтың солдаттары мәресәре күлкіге қарық болып жатыр. Біразы арбалардың үстіне шығып, шөп, ол-пұл тыққан жеңіл қаптарды жерге лақтырып, енді біреулері әр жерде состиған, қашып бара жатқан қойларды шетінен атып түсіріп мәз. Бұл қойлар – Матай байдың қисапсыз көп қойларының бір отары еді. Әйтсе де жазықсыз момын малды бетімен атқан бұзақыларға Жақайдың жыны келді. Бірақ шыдау керек. Оңтайлы сәтті күту керек... Міне, ол сәт те туды.

	Орта жастағы бір майор сұлу мақаммен, көтере салған әндей команда берді:

	– Ро-о-та-а, екі-екіден қатар түзеп сапқа тұрыңдаа-а-а-ар!

	Ақтың солдаттары жан-жақтан жүгірісіп, алас-күлес қаз-қатар сап түзеп тұра қалды.

	Жақай көзбен мөлшерлеп өтті. Қайдағы рота? Ақтың офицері ротасының бұрынғы бүтін кезіндегі әдетпен айтатын болуы керек. Әйтпесе, жұлым-жұлым тоза бастаған Колчактың қалдықтары мен жергілікті бандылардан құрылған, асыра айтқанда екі взводтан аспайды.

	Лезде күлкілерін тыйған солдаттарға офицер зекіп, ұрса бастады:

	– Неменеге жетісіп күлесіңдер. Ноқай большевиктердің тәжірибелі патша армиясының солдаттарын ақымақ қылғанына күлесіңдер ме?! – деп, «қане, бұған не айтасыңдар» дегендей, саптағыларға сүзіле қарап біраз тұрды да, жағдайды түсіндірді. – Солдаттар, жағдай былай: өздерің де көріп тұрсыңдар – бұл жолы большевиктер бізді оңдырмай алдады. Мазақ қылды. Керуеннің, біздің осы араға келетін мезгілімізді тура есептеп білулеріне қарағанда, біздің арамызда жансыз біреу жүр немесе олардың ішінде өте тәжірибелі адам бар. Олар бізді мазақ етіп қана қойған жоқ. Уақыттан ұтты. Бізді адастырып, басқа жолмен кетті. Біз оларды бәрібір қуып жетуге тиіспіз. Сондықтан менің командамды тыңдаңдар. Қазір біз тау бөктеріндегі аттарымызға мінеміз де, үшке бөлініп, соңдарынан...

	Команда аяқталмай қалды.

	Пулемет аузынан оқ боратып, тосыннан тырылдап қоя берді. Тым-тырақай қашып, жата-жата қалған банды әскерлерінің үстінен зуылдап, бораған оқ. Оққа ұшып, жер сүзе құлаған, шалқасынан түсіп, тоңқалаң асқан бандиттер.



	Қапелімде сасқалақтап, үйме-жүйме боп, қайда тығыларын білмей есі шыққан бандыларды Жақай оқтың астына алды. Тынымсыз атқылап жатыр. Екі таудың ортасы айғай-шу. Мұндай аласапыранды, мұндай зуылдаған оқты ғұмырында көрмеген даланың тағы малы – аттар мен түйелер жүк-мүгімен ала қашып, бет-бетімен тырақайлап, жан ұшырып безіп барады.

	Тау іші қым-қуыт.

	Таудың екінші беткейінде бір қолына істік мылтық, екінші қолына бағана Ежов көрсеткен пулемет лентасын ұстаған горнизон солдаты асығып-үсігіп, жыра-жыралардың арасымен Жақайға қарай жоғары өрмелеп барады. «Жақайға лентаны жеткізу керек, оғы таусылатын болды» деп қоярда-қоймаған Ежовтың сөзіне иланған солдат, оның соңынан ергенін байқамап еді. Орта жолға жеткенде ғана, су жырған жырада артынан баспалап келіп қалған Ежовқа жалт қарап, қабағын түйді:

	– Кейін қайт, кейін! – Бұдан әрі ештемені аңдамаған аңқау жас жігіт, мылтық пен лентаны биікке лақтырып, өзі жыраның шетінен ұстап, кеудесімен көтеріле бергенде, Ежов көйлегінің ішіне тығып алған мантировкасымен басынан сылқита ұрды. Қылжаң еткен солдаттың мылтығын алып, өзін жыраның ішіне итеріп жіберді.

	Машина ішіндегі бала бұлардан көз алмай, Жақайға тезірек жетуін тілеп, түрегеп қарап тұрған. Ежовтың солдатты басынан ұрғанын анық байқай алмай да қалды. Бірақ, әйтеуір, түсініксіз бір үрейлі жағдайды іші сезіп, оның үстіне мылтықты солдаттың лезде ғайып болғанынан секем алып, өз-өзінен жүрегі дүрсілдеп коя берді. Машинаның от алғышына көзі түсіп еді, күміс шынжырлы бауы салбырап тұратын кілт жоқ екен. Жалма-жан машинадан секіріп түскен Миша, әлдене деп айғайлап, Жақай жаққа қалай жүгіргенін өзі де білмеді. Бірақ көмейіне бірдеме кептелгендей, даусы шықпай қалды. Аяғы да тәлтіректеп, өрге қарай жүрмейтін сияқты...

	Жақай бірде жекелей, бірде жаппай оқпен төгілтіп, атып жатыр. Маңайындағы тастарға оқтар шыж-шыж етіп жалай тиіп, төмендегі бандалар әр тұстан ағашы жоқ жалаңаш беткейге өлермендене тырмысып, бұқпалап, еңбектеп, жолда теңкиген пілтастар мен қойтастарға тығылып, андыздап жақындап келеді. Нұрисләм жақтан да андасанда мылтық атылады. Олай қарай да біраз бандиттер таса-тасамен тасбақаларша өрмелеп барады.

	Бір кезде Жақайдың басы кекжең етіп, сол қолымен оң иығын басты. Сол жақ қолының саусақтарын қан жуып барады. Бетін оқ шарпығандай кіржиіп, жарасын ауырсынған Жақай, сол қолын иығынан алмай, оң қолымен пулемет тілін басып, қайтадан оқ төгілткенше болмады, аңдаусызда қаруынан айрылып, төмен қарай оқыс сырғанай жөнелді. Жан дәрмен жер тырмалап, жабысуға да мұршасы келмей қалды. Біреу сирағынан бұрай тартып, төмен дырылдатып, ойға қарай домалатып жіберді. Бір-екі домалап барып, шалқалай аунап түскен жаралы Жақай істікті мылтықты бетіне тақай кезенген, екі көзі қасқырдың отты көзіндей өткір Ежовты көрді.

	Орнынан тәлтіректей тұрған Жақай Ежовқа:

	– А, сатқын. Сен енді есіме түстің. Әттең, қапы ұрылдым-ау! – деп әрі өкінішпен, әрі ызамен тістене қарады.

	– Бұрын есіңе түсіре алмай жүр ме едің? Менен сұрағанда, айтатын едім ғой, – деп Ежов сараң ғана мырс етіп күлді де, қайтадан сұрланып, оқты көзін қадады. – Жарайды, бос сөздің енді қажеті жоқ. Қане, керуен қай жолмен кетті. Сызған картаң қайда?

	– Ол – кірешілерде, маған қажеті қанша? Олар ендігі Көкшетауға да жетіп қалған шығар. Солардан ал.

	– Ендеше ауызша айт.

	– Жадымда жоқ...

	– Қане, уақыт аз. Айтпасаң, осы арада атып тастаймын... Бір, екі... – Мылтық кезеніп, курогін ашқан Ежовтың ту сыртынан дауыс шықты:

	– Штабс капитан!

	Ежов артына жалт қарап еді, қасында екі солдаты бар, подполковник Корняк екен келген.

	– Атпа. Тегін оқ шығарма. Бұл әлгі... часовой Жихайло шығар?

	– Дәл өзі. Часовой. Жихай. – Жихайло. Тамаша қойылған ат. Бірінші әрі соңғы естуің шығар, Жихай, – Ежов тағы да мылтығын көтеріп, кезеніп еді, Корняк мылтық аузын қолымен төмен басты:

	– Асықпа, енді қайда кетер дейсің. Рас, мұның істегені аз емес. Қаншама адамдарымызды жусатып салды. Сол үшін-ақ өлігін осы арада қалдыру керек еді. Бірақ тегін атпа. Мұның құны қымбат! Корняк жұдырығын көрсетті: – Бір кусок алтын!

	– Бір кусок алты-ын? – деп қайталаған Ежовтың тыртық беті қисалаң етіп, бір-екі тартып-тартып қалды. Бірақ тап бұл арада «бір жұдырық алтынның» не екенін, неге айтқанын онша ұқпаған. Әйтсе де «мұның бір сыры бар-ау, жайдан-жай айтылмаған сөз-ау, алтын туралы ауыздан тегін шықпайды» деп, іштей толқып, ойынан кетпей қойды.



	Кейін подполковник Корняк азық-түлік тиеген керуенді, өткен жолғыдай, оп-оңай қолға түсіріп, тағы да кулактар мен байлардың алдындаміндетсінесөйлеугехақымызболдыдегенәскеритактикасының ойдағыдай орындалмақ түгілі, аяқ астынан қаншама шығынға ұшырап, мынадай тұтқиыл шабуылға жетпек түгілі, қарсыласына мылтық көтеруге жарамайды деп есептеген түкке тұрмайтын екіүш қызыләскердің алдында масқара ұятқа қалғандарына өлердей намыстанса да, Жақайларды қолма-қол атып тастауға оның қарсы болғанына Ежов қайран. Қирамай аман қалған бір көк арбаға жаралы адамдарды тиеп, тау етегіне кең ұра қазып, өліктердің бәрін сол ұраға бір-ақ көмген соң барып, жаңағы алтынның сырын түсінген. Матай байдың Жақай басына бір тай тұяқ алтын тіккенін естігенде, қазақтарда ондай алтынның болатынын, қазақтардың айтқан уәдесінен қайтпайтын қайсарлығының, серілігінің, сөзінде тұратын жігіттігінің шет жағасын білетін Ежовтың көзі жайнап кетті:

	– Былай тұрыңдар. Жахайды өзім ұстадым, өзім жеткіземін. Маған жол білетін бір адам ғана керек. Мен сендерден бұрын жетем, – деп ешкімге бой бермей, «алтынбасты» Жақайды өзі еншілеп алды. – Мына милиция сүмелегін де қоса апарып тапсырамын.

	Ежовтың өліспей беріспейтін қанқұйлы көзінен сескенген Корняк, оның үстіне «еңбегін» де бағалап, айтқанына көніп, рұқсат еткен...

	Үлкен қара жолдың үстінде беті ашық Фиат. Күн шыжып тұр. Фиаттың артқы отырғышында қысылып-қымтырылап, қол-аяғы байлаулы Жақай, Нұрисләм жатыр. Қастарында мылтықты бандит. Беттерінен тер сорғалаған. Рульде Ежов. Қасындағы отырғышта Саша Телегин.

	Фиат терең ойға қарай құлдырап түсе бергенде:

	– Курсант Тойшиев, сақшы Жахай, часовой Жихайло, осы сенің неше атың бар? Жарайды, Жуков не деп еді саған, бензинді, то есть спиртті үнемдеп жұмсаңдар деп пе еді. Үнемдеу деген – ішпеңдер деген сөз бе? Міне, біз соны орындаймыз. Өзіміз де ішпейміз, машинаға да артық ішкізбейміз. Әлде ол үнемдердің басқа бір жолын айтып па еді? – деп ұзақ сөйледі де, Ежов өз сөзіне өзі күліп, скоросты шығарып, кілтті ағытып тастады. Машина өз екпінімен төмен қарай зымырап келеді.

	– Жақай, қолың байлаулы болғанмен, тілің бос қой, әлде тілің де байланып қалды ма? Айтсаңшы, Жуков не деп еді? Ха-ха!

	Жақай анада, Айдабол заводынан машинаға спирт алып жатып, мұны қалай үнемдеп жұмсау жөніндегі Жуковтың әңгімесін қысқаша қайталап айтып берген...



	В. И. Лениннің кабинеті. Іште Ленин, Жуков, Томчук. Бұл кезде Петрокок темір жолын қалай салу, оның тап бүгінгі күнгі маңызы, болашағы туралы жаңа экономикалық саясатқа байланысты азықтүлік салығын мезгілінде жинаудың аса қажеттілігі жайындағы ұзақ, қызу әңгіменің аяқтала бастаған кезі еді.

	– Ал, үкімет тарапынан, өндіріс орындары жағынан сіздерге қандай көмек қажет? – Прокопий Калинович!.. Иван Антонович?

	– ...Өндіріс орындарына, қазіргі ауыр жағдайда, біз көмек көрсетуіміз керек, ал... олардан жәрдем сұраудың өзі... Владимир Ильич... – деп Жуков мынадай қысылтаяңда, көмек етудің орнына, орталықтан бірдеме дәметіп келгендей көрініп, жәрдем дегенді аузына да алғысы келмей, ат-тонын ала қашты. Бірақ Владимир Ильич жәрдем дегенді тегін айтпаған екен, бұл сөзді аяқсыз қалдырмады, тағы да қайталады:

	– А-аа, жәрдем... Міне, өзіңіз дұрыс айтып отырсыз. Бірақ жәрдемді бір жақты ғана түсініп отырсыз. Сіздерге орталықтан азық-түлік беретіндей көмек болмағанмен, сол азық-түлікті тасуда тигізетін жәрдем бар. Сіздерге Халық шаруашылығы советі тарапынан бірнеше ондаған автомашина беру көзделіп отыр. Бұл жәрдем емес пе?

	– Әрине, тамаша септігін тигізер еді, әсіресе жылы күндері тез бұзылатыназық-түліктүрлерінарнайымұздатқыштарғажылдамырақ жеткізуде таптырмайтын көмек, Владимир Ильич... бірақ... – Жуков күмілжіп қалды.

	– Иә, иә, бөгелмеңіз, айтыңыз, не бірақ?.. – деп Владимир Ильич аузындағы сөзді жұтып қойған Жуковқа бастырмалата жөнелді.

	– Менің айтайын дегенім, әрине, белгілі нәрсе... айтпаса да белгілі... Соншама машинаға жанармай мәселесі қиын болмас па екен? Темір жолмен жеткізіп тұру... Далалы жерде, – деп «бұл іс қисынсыздау емес пе?» дегенді айта алмай қиналды.

	– Дұрыс айтасыз, дүдәмалыңыз өте орынды. Бүкіл елімізде жанармай тапшылығынан айықпай, мұнай өндіру мәселесі мықтап шешілмей, шаруашылықтың қай саласы болмасын ілгері баспақ емес! – деп Ленин баяу сөйлеп, Жуковты құптады. – Ал сол тапшы жанармайды жырымдап, азық-түлік тасу үшін аямай бөлгенмен, сонау алыстағы жол қатынасы қиын ұлан-ғайыр жерге мезгілімен жеткізіп тұрудың өзі, әрине, оңай шаруа емес. Бірақ ондай уақытша қиындықтан қашуға болмайды. Кейде ондай зәру шақтар ара-тұра, әрине, туа қалса, әзірше, жанармайға деген ондай кіріптарлықты да

	біз алдын ала ойластырдық. Сіздерде Айдабол спирт заводы бар емес пе?

	Жуков селк ете қалды: – Иә, Владимир Ильич! – Көкшетау уезінің бір түкпіріндегі ол заводты қайдан біледі дегендей, Лениннің сабырлы, байыпты жүзіне таңырқап қарай берді.

	– Міне, сол заводтан сіздердің жұмыстарыңыздың төтенше қауырттылығын, екпінділігін ескере отырып, 2 мың шелек спирт босатуды ұйғардық. Сөз жоқ, спирт жанармайдан анағұрлым қымбат. Ал қазіргі жағдайда елімізге азық-түлік одан да қымбатырақ. Тек... үнемдеп жұмсаңыздар, үнемдеп...

	Міне, Жуков осы кездесу туралы айтып еді. Шаруашылықты ұйымдастыруда, жоспарлауда кез келген адамның ойына келе бермейтін осы бір жайды ұлы адамның қалай ескергеніне таң қалып, бір емес, бірнеше рет айтқан.

	Фиат. Төмен зымыраған машина кең ойдың ортасынан асып, келесі қыратқа қарай көтерілгенде жүрісі баяулай бастаған.

	Ежов жылдамдық тетігін қайтадан қосып еді, машина бір-екі жұлқып-жұлқып қалып оталып кетті. Саша бәрін бақылап келеді. Ежов өзінің тапқырлығына, машинаны жақсы жүргізе білетін шеберлігіне мақтанғандай:

	– Міне, жанармай үнемдеу деген осы емес пе? – деп акселяторды табанымен нығарлап баса түсті.

	Ескінің аты ескі, Фиат қырға қарай өрлеген сайын қиналып, жан даусы шығып, әлі жетпей, тырмысып, жүрісі баяулаған үстіне баяулай берді. Жылдамдықты жиі ауыстырып жанталасқан Ежов, машинаны өзі тартқандай алға изеңдеп, газды бақырта басып келеді. Қыр басына өліп-талып шыққан фиат дәл төбеге жеткенде кезек-кезек екі рет балондары тарс-тұрс атылды. Машинаны тоқтатып, жерге түскен Ежов машинаның ыстықтан жарылып, лезде желі шығып, жерге мыжырая жабысқан артқы екі балонына қарап, ызалы түкірді:

	– Тфу!.. Сілімтік большевиктердің салдаман машинасы, – деп ызадан танауы қусырылып, амалы құрыған Ежов екі бүйірін таянып, тістеніп тұр.

	Қолында берданкасы салақтаған қыли бандит те машинадан түсіп:

	– Не болды? – деп, машинаға емес, Ежовтың түтіккен бетіне қарады.

	– Бітті. Трофею конец. Проклятая жара! Запаска да жоқ, – деп Ежов өз шашын өзі жұлқылап, өз шекесін өзі ұрғылады. – Запаскасын ұмытып кетіппін, қарғыс атқыр! Мына қауашақтың ішінде түк қалмаған ғой, түк қалмаған.



	Қыли «бұл не айтып тұр, неге соншама таусылып тұр» деп Ежовтың бетіне көзі атыса ұзақ қарады:

	– Соншама не боп қалды? Не бітті? Запаскаң не?

	Өзі ызадан жарылардай боп тұрғанда, қылидың сөзі Ежовтың жынына одан сайын тиді. Жағынан салып жіберейін деп бір тұрды да, өзін-өзі зорға тежеп, ашуын сөзбен алды:

	– Надан сол! Не боп қалды, не бітті? – деп маған қарағанша, қыли неме, одан да машинаға қарамайсың ба? Мен бітті деп тұрмысың? Ақыма-ақ!

	Қыли мұндай сөздердің талайын естіген болу керек, қыңқ етіп елеген жоқ.

	– Е, мен машинаға да, саған да бірдей қарап тұрмын. Машинаға не болды? – деп фиатты айнала шолып, ұзақ қарады да, «мені неге алдайсың» дегендей, Ежовқа ыржия күліп бұрылды. – Көріп тұрмын. Менде де көз бар.

	– Иә, нені көріп тұрсың?

	– Ештеңе көріп тұрғам жоқ. Машина деген машина.

	– Ақымақ! Ана доңғалаққа қара.

	Ғұмырында машинаны бірінші көріп, бірінші мінген адам қайдан аңғарсын, қыли жігіт желі шыққан балонды байқаған жоқ. Қолымен ұстап, шұқылап көрді де:

	– Иә, қарап тұрмын: доңғалақ деген доңғалақ, – деді.

	Ежов одан сайын күйіп-пісіп, ызадан, ашудан қарқылдап тұрып күлді:

	– Ох, надан! Ох, ақымақ! – деп одан әрі неше түрлі былапыт боғауыз сөздермен балағаттай күлді. Қыли казак та, қосыла балағаттап, қосыла қарқылдап күліп жатыр.

	Қылидың күлкілі жүзін көргенде, Ежов өз-өзінен тыйыла берді... Алыста жатқан казак станицасының тіршілікте ештеме көрмей, көрбала боп өскен надан жігітін көргенде, «бұлар не үшін, күресіп, атысып-шабысып жүргенін де түбегейлі білмейтін шығар-ау» деп аянышпен қарады.

	– Біздің баратын жерімізге енді қанша жер қалды? – деді ойланып тұрып.

	– Жолмен жүрсек, әлі 70–80 шақырымдай бар, – деді қыли ойланбастан. – Әбден қиыс кеттік.

	– Сволочи, жақын, тиіп тұр дегендерің қайда? – Тағы да ашулана бастаған Ежовтың көңілін аулайын дегені ме:

	– Былай, төте кетсем, әрине, көп емес, жиырма шақырымдай ғана қалды, – деді қыли. – Несіне жолды қуалай береміз. Давай, төте кетейік.

	– «Машина сынды, жүруге жарамайды» дегеннен әлі де бейхабар қылиға Ежов енді жай ғана қарады да қойды. Оған айттың не, айтпадың не, тәжікелесіп, сөз шығындап керегі жоқ.

	– Жақын жерде ауыл бар ма? – деп енді оның ыңғайына көше сөйледі.

	– 40 шақырымдай жерде бар. Қазір-ақ жетіп барамыз машинамен.

	– Тфу, қарғыс атқыр... дала!

	Керуен. Жап-жазық дала. Алыста сағым ойнайды. Шабдар аттың жалындай ақ селеуі желкілдеген көделі жер тымық, айдынды шалқардай жай ғана самал өтінде толқиды.

	500-ге жуық көлік. Жүк артқан түйелер, атты, өгізді арбалар: таратайка, ходак, екі аяқ қазақы арба, рыдван, трашпанка, екі-үш көк арба. Он шақты жүк машинасы. Ештеңеден бейхабар жайылған отар-отар қой. Әр жерде үйір-үйір топтасып, бірін-бірі көлеңкелей жусаған жылқы.

	Үстіне теңките жүк артқан жүк машинасының көлеңкесінде сусын ішіп бір топ адам отыр. Көпшілігі – шоферлар, кірешілер, Нестер мен Шәлтік те бар іштерінде. Бәрі де қызу әңгіме үстінде.

	– Оу, өз іштеріңде бір түсіндіретін пенде бар ма? Біз осы қайда бара жатырмыз. Көкшетауға қарай ма, әлде басқа жаққа ма? – деп бір кіреші өрекпіп сөйлеп еді, екінші біреуі оны қостады:

	– Соны айтам-ау, әйтеуір, Есілге қарай шалқайып, мүлдем қисық кетіп барамыз. Тегі мұнда бір гәп болса керек. Онда неге айтпайды.

	– Иә, айдаушы кірешілер, мұнда гәп бар, – деді шоферлардың бастығы Кузьмин деген мосқал орыс. – Оны түсіндіріп жатудың қажеті жоқ. Бәрі де біздің аман-есен жетуімізге істеліп жатқан жасырын шаралар.

	Қолында Жақайдың қоржыны – Күләнда бұлардың қасына келді. Көзінде мұң, «Жақай не ғып бөгелді, айтсаңдаршы» дегендей, өздері де дал боп отырған бөтен адамдарға бата алмай жаутаң-жаутаң қарайды. Оған бірдеме айтып, жұбату орнына өздері де жұбаныш сөз таба алмай отырған жұртқа қарап Кузьмин бір шешімге келген сияқты:

	– Жақай Тойшиев, осы арада біраз күтіңдер деген. Күттік. Енді күтуге болмайды. Машинадағылар, енді не де болса, осы арадан тура қалаға тартамыз. Осы арада айырылысамыз. Нестер Степанович, сіз керуенді әлі де болса, жолдан алыс бұрып әкетіңіз, бұйрық солай. Егер келе алмай қалсақ, картадағы жолды өзгертіңдер деген Жақай.

	– Бұдан әрі жоғарғы жақтың жолын біліңкіремеуші едім, көрерміз, – деп еді Нестер, Шәлтік қыстырыла кетті:

	– Я пониял, пониял. Жахаю қитросту я знайдский. Никому нисказайдский. Я дорога хорошо знайдский. Банды заблудитский.

	– Жарайды, жарайды, білсең аузыңа берік бол, – деп өзінің орысша білетін шалдыр-батпағына мақтанып, бір сөйлесе көп сөйлеп кететін Шәлтікке Кузьмин ескерту жасады. Содан соң қасындағы жастау орыс жігітіне қарап:

	– Володя, сенің машинаң сенімдірек қой, сен осы арада қал. Бір күн күтесің, – деп бұйрық етті де, әлі де кете қойғысы келмей тағы да басы қатты. – Мүмкін, жанармайлары бітті ме?

	– Бір конистр спирт запас алған. Онша алыс кетпеген болар? – деп Жақайлардың қайда кеткенін білетін мосқал шоферға аңдаусызда сұрақ қойып қалып еді.

	– Мүмкін, машиналары сынып қалған шығар, – деп ол да ашық ауыз емес екен, ол жағына баспады.

	– Апырай, әйтеуір, аман болса жарар еді.

	– Иә, айтқандай, запас балондары менің машинамда жатыр. Ала кетуді ұмытқан болар. Балондары жарылса, қайда барады. Желім де жоқ оларда...

	– Е-е, онда маңайдағы ауылдардан ат жалдап мінсе де, ендігі жетпес пе еді, – деп мосқал орыс иығын қиқаң еткізді.

	Жақайлар кешіккен сайын мазасы кетіп, әркімге жалтақтап, жаутаңдай қарайтын Күләнда мына екі орыстың сөздеріне, ішінде Жақай аты аталған соң, түсінбесе де алыстан құлақ түрген. Олардың да ұзақ сөйлесіп, Жақайлардың бөгелуінен ештеңе түсінбегендерін сыңайларынан байқаған Күләнда да, жол кеспейін деп, ешкімнен ештеме сұрамай іштен тынып, жасырын ғана терең күрсінді.

	Фиат. Күн кешкіріп қалған мезгіл. Күнұзын сарыарқаны тынымсыз кезген сары жел тыныға, ыстық қайтқан тым-тырыс тымық далада сай-сала қоңырайып, көлеңкелер ұзарып, маужырап тұрған бейуақ.

	Машина ішінде Жақайлар. Машина іргесінде, батар күннің көлеңке бетінде Ежов, бандит, Саша. Қастарында спирт құйылған қара конистр. Домалап жатқан стақан. Бұл кезде Ежовтар тоя ішіп алған. Мас. Бандит тілі күрмеліп, қолындағы стақан түбіндегі спиртке төніп сөйлеп отыр. Қыли көзінің жанары кеткен, ештеңеге көз тоқтатып қарай алмайды.



	– Шынында да, ыстықта спирт шөл қандырады екен. Бұдан былай, шөлдесем-ақ су ішпеймін, спирт ішемін. Спирт шөл қандырады. Бұдан былай, – деп бір айтқанын жүз айтып, мыжыған мас бандитке ыза болған Ежов боқтап жіберді:

	– ...Саған мен құсап жұрт спирт бере береді дедің бе. Әкең бере ме, шешең бере ме?

	– Әкем береді... жоқ бермейді, өзі ішеді. Шешем береді. Ол ылғи береді... Әкем, шешем... – деп анау тағы бірдемелерді айтып кетті.

	– Жетті, былшылдама, – деп енді Ежов машинада ыстықтан барлығып жатқан Жақайларға айғай салды: – Жахай Тойшиев! Спирт ішіңдер деймін, шөлден өлесіңдер ғой, байғұстар. Енді үнемдегенмен, бәрібір машина жүре алмайды, өртеніп кетеді. Іш. Сені бәрібір бұл арада өлтірмеймін... әлгі... кім еді, алтын беретін байға тірідей жеткізуім керек.

	Осы кезде алыстан ән естілді. Қыз бен жігіттің қосыла салған тамылжыған қазақ әні. Ақанның «Қараторғайы».



	«Келеді қара торғай қанат қағып,

	Астына қанатының маржан тағып...»



	Батып бара жатқан күн жақтан естілген әнге құлақ түріп, машина көлеңкесінен бандылар бастарын көтерді. Бандиттің көзі атысып, аяғы қисалаңдай шалынысып, орнынан тәлтіректей басып зорға тұрды да, машина доңғалағына сүйеулі берденкасын алып, дайындала бастады. Өзі жығылып қалмай, зорға тұр.

	Ежов зекіріп:

	– Спрячь! – деп еді, анау:

	– Атамын! – деді.

	– Нені атасың?

	– Атамын...

	– Ей, саған кім бұйрық берді атуға?

	– Атамын... – Басқа сөз жоқ. Көзі қитарланып, мылтығын қайда кезерін білмейді.

	– Отыр орныңа! – деп Ежов қолын созып, етегінен басып қалып еді, анау қираң етіп құлай кетті.

	Жақындағы бір дөңнің басына шыға келген салт атты қыз бен жігіт машинаны, сезікті адамдарды көріп, алыстан қарап, состиып тұр.

	Ежов басын көтеріп:

	– Ей, молодые люди, помогите нам, мы красные, большевики! – деп орысшылап, жылы сөйлеп еді, аналар аттарының басын кері бұра бастады да, бір-бірімен ақылдасты. Кешкі дауыс еміс-еміс естіліп тұр.



	– Түсіндің бе, орысша сөйледі ғой.

	– Иә, большебек дейді. Біздің адамдар шығар.

	– Қой, тағы да тыңдайық, кім біледі,.. – десіп, сәл үнсіз құлақ түріп тұрды да:

	– Әй, іштеріңде қазақ бар ма? Түсінбедік, қазақ бар ма?

	Қыли тағы да қисайып жатып, мылтығын жасырын оқтай бастаған. Ежов тісінің арасынан сыбырлай зекіп, ұрысты.

	– Сволочь, спрячь говорят. Одан да сені қазақша біледі дегендері қайда. Сөйлес аналармен. Бізге келсін. Көмектессін.

	– Е, әрине білемін. Қазақша мен білмегенде кім біледі. Қазір, – деп орнына тәлтіректей көтерілген қыли, жығылып қалмас үшін машина капотына сүйеніп тұрып айғай салды. Оның қазақша білем дегені, әншейін, Шәлтіктің орысшасындай шалдыр-батпақ екен, оның үстіне ішіп алған адамның тілі күрмеліп айтқан сөзі әшейін былдыр боп шықты:

	– Әй, қазақ бала, сен қая бара, сен мында бара, бара-бара келкел. Бала келмес, мен пух-пух! – деп балаларша саусағын аузына сұғып жіберіп, ұртын томпайтып, қайта-қайта езуін атқылады.

	Соңғы сөзі – қорқытқаны: «Сен мұнда келмесең, мен мылтықпен атам» дегені болса керек, машина ішінде ажал күтіп жатқан Жақайлар да қылидың шатпағына шыдай алмай, мырс-мырс етіп күліп жіберді. Жігіт пен қыз ештеңе түсіне алмай, құлақтарын қайтадан тосып, алғашқыдай емес, жүректерін тоқтатып, енді еркін сөйлей бастады:

	– Не дейсің? Анық естілмейді. Өзің собалақ нан шайнап тұрсың ба? Наныңды жеп алып сөйлеші, – деп сықылықтай күлді олар да.

	Жағдайды жобалап ұққан Ежов машинадағы Жақайға келді:

	– Аналармен қазақша сөйлес. Жаралымын, большевиктерміз, қызылдармыз келіңдер, машина сынып қалды де. Егер бөтен сөз айтсаң, қазір осы жерде атып тастаймын.

	Жақай қабағын шытынып:

	– Қолымды шеш әуелі, – деді.

	– Шешемін, айта бер. Әйтпесе кетіп қалады. Жақай қарлыққан даусымен айғай салды:

	– Жігіттер, біз большевиктерміз, қызылдармыз, – деді Ежов құсап қарапайым адамдарға түсінікті сөзбен. – Әуелі анықтап тыңдап алыңдар. Жақындамаңдар. Біз ақтардың қолына түсіп қалдық. Елге барып айтыңдар. Тез, қарумен келіп, көмек берсін. Өздерің енді қашыңдар.

	Аттылар Жақайдың сөзін анық естісе де, сәл тосылып, түк түсінбегендей аңырап тұрды да, бір кезде әлдене естеріне түсіп, естері кіргендей тұра қашты. Бандит олардың соңдарынан гүрс еткізіп мылтық атты. Қыз бен жігіттің тұра қашқан сыңайларын түсінген Ежов:

	– Ох, сволочь! – Жақайдың жағынан бір қонжитып, бандитке зекірді: – Неге аттың, атпа дегенім қайда. Бәрін бүлдірдің, сволочь. Енді бұл арадан тез қашуымыз керек. Әйтпесе, қазір көмекке адамдар келеді. Бәрін бүлдірдің, бәрін... – деп оның қолындағы мылтығын жұлып алды.

	– Мыналарды қайтеміз? – деп мастықтан көзі мөлиген бандит байлаулы Жақайларды иегімен нұсқады. – Атамыз?..

	– Оларды... қазір – Ежов машина алдында жасырулы жатқан сумкасын ашып, ішінен сағат алды. Машина ығында отырып, стрелкасын жөндеді де, машина ішіне кіріп жабыстыра бастады. Миша мұны байқап қалған. Бірақ ештеме сездірмеуге тырысты. Мүлдем басқа жаққа қарап отыра берді.

	Ежов машина астынан шығып, екеуіне қарады.

	– Ал машинаны ойға қарай итерейік.

	– Мыналарды тірі жібереміз бе? Атып тастайын ба? – деп бандит мылтығын Жақайдың маңдайына тіреді. Ежов оның мылтығының стволынан итеріп:

	– Ешқайда кетпейді. – Машина ішіне түсіп, екеуінің аяғын да қосақтап алдыңғы отырғышқа байлап тастады. – Бұларға оқ шығындап қажеті не? Машинаның да, бұлардың да күлін көкке бірақ ұшыру керек. – Ежов машина ішінен қайта шықты. – Қане, тез, төмен қарай итер. Миша, сен де.

	Үшеуі машинаны мықшыңдай итеріп, келесі ойға түсер жолға салып, төмен ылдиға лықсытып қоя берді. Машина төмен қарай жылжи жөнелгенде Миша ішіне қарғып мінген. Мұны кейін ғана аңғарған бандит:

	– Ана қара... бала... бірге кетті, – деп айғай салды.

	Ежов, басын көтеріп алқынып, ылдиға зымыраған машина ішіндегі Мишаны көріп, айғай салғысы келіп үрейленіп тұрды да, қолын бір-ақ сілтеді:

	– А-а... жарайды, оның да енді өлгісі келген ғой. Соңғы рет машина айдап қалсын, бақытсыз күшік!

	Рульге отырып алған Миша Телегин баранканы жан ұшына бұрап, машинаны жолдан шығармауға тырысады. Әлден уақытта скоросты қосып, от алдырды.



	Балоны жарылған машина екпінімен бұлтақтай зымырап жазыққа түсіп кетіп барады.

	Бандиттер келесі бұрылыстағы терең ұраға құлағанша қарап тұр.

	Фиат.

	Миша жанталасып, бір қолымен қалтасындағы бәкісін алып, тісімен ашып, Жақайдың қолын байлаған қайыс шылбырды кесе алмай әлек. Бір қолымен баранканы ұстап, алдынан көзін алмайды. Машина келесі төбеге тырмысып шығып келеді.

	Бандиттер. Ежов көзі шатынап:

	– Неужели, взрывчатка?! – деп тістеніп қалта сағатын ашып қарады.

	Фиат. Мишаның үрейлі даусы:

	– Қарғыңдар, қарғыңдар, дядя Жахай. Машина астында сағат взрывчатка. Өзі машинадан қарғыды.

	Бандиттер.

	Алыстан машинаға қарап тұр. Күн батып кеткен.

	– Сенің кесіріңнен сақшыны осы арада өлтіруге тура келді. Әсіресе оны арқаласам да жеткізетін едім, – деп еді, бандит Ежовтың сөзін түсінбеді.

	– Оны арқалап... соншама оған не құрмет! – деді. Осы кезде машинаның төбесі ғана көрініп қалды да, гүрс еткен жарылыс болды. Аспанға көтерілген биік жалын іңір қараңғылығында біразға дейін алаулап тұрды.

	– Машина жанып жатыр, – деді Ежов. Оның да тілі күрмеле бастаған.

	– Машина жанбайды, ол – темір. Жанып жатқан адамдар, – деді қыли білгішсініп.

	– Ақымақ, сен не білесің. Машина темірі де, адамдар да мұндайда майша жанады.

	– Иә, майша жанады, – деді қыли, – адам денесінің бәрі май.

	Сен екеуміз де солай жанамыз.

	– Жалко! – деді бір кезде Ежов таңдайын қағып.

	– Иә, жалко! – деді қыли да тұрып-тұрып. Бандит тыжырынып, мастықтан тәлтіректей, Ежовтың иығына асылды:

	– Немене, шын аяп тұрмысың?!

	Ежов оның асылғанын жаратпай, жиіркене итеріп тастап, жайбарақат қана кері бұрылды:

	– Жо-оқ, екі литрдей спирт қалып еді ішінде!



	Петропавловск уездік милиция барқармасының орынбасары полковник Кудрявцевтің бөлмесі. Терезелері төрт көзді, былғары креслолар қойылған сұсты бөлмеде екеу: үлкен, кең столдың төрінде жасы 45–50-лердегі түсі суық полковник Кудрявцев пен оның алдындағы қисық қойылған орындықта бір қолы таңулы Жақай.

	Кудрявцев өңі жылымай, қабағын шытынған күйі стол үстіндегі бір топ қағазды қайта-қайта ақтарып қойып, бірақ зілмен сыпайылық сақтап «сізбен» сөйлесіп отыр.

	– Жолдас Тойшиев, сонымен сіздің бізге айтатын ешқандай сөзіңіз жоқ? Яғни ештемені мойындағыңыз келмейді?

	– Нені мойындауым керек?

	– Сіз өзі бізбен спектакль ойнағыңыз келеді-ау. Сіз Москва театрларында да болған шығарсыз. Бірақ сіз дарынсыз артиссіз. Мен театр ойынына сенбейтін зрительмін. Маған ойын емес, шындық керек!

	– Сіз қай шындықты айтып отырсыз? Мен, шынымды айтайын, сіздің менен нені білгіңіз келетінін түсіне алмай отырмын. Құдай үшін, сұраңызшы өзі, мен жауап берейін.

	– Мұндайда құдайшыл бола қаламыз, ә? Мен сізді саналы адам деп, сол себепті қолға түскеннен кейін, бар сыры ашылғаннан кейін, ендігі жерде көлгірсуді де, өтірік мүләйімсуді де қойып, өз қателігін түгел айтып, мойындайды деп отырмын. Сонда ғана жазаңыз жеңілдейді. Әйтпесе сізбен көп тәлкектесуге уақыт жоқ. Контрдың сыбағасы бір-ақ оқ, оны сіз жақсы білесіз.

	Жақай өткен азық-түлік салығын жинау кезіндегі істерін түгелдей көз алдынан өткізіп, қай жерден мүлт кеткенін іздестірген. Жаулар не демейді, арыз-шағымды, өсек-аяңды өз адамдарынан іздеген. Көз алдына келе беретін, ойына орала беретін жалғыз Нұрисләм. Екеуі талай рет сөзге келісіп, ұрсысып қалған күндері болған.

	Бірақ оның бәрі жұмыс бабындағы үйлеспейтін мінез қақтығыстары емес пе? Ол ондайды кек тұтпаса керек.

	– Менің сізге айтарлық, мойындарлық ештеңем жоқ, – деп еді Жақай.

	– Жолдас Тойшиев, сіз енді ешқайда бұлтара алмайсыз. Үстіңізден түскен мына арыздар, еңбекшілер, шаруалар арызы сіздің Совет өкіметінің әділдігіне нұқсан келтіргеніңізге толық дәлел, – деп, полковник тағы да алдында жатқан көп қағазды бұрқырата көтеріп, столға бір ұрды.

	– Мен «бір адам екен ғой» десем, сіз өзі еңбекшілер, бұқара дейсіз. Олар кім өзі. Не қылған еңбекші, қане көрсетіңізші?

	– Ә, сіз бізге сенбейім деңіз. Біз де сізге сенбейміз. Құпия хаттарды, арыздарды, шағымдарды сізге оқытып отыра алмаймыз.

	– Олай болса, мен де ешкімнің шағымының растығын мойындай алмаймын. Сіз айтқандай, Совет өкіметі әділдігіне ешқандай да нұқсан келтірдім деп ойламаймын.

	– Сіз, әрине, ойламайсыз. Ал, біздіңше, сіз жас Совет өкіметін қалың бұқараға жексұрын етіп көрсеттіңіз!

	– Дәлел!

	– Сіз әлі дәлел іздейсіз бе? – Кудрявцев орнынан атып тұрып, саусағын бүгіп санай бастады. – Сіз продналогты разверсткамен шатастырып, әдейішатастырып, халықтыңсоңғыішерасынтартыпалып, заңсыз зорлық жасадыңыз. Сіз өз қалауыңызбен кедей дегенді тауып алып, оларды салықтан босатып, өз жаныңыздан заң шығардыңыз. Сіз ешкіммен келіспей, бандылармен өз бетіңізше күресемін деп, қаншама малды, қаншама адамды шығынға ұшыраттыңыз. Сіз Совет өкіметінің билігін жамылып, біреудің әйелін тартып алдыңыз.

	– Ол менің қалыңдығым. Қалыңмалға сатылған әйелді байдың қорлығынан босатып, әйел бостандығын қорғадым.

	– Сіз олай жалтармаңыз. Сіздің қалыңдығыңыз басқа. Ал... – Кудрявцев Матайдың атын еске түсіре алмай қағазға қарады. – Матай байдың әйелін екінші әйел етіп алдыңыз. Сіз феодалдық дәстүрді көксейтін адамсыз.

	– Жоқ, бұның бәрі жала!

	– Басқаның сөзін жала деп жазғыру үшін де ойлану керек.

	Әйтпесе, өзің жалақор атанасың...

	Жақай үнсіз біраз ойланып отырып қалды. Продналогты продразверсткамен шатастырдың деген сөзінде шындық бар-ау. Бірақ, жасыратыны жоқ, Жақай кейбір жерде бұл екі алым-салық түрінің айырмашылығын жете түсінбесе, кей кезде көре көзге заңсыздыққа шарасыздан барды. Өйтпесе, мүмкін емес. Бай мен кулактардың алдында сәл әлсіздік жасау – жеңілумен барабар. Қалай дегенде де Жақай округ көлемінде алым-салық жинау туралы көрсеткен инструкцияны бұзған жері жоқ.

	Терең ұраға тастаған қасқырдай, бөлме ішінде ерсілі-қарсылы жүрген Кудрявцев, «енді ойланып болған шығарсың» дегендей, орнына отырды да, көзін сүзе Жақайға қарады:

	– Сіз Ленинді жұрт алдында ойынға, келекеге айналдырып жүрсіз... Бұған қалай жауап бересіз?

	Жақай орнынан атып тұрды. Кудрявцев ақырып:



	– Отыр секеңдемей! «Лениннің телефоны, Ленинмен сөйлесемін!» Бұл да жала дерсің. – Бағанадан сіз деп сыпайы сөйлеген Кудрявцев енді тіке «сенге» ауысып, қағазды ұсынды. – Мына жерге қол қой!

	– Жоқ, бас тартамын.

	– Қоймайсың ба?!

	– Егер мен өз сүйгенімді ала алмасам, Күләнда өз сүйгеніне тие алмаса, ондай... ондай бостандықты революция қолдай алмаса...

	– Ә, ә енді сіз революцияға ауыз салдыңыз ба? Қазақ халқы үшін, сіз бен Күләнда сияқты жастар үшін революция керегі жоқ дедіңіз бе? – деп Кудрявцев одан сайын сұрланып, алдындағы қағазының соңғы жағына қосып, жаза бастады.

	– Сіз олай сөзді бұрмаламаңыз. Мен әйел бостандығын қорғамайтын сіздей басшыларды айтамын.

	– Сізге революция екі қатын алып беруге міндетті емес. – Кудрявцев кішкентай күміс қоңырауды қақты.

	Петрокок темір жол құрылыс басқармасының мекемесі. Ел орынға отырған кез. Столда Томчук қағаз жазып отыр. Сырттан аяқ дыбысы естіледі. Біреу келе жатыр. Үрейлі Томчук суырмадан револьверін алып, стол үстіне қойды да, бетін бүркей салды. Бөлмеге Жуков кірді.

	– А, сіз екенсіз ғой, төрлетіңіз, Прокопий Калинович, – деп үрейлі Томчук қағаз астындағы револьверін алып, қайтадан суырмаға тықты.

	– Оу, сіз мені атып тастай жаздадыңыз-ау! – деп Жуков қалжыңдаған болды. Бірақ көзінде үрей.

	– Қазір Петропавлдағы жағдай бір кездегі Петроградтағыдай болып кетпеді ме?!

	– Иә, жаңа құпия жиналыс өтті. Сізді Сухотинода жүр деп еді. Кулактар мен ақ гвардияшылар тағы да үлкен бүліншілікке дайындалып жатқан көрінеді, – деп Жуков отырып жатып жасырын сыбырлады.

	– Құрылыс басында күнде бүліншілік. Тыным жоқ. Жұмысшылардың бір қолында жұмыс сайманы да, бір қолында қару. Жақында бандиттер түн ішінде үстімізден оқ жаудырып, талай жұмысшы оққа ұшты. Жараланғандары қанша. Кеше Новосухотиндегі етік шеберханасындағы Федоров пен Жалмұқанов деген етікші шалды атып, жұмысшыларға тіккен аяқкиімдерді бір араға үйіп, күлін ғана қалдырыпты. Десятник Пирогов та бандиттердің қолынан қаза тапты. Петухово станциясында жұмыс көліктеріне үйілген 17 мың фунд шөпті кеше түнде өртеп кетіпті, – деп Томчук соңғы оқиғаларды ұзақ баяндап, ауыр күрсінді. – Көмек керек, көмек. Енді онсыз болмайды. Жұмысшылардан да айырылып қалуымыз мүмкін.

	– Сибирь армиясының еңбек батальонынан мың адамдай келеді деп еді.

	– Күнде күтіп отырмыз ғой.

	Сырттан тағы да дүрс-дүрс басып келе жатқан адамдардың аяқ дыбыстары естілді. Томчук тағы да суырманы ашып қойды. Ішке, үсті-бастары жыртық, етіктерінің табаны сөгілген Шәлтік пен Салиха деген тілі шолжың аспазшы әйел кірді.

	– Здрасти, бастық и досвидан, бастық, – деді Шәлтік кірген бойда. Салиха Шәлтіктің аузын қақты:

	– Тұя тұйшы, мен айтайын, сен ойысша білмейсің.

	– Ал, айта ғой, мен айтарымды айтып болдым, – деп тез келіскенмен, көп сөзді Шәлтік әрі қарай шұбырта жөнелді. – Ай, бастық, мен работа тастай, ауыл поехалский. Ат – лошат помр. Кто кушал, кто знайт. Кругом сволыш. От сволыш, вот сапох парвал, сам парвал, псе парвал, Жахай где? Шорт знайт. Убил кто? Он не виноуат. Жахай нет, ми тожы нет...

	– Жахай тірі. Ертең көресіңдер. Тағы да продотрядпен елге шығасыңдар. Аздаған түсініксіз жағдайлар болды. Оған қам жемеңдер, – деп Жуков түсіндірген болып еді, Шәлтік тіпті өрекпіп кетті:

	– Што, што? Што не понимайт. Жахай хороший шеловек, Жахай Ленин видал. Псе ево слушайт. Іздрә қамауға алдыңдар. Турма не положна. Нельза! Ми, псе протиб!

	– Тұя тұйшы, енді мен айтайын, – деп Салиха кірісті сөзге. – Әй, бастық, мен – я, стоявой работайт.

	– Стлавай дейді асхананы орысша, – деп Шәлтік түзеген болды.

	– Иә, жақсы білемін, – деп Томчук Салихаға құлақ түрді.

	– Білсең, шәй ниту, миясы ниту, дажи шошқа миясы ниту. Какой жит. Псе ябота брасайт. Давай мияса, давай шәй.

	– Вот солайский. Ау, Салиха, өзің асханада істегелі орысшаның түбін түсіретін болыпсың ғой. Иә, бастық, – деп Шәлтік тағы да етігін көрсетті, – даже, вот, сапох кушай хошет, понимайш?!

	– Жарайды, жарайды, ертең сөйлесеміз. Сен, Салиха, больницада булды, муж курди, хол якшы? – деп Томчук қазақшалаған болды.

	– Муж здаявай! Скуры биходит, – деп Салиха да бастықтың жаралы күйеуінің халін сұрағанына мәз боп қалды.

	– Ал, жарайды, ендеше. Жахай придот, мен агент болады. Ол шықпайды, мен де ауыл поехальский, – деп Шәлтік Салиханы алып сыртқа беттеді.

	– Жасаған деген қарт түнеугі атыста оққа ұшып өлді. Әлгі әйелдің күйеуі Ноян деген бір алпауыт жігіт еді. Құрылыста да, продотрядта да... – деп келе жатыр еді Томчук.

	– Е, ол жігітті білем ғой. Жақайдың отрядымен биыл көп еңбек сіңірді... оған не боп қалды. Жақында ғана көргенмін? – деп Жуков үрейлене сұрады.

	– Аса қауіпті ештеме емес. Жақында ауруханадан шығады деді ғой жаңа әйелі. Бір жақ аяғына рельс түсіп, башпайларын күйретіп кетіпті. Бүкіл қазақ жұмысшылары соның соңынан еруші еді.

	Сырттан тағы біреулер келе жатыр. Томчук тағы да орнына отырып, суырмасын тартты. Бұл жолы келген Жақай.

	Милиционер алдына салып айдап келген Жақайда адам ұсқыны жоқ. Сақал-мұрт, шаш өскен, көзі шүңірейіп, жағы суалып жүдеген. Жаралы қолын таңып, иығына асқан қолақпандай қалың дәке қапқара кір. Түрме еденіне аунаған үсті-басында да сау-тамтық жоқ салтақ-салтақ.

	Мұны көрген Жуков та, Томчук та отырған орындарынан тапжылмай, бұл келісті алдын ала күткендей үнсіз отыр. Екеуіне бірдей жалтақ-жұлтақ қараған Жақай шыдай алмай, ұмтылды:

	– Иван Антонович, Прокопий Калиныч!

	Сырықтай ұзын бойлы, арық милиционер Жақайдың алдына шығып, кеудесінен итерді.

	– Тұтқын, саған сөйлеуге болмайды, жолдас Томчук қайсыңыз?

	– деп отырған екеуіне қарады.

	– Мен.

	– Документіңіз?

	Томчук оның неге сұрағанын біліп, қалтасынан куәлік қағазын ұсынды. Милиционер жылдам көз жүгіртіп өтті де, қалтасынан қағаз алып Иван Антоновичке ұсынды:

	– Кирнаркомвнутделге жазған өтінішіңіз бойынша, тұтқын Тойшиев Жахай Тойшиұлы қашан ревтрибуналдың сотында қаралғанша, сізге кепілдікке беріледі. Егер олай-бұлай боп кетсе, басыңызбен жауаптысыз.

	– Білемін.

	– Сол үшін мына қағазға қол қойыңыз. Томчук қағазды алып, оқып, қол қойып жатып:

	– Иә, басыммен жауап беремін, – деп милиционерге қағазды қайтарып берді. – Жахай жолдасты қашан сот болғанша темір жол жұмысына пайдалануға қақым бар шығар?

	Мұны кекесін сөз деп түсінген милиционер сұрлана қарап, ол да салқын кекесінмен:

	– Енді моншаға апарып, парға түсіріп, таза киім-кешек кигізуге де қақыңыз бар, – деп честь беріп шығып кетті.

	– Иван Антонович, маған соншама неге аяқ астынан жаныңыз ашып, кепілдікке ала қойды десем, басыбайлы құл етіп, қашан сотталғанша жұмысқа салмақшы екенсіз ғой?!

	– Жақай жолдас... – деп, Томчук бірдеме деуге оқталып еді.

	– Мен сізге жолдас емеспін, түрмеден шыққан кепілдігіңіздегі тұтқынмын, – деп Жақай өкпелі, тарпа бас салды.

	– Жахай жолдас, Тойшиев!

	– Айғайламаңыз, егер ретін тауып қашып кетсем, басыңызбен жауап беретініңізді ұмытпаңыз.

	– Жахай, әлгі милиционердің көзінше сөйлесуге болмады. Енді түсінісейікші, – деп Жуков биязы сөйлеп, Жақайға орын ұсынып еді, ол отырмады, тағы да өршелене түсті.

	– Не түсінетіні бар. Сіздер бәрін түсінгенсіздер. Ал менің білетінім: тапсырмаларыңызды бұлжытпай орындадым, революция солдаты ретінде орындадым, енді менің керегім жоқ күні түрмеге жаптырдыңыздар. Түсінбейтін бір-ақ нәрсем бар – сонда түрмеде жазықсыздан жазықсыз жатқан мен контр ма, әлде жаптырған адамдар, оны жоқтамайтын адамдар контр ма?

	– Жоқтамағаны қалай? Міне біз сізді таптырып алдық, кепілдікке алдық. Енді ақ пен қараны айырамыз.

	– Ендеше арамызда жау бар.

	– Жахай Тойшиев, қазіргі күні, әлі революция толық жеңе алмай, елімізді аштық алапаты жайлап тұрған кезде, арамызда неше түрлі жаулардың барына күмәнданудың өзі революция жеңісіне, болашағына деген жаулық болып табылар еді. Жау бар, және де сыртта да, іште де көп, – деп Жуков қабағын шытына, ұзақ сөйледі де, Жақайдың алдына келіп тоқтады. – Ал сізге бұл арада ешкім де жаулық жасаған жоқ. Сіз өзіңізге өзіңіз жау боп шықтыңыз.

	– Мен... өзіме-өзім. Қызық екен, айта түсіңіз, Прокопий Калиныч, сіз тәжірибесі мол, көпті көрген адамсыз...

	– Дұрыс айтасыз, мен өткерілген адаммын. Ал сіздің жастығыңыз, тәжірибесіздігіңіз өзіңізге жау боп тиді. Аңғалсыз, шикілеусіз.

	– Тұспалдамай, турасын айтыңызшы, жарты ай жатып түрмеде де құса болдым.

	– Ол тексеріс орындарының құпиясы.

	– Онда сіздің де айтқыңыз келмегені ғой.

	– Мен уездік исполком председателі, продналог комиссарының орынбасары ретінде неге қамалғаныңызды білуге тиіспін де, қашан сізге сот жүргенше ол білетіндерімді сізге айтуға тиісті емеспін. Хақым жоқ.

	– Айтқандай, Жахай жолдас, сіздің қарныңыз ашқан шығар, аздаған бірдеме болса, – деп Томчук сенекке шыға берді.

	– Мен сіздің айыбыңызды айтар едім және болашақта тергеу, сот кездерінде қалай жауап беру керек екендігіне ақыл да қосар едім, егер аузыңызға сақ болсаңыз, – деп Жуков бөлмеде бөтен адамның жоқтығын білсе де, жан-жағына сақтықпен қарап, сыбырлады.

	– Күмәндансаңыз, айтпай-ақ қойыңыз, басыңызға пәле тілеп қайтесіз. Сіздің бар жақсылығыңыз болсын, маған орталықты, Москваны телефонға қосып бере аласыз ба? Тым құрмаса арымның тазалығын айтып кетейін, – деп, Жақай Жуковқа да онша илікпеді.

	– Москваны? – деп Жуков күліп жіберді. Бұл кезде Томчук та қайтып кірген еді. – Иван Антонович, Жахай жолдас Москвамен сөйлескісі келеді. Әлгі маған көрсеткен телефоныңыз қайда еді?

	Томчук та қосыла күлді:

	– Солай ма? – деп столдың ең астыңғы суырмасынан Жақайдың телефонын алып берді.

	Жақай қуану орнына шошып кетті.

	– Мұны қайдан, қайдан алдыңыз? – деп телефонға ұмтылды.

	– Алыңыз, сөйлесіңіз, тіпті қалаған жеріңізбен...

	– Енді мазақ етейін дедіңіздер ме?

	– Кім кімді мазақ етіп жүр? Кім кімді? – деп Жуковтың даусы ащырақ шығып, Жақайға ала көзімен қарады.

	– Мен жаңа түсінейін дедім. – Жақай телефонын сипалай, даусы бәсеңсіп, ойланып қалды. – Иә, мен ешкімді мазақ етіп, алдап жүргенім жоқ: бұл – Лениннің телефоны... Ал бар кінәм телефонмен сөйлесу болса, жол таба алмай, не істерімді білмей қиналып, тығырыққа тіреген кезде, ұлы көсемнің есімін ауызға алып, пайдаланғаным рас.

	Томчук Жуковқа күлімсірей қарады да:

	– Міне, міне, қашанда, тіпті тергеу кезінде де осы жауаптан жаңылмаңыз. Ленин есімін ту ғып көтеріңіз: өте символично! – деп Жақайдың иығына қолын салды. – Жауабыңыз өте жақсы!

	– Иван Антонович! – Жақай Томчуктың көзіне жалынышпен жалбарына қарағандай болды. – Бұл телефонды мені қамауға алған жолы, «жасырып, сақтап ұста» деп, Күләндаға беріп кетіп едім. Сіз, мүмкін, менің қалыңдығымның да қайда екенін білерсіз?

	– Жолдас Жақай, – деп сөзге Жуков араласты. – ол сізге жас кезіңіздегі қалыңдық болғанмен, кейін Матай байдың әйелі емес пе еді?

	– Прокопий Калинович, рақмет, менің екінші айыбымды айтқаныңызға. Бірақ ол Матайдың әйелі емес, сеніңіз маған, сізді жаңылдырған екен, оның күйеуі өлген, болашақта шариғаттың құрбаны болғалы жүрген бейбақ еді. Мен оны сол бұғаудан...

	Жақай есік жақтан естілген аяқ дыбысына бұрылып, демі бітіп тұрып қалды. Сырттан, қолында тамақ салған поднос, Күләнда кірген. Ол да Жақайға қарап, аңырып тұр. Томчук Күләнданың қолындағы подносты алғанда барып, екі жас басқалардан аса қымсынбай, «Жақай», «Күләнда» десіп, бір-біріне ұмтылды.

	– Қалыңдығы осы кісі ме? – деп сыбырлады Жуков Томчукке.

	– Иә, Жақай ұсталғанда түк қарашар жоқ, барар үй, басар тауы жоқ, далада жалғыз қалған қанаты сынған жетім қаздай еді. Тойшиев отрядындағы жұмысшылар қайтадан темір жол құрылысына оралғанша, уақытша осында бола тұр деп алып қалған едім. Содан бері, «қашан Жақайдың хабарын білгенше ешқайда кетпеймін» деп, осы кеңсе коридорының бір түкпірінде жатып жүр. Өзім жоқта кабинет кілтін тастап кетемін... Әйеуір, амалдап жатырмыз ғой. Бір жақсысы Күләнданың мұнда екенін Кудрявцевтер білмейді. Әйтпесе, мұны да тергеуге алып кетер еді, – деп Томчук Жуковқа көп жайды ұғындырды.

	Бұл әңгіменің шет жағасын құлағы шалған Жақай бар көңіл, ықыласымен:

	– Рақмет, Иван Антонович! Қамқорлығыңызға үлкен рақмет! – деді.

	– Тағы да не үшін жазықты екеніңізді аңғарған шығарсыз. Елге жүрер алдында қайта-қайта «сақ болыңдар, арандап қалмаңдар» деп ескерткенім қайда?! Сені біреудің әйелін тартып әкетті, Совет өкіметінің билігін пайдаланды деп жүр.

	– Онда енді көзіңіз жеткен шығар, Прокопий Калинович, менің адалдығыма: мен әйел бостандығын қорғадым.

	– Менің көзім жетер-ау, көрсетушінің, тергеушінің көзін жеткізу қажет шығар, – деп Жуков енді жуаси сөйледі.

	– Иван Антонович, осындай қауіпті адамды қалай қорықпай кепілдікке алып, қалайша сеніп жүрсіз? – деп Жақай Томчукқа қалжыңдағандай сауал беріп еді. Иван Антонович те ойланған жоқ:

	– Ұлы адамның сақшысына сенбеу мүмкін емес!

	Сырттан тағы бірнеше адам дүрсілдете басып келе жатыр. Іштегілер түгелдей бұрылып, есікке қарады. Аяқ дыбысына қарағанда шамасы бес-алты адам сияқты еді, ішке біреуі-ақ кірді. Нұрисләм. Ұсталғалы көрмеген Нұрисләммен амандасуға Жақай оқтала беріп еді, милиционер көрсе де, көрмегендей болып, қалтасынан қағаз алып, честь беріп, сөйлеп кетті:

	– Кирнар... Кирнар... Кирнарком, куперком – внутдел Кирцентро, Кирцентросоюздың ходатайствосы бойынша гурисполкомның шешіміне сүйеніп, «Петрокок» кұрылыс басқармасы осы уақытқа дейін пайдаланған мекеме үйін Губсоюзға тез арада босатып беруін талап етеді, – деп қиын, құрама сөздерге кекештене бөгеліп, зорға аяқтады да, қағазды Томчукқа ұсынды.

	Томчук қағазға жылдам көз жүгіртіп өтті де, қабағын шытынып:

	– Мұны талай рет оқығанмын. Біз бұл үйден ешқайда кете алмаймыз, – деп Жуковқа қарады. – Солай емес пе, Прокопий Калинович?

	– Біз бұл мәселеде дәрменсізбіз, Иван Антонович, кешіріңіз!

	Бізден де биіктеу жерлер бар.

	Жуковтан қолдау таба алмаған Томчук Нұрисләмға қарады.

	– Сіз айта барыңыз, – «Петрокок» басқармасы...

	– Мені сөз тасуға жіберген жоқ, мен – бұйрықты бұлжытпай орындайтын қызмет бабындағы адаммын, – деп Нұрисләм оның сөзін бөліп жіберіп еді, Томчук бәрібір өз сөзін аяқтамай қоймады.

	– Москвамен байланыс жүйесі жөнделгенше шыдай тұрсын деңіз.

	Нұрисләм да өз сөзінен таймады:

	– Мен органның бұйрығын тапжылтпай орындауға тиісті қызмет бабындағы адаммын. Тыста арнаулы адамдар тұр. То есть коридорда. Іштегі дүниелерді сыртқа шығартып тастауға мәжбүрмін.

	Томчук сасайын деді. Бұдан бұрын да милиция адамдары келіп, үйден шығару қарекетін жасағанда, «Москвадан рұқсат қағазы келеді, екі-үш күн мұрсат беріңіздер» деп, созып еді. Енді қашанғы соза бермек. Москвамен байланыс жүйесі әлі жөнделген жоқ.

	Иван Антонович енді Нұрисләмді уақытша бөгейтін мандат болар деп, қалтасынан алып ұсынды:



	– Сіз мына қағазды, то есть мандатты оқыңыз... Оқыңыз, оқыңыз, Владимир Ильичтің өзі қол қойған. Дауыстап оқыңыз.

	Нұрисләм даусын шығарып оқи бастады. Оған бұрын-соңды көрмеген мандатты оқу қызықты сияқты:

	«Россия Социалистік Федеративті Советтік Республикасы.

	Халық комиссарлар Советі.





	Мандат

	Осы мандатты ұсынушы жол қатынасының технигі жолдас Томчук Иван Антонович, Петропавл – Көкшетау темір жол торабы құрылысының бастығы болып тағайындалды.

	Халық комиссарлар Советінің 1920 жылғы 5 августағы қаулысы бойынша жоғарыда айтылған жол торабының жұмысы мейлінше тез аяқталуы тиіс. Көрсетілген жұмыстың осы тығыздығын есептей отырып, жолдас Томчукке мынадай праволар беріледі:

	а) телеграф арқылы тікелей байланысты пайдалануға;

	б) «кезексіз» деген жазумен тегін телеграммалар беруге;

	в) жыл мезгілінің кез келген уақытында, қай бағытқа болмасын, бүкіл жол бойына поезбен, отыратын вагондармен, сол сияқты паровоздармен, автомобильдермен, атпен жүруге;

	г) қажетінше ақша және қару ұстауға ерікті.

	Барлық басшы қызметкерлер мен мекемелерге, ведомстволар арасындағы керітартпашылықтар мен шимай-шатақтарға жол бермей, жолдас Томчукке жүктелген жұмыстардың ойдағыдай орындалуы үшін, оған бар қажетті жағдайды жасау міндеттеледі.

	Халық комиссарлар Советінің председателі В. Ульянов (Ленин). Халық комиссарлар Советінің секретары Л. Фотиева.



	Москва. Кремль.»





	– Міне, оқыдыңыз ғой, айта барыңыз. «Петрокок» құрылыс басқармасының жеке мекеме үйі болмаса, ештеңе жұмыс өндіре алмайды. Ал Петропавловск–Көкшетау жолы – екпінді азық-түлік торабы. Бұл сөз менің сөзім емес, Владимир Ильич Лениннің сөзі. Олай болса, негізгі азық-түлік торабын Лениннің айтқан мерзімінде аяқтамай, бұл үйден құрылыс мекемесін ешқайда шығара алмаймын. Жаңа мандатты оқып болған соң, сәл есеңгіреген адамдай терең ойда, маңқиып тұрып қалған Нұрисләм, енді есін жиып алғандай, басын оқыс шайқады.

	– Жоқ, болмайды, мұнда үй туралы ештеңе айтылмапты, – деп мандатты Томчукке қайырып берді. – Және де қайталап айтамын – мен сөз тасуға келгем жоқ.



	Томчук та, Жуков та бастарын шайқады.

	– Жарайды, ертеңге дейін шыдаңдар, Кудрявцевпен өзім сөйлесейін, – деді Жуков.

	– Кудрявцев жоқ.

	– Онда Угар Жанибековичпен сөйлесемін. Ол одан да жоғары комиссар.

	– Ол Кудрявцевті қуып кетті.

	– Қуғаны қалай.

	– Сіздерге бәрін баяндауға тиіс емеспін. Бірақ, естеріңізде болсын, Кудрявцев төңірегіндегі адамдардан сақ болыңыздар. Ол жау деген сөз бар. Кешегі бүліншілікті ұйымдастырушылардың бірі әрі басшысы сол дейді.

	– Бәсе, бәс-се! – деп мұны естіген Жақай қабағын түйіп сәл ойланып қалды... – Таптым, таптым!..

	Бәрі айғай салып, жерден жеті қоян тапқандай өз тапқыштығына қуанған Жақайға қарады.

	– Нені таптыңыз, Жахай Тойшиев, – деп Жуков сақшының жүзіне таңырқай қарап, жақындай түсті. – Нені таптыңыз?

	– Кудрявцев... Кудрявцев, яғни Бұйрабас, атаман Бұйрабас!.. Нұрисләмнің де көзі шарасынан шықты...

	Кремль. Лениннің кабинеті. Іште Ленин. Сырттан Фотиева келеді. Владимир Ильич жазып отырған қағазын сырып қойып, «құлағым сізде» дегендей, басын көтеріп, ыждағатпен қарайды.

	– Владимир Ильич, ғафу етіңіз, сіз сұраған жаңағы телеграммаларды әкелдім, – деп, қауырт жұмыс үстінде кіріп қалдым ба деп, Фотиева ыңғайсызданып еді.

	– Оқыңыз, Лидия Александровна, мен сізді күтіп отырмын, – деді Ленин.

	Фотиева телеграммаларды оқи бастады: «Сибирь магистраліндегі азық-түлік тиеген поезд составтарын Полтава, Петропавловск тұстарында бандиттер бірнеше дүркін оқ астына алды... Көп жерлерде вагондар істен шықты... Омск, Челябинск арасы аса қауіпті жағдайда... Ондаған километр темір жол табаны бүлінді. Мүмкіндігінше, қолдан келгенше шаралар жасап жатырмыз. Сибревком».

	Фотиева телеграмманы оқып болып, басын көтеріп еді, Ленин ойланбастан бірден тапсырма берді:

	– Лидия Александровна, бұл жөнінен жол қатынасы Халық комиссарының орынбасары Фоминді, кейінірек Цюрупаны маған телефонмен қосарсыз.

	– Мақұл, Владимир Ильич. Мына екі телеграмма Петропавловск – Көкшетау жол құрылысынан, Томчуктан.

	– Оқыңыз.

	«Күтпеген жерден кулактар мен ақ гвардияшы бандылардың бүліншілігі бұрқ етті. Жаңа салынып жатқан темір жол торабын бүліншілікке ұшыратып, тұтқиылдан жасаған шабуылдар салдарынан екі ай бойы құрылыс жұмысы тоқтап қалып еді, қазір қайта жанданды. Әйтсе де, Москвамен, басқа да қалалармен байланыстың үзілуі өз алдына, Петрококқа құрылыс материалдары мен азықтүліктің сирек келуі жұмыс қарқынына зиянын тигізбей қоймайды». Екінші телеграмма: «Жергілікті өкімет Петрокок құрылысы басқармасының мекеме үйін Губсоюзға әперу әрекетін әлі қойған жоқ. Жақында күшпен шығарамыз деп қоқан-лоқы жасап отыр.

	Амалсыздың күнінен хабарлауға тура келді. – Томчук».

	Телеграммаларды мұқият тыңдаған Владимир Ильич орнынан тез тұрды да, бөлме ішінде бір-екі рет ерсілі-қарсылы мазасыздана жүріп, терезе алдына тоқтады. Аспанда тұтаса баяу жылжыған күз бұлтына қарап, сәл ойланып тұр. Бірінші телеграммадағыдай суық хабар кейінгі кезде жиілеп кеткен. Ол жөнінен қазір Дзержинскиймен сөйлеспекші. Ал екінші телеграммадағы жағдай мүлдем ұсақ нәрсе. Жергілікті мекемелер-ақ ақылдасып шеше салатын жұмыс. Бірақ орталық аппаратқа телеграмма жолдауына қарағанда, мұнда үлкен мән жатыр. Былтыр «қажетті, төтенше жағдайда, есіңізде болсын, литер «а» және «б»-мен телеграмма беріңіз» дегенде Томчук Иван Антонович мақұлдай бас изеген. Ендеше, ол өзі де шешуге болатын ұсақ-түйек жұмыстардың кез келгенін жоғары жаққа хабарлап, орталыққа арқа сүйеп, мазалай беретін жеңілтек, масыл адам емес. Ендеше, телеграмма жолдауына қарағанда, біреулердің алдында шарасыз болып, ырқынан айырылып, күйзелген жайы бар-ды. Владимир Ильич көз алдына солтүстік, Сібір жақтағы бір-бірінен айнымайтын, бөренеден қиып салынған бір, екі тәжілі үйлер, саудагерлер үйлері елестеді. Көп адам жиналса, көп столды бөлмелерде айналымға келмейтін мекеме үйінен «Петрокок» құрылысы адамдарын түгел қуып шығайын деп жатыр. Бұл үйден айырылса, әзір барар жер жоқ. Мекеме адамдары, бүкіл темір жол құрылысының, азық-түлік жөнелту жөніндегі материалдары жазылған документтер, істер тігілген бума-бума қағаздар далада қалмақ. Мекеме қызметкерлерінің көңілі жабырқау. Азық-түлік мәселесі мен жол қатынасына байланысты келетін жұмысшылар мен продналог адамдарының алдында баспанасы жоқ мекемеде бедел де жоқ. Ондай беделсіз мекеменің жұмысында береке де жоқ. Ендеше, бұл жұмысқа әдейі араласып, зиян шектіргісі келіп отырған әрекетшілер бар. Мұны кейінге қалдырып не басқа мекеме басшыларына тапсырып, ұзаққа созуға болмайды. Тез арада кесімді әрекетпен зиянкестердің жолын да біржола кесіп тастау керек!

	Тез ұйғарымға келген Владимир Ильич мұндай кездерде үнсіз отырып, кетуге дағдыланған Фотиеваға жалт бұрылып қарады:

	– Лидия Александровна, былай деп телеграмма тексін жазыңыз (Фотиева жаза бастайды): «Петропавловск. Ревком. Копиясы –

	«Петрококстройға». Екпінді азық-түлік торабы Петропавловск– Көкшетау темір жол құрылысының аса маңыздылығын еске ала отырып, осы құрылыс басқармасын мекеме үйінен шығару – зордың күшімен әрең жолға қойылып, жаңа жандана бастаған жұмысқа кеселін тигізіп, бүлдірумен парапар деп санаймын. «Петрококстрой» басқармасын бұрынғы мекеме үйінде қалдыруды ұсынамын.

	Орындалуы хабарлансын.

	– Рақмет, Лидия Александровна.



	СТО председателі – Ленин».





	(Фотиева кетеді. Сырттан Дзержинский кіреді.) Телефон шырылдады. Ленин телефон көтеріп:

	– Ало, жолдас Фомин, сәламатсыз ба?! Омск–Челябинск жолы тартылды ма? – деп бірден сұрақ қойды.

	Телефонда дауыс: «Бізге әлі хабар түскен жоқ. Омск жағынан азық-түлік шығыпты. Бос вагондар сұрайды. Тілектері орындалды, тиісті шара қолданылды, Владимир Ильич!»

	– Өте жақсы! – Ленин трубканы іліп, Дзержинскиймен бірден әңгімені тоқ етер жерінен бастады:

	– Феликс Эдмундович, Сібір мен Солтүстік Қазақстанда контрреволюциялық әрекеттер мен бандылардың белең ала бастауына, оған жанашырлардың көбеюіне не себеп бар? Совет қызметкерлері тарапынан да қателіктер, тәжірибесіздіктер жоқ емес пе?

	– Владимир Ильич, таяуда ревтрибуналдың көшпелі сессиясы Черкасс округінде болған 58 продналог жұмысын қараған екен. Сонымен таныстым. Үш қызметкерді ату жазасына кесіпті.

	– Не үшін?

	– Жалған документ, пара, қызмет бабын заңнан тыс пайдалану, асыра сілтеушілік. Осындай қателіктер біраз жерлерге тән болып бара жатыр ма деймін.

	– Міне, міне, асыра сілтеушілік, менменсіген керенаулық – революция жауларының отына құйылатын майлар – осылар!

	– Иә, Владимир Ильич, бұл тарапынан алдымызда көп жұмыстар тұр. Асыра сілтеушілік, басшы адамдардың жаңа қоғамға деген ниетіне ғана емес, көбінесе білімділігіне де, кейде қайсыбір ұлт өкілдерінің тілек-мүдделеріне немқұрайды қарайтын арақатынастарға да байланысты дүние.

	– Міне, дәл ойлаған жерден шықтыңыз: Сібір мен Солтүстік Қазақстан өте бай, кең өлке ғана емес, түрлі ұлт өкілдерінің тамаша шоғырланған да жері. Ондай жерлерде әр ұлттың тілі мен дінінің, психологиясы мен, өзіңіз айтқандай, талап-мүдделерінің ерекшеліктерін түсінбей тұрып, тек әкімдікпен қызмет ету қателіктерге апарып соғар еді. Менің сізді шақырғаным да сол. Сіз РКП(б) Орталық Комитетінің ұсынысы бойынша, СТО уәкілі ретінде Батыс Сібір мен Қазақстанның Солтүстік-шығыс аудандарына, яғни Ақмола, Семей губернияларының партия органдарына астық дайындауды және тасуды ұйымдастыруда, іске кедергі келтіретін қателіктердің болмауын мейлінше қадағалап, контрреволюциялық әрекеттер мен бандыларды жоюда нақты көмек көрсетесіз...

	Дала. Жаңбыр. Сазды жолмен жылжыған жеті-сегіз автомашина. Алдыңғы машинаның кабинасында отырған Жақай қасындағы шоферға: – Оңға қарай, Айдабол спирт заводына, – деді.

	Барлық машина соның соңынан бұрылып, ілесіп барады.

	Айдабол спирт заводы. Сыртта байлаулы он шақты ат. Аттардың қасында мылтықты бандит. Шағын село ішінде шоқырақтата шауып, әр үйге кіріп, тіміскілеп жүрген солдаттар да әр жерден бір көрініп қалады.





Завод бастығының кабинеті.

	Кабинетте бандылар. Домаланған жуан, семіз бастық, суыт кірген мына адамдардың түстерінен секем алып, көзі жиі жыпылықтап, тершіген қасқа басын, селдіреген сұйық шашын, күжірейген желкесін ұзын, мол орамалымен жиі сүрткілеп, қулыққа басып отыр.

	– Мен сіздерден ештеме алашақ та емеспін, сіздерге берешек те емеспін. Жүз грамм спирт босатуға қақым да жоқ және дайын спирт те жоқ.

	Сұлу-сыпайы сөзге илікпейтін семіздің сыңайын аңғарған Ежов револьверін суырып алғанда, бастықтың қолы қағаз бен қаламға жүгірді. Семіз бастық қағазға бір, Ежовқа бір жалтақ-жұлтақ қарағыштап жазып жатқанда, сырттан бандит кірді... Үрейлі:



	– Көкшетау жақтан бірнеше машина келе жатыр. Ежов бастыққа:

	– Болды. Қолыңды қой! – деп ақырып, басқаларына бұйрық берді:

	– Сыртқа шығып, машиналарды бөгей тұрыңдар! – Бәрі де тысқа жүгірісті.

	Спирт қоймасы. Қойма алдындағы шағын үйшіктің ішінде темекісін де бұрқыратып, әрі шайын да жарыстыра ішіп отырған мосқал күзетші, қасында қос ауыз мылтық сүйеулі. Алыстан келе жатқан Ежовқа құбыжық көргендей көзі ежірейе қарап, мылтығын алып, ақсаңдай басып қарсы шыға берген. Анадайдан күлімсірей жайнаң қаққан, қолында сумкасы бар Ежов күзетшіге қағаз ұсынды. Күзетші қағазды алып, әуелі қағазға емес, келген адамның өне бойын тінте сүзіп, біраз тұрды да, неге екені белгісіз, басын шайқады:

	– Әрі тұр өзің!

	Ежов ештеме естімегендей, мүлдем басқа жаққа қарап есінеді. Күзетші де қайтып мазаламады, ұзақ ежелеп қағазды оқыды. Оқып болған соң ежірең етіп, басын көтерді.

	– Болмайды, қойманы ашуға рұқсат жоқ.

	– Рұқсат жоғы қалай, бастығыңның өзі қол қойды ғой, көріп тұрған жоқсың ба?

	Күзетші өзінше қулана күлген болды.

	– А-а, қол қоюдың да қоюы бар, оны маған үйретпей-ақ қой, сен де білмей-ақ қой.

	Бұдан әрі тәжікелесіп тұруға уақыт тығыз.

	– Әне, бастығыңның өзі келе жатыр, – деп, Ежов қойманың екінші жақ басына қарады.

	Күзетші артына бұрылғанда, Ежов жолбарысша атылып, револьвердің дүмімен күзетшіні бастан ұрып құлатты.

	Алыстан атылған мылтық даусы мен жақындап қалған машиналар гүрілі. Сасқалақтаған Ежов ессіз күзетшіні жұлмалап, жанталасып, қалтасынан кілт іздеп таба алмай, оны аттап өтіп, қойманың кішігірім бұзаудың басындай қара құлпын атқылап жатыр.

	Спирт заводын жан-жақтан қоршай атысқан Жақайлар. Жақайлардан басқалары бұрынғы өзінің қазақ серіктері мен орыс ұлтының өкілдері: продналог өкілдері, шоферлар.

	Жақай қоймаға енген адамды алыстан көзі шалып қалды да, солай қарай баспалап, жасырына жүгіріп қойманың есігіне жетті. Үлкен есік ашық. Құлағына зорға ілініп салбыраған темір құлыптың мылжа-мылжасы шыққан. Жақай жалт етіп қойма ішіне кірді. Жан-жағына сақтықпен қарап, дәу-дәу цистерналардың ара-арасымен жүріп келеді. Бір цистернаға жабыстырған жарылғыш сағатты көргенде «Еежо-ов? Сен екенсің ғой» деп тістеніп сағатты жұлып алып, тілін кері қайырды да, Жақай айғай салды.

	– Ежов, ендігі әрекетіңнен ештеңе шықпайды. Бұл арадан енді кете алмайсың. Қойма біздің қолда. Саған көмектесер ешкім қалған жоқ. Бәрі қашып кетті. Тез берілсең, жазаң жеңілдейді! – Жақай үнсіз тың тыңдады. Жауап жоқ. – Соңғы рет ескертемін, Ежов, тез шық.

	Жауап орнына тыз еткен оқ. Ежовтың өліспей-беріспейтінін түсінген Жақай әр қалтарысқа жасырынып, цистерналардың араарасымен бұғып келеді. Ойы – не де болса, тірідей ұстау. Өстіп келе жатқанда жылт еткен Ежовты көзі шалып қалып, бір рет қорқыта атты. Қаңғыған оқ Ежов тұрған жердегі цистернаға тиді. Цистернадан спирт атқылап жатыр. Ежов аузын ашып, бір жұтып алды да, қарқылдап тұрып күлді. Жынды адамның күлкісіндей есірік күлкі. Осылай күліп тұрып тағы да атты. Тағы да фонтан...

	Сырттағы атыс саябырсыған.

	Аттарына мініп, қашқан ақ гвардияшылар мен бандиттер арттарына бұрылып, сирек атысып барады. Тірі қалған бес-алтауы таяудағы тоғайға кіріп, жоқ болды. Соңдарынан қуа түсіп тоқтаған екі машина. Екі-үш адам – продналог агенттері – завод бастығының кабинетіне дейін бұқпантайлап жетіп, ішке кірді.

	Алда Жуков.

	Семіз бастықта зәре жоқ. Тұла бойы аязда қалғандай қалтырап, өңі бозарып, столдың артына тығылған. Басын жасырғанмен, денесін жасыра алмайтын түйеқұстай дөңкиіп жатқан адамды көрсетіп, ымдап еді, Жуковтың қасындағы екі жігіт жүгіріп барып, семіз бастықты қолтықтай, күшене көтеріп, креслоны кептеп отырғызды. Жуков сәл ғана қабағын түйіп, төс қалтасынан алған документін көрсетті:

	– Мен әдейі арнайы келдім. Сен өткен жолы продналог агенттеріне бір шелек те спирт босатпапсың. Қайда, кімге беріп жатырсың? Қазір жанармай жоқ. Жағдайды білуге тиіссің. Егер түсінгің келмесе, бұл үшін жауапқа тартылатыныңды білетін шығарсың!

	– Мейлі, бәрін алыңдар, бәрін... Бірақ... қоймадағы бандиттер! – деп, даусы резеңке ойыншықты қысқандай шиқ етіп, талықсып құлай берді...

	Жуковтар тысқа ұмтылды.



	Қойма. Биіктегі тор көз, қара қожалақ, сығырайма терезелерінен түскен жарық көмескі. Араларын алшақалшақ етіп, шағын цистерналар қойған қойма іші ала көлеңке. Екі цистернаның ортасы ой. Екі жақтан дамылсыз аққан спирттен қақ тұрған. Соның үстінде қан майдан төбелес. Қарусыз ұрыстың неше түрін білетін бұрынғы ақ гвардия офицері Ежов пен қызыл командирлер дайындайтын курста самбо жаттығуын өткен Жақай бірін-бірі неше түрлі әдіспен ұрып жығып, әбден титықтаған. Әлдері құрыған. Кезекпе-кезек соққыға түскен екеуінің бет-ауыздарында сау-тамтық жоқ.

	Ежов ентігіп зорға сөйлеп:

	– Енді он минуттан соң бәрібір екеуміз де құримыз. Ана цистернада взрывчатка.

	Жақай Ежовтан көзін алмай шегіншектеп, бір қырындап жылжып, цистернаға ұмтылып еді, Ежов бас салып жібермеді. Тағы да айқас.

	Ежов айқасып жүріп, тістене сөйледі:

	– Жо-оқ, сенің жаның менің жанымнан ардақты емес, – ыңғайын тауып Жақайды ұрып жығып, орнынан зорға тұрып, жарылғышқа қарай қайта ұмтылған Жақайға жақындап, – екеуміз де өлуіміз керек, әуелі сен, сосын мен! – Тағы да ұра берген Ежовтың қолын қағып жіберіп, оңтайын тауып Жақай оқыстан қатты ұрып, цистернаға қарай тәлтіректей басып зорға жетті. Ежовтың басы цистернаға қатты ұрылып, есеңгіреп жатыр.

	Жақай соңғы жарылғыш сағатты алып, қайтадан бұрылғанда басқа жолдастары Ежовқа жақындап қалған. Жақай қан сорғалаған аузын алақанымен сүртіп, даусы қарлыға:

	– Тірідей ұстаңдар! Тірідей, – деп жақындай бергенде, тәлтіректеп, орнынан шатқаяқтай тұрған Ежовтың қолынан сіріңке көрді.

	Жақай басқаларға бар даусымен айғайлап, қолымен белгі берді:

	– Кетіңдер, қашыңдар!

	Ежов, қолға түскен ашулы жыртқыш аңдай, тістерін ақситып ырылдағандай, мазақтай күліп, жынданған адамдай көзі шатынап, қолындағы сіріңкенің бір топ шырпысын ду еткізе тұтатып, үстіндегі шылқылдаған киіміне тигізе бере іркінді спиртке отты тастай салды. Әуелі үсті-басы, содан соң лезде жердегі спирт қас пен көздің арасында лап етіп, ол цистернаның спиртіне тиіп, гүрс етті. Жарылыс.

	Қоймадағы жарылысқа ұласып гүрс-гүрс атылған мылтық, тақылдаған пулемет үні. Жаңа батқан күннің табы әлі бауырынан кетпеген күздің керала суық бұлты аунақши көшіп жатыр. Бұтақтарынан жапырақтары ұшқан дудар-дудар мазасыз тоғай ішінен шыға келген салт атты бір топ бандалар шұңғыма өзеннің құлама жарына тірелгендей үрейленіп, жалт бұрылып, тоғай ішіне қайта сүңги жөнелді. Соңынан қуған қызыл әскерлер.

	Аспан асты да қым-қуыт. Сапырылысып көшкен күз бұлты. Бұл да табиғаттағы, даладағы ұлы өзгерістің белгісіндей. Алма-кезек ауысқан әлгі көріністер тағы да қайталанды.

	Ағаш ішінен тағы бір шағын алаңқайға шыққан жаңағы бандалар жалт беріп, қысылшаңда жан ұшырып, екінші жаққа тырақайлап шауып барады. Арттарынан тасырлата қуған атты әскерлермен бұрыла атысып барады. Екі жақтан да ат үстінен жалп түсіп жатқан адамдар. Ер-тоқымын бауырына алып, иесіз ойнақшып шыға келген аттар.

	Бандалар ставкасы.

	Қалың қарағай көмкерген кең алаң желсіз – тымық. Бұл ара бар тіршіліктен жырақ, бейғам. Үй сыртында байлаулы үш-төрт ат. Қара пәуескенің ішінде бұйығып, бір-біріне айқаса ұйықтап жатқан қолы, басы таңулы жаралы екі-үш солдат. Козелде темекі тартып, мұңайған, жабырқаған біреу отыр. Ол – байлаулы бұзаудай, бұл арадан ұзауға, үйіне – бала-шағасына кетуге шарасыз Кирилл.

	Белованың ұйықтайтын бөлмесі. Көп ойналып тозған пластинка үстінде дірілдеген патефон инесі. Патефонда орыстың ескі, қайғылы романсы. Қарлыға шыққан әнші даусы шаршап, зарыққан адамдардың көңіл күйін сездіргендей бейжай, баяу естіледі.

	Кең ағаш төсекте көрпелері жартылай ашылған жалаңаш екі адам жатыр: көздері бұлдырап масайған Белова мен Корняк. Қастарындағы шағын столда қол созым жерде бір литрлік шөлмек пен сырты қарайған күміс фужерлер.

	Корняк қол созып, шөлмек түбіндегі сары судай самогонды, біреу қуып келе жатқандай лақылдата құйып, төгіп-шашып тартып жіберді. Бұрауы таусылған патефондағы әйел даусы бұзылып, баритонға, одан бас дауысқа ауыса беріп, біреу тамағынан қылғындырғандай, әйел үні қырылдай өшті. Патефон инесі пластинка бетін тырнап барып, ортасына тоқтады. Бір сәт бар тіршілік тоқтап қалғандай – тым-тырыс.

	Корняк аузын білегінің сыртымен сүртіп, есеңгіреген адамдай үнсіз мүлгіп отырды да, біреу ине сұғып алғандай баж етіп:

	– Махнов, Махнов, – деп айғай салды.

	Есік сыртында осы дауысты күтіп тұрғандай, Махнов кіріп келді де, бірден Белованың аппақ тәніне көзі түсіп, бетін бұра қойды. Мұны аңғарып қалған Корняк:

	– Катюша-а-а! – деп қос анары дірілдеген әйелдің кеудесіне көрпенің қайырылған шетін жаба салып еді, Белова қарқылдап, есіріп күліп, көрпені молырақ серпіп тастады.

	– Көрсін, көрсін тым құрмаса. Бұл да еркек емес пе, көзі қарайып жүрген шығар?!

	Бұдан әрі көңілі кемерінен асып есірген әйелді тап осы сәтте ақылға келтіріп, тәртіпке салу мүмкін емес еді. Тап осы жерде оны бұдан әрі өсіріп, бұдан әрі қоздырудың қажетсіздігін түсінген Корняк, қайтып оның әсіре қимылын елемеген болып, Махновқа бұйрық етті:

	– Ана патефонның құлағын бұра да, пластинканы ауыстырып сал.

	Сосын шөлмекке құйып спирт әкел.

	– Сосын закуска әкел! – деп Белова қосыла бұйрық етіп еді.

	– Құзырыңызға құлдық, тіске басар ештеме қалмады ғой, – деп Махнов теріс қарап тұрып, мұрнының астымен міңгірледі.

	– Неге жоқ, неге тура қарамайсың, – деп Белова төсектен түсе ұмтылып еді.

	– Катюша, не боп барасың? Ұят емес пе? – деп бас салып төсекке қайта жыққан Корняк оны бауырына басып, қатты құшақтап жібермеді.

	– Ұят, ұят, ол ұят қайда-а? Қайда қалды, – деп айғайлап жыларманға келіп Корняктың қуатты құшағында тыпырлап, тұншыға сөйлеген әйел даусын патефон үні естіртпейді. Шөлмекті алып шыға берген Махновқа Корняк:

	– Суын аз құй, мейлінше аз құй, – деп айғайлады. – Ішім өртеніп барады...

	«Ішім өртеніп барады, суын аз құй» деп өз-өзінен күбірлеген Махнов, «түк түсінсем бұйырмасын» дегендей, иығын қиқаң еткізіп, шығып кетті.

	Ставканың сырты.

	Бағанағы салт атты қашқын бандалар аттарынан түсіп жатыр. Шаршаған, шалдыққан, беттері қабарып, түтігіп кеткен. Адам ұсқыны жоқ.

	Белованың бөлмесі.

	Белова Корнякпен стакан соғыстырып, ықылық атып, жалынышты ыңырсиды:

	– Кетейік енді, Вась, олар келмей тұрып, кетейік. Мендегі алтын бұйымдар жетеді, ендігі өмірімізге екеумізге де жетеді. Бұйрабас келмей тұрып кетейік. Ендігі әрекетімізден түк шықпайды. Одан да кетейік. Вась...

	Бұлардың сөзін тағы да тыңдап тұрғандай, дәл осы кезде Махнов есік ашып, үрейлі үнмен сыбырлады:

	– Бұйрабас келді, Бұйрабас!

	Бұйрабастың тап осы мезгілде келетінін күнілгері білгендей, Корняк оған селт етпеді.

	– Жап! – деп қолын сілтеп, Беловамен қосылып стаканды көтере берді.

	Ставка.

	Ортадағы кең бөлме. Сау-сау етіп бандалар кірді. Төрт офицердің алдында әлі үстінен милиция формасын тастамаған полковник Кудрявцев. Қандай қиын жағдайда да өзінің әскери міндеріне мүрсіндей Махнов мына алба-жұлбасы шыққан офицерлерге тағзым етіп, сымдай тартыла қалған. Банда басшысы ызалы, жүре сөйлеп келеді:

	– А, Махнов, сен әлі тірі екенсің ғой, ішетін бірдемең бар ма, тез! Кудрявцев қабырғасында қолдан сызылған карта ілінген, қолдан домдай салған қолапайсыздау үлкен столдың қасына отырар-отырмастан Махнов көк сырлы, жарты литрлік кружканы оның қолына

	ұстата салды.

	– Немене, біреуден қарызға алдың ба, толтырып құйсаң?.. Ох, лахматый кот!.. – деп жартыдан төмен құйылған «сусынды» көзі шалып қалған Кудрявцев азырқанып, бір балағаттап алып, кружканы басына көтере бере, аузына ұрттаған спиртті қайта бүрікті. Қолындағы ыдысты столға зорға қойып, қақалып, шашалып, екі қолы ербеңдеді де қалды:

	– Ох, сволоч, ох, сволоч... Өлтірейін... өлтірейін деген екенсің... Сво... сволоч! – деп ауаны қарманып, Белованың есігіне қарап айғай салды. – Тоқтатыңдар патефонды, кім анда бақыртып-шақыртып жатқан?!

	Махнов ірі денесімен кішірейіп, тізесін бүге жорғалап келіп, кружканы алып кете бергенде:

	– Қой орнына, скотина! Мен су сұрасам, бұл спирт береді, идиот! – деп Кудрявцев кружканы басына бір-ақ көтерді.

	Махнов кетіп бара жатып, ешкімге естіртпей өз-өзіне міңгірлейді:

	– Су орнына спирт берген де жаман болып па?

	– Махнов, – деді тағы да желке тұсынан Кудрявцев. Ұрлана басқан Махнов біреу жағасынан тартып тоқтатқандай, құныса қалды. Бірақ бұрылған жоқ, сол тұрған қалпы желкесімен тыңдады.

	– Махнов, жейтін нең бар? – Бұл жолы Кудрявцев сұрарын сұраса да, әлденеге өзі кінәлі адамдай даусы бәсеңсіп, қибыжықтап қалды. Мұның себебі де бар: Белов бастаған ақ гвардияшылар мен жергілікті бандалардан ұйымдасқан бұл отрядқа қару-жарақ қана емес, азық-түлік, киім-кешек, тағы басқа толып жатқан ұсақ-түйек керек-жарақтармен, тіпті кір сабын, иіс сабынмен қамтамасыз етіп тұруға Кудрявцев міндетті болатын.

	Махнов күрт бұрылып, «жейтін тамақты біз сенен сұрауымыз керек емес пе, бізден несін сұрайсың» дегендей, көзін сығырайта, сәл сынай қарап тұрды да, өзінен шені жоғарыға ауыз ашпайтын қатаң да әділ тәртіпке әбден төселген Махнов бұл арада да әдеп сақтады:

	– Ваше благородие, барлаушылар келмей жатыр. Мұндағылар да екінші күн аш. Бірдеңенің жөні болатын шығар, – деп, қысқа жауап орнына сөзін ұзақ қиқалақтап зорға бітірді.

	Ұзақ сонарды ұнатпайтын әскери қысқа сөзге жаттыққан Кудрявцев та зорға шыдап:

	– Жарайды, солдаттарға айт, аттарды шалдырсын. Аштан өлмейді олар, көп ұзамай кетеміз бұл арадан, – деп бұл да қиқалақтатып бұйрық берді.

	– Құп болады!

	Енді Кудрявцев картаның алдына барып маңындағы үш-төрт офицерлерге қарады:

	– Офицер мырзалар, қазір жағдай өте нашар. Әрине, уақытша. – Өз сөзіне өзі ызаланғандай сөзін қайта шегеледі: – Уа-қыт-ша-а!

	Осы кезде патефон жаңа бір арияға басты. Кудрявцев одан сайын бақыра айғайлап:

	– Тоқта-а-т, өшір үнін! – деп маңындағыларға қарады. Патефон тоқтау орнына одан сайын үдетіп барады. Офицерлер Кудрявцевтің сөзінен соң абыржып, патефонды тоқтату қамын ойлай ма десе, қайта концерт залында отырғандай тым-тырыс мүлгіп, арияның әуеніне ұйып қалыпты. Бір жас офицер өзінің танығанына масаттанғандай не айдалада естігеніне қуанғандай:

	– Шаляпин, Шаляпин! – деп өзеурей қалып еді, өзі қашыппысып жүріп әнге еміреніп, соншама сағына қалғаны жынына тиіп, Кудрявцев оған алара бір қарады да, кабурына қол сала, көзі шатынап, Белованың бөлмесіне ұмтылды:

	– Шляпа!.. Нам не до Шаляпина. Қазір мен Шаляпиннің де, ана шляпалардың да кеңірдегіне қорғасын құямын!

	Кудрявцев алтатарын кезеніп, Белованың есігін бар пәрменімен теуіп қалды.



	Есік шалқасынан қайырыла ашылған, ар жағында қос анары дірілдеген Белова мен бір қолында стакан, бір қолында есікке кезенген револьвер Корняк төсекке арқаларын беріп мәз боп отыр. Жау күтіп отырған сияқты.

	Аузы үңірейіп өзіне тура қадалған суық мылтықтан қорыққандай, есікті қайтадан жаба салуға намыстанған Кудрявцев іштегілермен не амандасарын, не балағаттап ұрсарын білмей, көзінің астымен біраз үнсіз қарап тұрды да, мерген есуас офицердің қолындағы қарудан сескеніп, амалы құрып, қайта бұрылды. Корняк пен Белова мастықпен де, жағдай шарасыздығына күйініштен де қарқылдап, шаңқылдап күліп жатыр.

	Белов темір жол бойындағы бір шайқаста қаза тапқаннан бері, оның кезінде жардан тапқан жас әйелді бірінші көруі еді. Патшалық Россияның қадірлі әскери адамдарының бірі – Беловтың өліміне көңіл айтып, оның орнын ер адамдай басып, шағын отрядты басқарған жұбайының көңілін жұбату керек еді. Бірақ полковник өлісімен арада күн құрғатпай Корнякты бауырына басқан сайқалдың жесірлігіне мән беріп, елегісі келмеді. Белова да қажет еткен жоқ. Оны екі жағы да жаңа жақсы түсінді.

	– Бақытсыз, есірік маскүнемдер! – деп зығырданы қайнап, қайтадан орнына отырды. Шарасыздықтан қор болып, мұқалып, үнсіз тістенеді. Аздан соң күлкі де, патефон да тыйылған соң барып, қуғынға түскен қарамағындағы адамдарын одан сайын жасытпай, оларға қашанда үлгі болу керек екені есіне түскен Кудрявцев орнынан тұрып, тағы да картаның алдына келді.

	– Офицер мырзалар, біз енді бұл арадан көп кешікпей кетеміз, – деп сәл үнсіз тұрып қалды да, өзінің жігерсіз үніне ыңғайсызданғандай, енді даусын көтере түсіп, картаны саусағымен көрсетіп, саңқылдап кетті: – Қазір Ақмола губерниясының мына жақ беті аса қауіпті. Тіміскілеп жүрген иісшіл иттер... Бірақ киргиз-кайсак жері ұлан-ғайыр. Әйтсе де далалы жерлермен жүруге болмайды. – Орман, тоғайлы Көкшетау, Петропавл уездерінің бір жеріне паналай тұрамыз. Сібір темір жолынан да алшақтамауымызға қолайлы. Жақында тың күш қосылмақшы, большевиктерге қайтадан соққы береміз!

	Кудрявцев жас офицерлерге қабағының астымен айнала шолып қарап өтті. Бұрынғыдай емес, жас офицерлер енжар тыңдап, марғау отыр. Оларға енді бәрібір сияқты. Полковниктің нақтылы көзделген мақсат пен істелер шаралар туралы жалпылама сөйлеп тұрғанын да елемейтін сияқты. Сұрақ қойып, не түзету енгізгілері де келмейді. Селсоқ тыңдап отыр.

	Кудрявцевтің де ішкі пікірі ішінде: Петропавл қаласын басып алу әрекеті іске аспай, амалсыз бір жұма бұрын аз әскермен, кулактар мен байлардың аз тобымен қосылып жасаған көтерілістері жеңілген соң, оның үстіне Сібірден, орталық қалалардан қызылдардың жаңа әскери күштері жан-жақтан құйыла бастаған соң, енді әркім өз қара басының қамын ойламаса болмайтын да еді. Бірақ жалғыз-жарым жүру өте қауіпті. Оның үстіне өз тобынан кеткен қашқын аталуы да ықтимал. Сол себептен де Кудрявцев қазір болашақ жоспарын көмескі айтып, бұлталаққа салып тұр. Жас офицерлерді иландыру үшін тағы да жарқын сөздерді қиыстырып айтпақшы болып оқтала бергенде, жаңағы есік қайтадан ашылып, ойы шорт үзілді.

	Бөлмесінен сәл қиралаңдап, теңселе басып, етегі шалбарланбаған көйлегінің сыртынан кителін желбегей жамылған, жалаң аяқ Корняк шыққан. Бір қолында стакан, бір қолында литрлік шөлмек, тілі сәл күрмеліп, Кудрявцевтің сөзін киіп кетті:

	– Полковник мырза, қайсақтардың тілімен айтқанда, Бұйрабас! Колчак, Деникин, Юденич, Врангель, Ұлы Антанта жеңе алмаған большевиктерді сен, сенің әр жерде бытырап, басын қоса алмай қашып-пысып жүрген ұсақ бандаларың жеңуі керек?! Абсурд!

	– Корняк, көзілдірігіңді шеш, көзілдірігіңді. Сен тауықкөз ғана емес, саяси соқырсың!

	– Сонда сенің көрегендігің қай жеріңде? Нені көре қалдың жұрттан ерекше. Колчак күйрегелі, біз басымызды қосып қайтадан ұйым құрғалы қаншама уақыт өтті. Ұйым дегеніміз – басшысы жоқ бытырап, ойына келгенін істеп, кім қайда жұмсаса сонда далақтап жүрген, кімді өлтір, қыр десе ойсыз орындай салатын мына біздің банда ма? Сен орталықтағылармен байланысып, Петропавлда отырсың. Олар кімдер? Сен не тындырдың? Біз не бітірдік? Сонда мен тауықкөз болмай, бүркіткөз болсам, нені көруім керек?

	Бір жас офицер ыза болғаны, әлде кекеткені белгісіз, Корнякқа жауап бергендей:

	– Қаншама темір жолдарды қираттық, қаншама қоймаларды құрттық, құрылыс материалдарын, керуендерді, астықты, шөпті өртедік, – деп сөзге араласқанда, Корняк оның алдына барып, басын қисайта, мазақтай қарады.

	– Оның атын тонау дейді, молодой человек! Біз – бүлдіргіштер, тонағыштар, бандиттер! Ха-ха-ха!



	Қаншама мас болса да, патша офицері өзі туралы тап мұндай сөз айтады деп ойламаған жастар Корняктың басынан аяғына дейін таңырқай қарап, өз өздеріне өздері сенбегендей, өз құлақтарына өздері иланбағандай, томсырая-томсырая қалыпты.

	– А-а, сендер, – деп Корняк сұқ саусағын шошайтып, офицерлердің әрқайсысын жеке-жеке көрсетті, – сендер бұл сөздердің мағынасын, этимологиясын түсінбейсіңдер ме? Неге бажыраясыңдар? Түсіндірейін бе? Біздер – бүлдіргіштер, тонағыштар, бандиттер. Ха-ха-ха!

	Мас Корняк, қолында шөлмек, жалаң аяқ, жалаң бас, жаңағы мас күйінде, айдалада жынданған адамдай, жападан-жалғыз күле береді, күле береді: ха-ха-ха! Жаңғырыққан күлкі. Корняктың көз алдынан өздері жасаған неше түрлі сұрқия әрекеттер, жан түршігерліктей зұлымдықтар өтіп жатыр:

	а) Солтүстік пен оңтүстік бағытқа созылған темір жолдың екі жағындағы жалпақ, жазық далада үйілген күпәналар. Олардың арасымен қара көлеңкелі іңірде шапқылаған аттылы бандиттер қолындағы факельмен шөпті өртеп жүр. Шөптер алаулап жанып жатыр. От алауында ессіз қарқылдаған Корняк: ха-ха-ха!

	б) Шұбатылған темір жол табаны. Топырақты қазып-қазып жарылғыш сағат қойып жатқан бандиттер. Бұрқ еткен жарылыс. Аспанға атқан топырақ арасында қарқылдаған Корняк: ха-ха-ха!

	в) Етікшілер шеберханасы. Сөрелерде қатар-қатар тігілген, тігіліп біткен етіктер. Етік шегелеп отырған қазақ, орысы бар, бірнеше етікшілер. Револьвер кезенген бандиттер үйге кіріп келеді.

	Күпәна-күпәна етіп үйден етіктер өртеніп, жанып жатыр. Қара түтінді от үстінде мойнынан асылған тыр жалаңаш етікшілер.

	От алауында қарқылдаған Корняк: ха-ха-ха!

	г) Түн. Айдалада күйіс қайтарып жатқан жүздеген қара мал. Араарасымен жүгіріп, қаннен-қаперсіз отырған бақташыға пышақ салған бандиттер шөлмектермен малдың үстіне керосин құйып жүр.

	Өртеніп-жанталасып, бірін-бірі баса-жанша өңкілдеп, жанып келе жатқан бір табын мал. Шапқылаған ат үстіне таңылып, жанып бара жатқан бақташылар. Олардың бірі – Әмина...

	От алауында қарқылдаған Корняк: ха-ха-ха!

	Банда ставкасы.

	Корняк енді, алдыңғы көріністегідей, бандиттер алдында есі ауысқан адамдай күліп тұр: ха-ха-ха! – Өртемеген, қиратпаған бір-ақ нәрсеміз қалды, бір-ақ нәрсе ол – зұлымдық! Естимісіңдер, зұлымдық! – Ха-ха!

	– Күл, күл, кейін кім күлер екен: қазір Россияның барлық түкпірінде біздің эсерлер үлкен дайындық үстінде. Енді бірер айдан соң күлкің түзелетін шығар, – деп Кудрявцев өзінің үміті үзілсе де, басқаларын үміттендіре сөйледі.

	Қанша мас болса да ақылынан адаспайтын, сөзінен әсте жаңылмайтын Корняк эсерлерді айтқанда мастығы лезде тарқағандай, күлкісі тыйылып, өңі сұрлана берді.

	– Полковник мырза, сен әлі де үміткер ме едің. Кеше ғана хабары мол қаладан қашып келіп отырсың. Неге? Жарайды, сен қандай эсерлерді айтасың? Милюков пен Авсентьевтер ме? Америкаға барып, Россия туралы ауыздарына келгендерін оттап, бар «жарылқағандары» сол – «Ара» қоғамына «көмектеспеңдер» деп, байбалам салып жүрген эсерлер ме? Россия Америкасыз-ақ күн көреді. – Корняк қисалаңдай басып сөйлеп, Кудрявцевтің алдына барды да, бос стаканға спиртті толтыра құйып, столға шөлмек екеуін қатарласа қойды: – Пардон! Мына киргиз-кайсак даласында кемедей жүзген каравандарды көремісің! Ол Америкадан келіп жатқан шығар?! Жоқ, ол қайсақ даласының әр тұсынан бұлақтай қайнап шығып жатыр. Олар өзенге айналады. Әне, продфронт деген сол.

	– Көріп жүрміз. Маң-маң басып қыбырлаған түйелердің талайын көрдік. Ол жүріспен советтер қанша жерге ұзамақ?!

	– Ол – ғасырлар бойғы дала ырғағы, ертең бұл арада поезд жүреді, поезд. Әне – большевиктердің ертеңгі ритмі.

	Кудрявцевтің тұла бойы шымыр ете қалды. Мына оқуы көп, білімді офицердің, аздап өлең жазатын ақындық өнері бар подполковниктің жас кеңес өкіметінің пайдасына айтылған, болашағына келтірген теңеулері жан-тәніне мірдің оғындай қадалды.

	– Сорлы пессимист! – дегеннен басқа, оған қарсы дәлел айта алмады. Корняк одан сайын тақымдап, одан сайын жанын жегідей жей түсті.

	– А-а, ұнамай ма! Сен эсерлерге сенесің, олар бастарын сауғалап, қашып кетті, ертең сен де қашасың. Сенің оптимистігің сол шығар, қашып құтылатыныңа сенетін шығарсың. Әлде Семипалатинскіден келетін көмекті күтемісің? Күт, күт. Келеді!

	Осы уақытқа дейін өздері айбындарынан сескенетін, артық сөз айтуға қорқатын полковник пен подполковниктің бір-бірімен ұрысқа бергісіз айтыстарына үнсіз қарап отырған жас офицерлер, Корняктің соңғы сөзінің тұсында елең етісіп, енелері келгенде ұяларында бұйығып жатқан жерінен бастарын көтеріп алып, ауыздарын арандай ашып шиқылдайтын қарғаның аш балапандарындай, шуылдап қоя берді. Әрқайсысы көкейіндегі сұрақты тезірек білгісі келіп, кезек күтпей жамырасып кетті. Бәрінің бір-бірімен қабаттаса сұрағандары бір-ақ нәрсе.

	– Подполковник мырза, бос таластан гөрі бізге Семейден келетін көмек жайын айтсаңыз екен? Қашан, қанша көмек келмек?

	– Шынында да, көмек күткеніміз қашан. Енді бірер күнде келмесе, тамтығымыз қалмас!

	– Иә, соны айтсаңызшы. Бізге бәрінен де керегі көмек.

	– Қашан келеді?

	– Бір-екі күннің ішінде келе ме?

	– Конкретно қашан көмек келеді. Мейлі Семипалатинскіден бе, Оренбургтан ба?

	Көмек күтіп зарығып, әбден титықтаған мына офицерлердің шыдамсыздана үздігуінің негізін түсінетін Корняк, бұдан әрі төзімдері таусылып, жүйкелері әбден жұқарған мына семьясыз, отансыз тентіреген бейбақтардың жаңбырша жауған сұрақтарын соңына дейін тыңдады да, «енді жетті» дегендей, екі қолын бірдей көтерді. Офицерлер тым-тырыс тына қалды. Қазір, аяқ астында кеп, тың күшпен жарылқап тастайтындай, подполковниктің аузына үміттене қарап отыр. Кудрявцев та болашақтан түңіліп, ұнжырғасы түсіп, күрестен қашуға дайын отырған мына жастардың көңілін көтерерліктей аға офицер өтірік те болса бір сөз айтар деп Корнякқа қабағының астымен үнсіз тесілді... Бірақ «маскүнем неме» ол сенімін ақтамады.

	– Сендер газет оқымайсыңдар, шөп өртеп, рельстің болтын бұрап жүріп қолдарың тимейді, – деп бастады да тоқ етерін бір-ақ бұрқ еткізді. – «Мир труда» газеті жақында ғана жазды: «Семипалатинскідегі партизандар дивизиясы да, 170-ші оренбургтік қазақ дивизиясының қалдығы да быт-шыт болып, күйреді! Күтіңдер енді. Күтіңдер. О дүниеде! Ха-ха! Өте аянышты. Бірақ, амал не, жағдай солай, ха-ха!

	Ауыздарын ашып қанша ұзақ шулағанмен, кейде біреуінің аузына ештеңе түспей, жақтары талған балапандар қайтадан бұйығып, қайтадан тым-тырыс тына қалады. Пышақ кескендей үміттері үзілген мына жас офицерлердің қазіргі жағдайлары да тура қара қанат балапандардың күйлерін елестеткендей еді. Бәрі де бастары салбырап, сұлық түсті. Корняк енді қабақтарына түн орнаған жас офицерлерді «жұбатып», тағы да ащы мысқылмен сөйлей бастады. Өзін-өзі кекеткендей де болды:

	– Неге соншама ұнжырғаларың түсіп кетті, офицер мырзалар, сендерге ана большевиктер бүлдіруге мүмкіндік бермей қойды ма?! Сорлы Россияны екі жақтап бүлдіру керек еді. Екі жақтап қирату керек. Өртеу керек. Ха-ха!

	Кудрявцев құлағын басып, бұдан әрі шыдай алмай ақырып жіберді:



	– Тоқтат, тоқтат, мен енді шыдай алмаймын. – Шөлмектен кружкаға спирт құйып, ашудан қолы қалтырап, езуінен ағыза ішті. Шашалып қала жаздады: – Сені де орыс офицері дейді-ау. Қорқақ! Қорқақ маймыл. Көзілдірікті маймыл!

	Күліп, келемеждеп тұрған Корняктың түрі күрт өзгеріп, көзілдірік астындағы үлкен көздері одан сайын бадырайып:

	– Мен, ме-ен офицер-маймыл?! Мә, мә! Офицерліктен қалғаны осы болса! – деп иығындағы погондарын быт-шыт үзіп, Кудрявцевке лақтырды.

	Кудрявцев ашудан булығып, екінші стакандағы ішілмеген спиртті бетіне шашып жіберді. Көзілдірігін шешіп, бетін, көзілдірігін көйлегінің етегімен жүре сүрткен Корняк, ештеме түсінбей есеңгіреп қалған адамдай, бөлмеге қарай үнсіз шегіншектеп, жылыстап барады.

	– Әттең, стройдың алдына тұрғызып, трибуналсыз-ақ атып тастар едім... Махнов! Махнов! – деп ашудан булығып, қолы дірілдеген Кудрявцев жас офицерлерге төгіп-шашып спирт құя бастады. – Ішіңдер. Жаңағы Корняктің сөзіне сенбеңдер. Мас адам не демейді. Аузына келгенін айтады. Қане...

	Осы кезде, ойламаған жерде, екінші қабырғадағы есік ашылып, көктен түскендей Матай мен Христолюбов қабаттаса шықты. Қабақтары қатыңқы.

	Стакан, кружка ұстағандар селк етіп, бұған дейін еш белгі бермей, үнсіз шыдап баққан адамдардан шошынғандай жалт қарады.

	Тосыннан шыға келіп үркіткендері аздай, енді шығып алып, бұларға үнсіз бедірейе қарап, тұра қалған мына екеуінің қылықтарына ыза болған Кудрявцев:

	– Мыналарың кім? – деп жеркенгендей бетін тыржитты: – Бұл не қылған сұмырайлар?!

	Матай ызадан қалшылдап, жұдырығы өз-өзінен түйіле берді:

	– Мына жұдырықпен қақ бастан отырғызсам!..



	Христолюбов Матайдың қазақша айтқан сөзін қарулы әрі ашулы офицерлер ұқса, ши шығып кетер деген қауіппен, жөндерін айта бастады.

	– Біз мұнда кеше келіп едік, қашып келдік. Қаладан көп милиция адамдары шығып, бізді ұстамақшы болып... Мынау – атақты Матай бай. Мен – Христолюбов...

	«Атақты Матай бай» дегенді ерекшелеп айтып, «мұның да шамына тие берме, бұл да тегін адам емес» дегенді сөз сыңайынан аңғарған әккі Кудрявцев, енді басқаша әдіспен тұқыртып алғысы келді:

	– А-а, естігем, естігем, – деп Матайдың басынан аяғына дейін жақтырмай қарап өтті. – Большевиктерге 500 таңдаулы ат бергенін де естігем. Бізге жасаған ол «жақсылығыңды» айтып, қуанта келген шығарсың?

	Матай енді өзі білетін шала орысшасымен, оны да бір-екі қазақ сөздерін араластыра сөйлеп, Кудрявцевке шаншыла қарап, турасынан кетті:

	– Арандап-арандап алып, енді кекетесің, ә?! Бұйрабас, Бұйрабас дегенге ақылы мен айласы бірдей кемеңгер ме десем, аузыңнан бір ақылды сөз шықпайтын, әшейін, ауыл арасындағы жаман маскүнемнің бірі екенсің ғой!

	«Маскүнем» деген сөз Матайдың жақында үйренген сөзі еді, зорға есіне түсіріп, тілі келіңкіремей қиналыңқырап айтса да, бұл сөз Кудрявцевке ерсі естілмеді. Матай қайдан біледі деп таңырқаған да жоқ, намыстанған да жоқ. Мойындағаны ма, кекеткені ме, әйтеуір, байдың сөзін құптай сөйледі:

	– Иә, менде кішкентай ғана ақыл бар. Ол ақылым – ауылыңа қайт.

	Бізден енді саған пайда жоқ. Сен ақылдысың ғой, ауылыңа қайт.

	– «Есің барда еліңді тап». Оның дұрыс. Бірақ менде сол ес қалды ма? Менде ауыл, үй қалды ма?! – деп Матай өзіне-өзі шағынғандай, дәмелендіріп-дәмелендіріп айдалаға тастап кеткен бандаларға өкпелегендей болып еді.

	– Бар, онда большевиктердің аяғына жығыл, кешірім сұра, – деп, сөз ыңғайын түсінген полковник дүңк ете қалды. Әлі де кеш емес, бар, бар. Сенің бізге енді қажетің жоқ... бес тиынға...

	– Ә-ә, енді солай шықтың ба?! Жар-райды, енді өлсем де, ақтан да, қызылдан да жақсылық тілемеспін. Екеуі де қанымды сүлікше сорып, малымды аждаһадай жұтқаннан басқа түк бермейтініне көзім жетті.

	– И-а-а, сен де солай жалтарайын дедің бе? Жұрт айтады, сен кезінде ақ патшадан шен алыпсың ғой, ұмыттың ба? – деп Кудрявцев мысқылдай күлді. – Оны большевиктер де ұмытқан жоқ.

	Матай шапанының өңірін ашып жіберіп: – Мынау ма, темір ме, қарғыбау ма? Бұдан басқа сендер не бересіңдер. Бала болармын ба алдайтын, ит болармын ба жетектейтін. Мә! – деп бырт-бырт еткізіп, знагын жұлып алып, столға лақтырды. Лақтырды да, іштегі жиналған бар запыранын бір ауыз сөзбен төге салды. – Николай патшаны көрсең, өзіне қайтарып бер, шалбарының құйрығына тағып алсын! Енді сендерсіз-ақ күн көремін!

	Матай алақ етіп Кудрявцевке бір қарады да, аруақтанып, жұлынып, киім, қамшысы қалған бөлмеге кіріп кетті. Ашу үстінде өзінің тым ағат кеткенін түсінген Кудрявцев енді бағанағы сөздің бәрін қалжыңға айналдырып, айғай салды:

	– Әй, Матай, сонда сен көкте де, жерде де жоқ, қайда барып күн көрмексің? Тым құрмаса бізге айта кет. Бір күн де болса, достар емес пе едік?

	Мұздай киініп екінші бөлмеден айғайлап шыға келген Матай:

	– Елім тарылғанмен, барар жерім тарылған жоқ – деп бүктеп ұстаған тобылғы сапты, жез бауыр қолқамшысын көтерді. – Кетем. Мал-мүлкімді алып, Мәнжүр, Қытай асам. Ал білгің келсе! – Матай еденді ойып жіберердей нығарлай басып шыға берген.

	– Матай мырза, тұра тұр, тұра тұр! – деп Кудрявцев соңынан ұмтылды.

	Көрінгеннен именіп, жөпшендіге иліге қоймайтын сұржыландай түсі суық полковниктің жүзі жібіп, аяқ астында балаша елпілдеп, өзгере қалуына себеп бар еді. Орталықта отырған эсерлер мен мына қайсақ даласындағы Орынбор, Семей, Омбы қалаларындағы сыбайластарының кейінгі кезде дәрменсіздігін сезген Кудрявцевтің бұрынғыкөгілдірармандарысағымдайбұлдырап, дәмеленгенкөпнәрседен үміті үзіле бастаған. Маңындағылар мен қарамағындағыларға зымияндықпен сыр бермегенмен, ертең күніміз қалай болар екен дегенді ойлағанда болашақтағы өзінің жасырын жоспарларын іштей құруға кіріскен. Негізгі жоспары – шығыс елдерінің күзеті аз ашықтесік жатқан қырық құрау, жүз жамаулы шекараларынан өтіп кету. Әрине, жалғыз емес, тобымен өту. Матайдың ойы да сол екен. Бұл сапарда малы мен басқа да байлығымен өтетін, дінімен де, түрімен шығыс жұртына тез сіңіп, тіл табысар мұндай адамнан айырылуға болар ма? Тап осы жолда өзінің боқташақ күшіктерінен гөрі, мына дала бөрісінің, тағы да болса, қолайлы серік екенін түсініп, өз ағаттығын қолма-қол түзеткісі келді. Өзінің теңдесіндей Матайдың екі иығынан қапсыра ұстап, енді бағанағы кекесіннің бәрін қалжыңға айналдырып, лезде өзгере қалды. – Дала жұрты қалжыңға шебер, терісі кең халық деуші еді, сен өзің, Матай бай, жоқ жерде бұрқ ететін дала құйынындай екенсің ғой. Қой, қайда барасың? Егер көңіліңе келер ащы сөз айтсам, кешір, мен сені бұлай деп ойламап ем!

	Матай қапсағай денесімен кимелей бұлқынып, «жібер, кетем» деп сес көрсеткенмен, қаруы, айласы мол әскербасынан біржола айырылысуға өзінің де іші удай ашып, бөгеле берді. Тоңмойын қасқырдай қарап қорқытқанмен, алдында тұрған бұйрабастың айлалы түлкі ғана емес, айбынды жолбарыс екенін, әрине, біледі. Оның қас пен көздің арасында өзгерген құбылмалы мінезін де түсініп тұр.

	Белованың бөлмесі.

	Ғұмырында көрмеген жаңағы жас офицерлер алдындағы Кудрявцевтің сұрқия мазағына қорланған Корняк, күнұзын ішкен мастығынан лезде айыққандай ширақ қимылдап, асығыс киініп, кетейін деп жатыр. Аяқ астынан бұлай болар деп ойламаған Белованың қазіргі түрі есалаң адамның түріне ұқсайды. Қалың шашы дудыраған, үстінде қара жіптен сүзекінің көзіндей етіп тоқыған тор көз, жұқа іш киім ғана бар. Қабығы аршылған сәмбі талындай аппақ мүсіндей сандары анда-санда жалт еткен әйел Корняктың белінен құшақтап, торға түскен ақ бауыр жыланбалықтай бұралып, аяғына оратылып, жалынып, жалбарынып, айдалада жападан-жалғыз қалып бара жатқандай үрейленіп, көзі алақ-жұлақ етеді.

	– Миша, Миша, милый мой, мені тастамашы, бірге ала кетші. Менде алтын көп. Қалған өмірімізге жетеді, – деп көкейінде жатталған сөзін қайталай береді.

	– Катя, әр нәрсе орынымен, жақсылықтың да шегі бар. Біраз күн бірге болдық, жетер енді. Тым бауыр басудың ақыры жақсылыққа соқпайды. Бөлек жүргеніміз дұрыс, – деп Корняк киініп жүріп сөйлейді. – Енді ажырасқанымыз жөн.

	– Жарайды онда, мен саған жармаспай-ақ қояйын. Сен кетпей-ақ та қой, – деп Белова оған да келісіп еді, Корняк көнбеді.

	– Мен енді жауыздармен бірге бола алмаймын, – деп Белованың бетіне тура қадалды. Катя сасқалақтап, қос қолымен қос емшегін басып:

	– Мен бе жауыз, мен бе? Менің жазығым не? Жазығым – сені сүйгенім бе? Жауыздарың кім ол, кім, Миша? – деп мастығынан бұл да айыға бастағандай, жай ғана ықылық атты.



	– Большевиктерге деген өштігіміз адамзатқа деген жауыздыққа айналып барады. Бәріміз де жауыздармыз. Революцияға атылатын оқты өзіміздің орыс халқымызға ата бастадық. Бұл жауыздық емес пе?

	Белова басын оқыс көтеріп алып, бағанадан өтірік, қасарысып жылаған көзінің жасын сүртті де, Корнякқа тап-тап беріп, шаңқылдай жөнелді:

	– А-а, жауыздық деймісің?! Жауыздықты кім бастаған? Мен шығармын?! Менің күйеуім полковник Белов шығар?! Көз алдымда большевиктердің қолынан қанға боялған Белов кінәлі дерсің?! Кешегі сән-салтанаттың, думанды кештердің ортасы болған Патша сарайы жазықты шығар? Россия-анамыздың емшегінен қан аралас сүт сорғалап қансырап жатқанда жауыздықтан қашып, қолыма қару орнына веер алып, желпініп отыруым керек шығар...

	Бұл да Катяның талай айтқан, талай жүйкені босатқан жаттанды сөздері еді. Корняк енді Белованы бұдан әрі тыңдағысы келмей, қолын көтеріп тоқтатты да:

	– Ұлы Россияны енді қорғау мүмкін емес, оны енді паналау ғана қалды, Катя, – деп шыға берді.

	Корняктың енді қайырылып тоқтамасына көзі жеткен Белова:

	– Бар, бар. Өңкей алдамшы сатқындар! – деп даусына булығып, жастықты құшақтап жата кетті.

	Банда ставкасының ортадағы бөлмесі.

	Сырттан Махнов кіріп еді, Кудрявцев, әлденені дәметкендей, оған жалт қарады. Махнов ежелгі іш пыстыратын әдетімен асыққан жоқ. Сылбыр басып кіріп, сылбыр ғана стол үстіндегі спирттен, самогоннан босаған ыдыстарды, босаған қияр мен қатқан нанның қалдықтарын жинап жүріп, мұрнының астынан сөйледі:

	– Барлаушылар оралды, төртеуі қашып кетіпті, екеуі ғана келді. Орлов, Негяев... – Махнов кімдердің қашып кеткенін санай бастап еді. Кудрявцевке қашқындардың еш қажеті болмады.

	– Тамақ әкелді ме? Жейтін бірдеме! – деп үздіге сұрап, киіп кетті. Басқалары да жұтынып, үміттене қарады.

	– Жоқ! – Маңайдағы ауылдар мен станицаларда қаптаған қызылдар дейді. Еш жер бос емес.

	– Ох, к черту!

	Күбірлеп сөйлеп бара жатқан Махнов есікке жете бере қайта бұрылды:

	– Айтқандай, мына жақындағы ауылдан кеше үлкен керуен өтіпті.



	Азық-түлік артқан үш жүздей түйелі керуен, екі жүзге жуық подвод дейді. Адамдары, қару-жарақтары онша көп емес көрінеді.

	Кудрявцев «сол ма еді айтарың? дегендей, қолын сілтеді.

	– Караван! Кар-ра-ва-ан! Ка-ра-ван! – деп басқа офицерлерге қарады. – Қане, ендігі отырыстың жөні жоқ. Бері қарай жақындаңдар. Біз көп ұзамай бұл арадан кетеміз...

	Кудрявцев бағана аяқтай алмай қалған жоспарына қайта кірісіп еді, Махнов тағы да кері бұрылды. Бұл жолы шын қызықтырды.

	– Айтқандай, керуен басы әлгі телефоны бар инспектор дейді.

	– Телефоны бар инспектор?.. – деп Кудрявцев қайталағанша болған жоқ, екінші бөлмеден Матай атып шықты, көзі алақ-жұлақ етеді:

	– Ах, Жақай сұм ғой. Ай, Махнай, Махнай, тұра тұр, – деп жас жігіттерше елпілдеп, ұшып кетердей аласұрған Матай Махновтың жағасынан алды. – Рас па, Жақай ғой айтқаның. Ол қай жерден, қай ауылдан өтіпті, айтшы! Мен саған мынау деген жүйрік ат мінгізем, айтшы, рас Жақай ма?

	Отырғандар, «осыншама бұған не болды?» деп, Матайдың қимылына қарап, таңырқап отырғанда, ол енді өңмеңдей басып Кудрявцевке келді. Бағанағы ашуын таза ұмытқандай, полковниктің алдында құлдыраңдап кішірейіп бәйек болды:

	– Бұйрабас, Бұйрабас, құдай үшін, естіп тұрсың ғой, – Жақай сұм өтіпті, ұзай қойған жоқ, маған он шақты әскер берші, өзімнің он шақты жігітім бар. Құдайың бар ғой, айтшы, менің де талай жерде пайдам тиіп еді ғой! Әлі де тиеді. Берші! Бұдан кейін не айтқаныңды орындайын!..

	Белованың бөлмесінен мұздай киінген, тек сол жақ жеңін бос қалдырған шинелін түймеленбеген Корняк шыққан. Жанталасып, аласұрған Матайдың қызығына үнсіз қарап тұрды да, есікке беттеді. Алдында мұны ешкім аңғармап еді. Көзі шалып қалған Кудрявцев:

	«қазір, тұра тұр, Матай» деп, қолымен жасқап, алдынан итерді де, орнына созалаңдау тұра берді.

	– Хош болыңдар, мырзалар, – дегенде барып, басқалары да Корнякқа жалт қарасты. – Біздер енді қайтып көріспейтін шығармыз. Кудрявцев бүйірін таянып, талтайып тұрып көзін сығырайта қарады:

	– Енді патша әскерінің офицерлеріне дезертирлік қана қалып еді!

	– Кім дезертир! Эмиграцияға кететін адам дезертир ме, әлде?..

	– Кім эмиграцияға?

	– Әрине, сен.

	– Ах, сұмырай. – Кудрявцев револьверін кабурасынан суырып алды.

	– Егер шүріппесін басар болсаң, менің де мылтығым бірге атылады! – Корняк шинельдің бір жақ өңірін ашып қалды: сол қолында револьвер.

	Полковниктің жүрегі су ете қалды: Корняк атақты мерген. Қаншама мас болып тұрса да, құлап бара жатып тура жүрек тұстан оғын қадау оған сөз емес.

	– Мейлі, өз қалауың білсін. Шынында да, – деп Кудрявцев тағы да қорқақтық жасағанын жас офицерлерге сездірмей, жоқ сөзді сылтау етіп, револьверін кабурына салды. – Сені мен атқаннан гөрі большевиктердің асып өлтіргені дұрысырақ шығар!

	Қарамағындағыларды жөн-жосықсыз, сәл тәртіп бұзғаны үшін ата салу Кудрявцевке шыбын өлтірумен бірдей. Осы аяусыз қаталдығымен аты бүкіл Колчак армиясына әйгілі полковниктің қорқақтығын Корняк қана біледі. Дуэльге шақырсаң, бас тартудан ұялмай, желкеңнен ата салуға жүзі жанбайтын Кудрявцевті Корняк иттің етінен жек көруші еді. Қазір де сол жексұрынына жеркене қарап тұрды да:

	– Иә, естеріңе сала кетейін: Дзержинский келіпті... Тоз-тоз болған Семеновтың қалған бірлі-жарым ұясын ашып, балапандарын түгел жұтқан көрінеді. Сендер де дайындала беріңдер. Удавтың аузына қояндардың өзі барып түседі, – деп есікке беттеді.

	Кудрявцев «Дзержинский!» деп іштей тістеніп, есікке жақындаған Корнякқа айғай салды:

	– Корняк, Корняк, есіңде болсын, сен барып сатқындық жасаған кезде, біз бұл арада болмаймыз. Басқа жерден іздерсіңдер, егер аман қалсаң, оны да жеткіз.

	Корняк бұрылып, полковниктің қорқақтығымен бірге зымияндығын ажуалай күлді:

	– Қорықпай-ақ қой, сендерді сатпаймын... Дзержинскийге. Менің көмегімсіз-ақ өзі тауып алады.

	– Ә, мен Дзержинскийге барып жалданады екен десем. Ендеше қайда барасың?

	– Басымның ауған жағына. Сеніңше, қайда баруым керек?

	– Меніңше де, өзіңше де қолайлысы шет ел ғой. Қай елге өтпексің!

	Тым құрмаса ақылдассаң етті. Мүмкін, әлі де жолымыз бір болар.

	– Туған жерімді тастап, еш елге кетпеймін. Саған да айтарым сол.

	Туған жердің түрмесінен де өз еліңнің иісі аңқиды.



	Шашы дудырап, бөлмеден Белова жұлқынып шыға келіп:

	– Туған жеріңде сені паналатар бос жер қалды ма? – деп шаңқ етті. Белованың бөлмеде тыңдап отырғанын, осылай сұрақ қойып шыға келерін алдын ала біліп, алдын ала жауабын дайындап қойғандай, Корняк ойланбастан:

	– Россия-анамыздың құшағы кең, – деп есіктен аттап шыға бергенде, Белова көк желкеден атып жіберді. Көзілдірігі ұшып кеткен Корняк жақтауды ұстап, тұрып қалды. Мылтығын да оқтанбады, кейін де бұрылмады.

	Тек Белова:

	– Сенің Россия жерін басып жүруіңді қызғанамын, – деп тағы да атқанда барып Корняк көзі алара бұрылып, Белованың колында бұлдыраған маузерін көріп:

	– Ах, жылан, әттең... – деп күлгені не жылағаны белгісіз, ерні дірілдеп, жақындай берді, жақындай берді. Қалтыраған қолын алға созып, өзі тәлтіректеп, ұмтыла түсті. Басқалары тым-тырыс, үрейлене қарап тұр.

	Белова тағы да атып-атып қалды да, тура өзіне асыла түскен Корнякты итеріп тастады. Корняк еденге гүрс етті.

	Айсыз түн. Ұлыған қасқырлар үні. Бурабай тауының іші. Абылай алаңы. Алаулаған оттан әрі Оқжетпестің көмескі нұсқасы көрінеді. Оты маздаған жерошақтың қасындағы мосыға ілген бақыр астында жанып болған ағаш шоғы жылтырайды. Алаудың маңында алқа-қотан отырған, қисайып, жантайып демалған адамдар. Әріректе бір-бірімен қойындасып, бұйығып ұйықтап жатқан көп керуеншілердің сыртында қомдарына тай-тай жүк артқан, шөккен түйелердің, тіркелген бөренелердің нұсқалары қараңдайды. Оттың қасына жалынға төніп киімдерін кептіріп, шұлғауларын жайып жайғасқан бір топ кірешілер елеңдеп үрейленіп, түйелер жаққа қарап отырған. Қолындағы револьверін қабына жүре салып, сырттан Нұрисләм келді. Әңгімелерін доғарып, демдерін іштерінен алып, осылай қарай таянған милиционерлерді үнсіз күткен үрейлі топ бір ауыздан жамырасып қоя берді:

	– Не екен?

	– Ештеңе көрінбей ме?

	– Ненің даусы?!

	Қашан орнына келіп жайғасқанша Нұрисләм жұртты зарықтырып, жауап бермеді. Тек отырған соң барып:

	– Ештеңе көрінбейді, түлкі ме жүрген?.. – деп, өз айтқанына өзі дүдәмалданғандай, салғырт қана жауап берді.

	– Қой, түлкінің үні ондай болмайды. Қасқыр шығар? – деп анығын білгісі кеп, Боташ ежіктеп сұраса да, ештеңе қайтарып айтпады.

	– Күзеттегілер қайда, сергек пе екен? – деп Жақай күзетшілер жайын сұрағанда барып, ширағырақ тіл қатты:

	– Екеуі де ұйықтап қалыпты, жұлқылап-жұлқылап тамаққа тұрғыздым... Әне, келе жатыр, – деп алыста қараңдап, мимырт келе жатқан екі жайбасарды нұсқады.

	Қазандық маңында күйбеңдеген Күләнда:

	– Қайтсін, шаршаған ғой. Неше күн, неше түн жаяу жүру оңай ма?

	– деп, жолаушыларды аяғандай сәл күрсінді де, қазандағы тағамын ожаумен үнсіз араластыра берді. Анда-санда сырттан әлдебір жетім құстың даусы шығады. Бұны бағанадан естісе де, жаңа ғана құлағы шалғандай, Шәлтік үрейленіп селк етіп:

	– Тұра тұр! Мынау қасқыр емес, адам үніне келеді, – деп мойнын соза кірпік қақпай тың тыңдап, тағы да жұрттың құлағын елең еткізді.

	– Әй, қорыққанға қос көрінеді, ештеңе емес, – деп Шәлтіктің бетін қайтарып тастағанмен, Боташ та әлденеден секем алып, іштей үрейлене берген.

	– Олай деуге булми, бдительность – сақлық кирек – деп Нұрисләм да бұрынғыдай емес, бүртүрлі елегізіп, сырттай жайбарақат көрінгенмен, іштей қобалжулы еді. Жақай да оны қостады:

	– Иә, сақтықта қорлық жоқ деген. Қашқан жау – ашынған жау! Жақайдың аузынан да сақтық жайы айтылуы мұң екен, өзінің үрей жоқ жерде үрей тудырып отыратын көке мылжыңдығынан үнемі зардап шегіп, көрінген керуеншіден ылғи қағу көріп, тауы шағылған Шәлтік бағанадан бері айта алмай отырған қорқынышты әңгімесін көйіте жөнелді:

	– Апырай, ә, Жақайжан, дұрыс айтасың. Қалай тауып сөйлейсің. Расында да қашқан жау, қалай дедің, иә, ашынған жау. «Өз бетін аямаған кісі бетін даладай қылады» демейтін бе еді бұрынғылар. Түнеугі бір жолдағы орыс ауылы айтып отырған жоқ па: «Колчактың әскерлері қашқанда сол ауылдың кәрі-жасын, әйтеуір еркек атаулыны қойша бауыздап, бәрінің басын кеңірдегінен кесіп, түгел қазыққа іліп кетіпті».

	– Қойшы, сен де қосып айтпасаң, ішің кебеді-ау, – деп Боташ жұмсартқан болды. – Қазыққа емес, тал шарбақтарға іліп кетті деген жоқ па?

	– Әй, шарбаққа ілді не, аспанға ілді не, әйтеуір бастарын іліп кеткені рас қой. Алла, алла, бетін аулақ қылсын, – деп Шәлтіктің даусы қатырап, дірілдеп шықты.

	Бұлардың сөзін жерошақ басында отырып тыңдаған Күләнда Жақайдың қасына келіп:

	– Қайдағы қорқынышты нәрсені қайдан бастадыңыздар, одан да бағанағы әңгімені айтшы, Жақай, тамақ та пісіп қалды, – деп биязы күбір етіп еді. Шәлтіктің сөзі ұнамай, қабағы кіржиіп жатқан Нестер де басын көтеріп алды:

	– Иә, иә, қай жерге тоқтап едің, Жақай. Осы келіндікі дұрыс.

	Күн жаумай су болып, осынша не көрінді?

	Ұйықтап жатқан адамдардың ортасынан атып тұрған жас керуенші көзін уқалап:

	– Тура күресіп жатқан кез... – деп естеріне салып, әңгіме тыңдағысы келіп, Жақайдың қасына отыра қалды. Керуеншілер де бағана үзілген қызық оқиғаның жалғасын күтіп, Жақайға ынтыға қарасты.

	Бұл жатқан керуен – Жақай Тойшиев бастаған азық-түлік отряды. Бұл отряд өткен үш жарым ай бойы жергілікті адамдардан керуен ұйымдастырып, биылғы күзде бидай егістігі тәуір кулактардың егінін бірге орысып, қаладан әкелген көп кездеме маталарға, ол-пұл ұсақ өнеркәсіп бұйымдарына қолма-қол айырбастап, талай жерден жүздеген қап бидай, арпа алып, байлардан ірілі-уақты мал айырбастап алып, Қызылжарға қарай астыртын жөнелтіп жатты. Астыртын жөнелтетіні – әлі де әр жерде ақтардың, бандылардың қалдықтары керуенге, керуеншілерге жекелей де, жаппай да шабуылдап, шығынға ұшыратып жүр. Айыртау, Сандықтау бетінде екі азық-түлік отряды түп-құянымен жоқ боп кетті. Іздеу салғанмен, әлі нәтижесіз. Жақай Тойшиев отряды екі-үш рет бандылармен қарсы ұшырасып, атысыпшабысып та қалған. Өлген адамдар да бар. Ал жараланбаған адам жоқтың қасы.

	Соңғы ай – сүмбіленің кезі, ұйқысыз, күлкісіз бел шешпей жүрген отряд адамдарын мүлдем қажытты. Кейін қарсоқта жауынды, қыраулы күз жеткенде араларынан жағымсыз мінез көрсетіп, қиқаңдаған адамдар да табылып, ши де шыға бастаған. Сонда да, қайткен күнде де жұмысты аяғына дейін тындырып, әркімнің қасы мен қабағына да қарап, біреуін алдап, біреуін қорқытып, әйтеуір Жақай Тойшиев, ел арасына Лениннің сақшысы атанып, аңызға айнала бастаған алғыр жігіт өзі де әбден титықтап, ақыры соңғы керуеннің бетін Қызылжарға бұрған.



	Бұлар – өздерінің соңдарынан ізге түскен аш қасқырлардай Кудрявцев отрядының, Матай, Христолюбов, бандысының тіміскілеп келе жатқандарын да естіген. Содан бері әр жерде із тастап, адастырып, бұралаң жолмен келеді. Адамдарының аз екені де, күштерінің тең еместігін де білетін Жақайдың ойы – басқа көмекке сүйенбей, өздері амалдап, керуенді темір жол бойына аман жеткізу.

	Керуеншілердің соңғы күндері сергек ұйықтап, түнделетіп, үдере жүріп келе жатқандары да содан. Күннен-күнге адам да, көлік те қажыған сайын үрейдің күшейе түсетіні де содан.

	Жалаң аяғын созып жіберіп, буы бұрқыраған ұзын шүберек шұлғауын отқа алыстан жайып, кептіріп отырған Жақай енді бір тізерлеп отыра қалып, әңгімесін жалғады:

	– Иә, содан өзіміздің ВЦИК-тің қасындағы пулеметшілер командирлерін дайындайтын мектептің жаттығу залында самбоның әдістерін үйреніп жатқанбыз...

	– Самби, бамби дейсің, самбиің не өзі, қай жұрттың күресі?

	– Әй, шорту-морту, жыбырламай отыра алмайсың-ау. Жаңа түсіндірген жоқ па? Енді бар ғой, сөз бөлсең, тура қақ бастан, мынаумен, – деп Ноян гүржідей жұдырығын Шәлтікке біледі.

	Кең спорт залы.

	Екі жерде төселген күрес кілемі үстінде жаттығу жүріп жатыр. Жаттығуға лайық жиырмасыншы жылдардағы спорт киімдерін киінген курсанттар кілем шетіндегі сәкілерде ортадағы жаттығушыларға зер салып қарап отыр. Жаттықтырушы кілем үстіндегілердің қимылын бақылап тұр. Бір кілемде өзіндей бір курсантпен жаттығып жүрген Жақай. Курсанттың қолында бірде – пышақ, бірде – алты атар. Жақай көз ілестірмейтін жылдамдықпен курсанттың қолындағы қаруларын қағып түсіріп, өзін допша атып, нешебір күрес тәсілінің өнерін көрсетіп жүр. Осы кезде зал есігінен Кремль коменданты, мектептің шаруашылық басшысы, әскери формадағы офицер және бір-екі адам сау етіп кірді.

	– Отставить! Стройға тұрыңдар! – деді келе сала, әй-шәй жоқ, офицер күресіп жатқандарға да, отырғандарға да айнала қарап, теріс команда берді. Әскери тәртіпке жаттыққан курсанттар жалма-жан жүгірісіп, сап түзеп жатыр. Бір қатар болып сап түзеп, сымдай тартыла қалған курсанттардың алдынан жағалай қарап өтті де, офицер әркімнің бетіне әрі сезіктене, әрі сынай қарады да, қысқа ғана зілдей сұрақ қойды:



	– Владимир Ильичке шағым жазып жүрген қайсың?!

	Кездейсоқ басқа сұрақтың қандайын күтсе де, тап мұны ешкім күткен жоқ еді. Курсанттардың көздері жаутаңдап, жыпылықтап, бір-біріне қарасты. Бірақ ешкімнің түсі өзгеріп, не ыңғайсызданып, қозғалақтап сыр бермеді. «Мен едім» деп ешкім суырылып та шыға қоймады. Ызалы офицер танауы қусырылып, қадала түсті:

	– Немене, ұмытып қалдыңдар ма? Асхана жөнінен, тамақ жөнінен! Шағым жазуға келгенде қорықпайсың, мойындауға келгенде жүрексінесіңдер. Сендерден болашақта қандай адал командир шықпақшы?

	Коконев деген курсант бір адым алға шығып:

	– Мен – жазған! – деді даусы саңқ етіп. – Бірақ... бірақ, сіз қателесесіз, менің жазғаным шағым емес, өтініш!

	Мұндай батыл жауапты күтпеген офицердің өзі сәл қипақтап, тосылып қалды да, лезде бойын жинап алды:

	– Сен шағым мен өтініштің де айырмашылығын біледі екенсің?! Тамақсау! Сенімен әңгіме кейін болады. Қане бәрің де тез киініңдер. Жолдас Ленин сендермен сөйлеседі. Тараңдар!

	Алғашқыда өтініш жазған адамның орталарынан шыққанына таң-тамаша, қайран қалып, оның үстіне мінезі салмақты, көбінен момын Коконевтің жазғанына сенбегендей, оның жүзіне ұзақ, үнсіз қарасқан курсанттар, енді «Ленин сендермен сөйлеседі» дегенде одан бетер қайран қалып, сенерлерін не сенбестерін білмей, енді офицерге жалт қарасып, үнсіз, мәңгіріп тұрып қалды.

	Бұлардың бұл тұрыстарын басқаға жорыған офицер ышқына айғай салды:

	– Немене, сендерге команда түсініксіз бе. Қане, бір секундта тарап, бір минутта киініңдер. Ра-а-зой-ти-ись!

	Асхана.

	Ақ халатты, семіз аспазшы көлемі елу-алпыс шелек су сиятын қазақтың тай қазанындай үлкен ыдыстан салма құйып жатыр. Биікте тұрып құйған оның қолындағы ожауына мойнын соза қараған Ленин қазан ернеуіне бойы жетпесе де, аяғының ұшымен көтеріліп, өтініш етеді:

	– Сіз бетін қалқымаңыз, ожауыңызды батырып алыңыз... Лениннің қасында тұрған шаруашылық басшысы мен офицер бір-

	біріне ұрлана карасты.

	Ленин курсанттар столында салма ішіп болған. Қасындағы шаруашылық басшысы мен мектеп бастығы да амалсыз ұзақ сораптап ішіп отыр. Ильичке жасқаншақтана қарап қояды. Салманы бәрінен бұрын ішіп болған Ленин қасындағыларға қуақылана қарап:

	– Қалай екен салма?.. – деді. Бұл қысқа сұрақта көп мағына жатыр еді: мұнда жазғыру да, ұрсу да, шымшыма кекесін де бар.

	Шаруашылық басшысы мен мектеп бастығы бір-біріне қарады. Ешқайсысы батып ештеңе дей алмады. Іштей ғана ұғынысты. Бұлардың созалаң жауабын күтуге іші пысқан Владимир Ильич бос тарелкеге қасығын сылдыр еткізе салып, нұқыңқырай итеріп қойды да, өз сұрағына өзі жауап берді:

	– Сылдыр су!

	Аудитория.

	Парадқа, салтанатты кештерге киетін арнайы киімдерін киген мұнтаздай таза курсанттар отыр. Қабырғасында үлкен карта ілінген стол қасында Ленин түрегеп сөйлеп тұр.

	– Сонымен сіз асығыстық жасаппын дейсіз. Отырыңыз, курсант. – Кінәсін мойындап, екі иіні түсіп салбырайып тұрған Коконев үнсіз ғана орнына отырды. – Жоқ, сізге ескерту жасаған адамдікі асығыстық. Сіз орынды жазған екенсіз. Ол, шынында да, мазмұнына қарағандаөтінішемес, шағым. Жәнеорындышағым. Сіздің қателігіңіз сонда – сіз сол шағымыңыздың дұрыстығын табандылықпен соңына дейін дәлелдеп шығуыңыз керек еді. Қашанда соңына дейін. Және де, қайталап айтамын, табандылықпен. Рас, тамақтарыңыз өте нашар екен. Бұл жөнінен сіз шындықты жазғансыз. Оның несі айып?

	Коконевтің көзі жайнап қоя берді. Үстінен ауыр айып жүгі түскендей, басын көтеріп алып, ұшатын құсша қомданып, «Көрдіңдер ме, мен дұрыс жазған екенмін ғой» деп, ақталғанына қуанып, жанжағына масаттана қарады.

	Курсанттар тым-тырыс, бар ыждаһатымен көсем сөзін тыңдап отыр. Қазір бәрінің басында бөтен ой жоқ, тек бір-ақ мақсат бар. Ол – ұлы адамның әр сөзін мүлт жібермей миларына құйып алу, көкейлеріне тоқып алу.

	Содан соң Владимир Ильич осы кездегі еліміздің ауыр жағдайы, аштық күйзелткен шаруашылықтың себептері жайында ұзақ сөйлеп, бұл уақытша қиыншылықтан қалай шыға білу – болашақтағы өміріміздің кепілі екенін ұзақ ұғындырды. Сол арада бізге «Азықтүлік салығы туралы» дейтін болашақ кітабымен таныстырды. Бізге тұңғыш рет «продразверстка» деген не, «продналог» деген не, оған қалай көшу керек, оның қазіргі жағдайдағы маңызы туралы ұзақ-ұзақ түсіндірді. Әттең, не керек, басқаларды қайдам, өз басым білімімнің, түсінігімнің аздығынан болар, көсем сөзінің жалпы нобайын, жақсылықты көздеген сөз сыңайын аңғарғанмен, түгелдей, түбегейлі түсінуге, жетесіне жете ұғынуға өрем жетпеді. Біздің большевиктердің ісіне кедергі келтіргісі келетін эсерлер туралы, Мартов, Чернов, Милюков деген біреулер туралы айтты. Әттең, шіркін, ол кезде түгел біліп алуға да мұрша келмеді ғой. Енді бір күн қол босап, шіркін, бос күндерім болса, оқудан бас алмас едім-ау! Иә, сол арада, Ленин сөзінің соңында: – Біз сауда ісінде, әскери өнерде буржуйлардан, ақ гвардияшылардан үйренуден қорықпауымыз керек. Үйренгенің үшін ақы төлеуге сараңдық істеме. Ал, курсант жолдастар, сендердің осы мектепте үйренгендерің үшін төлейтін ақыларың – Кеңес өкіметіне өтер адал қызметтерің болмақ. Ондай өтемге сараңдық етпеңдер, – деп сәл ғана жымиды. Содан соң тағы бір-екі талап айтып, сөзін аяқтаған Владимир Ильич, бізге айнала қарап...

	Аудитория.

	– Курсант жолдастар, маған сұрақтарың бар ма? – деп Владимир Ильич курсанттарға қарады.

	Бағанадан бері көсем сөзін ұйып тыңдап отырған курсанттар жаңа ғана өздерінің аудиторияда отырғандарын сезгендей селк етісіп, сұрақ қоюға жүректері дауаламай, «сен бірдеме десеңші, сен айтсаңшы, сен сұрасаңшы» дегендей, бір-біріне қарасады. Бір кезде өз-өзін қайрағандай қомданып, батылданып, курсант Жақай қол көтерді. Бәрінің көзі Жақайда.

	Ленин орта кездегі қатарға мойнын соза қарап:

	– А, а.. Жақай... Тойшиев жолдас, сұраңыз, сұраңыз! – деп атыжөнін бұлжытпай айтып, мықынын таяна құлағын тосты. Орнынан тұрған Жақай бірден аузына сөз түспегендей, аз бөгеліп барып:

	– Владимир Ильич, Петрокок темір жолы туралы айтыңызшы?

	– деп басқа курсанттарға мақтанышпен масаттана қарап қойды. Өз елінің жағдайын жолдастарына айтып бергенін мақтан тұтқан курсант пиғылын жазбай таныған Владимир Ильич те күлімсірей қарап:

	– А-а, сіздің туған Отаныңыз Қазақстан жеріндегі азық-түлік торабы туралы сұрайсыз ғой, отырыңыз, Тойшиев жолдас! – деп, Ленин енді артына бұрылып, қабырғадағы картаның бетін таяқшамен көрсетті. Мына ұлан-байтақ территорияны алып жатқан Қазақ автономиялық республикасының бір бұрышында Петропавл– Көкшетау, яғни Петрокок теміржол құрылысын салу 1918 жылға жоспарланған еді. Бірақ біздің ең бай, астықты өлкелерімізді ауыр өнеркәсіпті орталық қалалармен байланыстыру ниетінде көзделінген РСФСР Халық Комиссариатының 1918 жылғы 3 апрельдегі бұл қаулысының орындалуына шетелдік интервенция мен азамат соғысы үлкен кедергі жасады. Уақытша тоқтата тұруға амалсыз тура келді. Енді СТО-ның қаулысы бойынша бұл құрылыс – екпінді азық-түлік торабы қайтадан қолға алынды.

	Болашақта Петрокок темір жолы шұрайлы қазақ даласын белдеулеп, әрі қарай созыла бермек, жан-жаққа, ауыл-селоларға қарай тармақталып кете бермек. Ойлаңыздаршы, осы жолмен жүретін поездарға тиеп, ертеңгі күні сол далаға – астықты, малды далаға жүз мың бірінші класты тракторлар жөнелтіп оларды бензинмен машинистермен қамтамасыз етсек, онда орта шаруаның өзі «мен коммунаны қолдаймын» деп шыға келер еді. Әрине, бұл әлі фантазия. Бірақ біз, большевиктер, қиялдаудан қашпаймыз, қайта соны шындыққа айналдыруға міндеттіміз. – Ленин тағы да Қазақстан жерінің аумағын таяқшамен айналдыра көрсетті. – Иә, болашақта біздің ең бай астықты өлкелеріміздің бірі осы Қазақстан болатынына сөз жоқ. Тек мұнда ұшы-қиырсыз көсіле жатқан байтақ жерді қалай көтеріп, қалай игеруді білу қажет. Сөз жоқ, көтереміз де, игереміз...

	От алауы. Керуеншілер. Жақай сөйлеп отыр:

	– Қазақ даласының үсті ғана емес, асты да тұнған байлық. Үстінде жайқалған егін, мыңғырған мал, түтіні бұрқыраған зауыттар, астында алтын, күміс, мыс, жез, көмір шахталары. Бәрі ертең халық игілігіне, болашақ ұрпақ игілігіне айналады. Мына сенің ауылыңа әлі электр жарығы барады, көшелеріңде автомобиль, далаңда тракторлар жүрсе, аспаныңда айырплан ұшып жүреді деп, не керек, айтып жатыр, айтып жатыр. Кемі жиырма, отыз жылдың төңірегінде болатын жағдайларды, жаңалықтарды түсіндіріп жатыр, түсіндіріп жатыр...

	Жақайдың ұзақ, дәмді әңгімесін қызыға тыңдаған керуеншілер ауыздарын ашып, рақаттана тыңдап, бір адам да сөзін бөлмеп еді, енді сақшы сөзінің аяқталғанын сезіп, қозғалақтап, қайсыбірі сұрақ қоя бастады. Бірінші боп сұрақ қойған Боташ:

	– Сонда қалай, Ленин биылғыдай аштық, жұт болмайды деді ме? Жақай ойланған жоқ. Бұл сияқты сауал өзіне талай қойылған.

	– Қайдан болсын. Егер бір жерде егін шықпай қалса, екінші жерде шығады. Біздің кеңес елінің жері кең әрі бай емес пе. Пойыз бәрін де бір-біріне жеткізіп тұрады.

	– Е-е, сонда мына керуен қайда қалады, митыңдап жаяу-жалпылап жүрмейді екенбіз ғой. Егер осы айтқаныңның бәрі рас болса, әй, қайдам, көп уақыт керек-ау, көп уақыт, – деп Шәлтік жөпшендіге тез илана қоймайтын өз әдетіне басып еді.

	– Әрине, керуен жолының ол кезде керегі не? Бәрі қалады.

	Шәлтеке, оған күмәнданбай-ақ қойыңыз?

	– Е-е, бұл өзінің қазір ояу отырғанына да күмәнданатын адам емес пе, – деп сөзге Ноян араласты. – Жақай, Жақай! Сен шынында да біз сияқты сауаты аз, шала Жақай емессің, біздің бәрімізден де білгіш, көзі ашық, Ильичті көрген дана Жақайсың!..

	Ноян сөйлесе-ақ қайтсем қағып тастаймын деп дайын отыратын Шәлтік іліп түсті:

	– Сөз-ақ! Лениннің күзетшісі болсам, мен де оқымыстылардың бөркін теріс айналдырар ем. Соны да сөз деп айтып отырсың-ау!..

	Ноян мен Шәлтіктің көрінген жерде ырылдасып жататын мінезінен ығыр болған Боташ:

	– Сондай жерден кетіп жүрген, әй, Жақай-ай! – деп әңгіме бетін бұрып еді, Нестер де бұл сөз көкейіне қонып, қалжыңдады:

	– Күләнданың магниті тартқан ғой!

	Боташ енді от алауында, екі беті де алаулап, күлім қаққан Күләндаға қарады.

	– Айналайын, сенің де маңдайың ашылды. Жақай, енді Күләнданы да Мәскеуге ала кетесің бе? – деп жосықсыз сөйлеп қалып еді, Шәлтік қиқылдап кеп күлді:

	– Сөзім-ақ, әй, Боташ-ай, Боташ, мұрның шуылдап, не айтып, не қойғаныңды білмейсің-ау. Осынша зарығып жүріп тапқан Күләндасын енді ала кетпегенде, Матайға қайтып берер дедің бе. Әлде саған тастап кетер деп дәмеленіп отырсың ба? – деп өзі де күліп, жұртты да күлдірді. Жақай да қосыла күліп, бұл әңгімені де аяқсыз қалдырмай, өзінің болашақтағы ойын айтты.

	Мына сөзге бәрінің де көңілі тоғайып, қайсыбірі шын ойланып, жөткірініп, «шынында да мүмкін-ау» дегендей үміттеніп қалып еді, тағы да Шәлтік қолын сілтеді:

	– Әй, әй, әшейін осы жердегі көңілжықпас сөз ғой, онда барған соң бәріміз ұмыт болармыз... Біздің кімге керегіміз бар. Ленин бізді қайтеді?!

	– Неге? Жақайға өзім сенемін. Осыдан мені кіргізбе! – деп Нестер жұдырығын көрсетіп, рақаттана күлді. – Басқаға болмаса да, Жақайға әлім келеді. Тоқмашканы өзім берем.

	– Шіркін-ай, Ленинді бір көріп, сөйлесіп, сосын өліп кетсем де арманым болмас еді, – деп Боташ шын арманын айтып еді, Шәлтік оған да шаңқ ете қалды:

	– Сөз-ақ, Ленинді көрген соң, қайта, өлмеу керек!

	– Ох, Шәлтік-Мәлтік, шорту-морту, жаның тәтті-ау, ә! – деп Ноян, оған қосыла бәрі қарқылдап күлді.

	– Е, тәтті болмағанда. Алдымызда жақсы заман келе жатыр дейді, оны көрмей неге өле қояйын! – деп сөзден жеңілмей, Шәлтік те қосыла күліп отырды да, оқыс селк ете қалып, тағы да қараңғыға мойнын соза қарап, құлақ түрді. – Тағы да бірдеңе естіле ме? Мынау біртүрлі дыбыс, ай, тап осы жолы адамның үніне келеді.

	Бәрі күлкілерін тыйып, үрейлене тың тыңдады.

	– Ай қорғалаған кез, аш қасқырлар шығар... алыстан торып жүрген. – Боташ көңілдерін сабасына түсірейін деп, бағанағы сөзін қайталап еді, оған ешкім бұл жолы қосылып ештеңе демеді.

	Аяғын тез шұлғауланып, жыртық етігін киген Жақай:

	– Ал, жарайды, түйелердің бұрауын көріп, аттар да ұзап кеткен шығар, жақындатып, сосын кезектесіп отырып тамақтанып, сәл мызғып алайық, – деп бір етігінің салпылдаған табанын қайыспен орап, байлап тастады.

	– Иә, сол дұрыс болар. Таң да атуға жақын, – деп Нестер жанжағына сипалап, балдағын іздеді.

	Бәрі орындарынан жылдам тұрып кеткенде, Күләнда бақырдың қақпағын ашуға ұмтыла берді де, өз-өзінен қиялданып, отырып қалды. Өз-өзімен іштей сөйлесіп отырған сияқты, өз даусы өз құлағында күмбірлейтін тәрізді: «Ал, Күләнда, енді бұл дүниеде не арманың бар. Кеше кім едің, бүгін кімсің. Ертең Мәскеуге барасың. Жақаймен өмір бойы бірге тұрасың. Ауылдан келген қазақтар: «Күйеуің кім, шырағым?» – дегенде, «Жақай, Жақай ғой», – деймін. «Е-е, кәдімгі Жақай, Кремльде қызмет істейтін Жақай ма?» «Иә, иә, – деймін. – Лениннің сақшысы!» Күләнда жүгіріп барып, сөмкедегі телефонды қалай әкелгенін де байқамай қалды. Жан-жағына қарап, телефонды бұрауға бата алмай қайта-қайта оқталып, жүрегі дүрсілдеп қоя берді. «Тлибонды қолыма алсам-ақ сөйтеді. Әуелі бұрамай тұрып жаттығып алайыншы» деді іштей. Бұлай дайындалып, бұлай әуре болғалы қашан. Бір ретін, бір қыбын таба алмай-ақ жүр. Ешкім жоқ жерде жасырын сөйлескісі келеді. «Тлибон құлағын бұрамай тұрып жаттығып алайын, – деп телефон трубкасына құлағын апарды. – Қалай бастасам екен?»

	Күләнда тағы да іштей толқып отыр.



	Ағаш арасы...

	Кудрявцевтің аз отряды, шағын бандасы, Матайлар тобы қарағайлардың арасымен тұс-тұстан еппен басып, жақындап келеді. Алыстан оларға от алауы көрінеді.

	От лапылдап жанып жатыр. Ошақ қасында от алауында телефонмен сөзге іштей жаттыққан Күләнда:

	«...Жолдас Леннн... Жоқ... Ленин ата... Жолдас Ленин... Мен... Мен... Жақайдың қалыңдығы Күләндамын. Сізбен сөйлесуге қорқып... жоқ... жүрегім аузыма тығылып... Жолдас Ленин, рақмет сізге, мың да бір рақмет жаусын сізге! Мен кім едім, мынадай аспан мен жердің кеңдігін көрмей, ақ пен қараны айыра алмай, күнде... қорлықта жүрген күң едім... Қазір еркін ұшқан қос қанатты құстаймын. Жақайдың қолынан ұстап, қайда ұшсам да еріктімін. Мен секілді талай сорлы бейбақтардың маңдайын ашқан, азаттық әперген сізге мың-мың алғыс!

	Ағаш арасы...

	Кудрявцевтер Абылай алаңын жан-жағынан қоршап келеді. Пысқырмасын, оқыранбасын деп аттарының танауын тұмылдырықтап алған Матай, Христолюбовтар да өз адамдарының қанатын жая бастаған.

	Керуен. Керуенші Жақайлар шөгерген түйелердің жүк бұрауларын байқап, енді біреулері алысқа ұзай бастаған тұсаулы, шідерлеуді оттап жүрген аттарды бері жақынға әкеліп, қайтадан шідерлеп, бәрі дабырласа сөйлесіп, топтала берген...

	Ағаш арасы...

	Бандылар мысықша басып, әрқайсысы әр түп қарағайдың бауырына орналасқан. Демдерін іштерінен алып, команда күткен сыңайда. Екі бандит – Махнов пен тағы біреуі пулемет көтеріп, мықшыңдап, үлкен бір тастың ортасына орналастырып жатыр. Бұл арадан түн болса да, Абылай алаңы алақанға салғандай. Әсіресе алаулаған от. Ошақ қасындағы Күләнданың жүзі кәдімгідей анық көрінді. Матай алыстан танып, тістеніп, қашан жетіп қолына түсіргенше шыдамсызданып, алыстан жұтынған аш арланша, аузын арандай ашады:

	– Күләнда-а! А-а, Күләнда-а! Енді менен құтыла алмайсың. Уысымдасың менің, Күләнда-а! – деп іште өртенген от, бүкіл ішкі құрылысын – шек-қарнын, бүйрек-бауырын күйдіріп бара жатқандай, тынысы тарылып, таза, салқын ауаны қауып-қауып жұтып, аласұрады.

	Күләнда телефонда. Көзінде жас: – Жақай айтады, сізді... сұмдардың атқан оғының зардабынан сырқаттанып жүр дейді. Ауырмаңызшы, Ленин ата! Біздің бақытымыз үшін ауырмаңыз... Сіз тұрғанда, – дейді Жақай, – біз аш та, жалаңаш та болмаймыз, бізді енді ешкім жасыта алмайды, жылата алмайды. Мен Жақайға сенемін! Рақмет сізге! Алда разы болсын, Ленин ата, ауырмаңызшы. Күләнда өзінің жасырын дайындығын жеткілікті санап, енді кірешілер жиналғанша тезірек сөйлесуге бекініп, телефон құлағын бұрап-бұрап жібергенде, сырттан гүрс етіп мылтық атылып, әлдекім баж ете қалды. Одан арғысы өң мен түстей: «жатыңдар», «мылтықтарыңды оқтаңдар» деген, тағы сол сияқты сөздер айтылып, айғайлаған дауыстар. Жан-жақтан гүрс-гүрс атылған мылтық үні, көпшілік естіртпей жіберді. Айғай-шу, азан-қазан әп-сәтте басылып, атыс күшейіп кетті. Тақылдай жөнелген пулемет үні. Телефонды біреу тартып алатындай, бауырына қысып, үрейленген Күләнда «Жақа-а-ай! деп айғайлап жіберді. Керуеншілер мылтықтарына жүгіріскенде, Жақай оқша атылып түйе жотасындағы пулеметке жеткен. Бірақ, не керек, пулемет тұтқасына қолы тиер-тиместе бірекі төгілте атуға ғана мұршасы келді, оқ тиіп, шалқасынан барып, қаруына жабыса, етпеттей құлап еді, оқтан үркіп, қайда барарын білмей ойнақтай секіріп, бетімен тайраңдай жөнелген түйенің үстінен сыпырылып түсіп қалды.

	Атыс жақындап келеді...

	Телефонды құшақтап, далбалақтай жүгірген Күләнда, мұрттай ұшып жығылған ат үстіндегі теңдеп артқан қанар қап, тай-тай жүгімен естері шығып, тайраңдап, олай-бұлай секірген, тулаған түйелер, секектеп тұсамысымен лағып қашқан аттар. Екі жақтан да оқ тиіп қаңбақ ойнаған адамдар. Күләнда телефонды бауырына қысқан күйі:

	– Бұл дүние не боп кетті. Жақай, қайдасың? Жақа-ай! – деп, жан-жағына есі шыға алақтап, жүгіріп жүр.

	Атысып жатқан кірешілердің бірі тұсамысымен секірген аттың қасына жанамалай келіп, еңкейе беріп аяғын шешіп жіберді де, үстіне қарғып мініп, қараңғы тоғайға қарай тұра шапты.

	Мұны ағаш ішінде тұрып көзі шалып қалған Матай:

	– Жа-қа-ай! Жо-оқ, менен енді құтылмайсың! – деп айғай салып, алтатармен екі рет атып-атып қалды. Асығыс атқандықтан, оғы дарымаса керек, қашқын жарқ-жұрқ еткен оқтан басын қорғалап, аттың жалына құшақтай жығылып, зытып барады.

	Матай атына міне салып, соңынан тұра қуды. Тасырлатып шауып келеді. Керуенші қалың қарағай арасына еніп кетті.



	Көрдей қараңғы қарағай, қайың аралас қара орман ішінде ат үстіндегі Матай, қай жағымнан атып қалар екен деген қауіппен, жанжағына алақтай қарап, қашқынды іздеп ағаш арасын сүзіп келеді. Қолында алға кезенген алтатар. Анда-санда ат тізгінін тартып, тың тыңдайды...

	Әлден уақытта соңында қалған атыс саябырсып барып басылды. Қашқын зым-зия жоқ. Жерге төгілген күзгі қалың жапырақтар мен қу бұтақтар ғана ат тұяғының астында судыр-судыр, бырт-бырт етеді.

	Ошақ басы. Қазандағы етті табаққа түсіріп, кесек-кесегімен жұлмалап жеп отырған бандылар: Кудрявцев, Христолюбов, Белова, тағы басқалар. Темекі орап отырған Кирилл. Әріректе аузы буылған теңкиген-теңкиген екі қанар қап жатыр. Ішінде қолға түскен жаралы жандар болса керек, анда-санда қимылдап, бұлқынып қояды.

	Ошақ басына Махнов келді. Қолында телефон:

	– Ваше благородие, мына телефонды өліп жатқан әйелдің құшағынан зорға суырып алдым.

	– Христолюбов: – Әйел өліп қалып па?

	Махнов әуелі қиқаң етіп иығын көтерді де, сосын адам емес, қой өліп жатқандай, жайбарақат қана міңгірледі:

	– ІІІала өлген болу керек. Телефонды жұлқылап зорға суырып алдым. Қарысқан қолдары ауаны қайта-қайта қармап, айырылып қалған дүниесін сұрағандай, «бер, бер» деп, саусақтары біреуді шақырғандай бір-екі қимылдады да, сылқ ете түсті. Соңғы демі болуы керек.

	– Соның бәрін қараңғыда қалай көре қойдың, көзің қасқырдың көзі ме, иттің көзі ме? – деп Кудрявцев Махновтың мылжыңын ұнатпай зекіп тастап еді, анау да қайтқан жоқ:

	– Ана жаңа жаққан оттың түбінде жатыр екен, от алауында бәрі күндізгідей көрінді. Жұмулы көзіне дейін, кірпіктері ұзын екен...

	– Жарайды, жетті. – Кудрявцев алара бір қарады.

	– Ана қазанды ал да, аналармен бөліп жеңдер, сосын керуентүйелерді түгел атыңдар, құрылыс материалдарын өртеп, азықтүліктің бәрін соның үстіне төгіңдер. Босаған қаптарға өліктерді салып, бір түйемен Петрокок темір жолына қарай жіберіңдер, аштарға біраз азық болсын! А-а, анадағы телефонды мына араға қой.

	Махнов:

	– Құп болады! – деп бағанадан ұстап тұрған телефонды Кудрявцевтің қасына қойды да, қазанның жиегінен жеңімен көтеріп алып кетті.



	Кудрявцев:

	– Кирилл, ана қаптың аузын аш. Әлгі сұмырай сақшы сонда тығылып отырған шығар, – деп бұйрық етті. Өзі әлі сүйек мүжіп отыр. – Сендерге мен бір спектакль көрсетейін. Матай бай қай шұқанақта өліп қалды екен. Сақшыны да, қатынын да көре алмай кетті-ау.

	Кирилл жасқаншақтай басып, қорыққанынан қолы қалтырап, қаптың аузын түртіншектеп зорға ашты. Ішінен жарадар Нестерді көргенде, арбаушы жылан ысылдап шыға келгендей, Кирилл не дерін білмей, кекештеніп қалды:

	– Н-Нестер!?

	Бір жақ көзінен қан сорғалап Нестер ағаш аяғымен тұрып:

	– А-а, әлі ұмытқан жоқ екенсің? Сен әлі осылардың жағында жүр ме едің?! – Кириллді жақтан бір қояды. Аңдаусыз тұрған мүсәпір Кирилл ұшып түскенде, Нестердің өзі де тәлтіректеп барып құлады. Қайта тұруға ұмтылып еді, үйелеп тұра алмай жатыр. Бұлардың екі жаққа бұлай құлаулары жай кезде болса, кісі күлерлік еді. Ет жеп отырған бандалар бұған езу де тартқан жоқ. Кудрявцев қалтасынан бесатар алып, Кириллге лақтырды.

	– Мә, Кирилл, сенің ана ағаш аяққа да шамаң келмейді, көрдің бе, тыртаң етіп жығылып қалдың, атып таста!

	Кирилл бесатарды қағып аларын алса да, Нестерді шын аяғаны ма, әлде шын қорқақ па:

	– Ғұмырымда мылтық атып көрген емен және кісі атып... – деп балаша кемсеңдеді.

	Орынан зорға тұрып, тізерлей ұмтылған Нестер:

	– Азғындар, сендердің өлім еккеннен басқа, қолдарыңнан ештеңе келмейді, – деп ақтық күшін салып, біреуді қылғындырып өлтіргісі келгендей, екі қолын тарбита жылжыды.

	Кудрявцев теріс қарап, ет мүжіген қалпы:

	– Кири-илл, болсаңшы енді, ананы сайратпай! – деп асықтырып еді, Кирилл қолы дірілдеп, Нестерге жақындай-жақындай келіп бесатарды оның қолына ұстата салды. Қолына бесатар түсіп қуанған Нестер:

	– Кирилл ата алмайды. Мен ақтың солдатымын бұрынғы, адам ату бізге оңай, полковник Бұйрабас-Кудрявцев, Колчактың құйыршығы. Қанша жасырынсаң да, енді жасырынбақ ойнай алмайсың, бері қара! – деп көзінен сорғалаған қанды жеңін сүртіп тастап, бар күшін жинап, айғай салды. – Қане, тырп етпеңдер, егер мылтықтарыңа қол апарар болсаңдар, аямаймын.



	Белова мен Христолюбов Нестердің қолындағы бесатарды көріп, көздері шығып, ауыздарындағы еттерін шайнай алмай қалған. Қолдарын баяу ғана мылтықтарына апара берген оларды байқай қалған Нестерден, оның ескертуінен сескеніп, не істерлерін білмей, жандары алқымға келді. Адам тағдырымен қуыршақша ойнайтын Кудрявцев осы жерде де асықпай рақаттанатын қаныпезерлігін көрсетті. Ол мүжілген сүйегін тастап, енжар бұрылып, мылтық кезенген Нестерге тұп-тура беттеп, жай басып жақындай берді.

	– Орыс солдаты орыс офицеріне қашан қол көтеретін болған. Эх, тәрбиең бұзылған Россия! Ұсқынсыз Россия!

	– Россияның садағасы кет. Орыс халқының жалмауызы! – деп Нестер шүріппені басып-басып қалды. Бесатар атылмады. Тағы да шүріппені басты. Тағы да атылмады. Бесатарға қарап, оғы жоқ екенін көріп, алданған Нестер Кудрявцевтің бетіне лақтырып жіберді.

	Нестерді от жағынан көлеңкелеп келген Кудрявцев бесатарды лып еткізіп қағып алып, екінші қалтасынан оқсауыт шығарды:

	– Кирилл, ғапу ет, оқталмай қалыпты. Мұны былай оқтайды, – деп оқ салды, – сосын былай атады, – деп Нестерді атып салды.

	Нестер құлап бара жатып, даусы қырылдап: «Қанішер!» деуге ғана шамасы жетті.

	Орман іші.

	Ат үстінде келе жатқан Матай артынан бырс еткен оқ даусынан селк етіп, ат тізгінін тартып, тоқтай қалды да, тың тыңдады. Тымтырыс орман ішінде түнгі аң мен құстан жапалақ пен түлкі үні ғана ауық-ауық естіледі. Көзі алақ-жұлақ етіп біраз тұрған Матай атын тебініп, жорғалата жөнелді.

	Ошақ басы. Кудрявцев Кириллге қарап:

	– Үйрендің бе? Үйреніп ал, о дүниеге барғанда да саған керек болады, тағы көрсетейін қалай атуды, – деп енді Кириллдің өзін атып салды.

	– Ой-ой, – дегеннен басқа ештеме айта алмай, жүрек тұсын баса құлаған Кириллдің өңі от алауындай әлем-тапырық өзгеріп кетті. Артында жетім қалып бара жатқан үбірлі-шүбірлі балалары түсті ме есіне, әлде тіршілікті қимағаны ма – еріндері жыбыр-жыбыр етіп, кемсеңдегендей болды. Содан соң дөңбекшіп, аласұрып қиналып, өле алмай тыпырлап ұзақ жатты.

	Кудрявцев оған қайтып қараған жоқ, екінші қапты өзі келіп ашты. Ішінен көзі бақырайып, үрейленіп, жасқанып, Шәлтік шығып келеді. Жараланбаған сияқты. Тың. Бағанадан бері қап ішінде жатып, сырттағы сұмдықты көзімен көрмесе де, құлағымен естіп, әбден есі шығып кеткені ме, әлде өзінше аман қалуға жасаған қулығы ма, Кудрявцевке құшақ жая ұмтылды:

	– Әй, знакым, ты мой тамыр, я знайдский, хорошо знайдский, давай обнимайдский!

	Кудрявцев аузымен тоқтық тартып:

	– Мынау кім? Бұл маймыл қайдан жүр, – деп Шәлтікті төбесінен басып, қайтадан қапқа тықты. Шәлтік те онысына қарсы болмай, өзі икемделіп, кең қанарға өзі қайтадан кіріп, сөйлеп жатыр:

	– Әй, тақсыр – гасподен, сен падажди, зачем все стреляйтский.

	Не хорошо. Мен, бәрін знайдский!

	Кудрявцев қаптың аузын бір-ақ шандып байлады да, аяғымен ыңқ еткізе теуіп жіберді:

	– Бұл да большевиктерге азық болсын, – деп теріс бұрыла беріп, қап сыртынан атып салды.

	Осы кезде сырттан дүрсілдеген ат тұяғы естілді де, бәрі елегізіп, солай қарай қарады. Жүзі түнерген Матай сып етіп келіп, аттан түсіп жатыр. Тапанша ұстаған қолымен өз шекесін өзі ұрып, қазандық түбіне, тақыр жерге сылқ етіп отыра кетті.

	– Ох, ақымақ басым, Жақайдан көз жазып қалдым. Соңына түсіп-ақ едім, адастырып кетті. Құтылып кетті. Ох, ақымақ басым, енді не істедім. Қаншама жер қуып келгенде айырылып қалдым-ау, – деп өз жұдырығын өзі шайнады.

	– Саған өлген қатыны мен телефонын тастап кетіпті. Сол да жетпей ме? – деп Христолюбов көңілін жұбатқаны ма, мұқатқаны ма, мырс-мырс күлді. – Ақыры екеуіңе де бұйырмады-ау!

	Матайдың көзі жерде жатқан телефонға түсіп, одан сайын зығыры қайнады:

	– Ох, залым, ох, сұмырай! – Басын «шайқап, шайқап» тістенеді.

	– Арманда қалдым-ау, арманда. Тым құрымаса... – деп әрі қарай сөзін айта алмай, Матай аузы ашылып, көзі бұқа көзденіп алайып, тілсіз қалды.

	Ақтаңдақ таңда үсті-басы қан-қан жаралы, тәлтіректеген Жақайды алдына салып, бұларға қарай Махнов келе жатыр.

	Матай есі шығып, өз көзіне өзі сенбей, түнгі жапалақша көзін бір ашып, бір жұмып, орнынан атып тұрды:

	– Жа-қай! – А, құдай, бар екенсің ғой. – Тапаншасын ойнатып, Жақайға төне түсті. – А, жаман қара құл, түстің бе қолға, мен сен үшін жүрмін салпақтап, қараш-шығым!



	– Тоқта! Күн шыққанша, аттар тыныққанша уақыт бар, біраз ойнай тұрайық қуыршақпен! – Кудрявцев Матай бірден атып жіберер ме екен деп, байдың желкесінен айғай салды. – Асықпа, ол сенің сыбағаң, сенің үлесің! – Енді екеуінің ортасына түсті. – Мүмкін, әуелі Жақай Тойшиевтің басына тіккен, қалай еді әлгі «тайтұяқ самородокты» беретін шығарсың?!

	Матай кеудесімен кимелей, Жақайға қарай ұмтыла түсті:

	– Уәде, құдай аты! Беремін деген соң, беремін. Мен ғұмырымда екі айтқан емеспін! Былай тұр жолымнан...

	– Тоқта-а! – деп Кудрявцевтің даусы саңқ етті. – Мен де екі сөйлеп көргем жоқ. Уәде. Кейін саған жеке беремін. Сен де бересің. Қазір аяқталмай қалған сұрақтарым бар еді, аздап жауап алуым керек.

	– Өліктерді жинап жүріп, қапқа салайын деп жатсам, біреу ыңырсиды. Құлағымды тосып, қолыммен ұстап көрсем, сақшының өзі. Жарадан талып жатыр екен. Біраз бетін уқалап... – деп Махнов тағы да ұзақ сонарға түсе бастап еді, Кудрявцев қабағын шытынды:

	– Жарайды, жүре бер... Ал, сақшы жол-да-асс! Әңгімеңді айт, жұртқа айтып жүрген. Біз де тыңдайық... Ә-ә, қарның ашты ма, біз сіздің етті байқамай жеп қойыппыз, то есть, өліп қалған шығар деп. Мә, мына сүйекті кемір Лениннің төбеті. – Жерден жілікті алып бетіне лақтырып жіберді.

	Матай оның иегін жілікпен көтеріп:

	– Неменеге бажыраясың? Танымай отырсың ба? Бәрімізді алдап жүрген суайт, қане, тағы да, тағы да алда.

	Анадай жерде үнсіз отырған Христолюбов:

	– Барлық жерден азық-түлікті алдап алып, жұртты қан қақсатып жүрсің, сукин сын! – деп қалды осы тұста.

	Кудрявцев телефонның қасына келді де:

	– Ал, сөйлес, часовой Жақай. Кіммен сөйлесуші ең? Орталықпен, Ленинмен? Міне, жатыр телефоның. Ал бізді де алдап көр. Біз де тыңдайық, – деп телефонды Жақайға қарай аяғымен итеріп жіберді.

	Жақай телефонды көріп, көзі жайнап, тізерлеп барып, оны аялап көтеріп:

	– Мен ешкімді де алдағам жоқ. Бұл – Лениннің телефоны! – деді бәріне айнала қарап. Содан соң әйтеуір бір өлім, ақтар мен бандылардың мазақ қылғанын өздеріне келтіріп әрі көңіліндегі сөзін, ұлы көсемге деген соңғы рапортын айтып қалғысы келіп, телефонның құлағын әлсіз қолымен бар күшін сала бұрап-бұрап жіберді: – Алло, алло, жолдас Ленин! (Ар жағынан Ленин естігендей, жауап бергендей қуанып) Владимир Ильич, мен – Жақай, телефонда сіздің сақшыңыз – Жақай Тойшиев!

	Белова мен Кудрявцев ызадан, ашудан булығып, зығырданы қайнап, не болар екен көрейік дегендей тістеніп, күліп отыр. Матай мен Христолюбов Жақай сөйлеген сайын, «осы телефон тегін емес, ар жағынан Ленин тыңдап тұр» дегендей, әлі де секем алып, әлі де қорқып, шегіншектей береді.

	Жақай телефонмен жігерлене-жігерлене сөйлеп отыр:

	– Петрокок темір жолы Көкшетауға жетті. Сіздің жарлығыңыз түгелдей орындалды. Ақмола губерниясында 62 мың шаруа өз көлігімен кіре тартты. Тек мен соңғы керуенді жеткізе алмадым. Қазір айналада бөрілер, өларада бір-бірін ұлып шақырған қасқырлар тұр. Тозған, азған сілімтіктер. Колчактың соңғы құйыршықтары. Бұлар жақында құриды!

	Аюша қорбаңдап, сырттан ебедейсіз Махнов сөлеңдеп келді:

	– Ваше благородие, алыстан көп аттылар көрінеді.

	Бағанадан бері қызыл ала қан көрген, енді сол өлімнің өзіне жақындағанын сезген Христолюбов есі шығып:

	– Қызыл-да-а-ар! Қызылдар! – деп атына қарай жүгірді...

	Бәрі асығыс-үсігіс аттарына қонып жатыр. Кудрявцев кетіп бара жатып, Матайға қайырылып:

	– Анау – сенің сыбағаң, өзің құмарыңнан шық, – деп шауып кете барды.

	Не істерін білмей айналшықтап, ойнақтаған аттың үстінде тапаншасын кезенген Матай:

	– Тұр орныңнан, оңбаған, – деп, бүк түскен Жақайды аттың тұяғымен таптап кетердей төне түсті.

	Телефон құшақтаған Жақай тәлтіректей басып, Матайдың қарсы алдына келіп, көзінен от шашып, қасқиып тұр: «Бәрібір өлім, бәрібір қазір атады. Енді не де болса, жауға берілмей, жалынбай өлу, аяғына жығылмау, жалбарынбау!»

	Матай көкке екі рет мылтық атып, ойнақтаған ат үстінде тістене сөйледі:

	– Ә, қаярсисың, қайсарлық көрсеткің келеді. Бірақ өлгің келмейді, ә, өлгің кел-мей-ді!.. – Жо-о-оқ, мен сені қазір атып тастасам, құмарымнан шықпаймын. Достарыңды қырғынға ұшыратып, жалғыз сопиған сенің ендігі жерде кеңес өкіметінен зардап шегіп, азабын тартқаныңды көргім келеді. Мынаның ішінде бір оқ қалды, ол өмір бойы саған сақтаулы!

	Матай тебініп қалып, тұра шауып кете барды.

	Таң аппақ атқан. Тым-тырыс. Қара орман ішінде жайрап жатқан өліктердің, теңкиіп-теңкиіп жатқан көліктердің ортасында жалғыз есеңгіреп тұрған Жақайдың жасқа толған көзіне Күләнда, Нестер, Ноян, Әмина, Шәлтік, Нұрисләм, Кирилл достары елестейді. Телефонын құшақтап, бар жолдасын әдейі әкеп қырғызғандай, жалғыз қалғаны жанына батып, көзінен жас сорғалаған Жақай енді ағаштардың басына баяу ғана тәлтіректеп шалқая берді. Таң аспаны көгілдір тартып кеңи берді, кеңи берді.

	Орман ішінен әуелі булыға, дірілдей шыққан Жақай үні лезде аспанда жаңғырып, жар салған қуатты үні кең далаға тарап бара жатқандай:

	– Жолдас Ленин! Владимир Ильич, жерімізде өлара бітті. Көгімізде жаңа ай оңынан туды. Қазақ даласында жаңа керуен – жаңа отарба жүре бастады!

	Алыстан талып естілген поезд доңғалақтарының салдырына паровоз үні ұласып, күшейе түсті. Жақай үніне қосылып жаңғырыға түсті. Алыста зулаған поезд жерді солқылдата жақындап келеді.





