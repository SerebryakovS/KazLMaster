	Темірбек Қожакеев

	БҰЛБҰЛ ҮНІНІҢ ҮЗІЛУІ

	немесе 22 жасында көз жұмған қазақтың ақын қызы Шолпан Иманбаева туралы сыр





	– Оһ, шыбын жаным-ай! Ойбай-ай! – Науқастың жан қиналысынан шыққан бұл күңіреніс үніннен оны күзетіп, қалғып-мүлгіп отырған, ауру бағып арыған анасы селк ете қалды. Шүйкедей болып шүмпиген шерлі шеше жалма-жан көрпенің астына қолын жүгіртіп жіберіп, қызының аяғын сипалап көрді. Мұздай қоймапты. Өмір оты тағды да жылт еткендей болды.

	– Бір жамбасыңа аунап жатып, сәл сабыр қылшы, жаным! – деп, ана аурудың көрпесін ыңғайлай берді.

	– Апатай-ай, менде жарасыз жамбас қалды ма? – Ол жыламсырады.

	– Сәл көтерілші, мынаны туралап қойып берейін!

	– Жата -жата жамбасы тесілмесін деп бөксесіне қойып жүрген дорбадағы сусын тұрған шикі тарыны байқұс ана жаймалап қызының жамбасына тосты. Ауру солай қарай аунап түсіп, сәл тыншығандай болды.

	Теріскейдегі Майбалық өңірінде қыркүйекте салқын түседі. Мұнда кешелі-бері де аспан әлемін сұр бұлт қаптап, қалың қара жауын төпелеп тұр. Табалдырығы сазға еніп, маңдайшасының бір жағы төмен түскен кедейдің қараша үйі де итиіп қара нөсердің төпеуіне әйтеуір төтеп тұр. «Жыртық үйдің құдайы бар» деген әншейін айтыла салған сөз ғой, шұрық-тесік туырлықтың тұс-тұсынан су сорғалайды. Әр жерге қойылған шелек, шылапшын, шара, аяқ-табақ, ыдыстардың бірне шорылдай құйылған, біріне тырс-тырс тамған тамшы үні «құлақ тесер» есер әндей науқастың миын қашап, жеп жатқандай.

	Үйдің сол жақ керегесіне «боранға ұшып өлмесін» деп, 3-4 лақ-қозы байланған. Алдына шөп-шалам салынып, астына сабан-топан төселген. Олардың бірі пыс-пыс етіп күйіс қайырса, бірі бырт-бырт шөп шайнап, «әнге ән» қосады. Үйдің оң жағында тысы тозып, жүнінің түте-түтесі шыққан құрақ көрпе астында әлгі ауру жатыр...

	Түн ортасы ауды. «Сен жатып, көз шырымыңды алшы! Енді мен күзетейін» деп қызының аяқ жағына әке келіп отырды. Қапталы бір жағына қисайып, өңірі сөгілген, қырық жамаулы қара күпіні қаусырына құнжиды. Ол жылы күпі ішінде енді маужырап бара жатыр еді, науқас тағы оянып кетті.

	– Апатай-ай, жаным қиналды ғой, төзімім таусылды ғой, – деп басын көтерді.

	– Шыда, қарағым, апаңа сәл демалшы дедім, қасыңда мен отырмын. – Қыз құнжиған әкені көрді.

	– Әке-ау, алатын ажал қайда? Неге алмайды, неге қинайды?

	– Олай деме, балам! Әлі-ақ жазылып кетесің!

	«Ауырып тұрдың – аунап тұрдың» деген. Шыда!

	– Әй, қайдам, әке! Менің бетім енді бері қарай қоймас. Халім тым нашарлап кетті ғой!

	– Түн осылай ауыр болды. Таң да атып қалды, күндіз тыншисың, қарағым. – Әке дерттің қызына қатты батқанын, оның өмірден күдер үзе бастағанын сезгендей болды. Сәлден соң науқас булығып, бір қолымен жер тіреп, кеудесін көтерді. Күрк-күрк жөтелді де, қан тастап жіберді.

	– Өлдім, өлдім, әке! Ойбай, ойбай! – деп бір жағына қисая берді. Ащы дауыстан шеше де, іні Балмағамбет те оянып кетті. Ана жетіп келіп:

	– Қарағым-ай, кәйт дейсің? Бізде қандай қайран бар? Құдіретім жетсе, кеселіңді жұлып ап, орныңан ойнақтатып тұрғызып жібермеймін бе? – деп басын сүйей берді. – Амалымыз қайсы? – Ата-ана бірдей көзіне жас алды. Аяп кетті ме, ауру да үнсіз қалды.

	«Шынында, бұл сорлылардың қолында не бар? Мені аурудан айықтырып жіберуге құдіреттері жетсе, аянып отыр дейсің бе?» деп ойлағандай болды да, көз жұмып, тағы мүлгіп кетті. Айнала жым-жырт. Үй-ішіне қайта тыныштық орнады. Ана мен әке кеңк-кеңк етіп, бүйірлерін тартып жыламсырап, көз жастарын сүртіп жатты.

	Бір кезде құланиектен таң бозарды. Қыркүйектің ызғарлы желі жас сәбидің уіліндей гулеп, қалың жаңбыры әлі соғып тұр. Қара үй ішінде бірте-бірте тіршілік тынысы білінді. Қозы-лақтар орнынан тұрып, дүр сілкініп еміренді. Екі иығынан зорға демалып, ыңырсыған науқастың дыбысы шықты. Астына құрым киіз төсеп, үстіне жарғақ тон жамылып жатқан кішкентай Гүлсім, Әлкендер де «жан бітіп» жыбырлай бастады. Бет-аузы кір-қожалақ, шашы өскен үш жасар Мықан тонның астынан шығып, жалаңаяқ, жалаң бас ауру әпкесінің басын сүйеп отырған шешесіне тоңқаңдай жөнелді.

	– Тонасың-ау, от жаққанша жата тұр, – деп ана оның қайта апарып тонның астына тықты. Өзі басына қап жамылып, сыртқа шықты. Анадай жердегі үстін жауып қойған отыннан алып келіп, от жағуға кірісті. Теезекті қалап, қурайдан тамызық етіп, шақпақ шағып тұтата бастады бірақ су тиген отын жылтырай беріп, қайта сөніп, жана қоймады. Тағы тұтатты, тағы жанбады. Ары үрледі, бері үрледі. Бықсыған қурай үй ішін көк түтінге толтырды. Сау адамды тұншықтырып, көзден жас парлатқан көк түтін күрк-күрк жөтеліп, зорға тыныс алып жатқан ауруды мүлдем тұншықтырып бара жатты.

	– Апа-ай, өлтірдің ғой, – деп ол тағы ойбайлады.

	Кірпігі зорға қимылдап басын көтерді.

	– Қарғашым-ай, енді қайтейін! От жағып саған шәй қайнатып берсем бе деп ем. Ана осыны айтқанда көзі қызына түсті. Оның жүзінен қу шеше іш жиғандай болды. Қос жанарда от қалмапты. Екі көзі шүңірейіп ұясының түбіне барып тығылғандай. Сорайып суалған жақ сүйектері сыртқы теріге ғана ілініп, әзер қимылдап тұр. Кешегі дөңгелек, шырайлы жүзде нұр қалмаған. Қан, сөл жоқ. Қызының өн бойынан қырым ет қалмаған сияқты. Қырық жамау құрақ көрпені кеудесіне тартып, ұстап отырған қос қолының саусақтары – қу сүйек, сылдырмақтай сырт-сырт етеді.

	Ана бықсыған отты ұрып-ұрып өшірді де, киіз есікті көтерді. Одан енген суық ауа қаптаған көк түтінді түндігі түрілген шаңырақтан әп-сәтте айдап шықты. Дымқыл ауа бойын мұздатып, қайта жөтелі қыстаған науқас тарс бүркеніп, бүк түсіп жата қалды.

	«Енді не қылдық, енді қайттік?» деп сасқалақтаған ата-ана өздерінше күйбең қақты.

	* * *

	1904 жыл. Жаз айы. Ақмола уезінің Нұрбай болысы. Нұра бойы. Жалшылықта жүріп, «кеудесін өксік тескен көп кедейдің бірі – Иманбай өрістегі мал соңында жүр. Күн күйіп тұр. Сараырқаның бұлтсыз боз даласы.

	Жұлым-жұлым шидем шекпенді жалаңаш етіне лыпа еткен, басына шұрқ-шұрқ ақ киіз қалпақты баса киген Иманбай тоқал тарғыл өгіздің үстінде таққа қонғандай қонжиып отыр. Шіренгенін қайтейін, үзеңгідегі жыртық кебістен башпайлары жылтың-жылтың етеді. Бұтындағы жырым-жырым тері шалбардың бір жерінен тақымы жылтырап, бір жерінен тізесі сорайып шығып тұр. Желдеп, қаптай жайылып бара жатқан қой «шәйт-шәйт», «қайт-қайт» дегенде шоқша сақалы селт-селт етіп, қсуырылған қос танауы желп-желп етеді. Қаһарлы дауысы сарбаздар сардарының үніндей өктем-өктем естіледі.

	Қанжығаға байланған торсықтағы сусын таусылған сияқты. Кезерген ерінді бір жалап, жүткініп қояды. Шақырайған шілде күні шыдайтпай барады. Түсе қап көлеңкелеп, жан шақыра қоятын тал-дарақ жоқ. Қойды ауылға қуып, қайта қоюға уақыт әлі ерте. Күн де сәл еңкейіп барып, бір орнынан қозғалмай, бедірейіп тұрып қалған сияқты. Ұзын құрық ала салып, ары қарай итере салу Құдайдың да қолынан келмейді. Имекең «ай, бір салқын суға жетсем, шөл қандыра бір сімірсем» деп келеді, жұтынып-жұтынып қояды. Өгізді екі өкпеге тепкілеп асыққан болады. Бірақ мал асыға қоймайды. Әр шөптің басын бір шалып, андыздай-андыздай жөнеледі, қайыру бермейді.

	Изеңдеп жүріп ол, міне, ауыл шетіне ілінді. Екі көзі қотан басындағы өзінің қараша үйінде. Ала төбетті ертіп алдынан шығатын жамағаты бүгін көріне қоймады. Арсалаңдап ала төбет қана келеді. Ол аңырап, ойланып қалды. «қырыққа қарағанда ғана қолым жеткен, ұзақ жыл кісі есігінде жүріп тапқан табан ақы, маңдай теріме алған байқұсым қайда? Аяғы ауыр еді, не боп қалды екен? Осы ой оның ішкі дүниесін астаң-кестең етті. Қойды қораға иіре сап, Имекең үйіне қарай жүгірді. Жетіп келсе, келіншегі иіріліп, бүрісіп жатыр.

	– Неғып жатырсың?

	– Ішім ауырып, бүріп барады.

	– Неден болды?

	– Қайдам?

	–Толғақ шығар?

	– Білмеймін. – Иманбай көршідегі Сәлима кемпірді алдырды. Ол кісі келіншекпен тілдесіп, о жақ, бұ жағын сипалап көріп, айы-күні жетіп, толғақ келіп қалғанын білді.

	– Иманбай, құдай қаласа, келін аман-есен босынып, әке боласың, – деді.

	– Иншалла, айтқаныңыз келсін, – деп, Имекең алақанымен бетін бір жалатып өтті...

	Толғақ ұзаққа кетті. Тұмса тез босана қоймайды. Қолды-аяққа тұрмай бебеу қақты. Ол қиналған сайын Имекең де шыбын жаны шырқырап мұрнының ұшына келді. Бірде шырылдап, бірге «толғатады». Жүгіріп барып келіншегін құшақтап аймалайды. Басын сипап, жасын сүртіп, «шыдашы, жаным, шыдашы» деп бәйек болады.

	Түн ортасы ауды. Әлі айқай салып, «дүниеге мен келдім» деп хабар берген адам жоқ. Сәлима да сасайын деді. Шаңырақтың екі жағындағы қос желбауды түсіріп, айқастыра байластырды да, үстіне көрпеше салып жұмсақтап, келіншекті соған кеудеден асылтып қойды. Толғақ жиілей бастады. Сәлима Иманбайға: «Қолыңа келсап ал да, үйді айналып жүріп, «түсті ме, түсті ме» деп жерді түйгіштей бер! Менен «түсті, түсті» деген хабар болғанда ғана қоясың» деген нұсқау берді.

	«Жазған құлда шаршау бар ма?» Имекең шешініп тастап, келсапты алып далаға шықты да, «түсті ме, түсті ме» деп жерді түйгіштей бастады. Оқта-текте Сәлимадан «жоқ» деген жауап естіледі. Имекең болдыруға айналды, пұшпағынан тер ағып, жүйкесі құрыды...

	Осы ырым-жырым себеп болды ма, әлде «күні жеткен бала күшенбесе де туады» дегендей, мезгіл жетті ме? Әлден уақытта «шыр» еткен сәби үні шықты. «Түсті, түсті» деген кемпір даусы қоса естілді. Имекең келсапты лақтырып тастай сап, үйге жүгірді. Келсе, байқұшы ешбір үнсіз, ес-түссіз, желбауға артылған қалпы салбырап тұр екен. Сәлима етек астынан сәбиді алып, кіндігін кесіп, шаранасынан ажыратып, тазалап жатыр. Имекең онымен ісі болмай, келіншегін тік көтеріп ала сап, төсекке апарып салды. Бетін желпіп, ауа жеткізгендей болды, су бүркіп сейілтті.

	Бәрін жайғастырып, «үһ» деп далаға шыққан Сәлиманың көзіне күншығыста жарқырап тұрған жарық жұлдыз түсті. Көре салып, «бұл сәби Шолпан туғанда дүние есігін ашты, оның аты Шолпан болсын» деді.

	Имекең «әумин, болса болсын!» деп тағы бетін сипады...

	Шолпан бала күнінде тұрмыс тауқіметін де тартты, ауру-сырқаулы да болды. Дегенмен, бұла болып өсті. «Кедей қызымын» деп өзін ешкімнен кем көрмеді, кемсітпеді. Кеудені өрге айдап, өршіл болып, өсті, өжет болып өсті. Ауыл арасындағы шілдехана, келін түсіру, қыз ұзату, қызойнақ, алтыбақан сияқты ойын-сауық жиындарын көріп өсті. Соларда өнерге деген құштарлығын, әнге, жырға деген бейімділігін көрсетіп өсті...

	Әне, міне дегенше, Шолпан 15-ке келді. Бірақ бойын сезімге билетіп селтеңдемеді, есейген қылық көрсетіп, көзін сүзіп сызылмайды. «Балалықтан өттім, бой жеттім» деп өткен-кеткенге қылмаң қағуды әдет етпеді. Бозбалалармен жымыңдасудан, ымдасудан аман болды. Мұндай сезім онда ояна қоймады. Құралайдың лағындай екі көзі мөлдіреп, қос танауы желбіреп, жайнаң қағып, балалық базарында жүріп жатты. Солқылдаған сәмбі талдай бұлғақ қағып, бұралып тұрғаннан басқа ешнәрсе білмеді, ешнәрсе істемеді.

	* * *

	1921 жылдың күзі. Ақмола қаласы. Атақты Нәзипа Құлжанованың кабинеті. Шеттен келген, оқыған кісі, әйелдердің қамқоры деп оған қыз-келіншектер келіп-кетіп, ақыл сұрап ағылып жататын. Міне, бүгін оның алдына үстінде көнетоз барқыт бешбеті бар, басында қызылшұбар салы орамал, қараторы, дөңгелек жүзді, орта бойлы, кең иықты жас әйел келді.

	– Келіңіз, жоғары шығыңыз, – деп, Нәзипа орнынан тұрып, оны қарсы алды, қолын ұсынды.

	– Рахмет, – деп келіншек қол беріп есендесті де, қарсы алдына барып отырды. Бөлме ішінен айнала бір шолып өтті. Сәл үнсіздіктен соң:

	– Нәзипа апай, сіз боласыз ба? – деді.

	– Иә, айналайын Нәзипа Құлжанова деген кісі мен боламын.

	– Сізді іздеп келдім, жайымды айтайын, тілек білдірейін деп келдім.

	– Айта ғой, қолдан келсе, көмектесеміз, қанағаттандырамыз.

	Келіншек сөйлей жөнелді. Әңгіме барысында Нәзкеңнің бір байқағаны, елдің теңдік іздеп жүрген көп әйелінің бірі болса да, мына келіншектің көзге түспей, көңілге қонбайтын бір ерекшелігі – өжеттігі, адуынды екпіні. Басқа әйелдер жасқанып, жібектей созылып, сызылып «тағдырға» мойынұсынғандай сынық мінез көрсетіп тұратын. Ал мынау алып-ұшып, арындап, тіпті, ерсі сияқты жүріс-тұрыс көрсетіп сөйлейді екен.

	Бірте-бірте Нәзипа есіне сәл бұрынырақ уездік оқу бөлімінің меңгерушісі Кәрім Тоқтабаевқа және өзіне өлеңмен жазылған бір әйелдің арызы түсті. – Тоқта, тоқта, – деді ол, – анада:



	Арманым – жалғандағы өнер, ғылым.

	Қайғымен өткенің бе енді күнім?

	Дертім көп, дәрменім жоқ, мен бір пақыр,

	Бастасын, хақ тағалам, оңға жолым, –



	деп арыз жазған Шолпан сен емес пе?

	– Иә, мен, сол сорлы Шолпан – мен!

	– Е.. е.. енді білдім, айта бер әңгімеңді! – Келіншек басынан өткен өксік өмірін өзекті өртей баяндады, еркін отырып егіле баяндады. Бір ғажабы, жыламай, сықтамай баяндады.

	* * *

	1918 жыл. Жаз айларының бір күні. Иманбай ауылына 3-4 адам ат басын тіреді. Екі жақ тіл қатысты:

	– Кім бар-ау?

	– Өзіміз бар.

	– Бар болсаң, сөйлес!

	– Қазір. – Далаға Иманбайдың өзі шықты.

	– Ассалаумағалейкүм! – Ол келгендерге кезекпен қол берді.

	– Әлейкумуссалам!

	– Жол болсын!

	– Әлей болсын! Қонақпыз!

	– Қоныңыздар! – Келгендердің ол бірін ғана, Қорғалжын жағындағы Темеш елінің қазағы – Алдоңғарды ғана таныды. Олар аттан түсті. «Қонақ келді, әңгімелесіп қасында болыңдар» деп Иманбай ағасы Бейсенбай мен інісі Сауықбекті шақырды. Кедей жомарт деген, өзі бата сұрап қозысын ала жүгіріп, қол қусырды. Қонақтар ұзақ отырды. Ойлы-қырлы сөз болды. Ел жайын, жұрт жөн-жосығын сұрастырды. Ағайындар қонақтардың әңгіме аңдасын аңғарды. Ақыры бұйымтай сұралды.

	Алдоңғар – байлығы тасып, мейманасы асып, балпаң басып, барлықтан шүйдесі жуандап, шықшыты шығып, мұрты майланып, маңғаз тартқан алпамсадай адам еді. Байлығымымен кісі алып, сөзінен жұрт танып, керек бола, «берсең –қолыңнан, бермесең – жолыңнан» деуге жарап қалған Арқа азулыларының бірі еді. Сөзді соның өзі бастады.

	– Имеке, ат сабылтып, жай жүргеміз жоқ. Жекжат болар, құда түсер, ел іздеген жайымыз бар. Біреулер қыз өсіреді, біреулер ұл өсіреді. Олар ер жетеді. Елдің бірі қыз ұзатып, бірі келін түсіріп қуанышқа кенеледі. Өмір осындайымен қызық. Бұл – ата-баба салты. Сізде қыз бар деп есіттік, бізде Бекей деген бозым жігіт бар. Соған құда түсейік деп келдік.

	Мұны естігенде Иманбайдың тұла бойы дір еткендей болды. «Не дейді? Әлі аузындағы ана сүті кеппеген, ісінен әлі балалық мінезі кетпеген, құлыншақтай құлдырап жүрген Шолпанымды айтып отыр ма? Ой, үмітсіздер-ай! Байға тию дегеннің не екенін білмейтін бауыр етің – балаңды бер деп отыр-ау! Он екіде бір гүлі ашылмаған қызғалдағы – қызыңды қи деп отыр-ау!» деген ой қас-қағым сәтте оның бойын ток ұрғандай аралап өтті. Әлден уақытта ес жиған Иманбай:

	– Не айтып отырсыздар? Менің қызым 14 ке жаңа ғана келді. Байға тию оның ойында, қыз ұзату менің ойымда жоқ. – Имекеңнің үні қатқылдау шықты.

	– Ойбай-ау, о не дегенің, қыз он төртінде түгілі он үшінде отау иесі деген қайда?

	– Менің қызым әлі отау иесі бола алмайды.

	– Қойыңыз, алманы қатты пісірмей, жерге түсірмей, мезгілінде үзген жақсы. «Қыз он беске келгенде толады екен, екі көзі жігітте болады екен» дегенді естімеп пе едің?

	– Менің қызымда әлі ондай әдет жоқ.

	– Имеке, ақылға келіңіз, қыздың кезінде орын тапқаны жақсы.

	– Иә, иә, «қыз – жат жұрттық» деген, уақытысымен оның барар жеріне барғаны жөн.

	Ағайындардың бұл сөзі де Иманбайды иілте алмады.

	– Қазір қызды сырттан билеп беруге болмайды. Жаңа заман орнады, заң басқа, қойыңдар, қыздың өзі біледі. – Ол осыны айтты да, бір жамбасына қарай қисая кетті.

	Амал қанша, әр ру басындағы пысықтар, ата атынан сөйлейтін ақсақалдар билейтін кез.

	«Жалғыздың үні шықпас, жаяудың шаңы шықпас» шақ. Аға, іні, ақсақал, қарасақалдар билеп, ақыры Шолпанды Бекейге беретін болды. «Теңі табылып тегін кететін» болмады. Қалыңмалға сатылды. Саудасы келісті. Есебі түгел болған соң төркіні жағы қызымыз кімге барады, күйеу кім, аяқ-қолы бүтін бе, ақыл-есі дұрыс па, аузы қисық, көзі соқыр, мұрны пұшық емес пе деп сұрамады да. Екі жақ «бердік, алдық, құда болдық, бар береке тап» десті де тынды. Қонақтар қалыңдықты болып, көңілденіп атанды.

	Бұл сырттай сауда Шолпанның құлағына жетті. Қызын қимай әкенің көп қарысқанын естіді. Қылар қайраты жоқ, қызына не дерін білмей қиналып жүрген ана қасіретін де сезді. Бойын ыза-кек кернеп буырқанды, бұрсанды. Бірде үйдің көлеңкесінде қап жамап, қамығып отырған шешесінің мойнына асыла кеп құлады. Екі көзіне ғана әлі келіп, зарлай жөнелді.

	– Бауыр етің – балаңды қалай бердің, апатай? Жаны ашымас жандарға қалай ердің, апатай? Балғын бала ойынын қалай тыйдың, апатай? – Бұл сөздерді естігенде ана да елжіреп, езіліп сала берді. Ботасын бауырына алып, емірене еңіреді. Басынан сипап, құшағына қысып, құшырлана иіскеді. «Мен дейсің бе, қарағым», «Мен бердім бе, қарағым» деп ақталғаннан басқа айтары болмады. Қыз зарлай берді.

	– Қыз баланы малша сатқан заман-ай! Қайғы-шері іште қатқан заман-ай! Қиянаты белге батқан заман-ай! Ащы зарды жастай тартқан заман-ай! – Бұл күйзелісті үн ананың сай-сүйегін сырқыратты.

	«Қайтейін, қарағым, қайтейін! Обалың заманыңа болын, ескінің салтына болсын» деп теңселіп отыра алмады. Шолпан тоқтар емес.

	– Бұлбұл құсты қарға ілген заман-ай! Арғымақты есек мінген заман-ай! Аққу құсың қарақұспен көлде жүзген заман-ай! Қара жүрек, қара күштің қармағына ілініп, сүйгеніңнен күдер үзген заман-ай!

	Анасы бұл сөздерінен қызының ақын болар алымын аңғарды.

	Іштей «қарағым-ай, оқыса, тоқыса, үлгі көрсе, ұшқыр сөздің сұңғыласы, өлең-жырдың жүйрігі болайын деп тұр екен-ау! Енді теңсіздік пен тепкіге түсіп, бар қажыр-қайраты, қайсар қабілеті табанда тапталады-ау!» деп күрсінді. Шолпан тағы біраз сөйледі.

	– «Қыз өссе, ауыл көркі» дегендегі көрік болғанымыз осы ма? «Қыз баланы жылатпаңдар, назасы жаман болады» дегендегі жылатпағаны осы ма? Сорлы ғана қыз бала-ай, теңіне барып, қашан теңелер екенсің? Сүйгеніңмен сүттей ұйып, қашан көгерер екенсің? Барған жерде бақытқа қашан кенелер екенсің. «Қарағым, мынаған қалай қарайсың?» деп алдыңнан өтер күн қайда? Малша сатқан тағылық келмеске кетер күн қайда?

	Ана мен бала осылай сырласып, күңіренісіп жатқанда құдалар арасында алыс-беріс жүре бастады. Қалыңмал өтіп, қарғыбау тағылды. Ерсілі-қарсылы жүргіншілер сабылды. Келіп-кетіп, арадан пайда іздеген табылды.

	* * *

	Көп ұзамай құрттай қыздың баспаған жерге, естімеген елге, көрмеген күйеуге кететін күні де келді. «Көріктімді көргенше күйіп-жанып барамын» демекші, Шолпанның да «сүйіктісін» көрер кезі жетті. Күйеу ат сабылтып алып кетуге келді. Одыраңдап, басқа оқырая қарайтын, бақа басты, жалпақ мұрын, кең танау, дәу ауыз, ойқас тісті, қысқа аяқ, ұзын кеуделі «келісті» кісі екен. Жасы қырықтан асқан, бөксесі қалыңқы, қарны салыңқы тартқан, талай «көкпарды алып қашып» талтыаяқ болған, сірі тақым көрінді. Ол ұрын бармай-ақ, қалыңдық ойнамай-ақ, өңкиген қара құстай қоржиып келді де, мамық жүнді, балдырған «балапанды» ілді де кетті. Бекен еліне келіп, «жанымды малым жасартты» деп жымыңдады. Жаңа алған жас жарын «қолымдағы құсым», «бауырыма басып шайқар жұмыртқам», «ермек қылып ойнар қуыршағым» деп қутыңдады. Ал Шолпан үшін «жайнаған қызғалдақтай қайран дүние қар жаумай, қазан ұрмай солады екен» деген заман туды. «Мұны құдай дұшпаныма да бермесін» дейтін күндер басталды. Міне, таң сәріде тұрып, бұзауын салып, қайта тартып алып, иген сиыр бауырына жабысып жұдырықтай біреу отыр. Мына біреу жер ошаққа, қазан асып, оған сүтті құйып, астына от жақты. Сүт тасып бара жатқанда, от тұтқышты ала сап, қара қазанды қабырғасы қайыса оттан алды.

	Тағы біреу үйдегі бар сілікпені шығарып, сілкіп-қағып, үйіп қойып, қос білекті сыбанып, нәзік саусақтарын ақжем етіп кір жуып жатыр. Кір сығарда оның қары сынып кете жаздайды, көзіне жас келеді. Міне, күні бойы тары қайнатып, оны шиге сүзіп сорғытып, енді қуырып ошақ басында қарғадай қалқиып біреу жүр. Ол піскен тарыны келіге салып, енді түйе бастады. Келсапты көтеріп ұрған сайын байқұстың тал шыбықтай бұралған аш белі үзіліп кете жаздайды. Бүйірін таянып, отыра кетіп үһілейді. Міне, үйдің сол жақ босағасына сыпыра жайып, үстіне қол диірмен тартып, ұн тартып біреу отыр. Шыбықтай әлсіз қол талып-талып кетеді. Қарысқан қолды алмак-кезек ауыстырып, диірменді тынымсыз айналыдары ол.

	Әне, Сарыарқаның сары даласында табаны тасқа тиіп, маңдайы күнге күйіп, енесінен адасқан киіктің лағындай біреу тезек теріп жүр. Жаутаңдаған көзіне жас іркіледі. Көмейінен зарлы үн естіледі. Оқта-текте төбеде қалықтап тұра қап шырылдаған бозторғайдың үніне үн қосады. Үстінен ұшып бара жатқан құстарға қарап, «біздің ауылды басып өтсең, апама сәлем айта салшы! Қызың аман, итшілеп күн өткізіп жүріп жатыр дегейсің!» деп қол бұлғайды. Енді ол екі қап тезекті арқалап ауылға келе жатыр.

	Бұл – баяғы бақытсыз Шолпан, Бекейдің – «жан жары», тірі қуыршағы.

	Күңіреністі күндер өтіп жатты. Махаббатсыз, түтетілген түтін, сүймеген күйеу, жатырқаған жат жұрт Шолпан көңілін селт еткізбеді. Үйленудің бал-шырыны, отбасының қызығы білінбеді.

	«Салқынсың, маған еміреніп езілмейсің» деп Бекей оны басқа тепті, көзге шұқыды. Таңғы жарық жұлдыз

	– Шолпан күн түспеген қырмызы гүлдей сола берді, сарғая берді. «Жазықсыздан жедім байдың таяғын, кейде көсеу, кейде жұмсап аяғын» деп зарлады.

	«Болмас адам бордай тозады», «Болбыр адам күн жаумай су болады», «Мыңғырған бай малынан кедейдің жалғыз тоқтысын қасқыр жейді» дегеннің бәрі рас екен. Сүймей, көрмей тиген күйеуді де құдай көп көрді. Белгісіз жайда ол жанын жаһаннамға тапсырды. «Енді ерік алып, елге қайтармын» деген үміті оты жылт етіп еді. О да болмады. Шолпан басына ерік берілмеді, «еліңе қайта ғой» делінбеді.

	«Қатын ерден кетсе де, елден кетпейді» деп қалың қара қарға әмеңгерін сайлады. Сорлы жесірдің бақытын байлады. Сол баяғы маңдайға біткен бес елі сордан ол арылмады, қасірет-қайғы еңсесін басып, еңірете берді.

	Осы тұста ғана шерлі жүрек, мұңлы көңіл, тартқан қорлық, көрген зорлық Шолпанның жан дауысын шығарып, ақындық сезіміне қамшы басты. Оның «аһ» ұрған аузынан:



	Көп жыл жүрдім, бұзау, қозы соңында,

	Маңдайымнан арылмаған сорым да.

	Күл шығарып, тезек теріп, су тасып,

	Жауыз байдың күңі болдым қолында.

	Далба-дұлба, шоқпыт-шоқпыт киімім,

	Ауыр тұрмыс көрдім талай қиынын.

	Өмір өтіп зарлау, жылау, қайғы да,

	Шеше алмадым көңілдің тас түйінін, –



	деген жыр жолдары төгілді.

	Осылай өксік өмір тағы да өте берді. 1921 жылы Сонау Қорғалжын еліне уезден бір инструктор келе қалды. Қалыңмалды жою, әйелдерге бостандық беру туралы Низам шыққанын хабарлап, әңгіме өткізді. Қор болып жүрген Шолпан оған мұң-зарын шақты:



	Еңбегімнің бәрі кетіп далаға,

	Шерлі жүрек толған қайғы-санаға,

	Ас орнына сарсу ішіп, жуынды,

	Итпен бірге сүйек аңдып қорада,

	Жүрген жанмын, құтқарыңыз, қорлықтан, –



	деп арызын өлеңмен айтты.

	Өз басынан өтіп жатқан ауыр күндерді баяндады.

	* * *

	Бұл хикаяларды Нәзипа бастан-аяқ ұйып тыңдады. Шолпан әңгіме ақырын: «Жақсыдан – шарапат» деген. Кеңес өкіметі атынан келген сол кісінің көмегімен бостандық алдым. Еңіреп елге келдім. Ата-анаммен қауыштым, оларды аймалап, мауқымды бастым. Артынан оқу оқып, білім алам, өнер қуам деп Ақмолаға аттандым. Енді, міне, осы арманыма жетуге Сізден көмек күтіп, алдыңызға келіп отырмын», – деп аяқтады.

	Нәзипаның есіне Шолпанның баяғы арызындағы «өнер, ғылым жолына жаным құрбан» деген сөздері түсті. «Бұл келіншектің бойында ақындық сезім бар, ақынның иесі бар. Бұған көмектесу керек. Әйтпесе, Қазақстанның бір түкпірінде жатқан Ақмоладай уезде Абай айтқан бұл сияқты «самородный сары алтын» ашылмай, көміліп, жоғалып қалуы мүмкін» деген ой түйді.

	Нәзкең уезік Атқару комитетіндегі жігіттерге телефон шалып мән-жайды түсіндірді, тілек білдірді. Әрі Шолпанның қолына оларға қарай хат жазып ұстатты. Жақсының шарпаты тағы тиді. Ол алты айлық сауат ашу мектебіне түсті. Оны бітіріп, сондағы жетім балалар үйіне тәрбиеші болып орналасты. Қажыған қазақ қызының күні туды. Көзі ашылып, көңілі көтерілді. Қала мәдениетіне араласып, ойын-сауық үйірмелеріне қатыса бастады. Білімге құныға бас қойды. Аз уақытта-ақ көкжиегі кеңіді. Артынша Қараөткелдегі әйелдер бөліміне нұсқаушы болды. Комсомол қатарына өтті. Бірақ өскелең өмір өжет талантты өрге айдады. Білім беріп, өнер үйретіп, өнеге таратудағы Қараөткелдің қарқыны қазақтың қарымды қызын қанағаттандыра алмады. Ол биікке қанат қақты, білімнің алыстағы айдынына қол созды.

	* * *

	1923 жыл. Орынбор қаласы. «Қызыл Қазақстан» журналының редакциясы. Н.Құлжанова қазір осында істейді. Бір күні оның кабинетіне «ұрықсат па екен» деп екі келіншек кіріп келді. Үңіліп отырған қағазынан басын жұлып алған Нәзкеңнің көзіне келген келіншектердің бірі оттай басылды. Қарғып тұрып:

	– Жаным-ау, Шолпанбысың, қайдан жүрсің, амансың ба? – деп бас салды. Оны құшағына алып, тік көтеріп шыр айналдыра жөнелді. Дөңгелентіп кеп, қайта орнына қойды да, қасындағы келіншекпен амандасты. Сонан соң орындық нұсқап, отыруға шақырды. Нәзипа Шолпанға сүйсіне де емірене қарады. Келісті-ақ! Үстінде қара пальто, басында қара көк қалпақ. Қазіргі сырт-сипаты бейнебір бұрыннан-ақ қалада өсіп, қала тәрбиесін көрген кісідей. Әрі киім киісі қонымды, өз орнында, тәртібімен түзу тұр. Ал өзі – баяғы Шолпан. Еңсесі биік, көкірегі толық, тура қарап, сеніммен сөйлейді. Жүзі жарқын, көңілі көтеріңкі, бақытының ашылғанын сезгендей.

	– Кәне, жағдайыңды айта бер! Бүгінде қайдасың?

	– Сіз кеткен соң бір жылдай әйелдер бөлімінде істедім. Ондағылар жібергісі келмесе де, көнбей, биыл білім қуып осында келдім. Қазір әйелдер курсында оқып жатырмын.

	– Жақсы бопты. Жағдайларың қалай?

	– Келгенімізге өкінбейміз, тұрмысымыз жақсы, қалай оқуды үйреніп келеміз.

	– Өлең жағы не болды?

	– Жазғаным іске жараса, жазып жатырмын ғой.

	– Бізге берер ештемең бар ма?

	– Бар. Сізге бірер өлеңімді әкеліп едім, көрерсіз, – деп Шолпан жеңінің ішінен қағаздар алып ұсынды. Сәл отырып олар шығып кетті.

	Артынан журналда Шолпанның «Жолаушы мен әйел!» (№11-12, 1924), «Бұлбұл мен қарға» (№3-5, 1925) өлеңдері жарық көрді. Оларда Кеңес өкіметінің арқасында қазақ әйелдерінің теңдікке жеткенін, еркіндік алып, еңсесі көтерілгенін тебірене жырлады.



	Соңынан қызыл желдің бұлбұл ерді,

	Тарқатты сайрап бұлбұл қайғы, шерді.

	«Зорлық түбі – қорлық» деген осы екен деп,

	Сан соғып қара қарға қала берді, –



	деп, өзі сияқты қазақ әйелдернің желбіреген қызыл ту түбіне топтасып, қайғы-қасіреттен арылғанын, теңсіздікпен телінген қара қарғалардың олардан сан соғып ажырап қалғанын мысқылдай жырлады.



	Бұлбұлдың бостандық ап көңілі тынды,

	Көрген соң жайнап шыққан қызыл күнді, –



	деп, өздері сияқты қуанышқа бөленіп, тілі шыққан қазақ әйелдерін бұлбұлға балап, Кеңес өкіметін жайнап шыққан қызыл күнге теңеп бейнелі суреттер елестетті. Нәзипа Шолпанды шақырып, өлеңі шыққанын айтып, қаламақысын берейінші деп жүргенде, редакцияға бір құрбысымен өзі келе қалды.

	– Өлеңің шықты ғой, көрдің бе? – деді Нәзкен.

	– А...а..., – деп Шолпан дағдарып қалды. Көрмеген екен. Нәзипа өлеңі басылған нөмірді ұсынды. Ол оқып қарап, күлімсіреп, қасындағы құрбысына көрсетіп жатты.

	– Ақын болып танылғандығыңның алды осы, Шолпан, – деп Нәзипа қайырлы болсын айтты.

	– Рахмет, апай, – Шолпан ризашылық білдірді.

	– Жаза бер, жаза бер, кейбірі басылмаса, ренжіме! Тәжірибең аздау, жаттыға бер, білімің төмендеу, іздене бер!

	– Кітап оқымаса, курстың берер білімі жеткіліксіздеу ғой, бір қиыны орысша білмеймін, – деп күмілжіді Шолпан.

	– Білесің әлі, үйрене бер, – деді де, Нәзипа «қаламақыңды берейін» деп ведомосты ашты. Өзіне тиісті 10 сом, әлденеше тиынның тұсына ол «Шолпан Иманбаева» деп жоғарыдан төмен қарай сырғаната қол қойды. Қаламақысын алып:

	– Әрі жазғанымызды жариялап, әрі ақша бергендеріңіз қызық екен! – деп жымиды.

	– Бұл тырнақалдың, той жаса, жазғандарыңа осылай «гонорар» алып тұрасың, – деп түсіндірді Нәзипа. Шолпан да, құрбысы да қатты қуанды, күлімсіреп, беттері ажарланып, нұрланып тұрды...

	Құдай бұл қуанышты тағы да қош көрмеді. Шолпан сорлыны ұзағынан сүйіндірмеді. Күндік күндерде жабысқан көкірек ауруы қозып, оқи алмай, ол 1925 жылы наурыз айында аулына қайтты. Елдің таза ауасы, малдың ағы көмектесер деп үміт етті. Бірақ елде де «жоқ жомарттың қолын байлады». Мұқтаждық көріп, күтімі келіспеді. Қозған дерт дендей берді. Тіріге де тірлік керек деп, сол жылы Нәзипаға 3-4 рет хат жазды, өлеңдерін жіберді. Бірақ ол кісіден хабар-жауап болмады. «қолыма тиын-тебенім болмағандықтан хатты маркасыз жіберіп едім, содан тимеген шығар» деп жүрді. Сөйтсе, Нәзкең басқа жұмысқа ауысып кеткен екен. Келер жылдың сәуірінде ол кісіге Шолпанның 1925 жылғы желтоқсанда жазған хаты тиді. Ол халінің мүшкілдігін хаабрлапты.

	* * *

	Қараша үйде түтінге қақалып-шашалып қан түкіріп, лақ-қозымен араласып, қор болған қаракөз әйел бала әлі де төсек тартып жатыр. «Ат арыса – тулақ, адам арыса – аруақ» деген, кісі танымастай халге жеткен. Екі көзі жаудырап, айналасына жалтақ-жалтақ қарайды. Таңдайы кеуіп, жөткіріне алмайды. Кезерген ерні ғана жыбырлап, оқта-текте «аллай, жаным-ай» деп күбірлейді. Түн қатып қасында отырған анасына саудыраған саусақтарын созып «жаным, апа!» деп бірдеме айтқысы келді. Екеуі де бір-біріне қадала қарап, баланың анаға, ананың балаға деген ыстық мейірімін, шексіз аянышын көзбен ғана білдіріседі.

	Бір кезде науқас әрең-әрең ернін жыбырлатып:

	– Апа, Балмағамбетті шақыршы! – деді. – Інісі келгенде «қасыма отыр» дегендей иегімен ымдады. Әлсіз қолын әрең көтеріп, оның басынан сипады. Өзіне қарай тартып, емірене кеудесіне қысты да:

	– Қарағым, Балжан, осы үйдегі ендігі ересек – сенсің. Көкең мен апаңның ендігі сүйенері де, ес тұтары да – бір өзің. Олар да қажыды, қартайды, енді қанша жүрер дейсің. Ренжітпе, медеу бол! Анау іні-қарындастарың әлі жас. Олар да саған қалады, ие бол, қамқор бол, жылатпай, жасытпай өсір, қатарға қос! Менің саған айтар аманатым – осы. – Ол тағы да талықсып кетті. Әпкесінің әлгі сөздерін інісі кеңкілдеп жылап отырып тыңдады.

	Жарық дүниеден жақсылық көре алмай, жаңа ғана көзі ашылғанда жолы болмай, небәрі 22 жасында ажал аузында жатқан бұл қара көз қарындас – сол баяғы Шолпан еді, өз кезінде әдебиетімізде жеке көрінген қазақтың аяулы ақын қызы еді.

	Шолпан тағы бір «жаным, апа!» деп ұмсынды!

	«Ау, құлыным!» деп сорлы ана қолын ұстағанда, оның жаны жай тапқандай мүлгіп кетіп бара жатты. Сәлден соң көкірегін қарс айырып, «үһ» деді де, ол демін тоқтатты. Осылайша қыр бұлбұлының үні үзілді. Лапылдаған жыр жалыны өшті. Позия дауылы дамылдап барып басылды, қазақ халқының ақын қызы көз жұмды. Жыры құсы көтеріле беріп, құлап түсті.

	Өлімнен ешкім қашып құтыла алмайды. Жан барда – қаза бар. Дүниеге келгенің шын болса, өлерің – де шын. Тек кейбір өлім мезгілсіз келеді, өкініші болады, аяныш туғыздаы. Шолпан өлімі – сондай өлім. Сондықтан да кезінде «Шолпан өлді» деп Сәкен сыңсыды. «Қош, бауырым» деп Нәзипа наза болды. «Жас гүл солды» деп Сара санын соқты. Қайран, «Шолпан өлеңдері» деп Елжас егілді.





