	Шамшиден Абдраман

	Елгезек электр





ІНІМНІҢ БІЛГІСІ КЕЛЕДІ.


	Ымырт үйірілген кез болатын. Қою қараңғылық ен даланы еңсере басып, үйге де кірген еді. 6-сыныпта оқитын інім Қанат балаға тән нәзік саусағымен қара ноқат-ток айырғышты күндегі әдетінше басып қалғанда, әлгі қараңғылық секунд ішінде ғайып болды. Осыдан кейін ол алгебран пәнінің кітабын алды да, есеп шығаруға кірісті.

	Қабағын сәл түйіп, зейінін кітапқа аударған інімнің мына кейпі маған өзі стол басында отырғанымен, ойы ғылым теңізіне құятын сансыз салалардың бірінде жүзіп бара жатқандай көрінді. Кенет ол әлденені есіне түсіргендей орнынан атып тұрды да, бұрыштағы шкафтан үтікті ала салып, оны тізбекке жалғады. Мен Қанаттың ертең мектепке киіп баратын киімін үтіктегелі жүргенін сезе қойдым.

	Киімін үтіктеу ініме оңайға түскен жоқ. Столға бойы жетсе де үтікті әрлі-берлі жүргізуге қолының күші жетпей, өне бойы өкшесінен көтеріліп тұрғанынан ба, әлде үтіктің қызуынан ба, ол терлеп кетті.

	Жұмысын бітірісімен, ол терезе алдындағы желдеткішті розеткаға қосты. Қанат салқын самалға кеудесін сәл тосып тұрды да, теледидардың сөйлейтін тетігін бұрады. Одан тамылжытып әсем ән шырқай жөнелгенде, інім мен жаққа жалт қарады. Онысы: «сізге жұмыс істеуге кедергі келтіргенім жоқ па?» дегені еді. Манадан бері менің байқап отырғанымды ол енді ғана сезіп, қысылғаннан қызарып, төмен қарады. Мен оны өзіме шақырдым.

	Аға, сізге сұрақ қоюға бола ма? – деді ол қасыма келіп.

	-Сұрай ғой, қалқам дедім.

	-Енді, ол маған еркін тура қарады.

	-Осының бәрі не? – деді інім қолымен маңайын нұсқап. Қанаттың не сұрағалы тұрғанын түсіне алмай қалдым.

	-Нені айтасың, қалқам?

	-Мыналарға, - деді ол теледидарды, шамды, желдеткіш пен үтікті нұсқап – жарық, жылу, дыбыс, жел беріп тұрған қандай күш? Қайда барсаң электр!...





	Қайда барсаң электр



	-А-а-а, бұларға ма? Мұны сенің де білуің керек. Кәне, өзің олар жөнінде не айтасың?

	-Ол электр қуатынан екенін білетінім рас, бірақ ағашты отқа жақсақ, ол жылу беріп, жарыққа айналады. Сонда мына екі сымның бойымен әрі жылу, әрі жел, әрі жарық, әрі түрлі көрініс, бейнелер мен сөз келіп тұрғаны ма?!

	Қанаттың ойын мен ернінің емеурінен-ақ түсіне қойдым. Оны қалай түсіндірсем екен деп ойлаумен қатар інімнің маңайына зер салып, өзінің шамасы келмейтін кейбір жұмбақ құбылыстарды ойына түйіп жүретініне іштей қуанып та отырмын...

	- Аға, электр дегеннің өзі не?

	Мына сауал тосыннан қойылғандықтан маған қатты әсер етті, бала кезімде көрген бір оқиғаны еріксіз есіме түсірді...

	Ат құлағындағы жалын... Күн кештетіп қалған-ды. Оның үстіне аспанда таудай-таудай қара бұлт бір-бірімен ұласып, түнере түскенде айнала қараңғы тартып кетті. Әлсін-әлсін жарқылдаған найзағай мен түнерген күн үлкен нөсер болатынын сездіріп тұр еді.

	Жауынға ұрынып қалмайық дегендей бір топ аттылар суыт жүріп кетті. Жазатайым аттан ауып кетіп, құламас үшін мен алдымда отырған ағайдың белінен құшақтай алғанымда: -Ойбай бала, қолың жанып барады! – деді ол үрейі ұшып.



	Электр-жел



	Денем шымыр ете қалды. Жаңа ғана тоңазып тұрған саусақтарым, бейне бір ыстық суға малып алғандай тызылдап кетті. Қолымды дереу тартып алдым, расында да саусақтарымның басынан көгілдір жалын лаулап шығып тұр екен. Мұны көріп қорыққанымнан есім шығып, аттан құлап кете жаздадым. Жандәрмен қолымды қолтығыма баса қойдым. Басқалар да маған төніп келіп қалыпты.

	-Не болды?

	-Көрсетші, - деп жатыр олар.

	Сәлден соң сөнді-ау деп қолтығымнан қолымды алып қарасам, әлгі от әлі тұр. Бірақ күйіп бара жатқан саусағым жоқ. Осылайша бәрі маған ентелеп тұрғанда тағы біреудің үрейленген үні естілді.

	-Тұрсы-еке, атың күйіп барады!

	Бәріміз сол жаққа жалт қарағанда Тұрмағанбет ақсақал мінген торы қасқаның екі құлағынан да әлгі менің саусағымнан шыққандай көгілдір жалын лаулап тұр екен. Мұндай от тағы бір екі аттан көрінді. Мұны көріп жұрт «сиқырлы» ортаға түскендей есі шығып кетті. Үлкендер құдайға жалбарынып «боз қасқалап» жатыр.

	Жауын өтіп, бұлт тарағанда әлгі оттар да ғайып болды. Кейін мұны естігенде: физика пәнінің мұғалімі Арыстан ағайдың – ол табиғаттағы электрдің әрекеті, электр разряды дегені әлі есімде.

	Міне, сонда мен электр деген сөзді бірінші рет естідім. Ол табиғатта жасырынып жүрген құбыжық болып көрінген-ді. Бұл жаңағы электр деген не? – деп інім қойған сұрақ көңіліме сап ете қалды. Оны жасымда талай адамнан сұрағанмын, бірақ ешкімнен жартымды жауап ала алғаным жоқ. Бұған толық жауапты тек мектеп партасы мен институт дәрісхана аралығында тапқан едім.

	Енді оны Қанаттың да білгісі келді, сұрағы заңды да. Жалғыз жарық, жылу, дыбыс емес-ау, ол шебердің саусағынан шығатын, не бір нәзік затты да жасайтын, тек орасан зор күштің ғана шамасы келетін алып машиналарды қозғайтын да осы электр энергиясы емес пе? Әр нәрсеге бейім, бойында алып қуаты бар, бұл қандай «сиқырлы күш». Сыры неде? Бұл жалғыз Қанатты ғана емес-ау әркімді-ақ ойландырар.

	- Энергия болмаса, өзіміздің қандай халде болатынымызды бір сәт ойлап көрші, інішегім. Әрине, ол қазіргі сәулетті өмірден де асып түсетіндей болып елестемес ешкімге! Иә, солай.

	Табиғатта кездесетін алуан түрлі энергия болмаса, адамзат өзінің қара күшімен біз өмір сүріп отырған қазіргі дәуірге көтеріле алмаған болар еді. Мысал келтірейік.

	Дәл қай жыл екендігі есімде жоқ, сол ХХ ғасырдың бел ортасында біздің елде 235 миллиард киловат-сағат электр энергиясын өндірілді. Егер мұның атқаратын орасан зор жұмысын адам қолымен істеген болса, оған қаншама ғұмырынды еңбектің ауыр азабында сарп ететінін білесің! Ол үшін екі жүз миллион адам күніге 10 сағаттан 30 жылдан астам жұмыс істер еді.

	Олай болса, энергия деген жұмыс атқара алатын қабылеттік емес пе, Қанат? Сондықтан да кез-келген зат белгілі іс атқара алатын болса, оның бойында энергияның да болғаны ғой. Алайда энергия мынау еді деп саған табан астында көрсете қою қиын болғанымен, оның түрі көп те, шегі жоқ.

	Өзіміздің кәдімгі күнде отқа жағатын тас көмір мен сұйық мұнайда да, шымтезек пен ағашта да химиялық энергия бар. Энергия адамда да бар, оған қуат беріп күшін тасытатын энергияның түрі тамақтан да табылады.

	Үйді құлатып, жолындағысын жапыра ұйытқитын желде де, өзенде де энергияның мол қоры сақталған. Оның аты механикалық энергия болып табылады. Бұл энергия тасқыны қатты тау суында арнасына сыймай ағып жатыр десек те асыра айтылмағаны.

	Табиғаттағы осындай тегін мол энергияның азғантай бөлігін ғана біз электрге айналдыра аламыз және басқа әдістермен пайдаға асырамыз дей бергенімде, інім сөзімді бөліп жіберді.

	- Энергияның кереметін емес, электрдің не екенін айтсаңызшы!

	- Шыдамың жетсе айтып берейін, бұл бір кештік хикая емес. Апталап айдан-айға созылатын әңгіме ғой, жалығып кетерсің.

	- Неге жалығамын, жалықпаймын. Білімін көбейтуге адам жалыға ма екен? - Кәне, Қанат алдымен электр дегенді өзіңнің қалай түсінетініңді айтшы. - Ол-от!

	- Жоқ.

	- Ол-жел.

	- Олай емес.

	- Ол-жарық.

	- Қателесесің.

	- Аға, бұлай уақытты босқа оздырғанша таяу электр станцияның біріне барып, оны өз көзімізбен көрсек қайтеді. Мүмкін іздегенімізді содан тауып, оны ала келіп жұртқа да көрсетерміз.

	- Қанат, егер біздің мына сөзімізді инженер-энергетик естісе ғой, ішек-сілесі қата күлер еді, сөйтіп ол: Әуре болып бармай-ақ қойыңдар, бәрібір одан іздегендеріңді таппайсыңдар дер еді.

	- Өзі қызық екен, сонда электр тогын шығаратын жерде де оның болмауына кім сене қояр екен, аға?

	- Сену керек, ол расын айтады. Егер айтқанына сенбей бара қалсаң, электр станциясынан алып машиналардан басқа электр мынау деген затты көрмеген болар едің.

	- Мүмкін, электр осы машиналардың ішінде болар аға, - деді Қанат.

	- Күдіктенсең, ішін қарауыңа болады, бірақ қаншама үңілгенімен сым орамдары мен сом темірден өзге затты кездестіре алмас едің,- деп сенерін де сенбесін-де білмей тұрған Қанатқа қарадым.

	- Қанат саған бір жұмбақ айтам, шешіп көрші соны.

	- Айтыңызшы!

	- «Өзі жоқ, көлеңкесі көп».

	- Ғажайып, бұл не жұмбақ аға? Өзі жоқтың көленкесін кім көрген, әрі көп дейді. Көлеңкесі бар заттың өзі де болуы мүмкін ғой, аға?

	- Әрине, бірақ ол көлеңкені біз әлденеше рет көреміз. Онысыз өндірісте өнім де, өмір де, сәулет те жоқ.

	- Сонда мұндай керемет көлеңке қандай заттікі?

	- Ол электрдікі!

	Айтшы, кім оны көзімен көріп, қолымен ұстады? Дүниеде электр деген зат сатыла ма?- Жоқ. Әлі оны ешкім ұстап та, сатып та көрген емес.

	Қанат, сен жаңа көлеңкесі бардың өзі де болуға тиіс дедің ғой, тағы да оны іздей түсейікші. Мүмкін оны электрдің қуатын алатын аққан судан, тас көмірден немесе атомнан табармыз. Бірақ қаншама суды сүзіп, көмірді ұнтасаң да электр табылмайды. Атомды ақтармақ түгіл, тіпті оның өзін де көру мүмкін емес.

	Сонымен электр деген жоқ болғаны ма?

	- Жоқ, бұлай десек, мүлдем қателесеміз, өйткені айналамыз толы электр. Ал бұған әлгінде өзіңе айтылған саусақтан шыққан жалын да дәлел бола алады. Сондықтан да асығыстық жасап (электрдің анықтамасын айта алмасақ та), оны жоқ деп ой қорытпайық. Алдымен оның табиғатымен танысып, түр-түсін анықтайық. Мүмкін, ол жасырынып жанымызда тұрған шығар. Әйтпесе, электр деген қандай зат, қалай пайда болатынын, қай жерде екенін, қалайша дыбыс, жарық жылуға айналатынын білсек, оның қажеті де болмас бізге.

	-Неге, аға?

	-Себебі бізге электрдің қуаты, яғни оның атқаратын қызметі ғана керек қой.





«ШАШТАҒЫ ЖЕЛІМ».


	 Манадан әңгімені беріле тыңдап отырған Қанат көзіне түскен шашын да байқамай қалыпты. Ол сәл үзілісті пайдаланады да, шашын жантайта тарап, тарағын стол үстіне қойған кезде, тарақ маңындағы ұсақ қағазды магнитше тартып, желімдей жабыстырып ала қойды. Қанат мұны күтпесе керек, таңданғанынан маған жалт қарады.

	- Манағы маңайымыз толы электр дегенге мынау тарақтың зарядталғаны да мысал бола алады, - дедім інімнің сұрағын күтпей.



	Шаштағы желім.



	- Заряд дегеннің өзі не, оның электрге қанша қатысы бар? – деп сұрады Қанат білген үстіне біле бергісі келіп.

	-Алдымен бұл сұрақтарға жауап беруден бұрын әңгімені электр өмірінің әліппесінен бастайын. Сонда ғана электр туралы түсінік тереңдей түсіп, нанымды болар.

	-Тарақ сықылды, кигізге үйкегенде янтарь да (смола тасы) ұсақ нәрселерді өзіне тартатыны біздің заманымызға дейінгі 2600 жылдары Грецияда белгілі болған. Кезінде бұл жан білмес жаңа ашылған жақсы жаңалық болатын. Алайда янтарьды үйкегенде шығаратын құбылысты электр құбылысы дейді. Себебі гректердің тілінде янтарьды электрон дейді екен. Міне, нағыз мағынасында болмаса да бізге жеткен электр деген сөз осыдан шыққан-ды.

	Бертін келе үйкегенде жалғыз янтарьды ғана емес, басқа заттарда да тартатын күш пайда болатыны анықталды. Әсіресе жібекпен ысқылап алған соң металл мен шыны таяқшалардың бірбірінен тебіскен тайдай қашатыны, ал смола не янтарьға оларды жақындатқанда бірін-бірі қапсыра құшақтағандай тартып ала қоятыны – ол кезде ғылымда шешуі жоқ керемет жұмбақ еді. Міне, осыдан кейін электр «шынынікі» және «смоланікі» болып екіге жіктеледі.

	- Аға, осы атаулар дұрыс па? Егер дұрыс болса, оны біз қазір неге білмейміз? Және шыны металды кері теуіп, янтарьды өзіне тартуының құпиясы неде?

	- Қалқам, бұл сұрауға жауап беруден бұрын екеуімізге атом дүниесін аралап шығуға тура келіп тұр.

	-Атом дегеніміз не?

	-Атом грекше «бөлінбейтін», «ұсақталмайтын» деген мағына береді. Сондықтан да ертеде маңайымыздағы кез келген дене тек атомнан тұрады, атомды «дүниенің кірпіші» деп те атады.

	Ғылымның соңғы табысы атом бөлінбейді деген ұғымның негізінен қате екенін дәлелдеп берді.

	Табиғатта атомдар бір-бірімен қосылып молекулалар құрайды. Молекула құрайтын атом тым ұсақ болғандықтан оны жай көзбен көруге болмайды. Егер 1см жерге қатарластырып қалағанда, оның 100 000 000 сияр еді.

	Алайда осы бөлшектерді (атомдар мен молекулаларды) тікелей көре алмасақ та, түрлі әдістермен оларды сезуге болады. Керек болса оның салмағын да өлшеуге болады. -Салмағы... Қалайша, аға?!

	-Мысал келтірейік:

	Біріншіден газды алайық, олардың молекулалары кеңістікте бір-бірінен өте алыс және бейберекет орналасқан. Газдың молекулалары бейберекет қозғалатынын байқау қиын емес, допты ауамен толтырсаң, ол жан-жаққа бірдей қысып томпиып тұрады, ал жұқа шар алатын болсақ оны керіп те жібереді.

	Екіншіден, сұйық заттың атомдары газдардікі сықылды өте тез ылғи қозғалыста болмайды және бір бірімен жанасып жүреді. Молекулаларының арасында біріне-бірін жақындататын тарту күші бар. Сондықтан да олар қайсыбір шамада көлемін сақтайды. Оған кесенің орта деңгейіне келтіріп құйылған су дәлел болады. Молекулаларының арасында ілілісу күші жоқтың қасы болғандықтан газдарды орта етіп кесеге құйып алу қиын ғой.

	Үшіншіден, қатты денелердің молекулалары мен атомдары жоғарыда келтірілген мысалдардағыдай еркін «қыдырып» жүрмейді. Олардың өзіндік орны бар. Олар белгілі бір маңайдан шықпай тербеліп тұрады. Сондықтан да қатты дененің негізгі қасиеттері газ бен сұйықтың қасиетінен өзгеше.

	Егер атом немесе молекула өте баяу қозғалып тұрса ол дененің мұздағанынан болады. Себебі атом-аязда адам сияқты «тоңып», еркін адамдай алмайды екен. Егер олар «шапшаң» жүрсе, онда дененің ысығаны. Демек, заттың температурасы молекуланың қозғалу энергиясына байланысты. Олай болса, дене қызғанда оның құрамына кіретін бөлшектердің жылдамдығы да, энергиясы да артады. Атомның қозғалысын осылай артыра берсек, яғни температура жоғарлаған сайын, оның қозғалу энергиясы де көбейе береді. Сөйтіп, жылдамдығы артқан атом бұрынғы орнынан көшіп кетеді де, оның ол жерге енді қайта орала алмайтын да кездері болады. Бұл қатты дененің балқып сұйық күйге айналған кезі деп, мен манадан бері үнсіз ұйып тыңдап отырған ініме қарадым. Неге кідірдіңіз, айта бермейсіз бе дегендей ол да маған қарап, мен әңгімені жалғай қоймаған соң шыдамсызданып:

	- Аға, атом мен молекуланың орналасуына қарап, заттың қасиетінің де өзгеріп отыратындығын түсінідім. Сіз әлгінде атомнан да ұсақ бөлшек бар деп едіңіз, соны айтып берсеңіз қайтеді?

	-Атомның құрылысы біздің Күн жүйесіне ұқсайды, оның ортасында күн сияқты ең ауыр бөлшек – ядро орналасқан. Күнді айналып жүретін планеталар (Жер, Шолпан, Марс, және т.б.) сияқты ядроны да өте ұсақ бөлшектер шыр көбелек айналып жүреді. Бұл электрді тасымалдаушы – электрон.



	Атомның құрылысы



	-Электрді тасымалдаушы электрон!– деді Қанат таңдана қайталап.-Бойында алып күші бар электрді атомның құрамына кіретін өте ұсақ электрон тасымалдамақшы ма сонда?!

	- Дәл солай. Ауыр жүк көтеретін де, жүздеген вагонды тартатын да, үтікті қыздыратын да, шам жағатын да осы электрон. Сондықтан да ендігі әңгімеміз сол электрон жайлы және оның табиғатын баяндауға арналмақшы.

	Ал бір атомның ядросы оның құрамына кіретін бірнеше электрон салмағынан 4000-5000 есе ауыр болады. Егер салмағы 1г электрон жинамақшы болсақ, оған 1 100

	000000000000000000000000 сан электрон қажет болар еді дегенімде, Қанат орнынан ұшып тұрды.

	Оның қызара бөрткен албырт жүзі осындай өте ұсақ бөлшекте алып күш бар дегенге кім сенер деген ұғымды байқатқандай еді.

	Мен сөзімнің шын екенін дәлелдеуге тырыстым. Кішкене болса да электронға заттың физикалық және химиялық қасиеттері түгел тәуелді. Мысалы, ең қарапайым атом – сутегінікі, онда бір-ақ электрон бар. Ал екі электроны бар гелидің сутегіне үш қайнаса сорпасы қосылмайды.

	Уран атомында 92 электрон бар. Онда қандай қасиет бар екенін сен білесің бе? Уран атом электр станциясының отыны. Ал сол ураннан он электроны кем қорғасында мұндай қасиет жоқ. Ендеше электронның табиғаттағы атқаратын қызметінің күрделі екендігіне сену керек. Ал өмірде болатын атылыс, жану, найзағайдың жарқырауы сияқты құбылыстардың барлығы да осы электрондарға тәуелді. Міне электронның күші осындай.

	Атомда қанша электрон болса, олардың өзіне тән айналу орбитасы бар. Әр орбитадағы электрон сандары да бір-бірімен тең болмайды дегенімде інім:

	- Неге олай, ядроны шыр көбелек айналып жүрген электрондар екпінмен басқа жаққа ұшып кетпей ме? Әлде оларды ұстап тұратын ядрода ерекше күш бар ма-деп Қанат манағы өкпесін ұмытып, балаға тән әуесқойлықпен маған сұрақты үсті-үстіне жаудырып жіберді.

	-Дұрыс айтасың... Егер ядрода электронды тартып тұратын күш болмаса, ол басқа жаққа ұшып кетер еді. Ол қандай күш, енді соны әңгімелейік.





ЭЛЕКТРОННЫҢ ҚАЗЫҒЫ ПРОТОН


	– Сен таға тәрізді магниттің аттас емес полюстері яғни оң полюсі мен теріс полюсі бірін-бірі тартатынын, ал аттас полюстердің – тебетінін жақсы білесің. Бұл екі күштің әсері ара қашықтығы артқан сайын тез әлсірейді.

	– Бірақ сіз оларды ядродан әр түрлі қашықтықта ұшып жүреді дейсіз ғой.

	– Мұның себебі ядро мен электрондардың арасында тарту электр күші бар. Осы күш электрондарды жібермей жіпке байлағандай айналдырып ұстайды да отырады.

	-Ал ядрода да оны қоршаған электрондарда да зарядтар бар екен, сонда айналамызды қоршаған дүниеде де зарядтар көп болу керек қой дедім. Қанат ойланып қалды:

	 Жаңағы айтқанымызға қарағанда солай сияқты, бірақ ұстап жүрген заттардың бірдебірінде заряд жоқ сияқты.

	– Ол дұрыс, дедім.

	Тұтас атомдағы зарядтар (оң теріс болып) өзара теңдесуде, сондықтан да олардың сыртқа әсері жоқ. Ал енді атомның сыртындағы электрондарын сыпырып алатын болсақ, қолға теріс электр зарядтары келеді де, атомның өзегінде оң зарядтар қалады. Енді бұл жеке-жеке зарядтар өзара не басқа зарядтармен әсерлеседі: итереді, тартады.

	Енді тарақтың қағазды тарту себебін білу қиын емес. Шашты тараған кезде тарақ оның әлсіз тұрған электрондарын ілестіріп ала кетеді де, ол барып тарақтың жүзіне орналасқан бос электрондар өзін тартып, теңестіріп тұратын оң заряд іздейді.

	Тарақты қағаздың ұнтағына жақындатқанда жаңағы электрондар соңғының ядроларын тартып қағаз ұнтағы тараққа жабыса бастайды. Бұрын зарядтары екіге бөлген дедім ғой.

	Бұл ертеде айтылған екі атау қазір аталмаса да олардың мағынасы дұрыс түсінікті. Оның «шынысы» - оң заряд, яғни ядро «смоласы», теріс заряд – электрон емес пе? Әдетте электрондарынан айырылған ядроны оң заряд демей, оң ион деп, ал сыртына қосымша электрондар «жамаған» атомды теріс ион дейді.

	Енді мен электр зарядтарының тамаша бір қасиетін баяндайын. Әдетте екі аттас зарядтарды (мысалы екі электронды) бір-біріне жақындатсақ олар бірін-бірі алыстан-ақ итере бастайды, тіпті екеуінің арасында көзге көрінбей тұрған бір серпімді зат бар сияқты. Шынында да солай-ау деймін.

	- Айналайын Қанатжан, сен анау жерде тұрған кітапты бармай-ақ алшы-дедім. Інім маған аң-таң болып қарады да, сосын:

	- Бармай, қалай әкелейін деді ол, Мен: – дұрыс, бармай, яғни қол тигізбей, ғылыми тілмен айтқанда бір денеге екінші дене нақтылы тиіп әсер етпей оны әкелуге болмайды. Олай болса бір заряд екінші зарядқа алыстан қалай әсер етеді?

	- Білмедім, тіпті соны ойламаппын – деп Қанат шынын айтты.

	- Оны түсіну үшін зарядты айналысын көзге көрінбейтін, сұйық та болса, бұрын біз білмеген серпімді зат қоршайды деуіміз керек, оның түрі бізге белгілі болмағандықтан, жалпы затты белгілейтін оны материя дейік. Әрине, бұл электр қасиеті бар материя. Оң зарядты қоршаған материя сол зарядтікінен өзгеше болу керек. Сонда біз екі зарядтың бір-біріне алыстан-ақ әсер ететінін түсінеміз. Әдетте екі зарядты қоршаған материалдар бір-бірімен әсерлесіп сол арқылы ортадағы түйдек зарядқа әсерін тигізеді. Электр зарядын қоршаған материяны– электр өрісі дейді. Мұны толық түсіну үшін сен көз алдыңа үсті басын жеңіл, бірақ ұзын қауырсын басқан құсты елестетші, сонда негізгі заряд құстың денесі болады. Осындай екі құс бір-біріне жақындағанда сыртқы қауырсыны арқылы өзара бір-бірін итере алады. Құстар жақындаған сайын қауырсын қалыңдап, әсер күші де өсе түседі. Міне осы қауырсынды электр өрісіне теңеуге болады.

	Электр өрісі тек зарядталған денелерге ғана әсер етеді. Электр өрісін қалың, қою сұйық деуге болады. Мұның бәрі де өріске байланысты бірақ барлық жағдайда да электр зарядына тек электр өрісі ғана әсер етеді. Ал электр өрісіндегі зарядтар оның күш әсерінен қозғалып жүретін болады. Электр зарядтарын сүйрейтін де, зымырататын да осы электр өрісі.





«ЕЛКЕЗЕР» ЭЛЕКТРОН – ЭЛЕКТРДІҢ ӨЗІ


	Мен саған жоғарыда қатты денелерде атомдар орын ауыстырмай бір орында қонақтап тұрады дедім ғой. Бірақ соның өзінде де әрбір атомның қасиетін денені тұтас алғанда бір-біріне мүлде ұқсамайды екен. Кейбір атомдар өзара қатты байланысқанымен сыртқы қабатындағы электрондарын бос ұстайтын көрінеді. Мұндай электрондар денеден мүлде шықпағанымен оның ішінде еркін қыдыра алатын көрінеді. Сөйтіп оның ішінде әрі-бері секіріп жүрген қайнаған электрондарды кездестіруге болады. Әдетте бұған металдар жатады. Ал көпшілік заттарда электрондар атомның маңайында жүргені болмаса оны тастап кете алмайды, әдетте мұндай заттарды изолятор дейді. Бұған шыны, фарфор, құрғақ ағаш сияқты заттар жатады. Ал металдарды - өткізгіштер деп атайды. Оның мағынасын түсіну үшін тәжірбие жасап көрейік.

	- Сен жуандау сым әкеле қойшы, - деп ініме сым алғызып, оның ортасынан жіңішке жіп байладым да, оны Қанатқа жібінен ұстатып қойдым. Сонан соң өзім тарақпен әрі-бері шашымды тарай салып, әлгі сымның бір ұшына тарағымды таяған күйі сымның екінші ұшын ұсақ қағаздарға жақындаттым. Сонда сым да, тарақ сияқты қағазды тартып алды.

	-Кәне, Қанат, ойланып көрші. Егер қазір мен мына тарақты алыс әкетсем, сым қағаз қиқымын ұстап тұра ма?- дегенімде ол енді қалай дегендей маған таңдана қарады. Бірақ мен тарақты сымнан тартып ала қойғанымда, қағаздар төмен қарай қалықтай жөнелді. Тәжірбиені тағы қайталадым. Бұл жолы сымның бос ұшына қағаз емес, саусағымды тигізіп тұрып:

	- Енді мынаған жауап берші, қазір сымнан тарақты да, саусақты да алыс әкетсем, ол қағазды тарта ма? – деп сұрағанымда, Қанат іркілместен:

	- Әрине, тартпайды! – деді.

	Содан кейін қолымда да, тарақты да сымнан бір мезгілде ажыратып, оны қағаздың ұсағына жақындаттым. Стол үстіне төніп келген сымға жабыса қалған қағазды көргенде Қанат қайран қалғаннан айқайлап жіберді.

	- Керемет! Неге олай, аға?

	- Оның жөні былай: тарақ шаштан бірнеше электронды жұлып алып, теріс иондалатын әдеті емес пе. Енді оған оң зарядтар керек. Металл сымда бос бейберекет жүрген «елкезер» электрондар көп-ақ. Міне, сымға тарақты таяған кезде әлгі бос электрондар үріккен қойдай, сымның екінші басына қарай дүркірей тура қашады (аттас зарядтар бірін-бірі теппей ме?). Сөйтіп, сым тарақтың әсерінен зарядталады да, қағазды енді өзі тарта қояды. Ал тарақ алыстаған кезде сымның бір басына жиналған электрондар, енді сендердің қажеттерің шамалы дегендей, қағаз ұсағын тастай салып, манағы орындарына қарай тайып отырады. Мұнда ең бір ескере кететін нәрсе тарақтың әсерінен, яғни электр әсерінен сым бойындағы электрондардың көшуі – электрондар ағысының пайда болғаны.

	Егер үріккен қойды біреу тоқтатпаса, не алдынан кедергі кездеспесе, олар өздігінен жуық арада тоқтамайды. Сол сияқты «үріккен» электрондар да әрі қарай, сымның ұшына жеткенше қаша береді. Сөйтіп, сым таусылып барарға жер таба алмай тұрған электрондар, саусақ сымға жақындасымен-ақ оған өтіп кетеді. Қол мен тарақ сымнан бір мезгілде ажыратылған кезде әлгі адам денесіндегі электрондар «ата мекеніне» қайта оралмай қалады. Міне, осылайша бірнеше электроннан айырылған сымдағы ядролар жоғын іздеп, қағазды өзіне тарта қояды. Металдың бойымен зарядтар еркін қозғала алатындықтан оны өткізгіш деп атайды. Ендеше электронды өткізген адамның денесі де өткізгіш болғаны.

	-Аға, сіз мана электрон – электрді тасымалдаушы деп едіңіз ғой. Сонда саусағыңыз электрді өзіне тартып алғаны ма? Олай болса сізге ешқандай зақым келмегені қалай?

	Электр тогының адамды соғатыны рас, бірақ мынау өте әлсіз болғандықтан, одан келетін маған зиян жоқ, - дедім Қанатқа қарап.

	Енді мен электрондардың бір беткей, яғни тәртіпті қозғалысын – электр тогы демекпін.

	- Электр тогы дейсіз бе, міне қызық, электр тогы дегеніміз электрондардың ағыны - ол электр тогы.

	- Әдетте кез келген металда бейберекет секіріп жүрген электрондар көп-ақ. Бірақ олар қозғалып жүр екен деп, металда ток бар деуге болмайды ғой. Ал, ток алу үшін олардың бағытын бір жаққа өзгерту қажет.

	- Аға, оларды бір беткей қозғайтын қандай күш?

	- Қалқам, ол электр өрісі ғой. Электр өрісі бар жерге еркін зарядтарды жіберетін болсақ, олар бір бағытта зымырай бастайды, яғни ток пайда болады.



	Сымдағы бос электрондар



	Сонда осы өріске кез келген өткізгішті әкеліп ұстасақ, одан ток алуға бола ма?

	- Болады, электр өрісінің әсерінен еркін жүрген электрондар бір беткей бағытта қозғалып сымда ток пайда болады. Электр өрісінен өткізгішті әкетсек электрондар да тоқтайды. Тоқ та сөнеді.

	- Сонымен ток сөнбеу үшін сымның бойында үздіксіз электр өрісі болып тұру керек. Әдетте техникада электр өрісі ұғымының орнына потенциал жиі қолданылады. Потенциал ұғымын тек өріс бар жерде енгізуге болады. Себебі оның өзі осы өрістің барлығын сипайтайтын шама. Потенциалды түсіну үшін біз Жердің өрісін алайық. Бұл электр өрісінен мүлде өзгеше дегенменде оның әсерін біз күнде сезіп жүрміз. Жердің өрісі адамды, басқа денелерді өзіне тартып ұстап тұр, тіпті жерден зымырап шығатын спутниктерді де алысқа жібермей «байлап» тұрады. Сол сияқты Жер өрісінің әсерінен жоғарыда тұрған дене төмен құлап жұмыс істейді, таудан құлаған су турбинаны жүргізеді. Әрине дененің жұмысты аз-көп істеуі оның құлаған жолына: бір биіктен екінші биікке түсуіне байланысты екендігі түсінікті ғой – дегенімде інім басын изеді.

	-Сонымен, тағы да қайталаймын, жұмыс өну үшін және жоғарғы биіктіктен төменгі биіктікке түсу керек екен. Сонда осы екі нүктенің бір-бірінен айырмашылығы болғаны ғой. Ол неде?

	-Ол неде, ол неде... деп інім ойланып қалды.

	- Әрине, саған табу қиындау, дегенмен мен саған көмектесейін. Мынандай бір қарапайым тәжірибе жасайық. Үшінші қабаттан балғаны жердегі қазыққа түсірейік, сонда қазық екі қарыс бойлады дейік, ал сол балға бірінші қабаттан түссе ше?

	-Қазық аз-ақ кіреді – деді інім.

	-Олай болса жоғарғы нүктеде тұрған балға төменгіден артық істегені ғой, сонда жоғарғы нүктенің қасиеті неде? Мұнда тұрған балғаның жұмыс істейтін қабылеттілігі, төменде тұрған балғадан артығырақ болғаны ғой. Жоғарғы нүктеден балға түспей басқа дене түсетін болса осындай қорытындыға келетініміз анық. Демек жер бетіндегі жоғарғы нүктелердің жұмыс істеткізу қабылеті төменгіге қарағанда артық. Міне осы ұғымды бір-ақ ауыз сөзбен айту үшін нүктенің потенциалы (мүмкіндігі) жоғары дейді. Сонда істелген жұмыс неге тәуелді болады, әрине потенциалдардың (екі нүктенің потенциалдарының) айырымына тәуелді болады. Неғұрлым нүкте жоғары болса оның потенциалы да артық болады. Ал бұл жерде потенциал тек өрістің барлығынан ғана туып отырған шама екені түсінікті, себебі өріс болмаған жерде тарту күші де болмайды, жұмыс та істелмейді.

	Соныменен жердің потенциалы әр нүктеде әр түрлі екен. Ал істелген жұмыс тек потенциал айырымы мен (ара қашықтықпен) құлайтын дененің салмағына ғана байланысты. Мысалы, жаңағы үшінші қабатта салмағы екі есе балға құласа қазық та екі есе жерге кіре түсер еді.

	Сайып келгенде потенциал тек жерден жоғарғы нүктелерден дене түскенде оның жұмыс істей алатын қабылеттілігін сипаттайтын шама.

	Потенциал айырымы арта түсу үшін өрістің бойымен бірінші нүктеден қашықтай түсу керек. Өріс біткен жерде потенциал да бітеді. Тұрақты екі нүктенің арасындағы потенциалды арттыру үшін айырма керек екендігі түсінікті ғой деймін.

	Міне электр өрісі үшін де осы потенциал ұғымы енгізілген. Егерде екі арада (мысалы, екі сымның ұшында) потенциал айырымы бар десе оны осы нүктенің арасында электр өрісі бар екен ғой деп түсіну керек. Егерде сымның екі ұшындағы потенциал артты десе, оны өткізгіштің ішіндегі электр өрісінің қоюлығы артып, электрондарды тасымалдаушы күштің де қуаты арта түсті деп түсіну керек. Әдетте электротехникада потенциалдар айырымын кернеу дейді. Кернеу деген ұғымның өзі өткізгіштің бойында электр өрісі ағынының, оның күшінің, кернеуінің бар екендігін көрсетеді.

	Таудан құлаған тас сияқты электрон төменгі потенциалға қарай жүреді. Соныменен электрон бір беткей жүру үшін өткізгіште потенциал айырмасының болуы қажет.

	- Бері қарашы дедім мен Қанатқа, біреуіне су толтырылған арасы түтікпен жалғанған екі шыны ыдысты алып су толтырылғанын нұсқап мынада потенциал көп, себебі оның деңгейі жоғары.

	Содан кейін мен шүмекті ағытып жібергенімде, түтік арқылы су салмақ күшінің әсерінен бос стақанға құйыла бастайды.

	- Бұл көп потенциалдан азына қарай кетіп бара жатқан электрондар емес пе?

	Қанат ішіндегі суының деңгейі теңеле бастаған стақандарға қарады.

	- Міне, су деңгейінің айырмасы теңеліп, олар бірдей болысымен судың бір стақаннан екіншіге құйылуы да тоқтаталды. Осы сияқты потенциал айырмасы теңескенде, өткізгіште де электрондар су сияқты тоқталады.

	- Сонда суды бір стақаннан екіншіге құятын жердің өрісі де су деңгейінің айырмасы потенциал айырмасы болғаны ғой?

	- Солай қалқам.

	Су ағыны (тогы) үзілмеу үшін стақандағы судың деңгейін де төмендетпей ұстау керек, яғни насос арқылы суды көтеріп жоғарыдан құйып тұру керек. Электрдің де потенциалын теңестірмей, зарядты айдайтын насос болуы керек. Ондай насос ток шығарылатын жерде тұрады, мұны генератор дейді. Ол өткізгіштегі зарядты өне бойы қозғап тұратын күшті шығарады. Оны электр қозғаушы күш, қысқартып айтқанда ЭҚК деп атайды.

	Сонда электрондар су сияқты сымның ішімен оның бір шетімен екінші шетіне дейін зыр жүгіріп тұратын болғаны ма, аға?

	-Жоқ, қалқам, оларға бұлай етудің қажеттігі шамалы, өйткені, әрбір атомның өзі бірнеше электроннан тұрмай ма, сондықтан да сымның өнебойы толы «бос» электрондар деуге болады. Тіпті олардың көптігі сондай араларынан қыл да өтпейді. Өткізгіштің екі ұшында кернеу пайда болғанда оның бойымен зымырап электр өрісі тарайды да, барлық электрондарда бір мезгілде бір бағытта қозғала бастайды. Сөйтіп, олардың әрқайсысы баяу болса да, коллонадағы солдаттар сияқты тобымен бірыңғай жылжи бастайды.





ШАБАН, ШАБАН ДА БОЛСА ЖҮЙРІК


	 Мынаны оқығанда Қанат түгіл оқушы сіздер де маған сенбейтіндеріңіз анық. Расында бір секундта 1мм жерге қозғала алмайтын нәрсенің таралу жылдамдығы секундына 300 мың км болады деу шындыққа симайтын нәрсе ғой, бірақ бұл ақиқат.

	Алайда, мен қаншама мұны қайталасам да оған ешкімді де сендіре алмайтынымды сезіп, Қанатты ертіп тысқа шықтым. Ол екеуіміз су құбырына ұзындығы 300м құбыр жалғадық. Содан кейін мен шүмекті аштым. Бірнеше минут өткенен кейін су құбырдың екінші басынан аға бастағанда шүмекті жаптым.

	- Судың құбыр бойымен жүрген жылдамдығы қанша деп, ініме қарадым. Ол сәлден кейін: Секундына бір метр болар деп жауап берді.

	Солай екені рас, бірақ пайдаланылатын жерде де су кранды ашысымен аға бастады. Мұның себебі сен суды жібергенде ең әуелі сен жақтағы судың кернеу-қысымы ілезде алға тарап бүкіл ұзын құбырдағы суды қозғай бастады. Ал кернеу қысымының жылдамдығы өте тез, сондықтан да су аға бастады.



	Су деңгейі және потенциал айырмасы



	Осы құбылыс электронның қозғалуы мен токтың таралу шапшаңдығына өте ұқсас. Мұндағы сым- құбыр да, электрон-су. Сөйтіп, электрондар су сияқты секундына бірнеше мм шапшаңдықпен бір бағытта, бір мезгілде бірдей лықсығанда, электр тогының таралу жылдамдығы секундына 300 мың км-ге жетеді. Бір дегенде электр станцияның маңайындағы қала түгел 300 мың км жердегі ауылдың да шамы жанады.

	Егер электрон өткізгіштің бойында секундына 1 мм шапшандықпен қозғалса Москвадан жіберілген телеграмма қашықтағы 10 мың километр болатын Владивостокқа 300 жыл жүріп жетер еді. Бірақ олай емес, неге?.. Өйткені электрондар бір бағытта қозғалады. Олар бір бірімен өте тығыз, жиі орналасқан.



	Электрон айндайтын насос- генератор



	Қанат сонымен манадан бері іздеп жүрген электіріміз электрондардың бір беткей жүйелі қозғалысы екен. Енді сен әңгімеміздің басында айтылған айналамыз толы электр дегеніме таңданбайсың ғой. Алайда бұдан электр тек қана атом-молекуладан тұратын жансыз затта ғана болады деген пікір тумайды. Электр тогы биологиялық клеткалардан жаралған адамнан бастап, жан-жануарлардың бәрінде дерлік бар деуге болады. Адам денесіндегі электрді биоток деп атайды.





БАЛЫҚТАН ДА ТОК ШЫҒАДЫ


	 Ал жануарларда, әсіресе теңіз жәндіктерінде электр едәуір көп кездеседі. Мысалы, балықтың кейбір түрлері электрді өзі жасап шығарып, оны жауыннан қорғанатын құрал етіп пайдаланады.

	Мұндай балдыр тәріздес ондаған мың теңіз жәндіктерінің бойындағы электр қуаты да өлшенеді, олардың шығаратын электр қуатымен бірнеше минут бойы ауыр поезды жүргізуге болады екен. Қазірдің өзінде электр тогын жасайтын балықтың жүздеген түрі анықталды. Оның ішінде жайын да бар. Мұндай балықтарды аулау тіптен оңай, ол үшін тек суға аудың орнына зарядталған пластинка түсіру керек, сөйтіп әлгі пластинка электрлі балықтарды магнитше өзіне тартып маңайына жинайды. Мұндай жіпсіз арқандалған балықты ұстау онша қиынға түспейтіні өзінен-өзі белгілі.

	Ал, Қанат, бүгінге осы да жетер. Егер мына жарық, жылуға айналатын электр тогының қалай алынатыны туралы білгің келсе, оны ертең айтайын.





ЭЛЕКТР ҚАЛАЙ АЛЫНАДЫ


	НАЙЗАҒАЙ– ЖАЙДЫҢ ОҒЫ МА?


	 Біздің бүгінгі әңгімеміз кешегіге қарағанда ерекше болатын сияқты. Оны стол үстінде самсап тұрған түрлі электр аспаптарынан ақ сезуге болады. Және бұған Қанат та құр қол келмей, қағаз, қаламын ала келгені, оның қажет деп тапқанын түртіп алғысы келгендігі болуы керек. Бірақ ана бір қағаздағы нендей жазу болады екен, мүмкін, кешегі әңгімеден түсінбеген сұрағы болар...

	Қанат асты сызылған сөйлемді іштей оқып шықты да, маған қарады.

	- Аға, кеше сіз найзағай табиғаттағы электрдің түрі, яғни электр разряды дедіңіз. Мен жазда ауылға барғанымда әжем ылғи күн күркіреп, шатырлаған сайын «Астапралла, Астапралла!» деп тағы бір нәрселерді айтып күбірлеп жүріп, айнаны, самауыр, сүт бетін жаба бастайды. Сонда мен: әже мұның не десем:

	- Жалтыраған нәрсеге жай түседі, - дейді. «Жай» деген не? Деп сұрадым. Әжем: «ол шайтанды атқан Алла-тағаланың оғы», - дейді. «Сонда Алла деген аңшы болғаны ма, ал шайтан мен Алланың мылтығы қандай болады екен?» деп сұрап едім. Әжем шошып кетті: «Кәлимаға тіліңді келтір, күшік» деп түсініксіз бірдемелерді айтып, мені бауырына қысты.



	Жай биік жерге түседі



	-Әже, - дедім мен біраздан соң, - ол Аллаң оғын текке шығындап айна, сүт, самаурынды атқаны несі, бұлар шайтан емес қой? дегенімде әжем: «Жауын күні шайтанның көзі осылардай жалтырап тұрады деді, сондықтан мұны Алла-тағала шайтан ба деп атып салады дейді» - дегені. Оны кім айтады деп мен ежіктеп қоймағансын, әжем маған: нажағай шартылдап тұрғанда атпен жүруге болмайды. Егер айдалада келе жатып мұндай жауынға кез болсаң, аттан түс те, жауын басылғанша одан аулақ барып жат. Өйткені, аттың бауырына келіп тығылған шайтанды атам дегенде Алла-тағаланың оғы адамға дөп тиетін көрінеді деп әжем күрсінді.

	-Аға, әжемнің осы айтқаны дұрыс па? – деп Қанат маған қарағанда, мен оған: дұрыс та емес, бұрыс та емес дедім. Көбіміздің көкейімізде жүрген бұл сұраққа қуана жауап беретінімді сездірдім.

	- Дұрыс емес деуім мынау: біріншіден, найзағай жайдың оғы емес, ол электр разраядты және найзағай жалтыраған ақ денеге түседі деуі де ешнәрсеге негізделмеген.

	- Ал әжеңнің жай жылқыға түседі дегеніне мен де қосыламын.

	Алдымен үлкен шар алып зарядтадым да, оны ұсақталған қағазға таядым. Сонда шар барлық қағазды өзіне жабыстырып алғаны. Енді осыншама ұсақталған қағазды шардың іш жағына таядым. Бірақ бұл жолы шар қағаздың бәрін жабыстырып ала алмады. Бұл шардың ішкі жағына қарағанда сыртқы бетіндегі заряд санының көптігінен екенін әркім айтпай-ақ сезер. Мен шарды көрсетіп тұрып, қандай денеде болса да мынау сияқты зарядтар дененің сыртқы қабатында көп болады дедім. Мысалы, осындай себептен магниттің ұштарындағы тарту күші ортасымен салыстырғанда көп. Бірақ шар беті тегіс болмай ирек, дөңес болса, онда заряд дөңес жерге көбірек жиналады ғой деп мен шарға дөңес қаңылтырды апарып бекіттім. Шардың тегіс жеріне жаңа ғана өзі түгелдей жабыстырып алған қағаз ұсағын таядым. Бірақ бұл жолы қағаздың денін шар тартып ала алмады. Бұл шар бетіндегі зарядтың азайғанына дәлел еді. Мен мұны әлгі дөнеске жақындатқанымда, ол қағазды анадайдан тартып алды. Енді найзағайдың жалқыға, биік ағаш пен зәулім шыңдарға неге жиі түсетінін түсіну онша қиын емес. Өйткені шар сияқты жер беті де біркелкі емес.



	Электр дидукциясы



	Ал бұлтта да электр заряды болады. Бұлттың зарядталуы да үйкелістен шығады. Жазда күн ысып жерден көтерілген ауа аспанға шарықтап бұлтты жалап өтіп, оның асты-үстін сипап зарядтар туғызады, ал әрі кеткен ауа да электрленеді. Жоғары жетіп тоңазып бұлтқа айналғанда зарядталып шыға келеді. Сөйтіп, олардың біреуі оң, біреуі теріс зарядталып аспанда «шауып» жүреді. Зарядталған бұл биік жерге келгенде тұсындағы жер де әлдененің «иісін» сезгендей қарама-қарсы зарядтарды тартып жинай бастайды. Тегіс жерде жайылып жүрген мал не атты адам бірінші болып (себебі ол аз да болса бұлтқа таяу ғой) зарядтала бастайды.

	Әдетте бұлттар тұтасқан сайын ондаған зарядтың да қуаты өсе береді. Алайда ауа қаншама жақсы изолятор болғанымен, ағысы қатты өзенге төтеп бере алмай, бұзылатын бөгеттей, зарядтардың қозғалысына кедергі келтіруге шамасы жетпей қалады. Осы кезде Жер мен бұлттағы зарядтар біріне-бірі қарсы ұмтылғанда жолындағы ауаның атомдарын екпінімен соғып тас-талқан етеді, яғни жарқылдаған ұшқын мен шатырлаған дауыс шығарады. Осы сияқты найзағай бұлттардың арасында да өтіп жатады.

	Алайда найзағай мен айтқандай баяу емес, өте тез уақытта пайда болады. Осы уақыт ішінде бұлттағы зарядтар мен Жердегі зарядтар бір-бірінен іздегенін тауып, разрядталып қалады. Сөйтіп, найзағайың яғни аспандағы от ирегі зарядтардың ізі екен. Ендеше найзағайдың жерге көлденең келіп түспей тік бағытталуы Жер мен бұлттағы зарядтардың әр түрлігіне дәлел.

	Ал зарядтар разрядталған кезде, яғни найзағай пайда болғанда, әлгі бұлт пен жердің арасы миллиондаған градусқа қызып кетеді. Мұндай қызуға ешбір оқ пар келе алмайды. Бұл разряд болған жердегі адамды өлтіреді, ағаш пен тасты тас-талқан етеді, - деп Қанатқа қарадым. Ылғи көріп жүретін найзағайымызда осыншама сыр бар екен ғой дегендей ол да маған қарады. Бірақ тіс жарып ештеме айтқан жоқ. Онысы түсіндім дегені болар. Маған керегі де осы болатын. Енді бүгінгі әңгімені бастамақшы болып, столдан катушканы алдым да, ондағы сымның ұштарын гальванометрге (ток өлшейтін өте сезгіш аспап) жалғадым.

	Жерге ток қалай түседі? – Қанат енді токты жерде алып көрейік, мына тәжірбиеге көңілді сал.





Электр индукциясы


	Аспаптың дәл нолінің үстінде мелшиіп қимылсыз тұрған стрелканы нұсқап, мен катушкадағы сымға ток жоқ дедім. – Егер тізбекте сәл ток болса мына стрелка ауытқуы керек.

	Құр сымда ток болушы ма еді, ол қайдан келеді дегендей, Қанат маған үнсіз қарап қойды. Мен ұзынша (кәдімгі) магнитті алып, оны катушканың ішіне сұқтым да, күбі піскендей жоғарылытөмен қозғалта бастағанымда:

	-Аға, стрелка қозғалып тұр,- деп інім дауыстап жіберді.

	 – Ендеше тізбекте токтың пайда болғаны ғой дедім мен жайбарақат. Мұны техникада электромагниттік индукция дейді.

	-«Электромагниттік индукция деп қайталады ол электр тогын тек электр өрісі тудырмайтын ба еді, оның магнитпен қанша қатысы бар? Электромагнит және индукция деген не?

	-Әрине, магнит өрісімен электр өрісін шатыстыруға болмайды, бірақ кейбір жағдайда бұлардың біреуі екіншісін туғызады. Бұл саған түсінікті болу үшін жаңағы тәжірбиені жеңілдетіп қайталайық. Ол үшін түзу сым алдым да оның екі ұшын өлшеуші құралға жалғап, сымды магниттің өрісінде қозғадым. Сөйткенімде Қанат тағы да стрелка қозғалды, - деді. Мен сымды бұрынғысынан да тез қозғап едім, Қанаттың көзі бақырайып кетті.

	-Ток күшейді – деп салды.

	 Мен сымды кілт тоқтатып едім, Қанат:

	-Ток жоқ деді де, менің қолыма қарап енді сымды жоғары тартыңызшы деді. Мен айтқанын орындап едім, оның көзі жайнап кетті.

	-Дұрыс, дұрыс мен түсіндім. -Нені?

	- Өткізгіш тек магнит өрісінде қозғалғанда ғана ток пайда болады екен және пайда болған токтың бағыты сымның қозғалуына байланысты. Сіз сымды төмен түсіргенде стрелка оң жаққа ауытқыды да, сымды көтергенде солға ауытқып кетті.

	-Жарайсың Қанатым, бұны ұмытпа дедім де, сымды бір полюстен екінші полюске қаратып тарттымда, әрі-бері қозғап едім, Қанат:

	-Ойбай, ток болмай қалды ғой деп таңырқады. Жаңағы қорытынды дұрыс емес-ау дегендей тамсана маған қарады.

	-Қанат, сен соңғы тәжірбиедегі өзгерісті сездің бе деп едім.

	-Онша сезбедім, бірақ сымның бағыты өзгерген сияқты деді.

	-Дұрыс айтасың, мен енді сымды магнит өрісіне параллель етіп алып отырмын, яғни мұндай жағдайда сым өрісағынын қимайды, тек оның бойымен сырғып тұр, ал алғашқы жолы сым магнит өрісін көлденең қиып отырған еді дегенімде:

	-Е, мәселе магнит өрісінде сымның қозғалуында емес екен ғой, мәселе өткізгіштің магнит өрісін қиып өтуінде екен ғой дегенде, мен қуанып кеттім.

	-Дұрыс, дедім. Және сен бұдан тағы бір мынандай қорытынды шығар: өткізгіш магнит өрісін қиып өткенде ток пайда болды деген сөз, ол сымның бойындағы электрондар да қозғалғаны емес пе. Сосын осы электрондар қозғалып, ток туғызды. Демек, магнит өрісінде көлденең қозғалушы кез келген зарядқа да күш әсер ететін болады. Бұл күштің бағытын табу қиын емес. Ол үшін алақанымызды магнит өрісінің сол полюсіне қаратып, бармағымызды көтеріп зарядтың бағыты мен қозғасақ сонда, сұқ саусақ бағыты зарядқа әсер етуші күштің бағытын көрсетер (демек ол пайда болған электр өрісінің де бағытын көрсетеді), еді.

	-Қанат тағы да бірдемелерді сұрамақшы болып оқтала түсті де алдымен осыларға жауап беріңізші дегендей үнсіз қалды.

	Шынында, бұл айтқандарымның бәрі Қанатқа түсініксіз болар деп ойламаппын және оның 6сынып оқушысы екенін ескермей асыра сілтеп барады екем. Сондықтан да бірін аттап, келесісіне көшпей, бұл тараудың ерекшелігін есте сақтай отырып, әңгімені бәрімізге таныс магниттің табиғатынан бастауды дұрыс көрдім.





ЭЛЕКТР ТОГЫ МАГНИТ ТУҒЫЗАДЫ


	-Қанатжан сенің компасың қайда? Мұнда алып келші-дедім де өзім тәжірбие жасауға кірістім. Ұзын сым алдымда оның бойымен ток жіберіп, Қанаттың компасын жақындатып едім ол безектеп алғашқы бағытын өзгерте бастады.

	-Мына екеуі бір-бірін тани қалды ғой деп күлді Қанат.



	Магнит өрісі



	-Таниды-дедім мен: -Өткізгіштен ток өткенде оның айналасында магнит өрісі пайда болады. Оның бағытында табу қиын емес, компастың тілі сымға көлденең тұрып алды, сонда оның күш сызықтары сымға көлденең болғаны ғой. Егерде сымды қағаздан өткізіп, оның айналасына темірдің ұнтағын сепсек олар сымды айнала қоршаған шеңберлер бойымен орналасады, сонда магнит өрісі шеңбер бойымен бағытталған ғой. Ал енді сымды шеңбер етіп орасақ онда магнит өрісі шеңбердің бір бетінен кіріп екінші бетіне шығады екен. Осылайша сымды ұзын түтікке орасаң әрбір жеке орам сымның өрісі екіншісінікіне қосылып түтіктің ішінде тұтас ұзын магнит өрісі пайда болады. Ал осындай катушканың ішіне болат ине енгізсек ол магниттеліп қалады. Осылайша компастағы магниттік стрелканы жасауға болады. Оның бір жағы оң, бір жағы теріс полюс болып шығады.





ӘР БІР АТОМ-МАГНИТ


	 –Қанат, кеше біз әр зат атомдардан тұрады, әрбір атом да оң және оны айналып жүретін теріс заряд-электрондар бар дегені жоқ па?

	-Иә, аға, солай дегенсіз.

	-Ендеше әр атомды жеке-жеке магнит деуге неге болмайды?

	-Қалайша деді, інім оқыс сұрақ қойып. Оған стол үстінде жатқан абажадай магнитті көзге көрінбейтін атомға апарып теңеу шындыққа үйлеспейтін болып көрінсе керек.

	Біз жаңа электр тогы магнит өрісін туғызады дедік қой. Міне шыр көбелек айналып жүрген электронды ток деп қарастыруға болады. Осындай кішкентай ток кішкене магнит туғызады. Бірақ әрбір кіші магниттің бағыты әр түрлі. Әдетте бірнеше жүз, мың атомдар бірігіп бірыңғай бағытталған магнит өрісін беретін – домендер құрады.

	Осылайша бейберекет орналасқан домендер сияқты магниттің әсерінен бір бағытқа бет түзегенде, яғни күштерін біріктергенде өзі күшті магнитке айналады.

	Бұдан мынандай қорытынды шығады: магниттік қасиет су сияқты жұқпайды, ол әрбір затта болады. Тек сырттан әкелген магниттің әсері оны бірыңғайлап күштерін реттестіреді. Осы әдіс бойынша жасанды магнит алуға болады.

	-Өзен арнасына симай ағып жатыр, жел соғып тұр. Біз бұларды желдің соғысымен, судың ағысы дейміз. Оның бірін сезсек, екіншісін көреміз, өйткені, олар заттан яғни материядан тұрады. Ал, сен өрісті немесе магнит ағысын бос дейсің. Сонда ағысы бар су, соғып тұрған жел де бос нәрсе болғаны ма?



	Электр күш сызығының бағыты



	Қанат тоқтап қалды.

	-Жоқ, өріс жалпы өріс, яғни материядан тұратын магнит өрісі (ағысы). Ал өріс материядан тұрады. Сондықтан да ол тарту, тебу сияқты құбылыс тудырады. Магнит пен электрдің тарту күшін маңайға, кеңістікке тарататын нәрсе сол - фотон бұл электронның өзгерген түрі. Шынында да бір зат екінші бір затқа айналғанда, ол әдепкі атын сақтамайды. Мысалы, су қатып мұзға айналады, бірақ оны қатты су демей, мұз дейміз. Ал, суды қайнатқанда буға айналып кетеді, оны ұшып жүрген су демей бу дейміз. Сөйтіп ол бу деген атаққа ие болып, айналып келгенде олар су болады. Сондықтан да өріс материя болғанымен, оны зат демей, кеңістікке балаймыз.



	Электронды қозғайтын күш



	Кейбір фотонның мынандай бір қызық қасиеті бар. Ол жарықтың таралу жылдамдығындай шапшандықта атын да, затын да сақтай алады немесе сәл кідірген жағдайда басқа нәрсеге айналады. Бұдан магнит электр өрісі секундына 300 мың км тарайды деген мағына туады. Демек, оны немесе электр өрісінің массасын жай тыныш тұрған заттпен салыстыруға болмайды. Бізге өрістің бос кеңістік болып көрінуінің екінші себебі осы.



	Өрістегі өткізгішті қозғайтын күш



	«Ауру қалса да, әдет қалмайды». Қазір техникада ток қозғалысы оң полюстен солға қарай жүреді деп түсіндіріліп келеді. Өйткені, ертеде электрдің көптеген құбылысы анықталмаған кезде, қозғалатын электрон емес, оң заряд деп ұғындырылған. Келе-келе бұл ұғымның қате екенін білсе де, осы ұғым адамның тіліңе сіңіп қалып қойды. Міне бұл «Ауру қалса да, әдет қалмайды» деген емес пе – деп Қанаттың қасына келдім. Сөйтіп, әр құбылыстың басын шата бермей, манадан айтқанымды түйіндегім келді. Бұл тараудағы магнит өрісінің әсерінен, яғни индукциядан токтың қалай пайда болатынын жақсы түсінсең, кез - келген ток беретін генератордың жұмыс принципін оңай білесің. Өйткені тізбекпен ток жүру үшін, сымның екі жақ басында потенциал айырмасы болуы керек, демек оның бойында электр қозғаушы күш (ЭҚК) электр өрісі болу керек. Ол үшін тұйықталған өткізгіштерді магнит өрісін кесіп өтетіндей етіп қозғауымыз керек. Енді генератор дегеніміз, өткізгішті магнит өрісінде кідіртпей өне бойы қозғап тұратын машинаның бір түрі. Ал, біз генераторды жүргізу үшін механикалық энергия жұмсауымыз керек. Сонда ғана генератор арқылы механикалық энергия электр энергиясына айналады.



	«Оң қол ережесі»





ТОК ТОКТЫ ТУДЫРАДЫ


	Ұзындау сым алып, оны төрт бұрышты етіп иіп, екі ұшын жарты білезікке бекіттім. Бұдан соң иілген сымды магниттің екі полюс аралығына әкеліп, оның жазықтығын магнит күш сызықтарына параллель етіп орналастырдым.



	Жоғарғы суретте көрсетілгендей магнит өрісінде тұрған сымда электр тогы пайда болады.

	Ал төменгі суреттегі сымда ток =0



	-Енді сымды магнит өрісінде айналдыратын болсақ онда электр қозғаушы күш пайда болды. Жаңағы айтқан «оң қол ережесіне» сүйеніп, оның бағытын білейік деп, алақанымды теріс полюске қаратқанымда бармағым сымның айналу жағына қарап, ал төрт саусағым қарсы алдымда отырған Қанатқа бағытталды. Мына теріс полюс жақтағы сымның электрондары саған қарай кетіп барады дегенімде, осы төрт бұрыш сымның оң полюс жақтағы екінші ұзын қабырғасына параллель етіп оң қолын ұстай қойған інім:

	-Аға, маған келген электрондар астыңғы сымның бойымен енді сізге қарай жылжып барады – деді ол, электрондардың жүрісін көріп отырғандай.

	 Расында солай еді. Үйді айнала бірін-бірі қуған баладай, мен жақтан кеткен электрон сымды оралып қайтып келе жатқан еді. Мұндағы токтың бағытын оң қол ережесімен табуға болады.

	-Олай болса, шам жану керек деп, щеткеге екінші өткізгіш арқылы лампочканы жалғай қойып едім, ол жарқ ете қалды да қайта сөнді. Өйткені бұл кезде әлгі иілген өткізгіш өздігінен қозғалып, магнит өрісіне көлденең тұра қалып еді. Олай болған себебі, жаңа ток бағытын анықтағанда менің бармағым жоғары, Қанаттың бармағы төмен бағытталды ғой. Ендеше бұл жағдайда электрондардың қозғалу бағыты ғана бірдей болып қана қоймай, онымен қоса өткізгіштің де өріс әсерінен жылжуының бағыты бірдей болғаны. Себебі иілген сымның ұзын екі қабырғалары өз алдына жеке өткізгіш (олардың бірі теріс полюстің тұсына келгенде, екіншісі оң полюспен қатарласып тұрады. Сондықтан да оларға магнит күш сызығы түрліше әсер етеді, яғни бірі жоғары, екіншісі төмен жылжиды).

	Сонда жаңа астыңғы жақта тұрып оң зарядталған білезік сыммен қоса айналып үстіне шыққанда теріс зарядталады. Ал бұған керісінше, үстінде тұрып теріс зарядталған білезік төмен түскенде оң зарядталады екен. Олай болса үстіңгі щетка кілең теріс зарядты білезікке, ал төменгі щетка оң зарядты білезікке тиіп тұрады екен ғой. Сондықтан да өткізгіш магнит өрісінде толық бір айналым жасағанда ток біресе көтеріліп қайта сөніп екі рет пайда болады, бірақ оның бағыты өзгермейді. Мұны үзілді-кесілді келетін бір бағыттағы ток дейді.

	Қазіргі қуатты тұрақты ток тудыратын (жалпы ток беретін) генератор жұмысы осыған негізделген дегенімде:

	-Сонда генератор айналып тұратын және қозғалмайтын негізгі екі бөлшектен тұрғаны ма? – деп сұрады Қанат, манадан өзінің бар зейінімен тыңдап отырғанын тағы да аңғарып. -Солай қалқам.



	Айнымалы ток пен тұрақты токты алу әдісі



	Генератордың қозғалмайтын бөлігін статор дейді. Бұған күшті өріс тудыратын бірнеше полюстер орнатылады. Ал оны ішіндегі айналып тұратынын якорь немес ротор деп атайды. Роторға жаңағыдай өткізгіштің бірі емес бірнешеуі оралады. Өйткені өткізгіште пайда болатын токтың шамасы оны қиып өтетін магнит күш сызығына тура пропорционал. Ендеше бір күш сызығы бір мезгілде бірнеше орамды қиып өтетін болса, ол әр сымда өз алдына ток тудырады ғой. Енді соларды бір-бірімен қоссақ, потенциал айырмасы да бірнеше есеге артады да, кернеу көбейеді. Ал тізбекте кернеу артқан сайын токтың атқаратын жұмысы да арта бермек.

	Сонымен қатар ток күшінің артуына магнит өрісінің де қатысы мол. Өткізгішті қиып өтетін магниттің күш сызығы жиі болғанда ротордағы әр бір сымда туатын токтың шамасы да көбейеді екен. Сондықтан генераторға ең күшті деген магнит полюстері орнатылады. Алайда магнит күшінің белгілі бір шамадан арттыруға болмайды, себебі өрісі керемет көп магнитті жасаудың мүмкіншілігі жоқ деп Қанатқа қарағанымда ол:

	- Бұған электр тогын пайдаланса қайтер еді, ол да магнит өрісін тудырады ғой? – деп менің ойымдағыны тапты.

	- Айтты-айтпады өзі де солай, бұған электромагнит қолданылады. Өйткені оның шығаратын өрісі ток күшіне байланысты ғой, яғни токты көбейтіп, магнит өрісін де өсіре береміз.

	Ол үшін статордың бірнеше жеріне катушка сияқты сым оралады. Сонан соң осы орамдарға ток жіберген кезде оның маңайында күшті магнит өрісі пайда болады. Бұл өріс ротордағы сымдарды қиып өтіп, үтік қыздыратын, шамды жағатын электрді тудырады.

	-Сонда токты ток тудырғаны ма?!

	-Енді қалай, -дегендей, мен Қанатқа қарадым.





СУ ҚАЛАЙ ТОКТЫ ТУДЫРАДЫ?


	Маған енді, өндірісте ток беріп тұрған қазіргі генератор роторының қызметін статор, ал статордікі ротор атқаратынын түсіндіру ғана қалды.

	-Сен сан рет үтіктің, не теледидардың бауын разедкадан суырарда оған ілесе шыққан, көкшіл жалын электр ұшқынын көрдің ғой. -Иә аға!

	-Міне, сондай ұшқын генератордан ток аларда щетка білезік (коллектор) арасында жиі болып тұрады. Себебі щетка бір білезіктен екіншіге ауысқанда токтан үзіледі де қайта қосылады. Бұл ұшқын өте зиянды және ол өрттің жиі шығуына да себепкер болады.

	Сондықтан да генератор роторының қызметін стартордың атқаруына тура келеді, яғни старторға өткізгіш оралады. Ал оның ішіндегі ротор өзіне орнатылған магнит полюстерін (электромагнит) шыр көбелек айналдырып жүріп, өткізгішті қиып өткенде электронды қозғайтын, магнит өрісінің күш сызығын үнемі ауыстырып отырады. Бұдан келер-кетер зиян да және ешқандай өзгерісте болмайды. Қай жағдайда болса да әйтеуір магниттің күш сызықтары өткізгішті жиірек қиып өтіп, тізбекте ЭҚК тудырса болғаны.

	-Сонда бізге электр тогын алу үшін тек роторды айналдырсақ болғаны ма?

	-Иә, қалқам. Жұмыс тек роторды айналдыра салуда емес, оның айналымын секундына бірнеше жүзге жеткізуде. Бұл айтар ауызға оңай болғанымен, барлық қиындық та, қырсық та осында. Бұған сарқылмастай керемет күш керек, өйткені генератор роторының салмағы ондаған тоннаға жетеді. Кәне күшті болсаң айналдырып көр деп, мен сөзімнің тақырыбын кілт өзгерттім. Біз әңгімеміздің басында электрді судан, көмірден іздеп әуре болған едік. Онда ток жоқ екеніне енді көзің жеткен шығар. Ал су, не жылу электр станциясының күші арқылы тек ток тудыратын роторларды айналдыруға пайдаланатындығын енді айтуға болады. -Қалайша?..

	-Сен су электр станциялары туралы естідің бе?

	-Жоқ, мен электр станциясының өзенге қалай салынатынын білмеймін.

	-Ендеше, олар су мол және ағысы қатты өзендерге салынады. Ол әлгі өзеннің бойына биіктігі 50-60 метрге дейін жететін бөгет салынады да, оның етегіне алып генераторлары бар үлкен үй тұрғызылады.

	Генератордың төменгі жағында ротормен жалғасқан гидротурбина бар. Турбинаның төменгі жақ басына желбезек сияқты қалақтар бекітілген, осы қалаққа плотинадан арнаулы канал арқылы құлайтын, ағысы қатты су келіп соққанда, ол гидротурбинаны және турбина білгендігі роторды көз ілеспейтіндей шапшаңдықпен шыр көбелек айналдырып жібереді. Сонда ротормен қоса айналған полюстердің магнит өрісі статордағы орамдарды қиып өтіп, онда ток тудырады, яғни потенциал айырмасын (кернеу) жасайды. Сөйтіп станция өндіріске ток бере бастайды. Мұны гидроэлектр станция деп атайды. Сондықтан да оның турбинасын гидротурбина, ал генераторын гидрогенератор деп атайды.

	Ал көмір күшімен ток алу бұдан өзгеше әрі күрделірек. Өйткені көмір турбинаның желбезегіне келіп соғып, роторды айналдыра алмайды. Ол үшін алып қазанға су құйып, ол қайнап буға айналғанша көмірді жағып қыздырады. Осыдан кейін, өте жоғары қысымдағы буды арнаулы құбыр арқылы бу турбинасына жеткізеді. Себебі су күші айналдырғандай, мұның да роторымен жалғасқан білікте сансыз көп ебелекті дөңгелек бар. Енді бұдан жоғары қысымдағы бу ағысы келіп соққанда турбина дөңгеленіп, онымен қоса ротор да шыр көбелек айнала жөнеледі. Бірақ мұның роторы гидрогенераторынікіндей вертикал (тік) қойылмаған, жазық орналасқан.

	Мұндай бу күшімен ток алынатын орынды – жылу электр станциясы (ЖЭС) дейді. Егер роторды айналдырған буды, не қайнаған суды далаға босқа жібермей, үйлерді жылытуға жұмсаса, оны жылу электр орталығы немесе ЖЭЦ деп атайды. Бұл электр станцияның генераторы токты бу турбинасы арқылы тудырғандықтан, оны турбогенератор дейді.

	-Қазір біз пайдаланып жүрген электр тогы осылардан алынған ток болар? -Иә.

	- Тұрақты ток қой?

	-Жоқ, айнымалы ток.

	-Айнымалы дейсіз бе, қалайша? – деп Қанат әзілдеп отыр ма дегендей, маған жалт қарады.

	-Бұл екеуін алудың ешқандай айырмашылығы жоқ, яғни айнымалы токты да, тұрақты токты да осындай генераторда жасайды. Қазір барлық станцияларымыз тек айнымалы ток береді, өйткені оны пайдалану тұрақты токтан әлдеқайда тиімді. Ал егер тұрақты ток қажет болса, оны айнымалы токтан алу оп-оңай және ол туралы кейін айтамыз. Қазір айнымалы ток туралы әңгімелесейік.





АЙНЫМАЛЫ ТОК ПЕН ТҰРАҚТЫ ТОК ТУЫС!


	Айнымалы ток пен тұрақты токтың бір-бірінен айырмашылығын олардың атынан да білуге болады. Мысалы, тұрақты ток электрондардың тек бір беткей қозғалысынан туса, ал айнымалы ток оның бағытын қайта-қайта өзгерткенінен пайда болады деп, мен мана тұрақты токты алудағы көрсеткен тәжірбиеге қайта оралдым.

	Қолыма полюс арасындағы иілген өткізгішті алып, ондағы жарты білезікті (коллекторды) сақина сияқты екі дөңгелекпен алмастырдым. – Мына коллекторды қолданғандықтан тұрақты ток алдық.

	Енді әр щетканы жеке-жеке тұтас сақинамен (коллектормен) түйістірейікші. Сонда ол маған тек оң не теріс заряд керек – деп таңдай алмайды. Өткізгіш толық бір айналым жасағанда, әлгі щеткалардың бір қуанып, бір ренжуіне тура келеді. Мысалы, үстіңгі щетка өзіне тиіп тұрған сақинаның сымы сол полюстің жанына келгенде дүркіреген электрондарды жинап қуанса, келесі де бұл сым сырғи отырып, оң полюстің тұсына жеткенде амалсыз налиды. Магниттің бұл оң полюсі сымның тұсындағы жиналған электронды қуып, оны оң зарядтайды. Ал сымның келесі ұшындағы құбылыс бұған керісінше болады. Осылайша, бір оралымда тізбектегі ток, яғни ЭҚК екі рет бағытын өзгертеді. Мұны айнымалы токты тудыратын, айнымалы ЭҚК дейді.

	Магнит өрісіндегі өткізгіштің толық бір айналуына кететін уақытты техника тілінде дүркін (период) дейді. Ал, ротордың 1 секунд ішіндегі айналу санын жиілік дейді. Мысалы, біз жаңа якорьді (өткізгішті) 1 секундта бір-ақ айналдырдық дейік. Сонда, пайда болған айналым токтың жиілігі бірге тең болғаны, әдетте оны бір герц (гц) дейді. Жиіліктің маңызы өте зор деп мен тізбекке лампочка жалғап сымды бір рет айналдырғанымда, ол екі рет жанып сөнді.

	-Мұны сөндірмес үшін, не істеуге болады- деп сұрадым інімнен.

	-Ол үшін якорьді жылдам айналдыру керек – деді, ол сенімді түрде. Шынында да солай болып шықты. Якорьдің айналу жиілігі 50ге жеткенде шамның өшіп сөнуі байқалмады.

	Ал, техникада, тұрмыста үш фазалы айналмалы ток беретін генератордың статорына үш жерден сым (фаза) оралған. Ал, статордың ішінде магнит өрісін жасайтын электромагнит орнатылған ротор айналып тұрады. Манағы айтқан электр станциялардың генераторының құрылысы осындай.

	* * *



	Бізде және Батыс Еуропада пайдаланып жүрген токтың жиілігі секундына 50 гц. Бұл магнит өрісін жасайтын ротор секундына 50 рет айналып, токтың бағытын 100 рет өзгертеді деген сөз. Яғни, электрондар секундына 50 рет бір бағытқа, қарама-қарсы бағытқа 50 рет қозғалады. Сөйтіп, айнымалы ток келетін сымның электрондары бір орында тербеледі де тұрады екен, олай болса жиілік деген электрдің тербелісі екен ғой. Ендеше дүркін дегеніміз айнымалы токтың толық тербелісін жасауға кеткен уақыт шамасы деп, магнит және оның өрісінен токтың қалай туатыны жөніндегі әңгімені осымен тамамдадым. Бірақ сәлден соң маған бұл тақырыпқа тағы бір оралуға тура келді. Оған себеп Қанаттың сұрағы болды



	Генератордың негізгі бөлшектері



	-Аға, магнит өрісі статордағы сым орамын неғұрлым көбірек қиып өтсе, соншалықты тізбектегі токтың қуаты да артады емес пе? Біздің мақсатымыздың өзі токты көбірек алу ғой. -Иә.

	-Ендеше роторды неге жиі айналдыра түспейміз?

	-Олай етуге болмайды, себебі шамадан тыс роторды айналдырсаң (мысалы, секундына ондаған мың рет), онда ортадан тебетін күштің әсерінен якорымыз быт-шыт болып ұшып кетеді. Және оны шексіз айналдыра беруге де болмайды, дегенімде Қанат:

	-Егер роторға қарама-қарсы бағытта статорды айналдырсақ, магнит күш сызығы өткізгішті бұрынғыға қарағанда екі еседей тездікпен қиып өтпей ме, - дегенде өзім өте қатты разы болғандығымнан інімді құшақтап сүйіп-сүйіп алдым. Оның айтып тұрғаны өте тамаша идея. Мұны үстіміздегі жылы бірінші рет бір инженер ұсынған-ды. Енді мұны 13 жасар інім айтып тұр. Әрине, інімнің ол туралы ол туралы бейхабар екені анық. Көрдіңіз бе, «Ақыл жастан» деген осындайдан қалған-ау.

	Інімнің әлгі айтқаны құрғақ қиял емес. Ондай ГЭС-тің турбинасы жасалып та жатыр. Бұл жаңа турбинаның екі пайдалы жағы бар: бұрын магнит күш сызығы сым орамын көбірек қиып өтуі үшін ротордың диаметрі де үлкейтіліп жасалатын. Соның салдарынан генератор жер-көкке симайтын үп-үлкен, ебетейсіз болып шығушы еді. Ал мына соңғы жағдайда генератор анағұрлым кішірейіп, шағындала түсті. Сонымен бірге бірнеше мың тонна қымбат металл да үнемделетін болды.

	-Расында да солай дедім Қанатты қоштап. - Онда ротордың айналу жылдамдығы аз болса да оған статор қарсы жылжығанда жалпы шапшаңдық әлденеше есе өсіп отырады. Мысалы, екеуіміз мың шақырым жерге жету үшін сағатына жүз километрлік жылдамдық алатын самолетке мініп ұшсақ, онда сол жерге 10 сағатта жетер едік. Егер барар жеріміз бізге қарай сағатына 300 км жылдамдықта жылжығанда, ал біз оған қарсы 100 км шапшаңдықпен ұшсақ, сонда біздің жүру жылдамдығымыз сағатына 400 км-ге жетпей-ме? Егер барар жерімізді қарсы жылжыта алсақ онша көп қиналмай-ақ жүрісімізді әлденеше есе арттырып жіберуімізге болады екен ғой! Міне, роторға контрротор (қарсы ротор, яғни жылжитын статор) жасаудың сыры мен пайдасы осында деп, сөзімді аяқтағанымда, Қанат қалта шамын алып алдына қойды да:

	-Мынаның беретін тогын да сіз айтқандай генератор жасай ма? – деп батареяны нұсқады.



	Электронды қолмен де қозғауға болады



	Тегі інім күні бойы токты тек магнит өрісі тудырады деп ойласа керек.

	Электр тогы электрондардың бір беткей қозғалысы дедік қой. Ендеше жалғыз магнит өрісімен емес, өзіміз де басқа әдіспен токты тудырамыз деп катушка алып, оған оралған сымның екі ұшын гальванометрге жалғадым. Сөйтіп, бар пәрменімнен катушканы шыр көбелек айналдырып жіберіп, оны кілт тоқтата қойғанымда аспаптың тілі аутқып кетті. Бұл тізбекті токтың пайда болған белгісі еді. Бірақ оған інім сенген жоқ. Гальванометрдің тілі столдың сілкінгенінен ауытқығандай болып көрінді оған. Мен қанша түсіндірсем де, оны сендіре алмайтындығыма көзім жетіп, катушканың жанына компастың тілін әкеп қойдым. Сөйтіп катушканы қаттырақ айналдырып жіберіп, кілт тоқтатқанымда жаңа ғана оңтүстікпен терсітікті көрсетіп тұрған компас тілі шыр көбелек айналып кетті. Бұл сөз жоқ токтың тізбекте пайда болу айналасында магнит өрісін жасағандығының куәсі еді. Бұған амалсыздан сенген Қанат енді оның себебін білуге асығып маған қарады.

	-Зымырап келе жатқан автобус кілт тоқтаса, ондағы адамдар алға қарай жапырыла алға лықсып тоқталады ғой. Міне, дәл осындай құбылыс электрондарда болады екен. Яғни сым қатты айналып тоқтай қалғанда, ондағы «елкезер» электрондар бір сәт бәрі алға қарай бір бетке қозғалып кетеді. Осы кезде өткізгіште ток пайда болып, ол аспаптың тілін ауытқытып, магнит өрісі мен компасқа әсер етеді. Сонымен қатар бұл кеше біз айтқан электр-электрондардың бір беткей қозғалысы деген қағидамызға да дәлел.

	Ендеше электр тогын алу үшін электрондарды тек магнит өрісінен емес, басқа да әдістер тауып, бірбеткей қозғаса болған екен ғой. Міне, ондай күш химиялық реакцияда да бар екен деп мен шыны ыдысқа күкірт қышқылын құйдым да, оған мыс және мырыш пластинкаларын салдым.

	- Мұндай қышқыл электротехникада электролит, ал мына пластинкаларда– электрод дейді,- деп Қанаттың назарын тәжірибеге аударған кезімде, электролитке батырылған мырыш пластинкамен ыстық суға түскен мұзша мүжіліп ери бастады. Ал мыстың қабырғаларында ауа көпіршіктері қаптап барады екен. Інім оған тесіле қарап қалыпты.



	Қышқылдың ток алу әдісі



	-Айтыңызшы, аға, мынасы несі? – деп Қанат шымдамсызданады.

	-Әрине, айтамын, бұл туралы айтпай кетуге болмайды. Өйткені алдындағы қалташамның батареясының тогы осындай құбылыстан алынады, - деп мен әңгімеге кірістім.

	-Қандай зат болса да, соның ішінде, металл да атомдардан тұрады ғой. Атомда оң және теріс зарядтарының бар екенін қазір сен жақсы білесің. Суға салғанда кесек те ұсақ лай болып еріп кеткені сияқты, электролит те, мырыш та атомдарын бірте-бірте жоғалтып ери бастайды. Яғни химиялық реакция басталады. Бірақ, мұнда атом құрамына кіретін біраз электрондарын пластинкада қалдырып, оң ион түрінде қышқылға қосыла береді.

	Электролиттің әр молекуласы оң зарядты екі атом сутегінен және екі теріс заряды бар қышқыл қалдығынан тұрады. Бұлар өте берік байланыспаған, сондықтан да мырыш электролитке батырылған кезде қышқыл қалдығы сутегін тастай салып, маған берер екі оң ионың бар ма дегендей, пластинкаға қарай тұра ұмтылады. Сол бетімен ол пластинкадан бір атомды жұлып алады. Бірақ мұның екі электроны электродта қалып қояды. Осылайша әр атомға «жұтылған» сайын мырыш пластинкада екі-екіден қалған бос электрондарының саны көбейе береді, көбейте береді дегенімде:

	-Онда пластинкаларда потенциал айырмасы, яғни кернеу пайда болды ғой, - деп қуанған Қанатқа сыммен кішкене лампочканы ұстата қойдым. Ол мұны ала салып, екі пластинканы әлгі лампочкаға байланған сыммен қоса қойғанда шам жарқырап кетті.

	-Бұл кезде, - дедім мен әңгімемді жалғап, - қышқыл қалдығынан айырылған екі оң заряды бар сутегі тура мыс пластинкаға тартады. Сөйтіп, ол бұған жеткенде сырттан (мырыштан) келіп жатқан электрондардан екі теріс зарядты қосып алып, нейтрал – сутегінің атомдарына айналып, ауа түрінде электрод қабырғасына көпіршік болып тұнып, атмосфераға (ыдыстың бетіне) тарап кетеді.

	Осылайша химиялық реакциядан ЭҚК пайда болады. Ал тізбектегі электр тогы қашан мырыш пластинкасы құрып біткенше, яғни ондағы электрондар түгесілгенше тоқталмайды. Ғылым тілінде мұны гальвана элементі немесе бірінші элемент деп атайды, (1789 жылы итальян ғалымы Гальвани ашқан). Бұл сол ғалымның құрметіне оның есімімен аталған-ды.

	Техникада осылайша ток беретін, басқа гальвана элементтердің жұмыс принципі де жаңағы айтқанымызға негізделген. Соның бірі қалта шамының батареясы, бірақ мұнда қышқыл жоқ. Оның қызметін төгілмейтін электролит атқарады. Сондықтан да мұндай элементті құрғақ элемент деп те атайды.

	Ток ауадан да алынады. Тогы таусылған батареяны бұзып, мынау сұйық қышқылдың қызметін атқарады, - деп ішіндегі сұрғылт қиыршық затты нұсқадым. Сонысын оның ішінен жұмыр көмір таяқшаны алдым. Бұл мыс пластинканың қызметін атқарады. Сөйтіп, осы қиыршық электролит мырыш пластинкасынан оң ионды жұлып алып, оны теріс зарядтап, ал көмір пластинкаға оң ион беріп потенциал айырмасын жасайды. Құрғақ электролитті пайдалану өте ыңғайлы. Себебі оны қозғағанда электролит төгіліп қалады деп, қауіптенбейсің. Оның кернеуі 1,5в-қа жетеді дегенімде: -Ал, шам 3,5 вольттік кернеуге арналған. Бірақ оған күші жетпесе де, батареяның шамды жағатыны несі? – деп Қанат бұл салада өзінің көп білетінін білдіргісі келді.

	Шынында да, лампочканы жағуға бір элементтің кернеу күші жетпейді. Ол үшін бұл жағдайда үш элементтің кернеуі біріктіріледі. Бұларды тізбектей жалғасақ кернеуі 1,5в болатын элементтер лампочкаға 4,5в кернеуі бар ток береді.



	Қалта шамының батареясы



	-Тізбектей жалғау, - деді Қанат күбірлеп, бұл сөз тіркесін кешеден бері естімегенін есіме салғандай маған қарап.

	-Бұдан басқа да электротехникада параллель жалғау деп аталатын атау бар. Ол токтың күшін арттырады. Егер қазір осы үш элементті параллель жалғасақ онда лампочкаға келген токтың күші қосылып көбейгенімен кернеу сол қалпында (1,5в) қалғандықтан лампочка жанбас еді, - деп Қанатты қызықтыра сөйледім. Ондағы мақсатым электротехникада маңызы күшті осы бір процессті түсіндіру еді.

	-Токтың күші генераторға байланысты емес пе? Оны құр жалғау арқылы қалай көбейтуге болады, - деп, Қанат ойымды ұққандай сұрай қойды. Бұған жауап беруден бұрын, мен тағы да тәжірибе жасауға кірістім. Алдымен екі ыдысты столға қатарластырып қойдым да, үш-үштен алты шағын түтік алдым. Осыдан кейін алғашқы үшеуін бір-біріне тіркестіріп, жалғастырдым да, ал қалған үш түтікті бірдей, яғни параллель жалғағандай ыдысқа салдым.

	-Сен, бұл екі ыдыстың қайсысы бұрын толар екен байқашы, - деп, түтіктер арқылы су жіберіп едім, үшеуі қатар-параллель трубаларынан су орта болып құйылса да, әлгі ыдыс біріншіге қарағанда тез толды. Егер, тізбектегі ток күшін – су, оның кернеуін түтіктегі су деңгейі деп қарастырсақ, бұлар параллель және тізбектеп жалғауға мысал бола алады дедім. – Мұндағы тіркес үш түтіктің қосынды деңгейі (кернеуі) көбейгенімен шығатын су аз.

	Сол сияқты элементтерді де осылай жалғағанда тізбекте ток күші кем болады. Бұл тізбектеп жалғау. Ал ана екінші ыдысқа су жеке-жеке түтік арқылы құйылғандықтан ыдыс тез толады, өйткені олар суды ыдысқа өз алдына жеке-жеке әкеліп немесе параллель келіп құйып тұр. Яғни бұл жағдайда (судың) токтың күші көп. Оны параллель жалғау дейді.

	Ал мынау үй ішіндегі электр бұйымдары: теледидар, электролампа, тоңазытқыш, үтіктер ток келетін екі сымға параллель жалғанған. Егер бұларды тізбектеп жалғасақ, олардың бірі бұзылып қалса, басқаларына ток бармай қояды, өйткені электрон өтетін көпір бұзылып қалады ғой. Ал параллель жалғауда мұндай бұзылып қалу болмайды. Мұның артықшылығы осы. Дегенмен, бұдан тізбектеп жалғау мүлдем пайдасыз деген пікір тумауы керек. Әйтпесе қалта шамын жаға алар ма едік!

	Осылайша жеке-жеке элементтердің тізбектей не параллель жалғауды, яғни элементтер жиынтығын батарея дейді. Тұрмыстағы бұған ұқсамайтын, үй жылытатын батареяның аты осыдан шыққан. Өйткені, мұнда да ыстық су жүретін бірнеше қысқа трубалар параллель жалғанған. Жақында қалта шамының шағын өте ыңғайлы, электролитсіз батареясы шықты. Ол не бары көмір және темір пластинкадан тұрады. Ал, элемент электрді ауадан алады, яғни темір ауадағы оттегімен тотығу кезінде реакция болады да, ол электрондарды қозғалтады. Сөйтіп, көмір электроды мен темір пластинкасында потенциал айырмасы пайда болады.



	Элементтерді бір-бірімен жалғау тәсілдері



	-Аға, сіз мана батрея мен аккумулятор гальвана элементіне негізделген дедіңіз ғой. Онда бұлардың аттары неге өзгеше?

	Аккумулятор мен батареяны бір-бірімен шатастыруға болмайды. Рас, аккумулятор да гальвана элементтер сияқты қышқылдан және екі электродтан тұрады. Олардың ұқсастығы осы. Бірақ бұл бірден электр тогын бермейді. Ол үшін аккумуляторды тогы бар тізбекке жалғау, яғни зарядтау керек. Содан кейін барып, ол ток береді. Бұл шөл далаға шығарда торсығымызды суға толтырып алып, былай шыққасын шөлдегенде таңдай жібітетініміз сияқты. Сондықтан да аккумулятор деген сөз жинаушы, құйып алушы деген мағына береді.

	Зарядтау кезінде электролит және оған батырылған пластинкалар арқылы ток жүргенде қышқылда химиялық реакция жүреді де, сырттан келтірілген токтың қуаты толығымен химиялық энергия түрінде сақталады. Кейін ток алу үшін аккумуляторды пайдаланғанда, оның ішінде кері реакция жүреді де қайтадан электр энергиясы бөлініп шығады. Осылайша аккумулятор өзіне жинап алған қуатын қайта шығара бастайды. Мұны разрядталу деп атайды. Аккумулятор өте ыңғайлы әрі пайдалы. Егер бұл болмаса машиналарымыздың моторы от алмай қалар ма еді, қайтер еді.

	Зарядтау кезінде бір пластинкадағы жиналған электрондар аккумуляторды пайдалана бастағанда оң иондар электродқа өтіп оны разрядтай бастайды. Осылайша бір пластинкадағы артық электрон бітіп, екінші пластинкадағы әлгі электронды қосып алған оң ион, енді нейтрал атомға айналып болғанда аккумулятор да ток беруін тоқтатады. Ал оның ток беретін уақытын сен де есептеп шығара аласың, - деп, мен Қанатқа алдымыздағы аккумулятордың сыртындағы жазуын көрсеттім. Ол сиымдылығы 60 ас (ампер-сағат); разряд тогы – 7,5 а делінген. Сонда бұл – 60:7,5= 8 сағат бойы ток бере алады дегенімде:

	-Сөйтіп, химиялық реакция электронды қозғап, токты тудырады екен ғой, - деп інім түсінгендігін білдірді.

	Электрді жалғыз магнит пен химиялық реакция емес, оны менің қолым да тудырады, - деп Қанат қызығарлықтай тағы бір әңгіменің шетін шығардым.





АДАМНЫҢ ҚОЛЫ – ТОК КӨЗІ


	 – Сенбеймін, әйтпесе көрсетіңізші?- деді Қанат мұны естігенде қалай сұраудың есебін таппай. Әрине, мен жауап қатпастан темір пышақты алдым да, оны мыс өткізгіш арқылы гальванометрге жалғап, мыстың түйіскен жерін қолмен ұстап едім, аспаптың тілі сәл шайқалып кетті.

	-Бұл қалайша? – деп, сұрады Қанат бұған сенерін де, сенбесін де білмей.



	Жылу да потенциал айырмасын жасайды



	Бірақ мен балауыз шаммен әлгі пышақтың ұшын қыздыра бастадым. Сөйтіп Қанатқа атомды да үлкейтіп көрсететін лупаны ұстата қойдым. Бұл кезде пышақтың қызған жағындағы жай жүрген «ел кезер» электрондар қозғалысын үдетіп кетіп еді. Электрондар сол қозғалған бетімен мыс сымға қарай өте бастайды. Осылайша пышақтың қыздырған жағы теріс зарядынан айырылып оң иондалып қалады, ал пышақтың салқын жағы теріс зарядталады. Бұл пышақта ЭҚК немесе потенциал айырмасының туғаны. Оны Қанат та біліп тұр. Және электронды бір беткей қозғаудың тағы бір түрін білгеніне, оны өзі ашқандай қуанып та тұр.

	-Мынау осыған негізделіп жасалған термо, яғни жылу генераторы, - деп, басына сәлде сияқты қаңылтыр кигізілген кәдімгі керосин шамды столға әкеп қойдым. Сосын оны жағып, пиаласы сәл қызғаннан кейін, әлгі сәлдеден шығып тұрған екі сымды «Қазақстан» радиоқабылдағышына апарып жалғап едім, ол саңқылдап сөйлей жөнелді.

	-Аға, мынау электр станциясы жоқ жерде таптырмайтын нәрсе ғой. Мұны совхоздағы шопан көкеме жіберсек қайтеді.

	-Жіберсек жіберейік, оларға бұл қажет нәрсе ғой, - деп, мен осымен бүгінгі әңгімемді де аяқтадым. – Ал қалғанын ертең жалғастырамыз.

	Бірақ біз әңгімемізді ертесінде белгіленген мерзімде жалғай алмадық. Оған мынандай себеп болды.

	Ағайынды екеуіміз столға енді отыра бергенде радиодан диктордың қуанышты даусы естілді. Ол Марсқа қарай тағы бір ракетаның ұшып бара жатқаны туралы хабарлап тұр еді. Диктор мұндай ұзақ сапарға ұшуға негіз болған күн батареясының жаңа түрі, яғни күннен алынатын электр туралы көбірек айтты.

	Хабар аяқталғаннан кейін інімнің аузына түскен сұрақ та осы болды. Мұны түсіндіруге өзім де ынталы кірістім. Әлбетте, ток тудыратын құбылыстардың бірін емес, бәрін де білген дұрыс қой.



	Шамның жылуынан токты тудыратын жылу генераторы





ЖАРТЫЛАЙ ӨТКІЗГІШ ДЕГЕН НЕ?


	Ғажап емес пе!

	- «Нені айтасың, аға!»

	 «Күлімдеп тұратын кәдімгі Күн сәулесінің ток тудыратынын айтамын».

	Алайда бұл қанша таңданарлық таңғажайып болса да, інім манағындай сенбестік білдіріп сұрақ қойған жоқ. Оның себебі де бар сияқты. Өйткені, мана мен Күн сәулесі де магнит өрісі – электромагнит толқыны дегенмін. Магнит өрісінің ток тудыратынын жақсы білетіндігін, Қанат көңіліне медеу тұтып отырған шығар. Әлде жаңа ғана жылудан ток туады дедік, ал Күн сәулесі сол жылу көзінің бірі ғой. Мүмкін, осы болар оны иландырған. Әйтеуір неге сүйенсе де, ол Күн сәулесінің ток беретіндігіне күдіктенбейтін сияқты. Бірақ оның көмекейіне келіп қалған, бұл қалайша, деген сұрақты аңғара қойдым да, мен бұған жауап беруге кірістім.

	-Рас, күн сәулесі –электромагнит өрісі. Ол ұсақ бөлшектердің, энергия бар фотоннан тұрады. Ал жарық секундына 300 мың километр жылдамдықпен таралмаушы ма еді. Ендеше фотонның да жылдамдығы осындай. Сондықтан да ол жолында кездескен денеге соғып қысым түсіреді де, оған энергиясын беріп жылытады, кейде фотондар атомның сыртқы қабатындағы электрондармен соқтығысып, оларды ығыстырып шығарады, мұны фотоэффект дейді. Ал одан алынған электр тогын –фототок деп атайды.



	Жартылай өткізгіш



	Алайда фототок жүретін өткізгіш жоғары да айтқан өткізгіш – сымдардан өзгеше. Оны жартылай өткізгіш дейді. Бұл туралы толығырақ білгің келсе Г.Анфиловтың «Электрдің ертеңгі кереметі» деген қазақшаға аударылған кітабын оқы. Онда жартылай өткізгіш туралы толық жазылған. Сондықтан да, менің ол туралы айтып уақыт оздырмай, Күн сәулесінің әсерінен жартылай өткізгіште ЭҚК қалай пайда болатынына тоқталмақпын.

	Жартылай өткізгіште жайшылықта сыртқа шығатын зарядтар болмайды. Мұнда тек күн түскенде ғана оң және теріс заряд пайда бола қалады екен. Басқа өткізгіштегі сияқты мұның теріс заряды да қозғалып кеткен электронның орнында оң заряд ретінде «оң тесік» пайда болады. Бұл «оң тесік» оң заряд сияқты әрі-бері қозғалады.

	Ал кейбір жартылай өткізгіште электр тогы кәдуілгідей «елкезер» электрондардың бір беткей қозғалысынан пайда болады. Мұны n- өткізгіш дейді. Себебі n латынның «н»-«негатив» (теріс) деген сөзінің бірінші әрпі.

	Ал басқа жартылай өткізгіште зарядты «тесік», яғни ион тасымалдайтын екен. Сондықтан да мұны р өткізгіші дейді. Өйткені р латынның «п»-«позитив» (оң) деген сөзінің бірінші әрпі ғой.

	Әсіресе, бұл екі құбылыс табиғаты әр түрлі жартылай өткізгішті беттестіргенде байқалады. Себебі, олардың жанасқан беттерінің арасында ерекше электр өрісі пайда болады екен. Соның әсерінен n өткізгішіндегі бос электрондар р өткізгішіне өте алмайды. Бірақ n-ның оң заряды р-ға емін-еркін өтеді. Сөйтіп, ток электронның емес, оң зарядтың («тесік») қозғалысынан пайда болады дегеніміздің себебі осы. Енді тәжірбие жасап түсіндірейін.

	Ол үшін табиғаты әр түрлі екі жартылай өткізгішті беттестірейік. Мұның үстіңгісі n жартылай өткізгішті, ал астыңғысы р болсын. Сөйтіп, бұл өткізгіштердің үстіңгі жағына, яғни n өткізгішіне күн көзін түсірейікші. Сонда оған келіп соққан фотон жартылай n өткізгіштің атомынан бірнеше электронды қуып шығады. Бұларды фотоэлектрон деп атайық. Ал Күн көзі үзбей түсіп тұрғандықтан мұндай: фотоэлектрондар көбейген үстіне көбейе береді. Әрі-беріден соң олар үстіңгі (n) жұқа пластинкаға сыйыса алмай, жартылай n өткізгішімен жалғанған электродқа қарай жылжиды. Өйткені теріс зарядтардың төменгі р пластинкаға өтеуіне жол жоқ. Сөйтіп электродта теріс заряд жиналып көбейе береді. Фотон атомнан электронды айырған кезде әлгі атом оң ионға айналады ғой. Енді бұл оң иондарға («тесіктерге») (электрондай емес) n өткізгішінен р-ға өту өте оңай, өйткені бұрын бұл екі өткізгіштің аралығында пайда болған электр өрісінің бағыты электрондарды төмен қарай өткізбеген берік қамал болғанымен, енді ол оң иондарды р-ға тасымалдайтын (төменгі) көлігі болып қалады. Осылайша электрондарынан айырылған оң иондар төменге өтіп р өткізгішін оң зарядпен зарядтайды.

	-Ендеше өткізгіштің үстіңгісінде ылғи теріс, ал төменгісінде оң зарядтар жиналып, потенциал айырмасын жасайды ғой, - деді Қанат.

	-Шынында да солай ма екен? Кәне, олай болса, көрейікші, - деп мен гальванометр арқылы жартылай өткізгіштің бастарын сыммен қосып едім, аспабымның тілі шайқалып кетті. Бұл тізбекте ток жүріп тұрғанның айғағы еді. Бірақ біраз уақыт өтсе де әлгі тогымыз тоқтатылмады. Бұл тізбек арқылы р өткізгішке келген электрондардың мана өздерін төмен қарай жібермеген «қақпадан» енді n-ға қарай кері еркін өтіп, қайтадан сым арқылы төмен бағытталғанын айтпай-ақ білдіріп тұр еді. Осылайша электрондар үздіксіз қозғалғандықтан шам жанып тұрады. Әрине, электрондарды төмен, одан кейін жоғары қозғап тұрған күн көзін сәл тоқтатсақ электрондар мен оң иондар да қозғалысын тоқтатар еді.

	Міне, мана Марсқа ұшырылған корабльдегі батареяның жұмысы осыған негізделген. Ол өне бойы ток беруден танбайды, өйткені космоста түн болмайды. Болашақта Күн қуатын өндіріске пайдаланғанда да осы әдісті қолданамыз дегенімде:

	-Жартылай өткізгіш неден жасалады? – деп інім де заңды сұрағын қойды.

	-Кремний кристалынан, яғни су тастың бір түрінен жасалынады, - дедім. Мен Қанаттың жазда өлке тану саяхаты кезінде Жезқазған ауданындағы Ақтас руднигінде болғанын, сен онда не көрдің? – деп есіне салдым.

	-Мен онда, беті әйнек сияқты тегіс, қырлы су тастарды көрдім, - деді, ол мұның бізге қанша қатысы бар дегендей таңырқап.

	-Міне, сол жартылай өткізгіш, яғни кремний кристалы, дегенімде ол қуанғанынан атып тұрды.

	-Бүгінгі ұшырылған корабльдегі батареяға да осы су тас орнатылған екен ғой! - деп Қанат көргенін ерекше мақтан етіп, масаттанды.

	-Солай болуы да ықтимал, - деп мен де оған қосылдым.

	Қанат орнына қайта отырды да, әлденені есіне түсірмекші болғандай алдындағы жазған қағазына көзін жүгірте бастады.

	-Аға, сіз әңгімеңізде ток күші деген сөзді жиі қайталадыңыз, ол қандай нәрсе?

	Інімнің бұл сұрағы да орынды еді.

	Қауқарсыз күш. Әдетте біз күш деп бір нәрсені таситын, не жылжытатын, әйтпесе көтеретін, т.б. жағдайларда байқалатын әрекетті айтамыз. Ал электр тогы – электронның ең ұсақ бөлшектер қозғалысы ғой. Ендеше күш деген атқа сай мұнда не қауқар болмақ. Шынында да токта бізге таныс, біз көріп біліп жүрген күш жоқ. Бұл сөз ертеде электрдің табиғатын жақсы білмейтін кезде туып, тілімізге сіңіп кеткен. Сондықтан оның мағынасы дұрыс болмаса да қазірдің өзінде оны қолдана береміз. Бірақ электронда бізге таныс күш болмаса да ол жұмыс істей алады. Сенбесең мына тәжірбиеге қара.

	Мен стол үстіне самауыр әкеп қойдым да, оның шүмегінің астына ебелек қойып стаканға су ағыздым. Сонда шүмектен аққан су ебелекті айналдыра бастады. Шүмектен су неғұрлым көбірек ақса, соғұрлым екендігіне дәлел ғой. Және ол күш су ағысына тура пропорционал екен. Бірақ бұл күш қандай және қанша? Мүмкін, сен бір стакан дерсің, ол дұрыс емес, өйткені стакан күшті емес, аққан судың мөлшерін ғана көрсетеді. Бірақ оның ебелекті айналдырған күші шүмектен аққан судың мөлшеріне тәуелді юолады емес пе?!

	Енді электрге келейікші, бұл да су сықылды электрондардың ағысы, яғни қозғалысы емес пе? Мүмкін мұның да күші су сияқты электрондардың қозғалысына тәуелді шығар. Расында да солай екен, яғни электр тогының істейтін жұмысыда электрондардың қозғалысына тура пропорционал.

	Сонымен ток күші - өткізгіштің қимасынан (судың самауыр шүмегінен аққаны сияқты) бір секундта өтетін электрондар ағысымен өлшенеді екен. Ток күшінің негізгі өлшемі ретінде 1 ампер ток алынған.

	Бұл ірі шама, мысалы берілген сымнан 1 ампер ток өту үшін не бәрі бір секунд ішінде 6280000000000000000 электрон өту керек екен, яғни 682· 1016.

	Ауырлықтың килограммен, ұзындықтың метрмен өлшенетіні сияқты электрдің де өзіндік өлшем мөлшері бар. Оны ампер (а) дейді. 1 ампер 1 кулонға тең, яғни 1 а ток күші өткізгіштің қимасынан 1 секундта өтетін 1 кулонға тең екен, - деп мен әңгімемді аяқтағанымда Қанат тағы да қағазына қарап, екінші сұрағын қойды.

	-Біз өне бойы неге ЭҚК-ті жасаймыз, электронды бір рет қозғалтып жіберсек жетпей ме?

	Мен бұған жауап бермей тұрып інімді ертіп тысқа шықтым. Ауыл жанында жарты шақырымдай жерде желдиірмен бар болатын. Бірақ осы екі аралық қалың орман, сай-сала еді.

	Сондықтан да оған кемінде бір шақырымдай жүріп, айналма жолмен баратынбыз.

	-Сен ана диірменге төтесімен, ал мен ұзақ жолмен-ақ барайын, сонда оған қайсымыз бұрын жетер екенбіз, - деп жүріп кеттім.

	Мен жай жүріп диірменге жеткенімде, біраздан соң терлеп-тепшіп Қанат та келді-ау. Мен біле тұра одан – неге кешіктің?-деп сұрадым.

	Оны өзіңіз де білесіз дегендей, ол маған қарады да шаршағандықтан үһ,-деп отыра кетті.

	-О, шаршаған екенсің ғой, - дедім мен оған енді бұл тәжірбиенің мақсатын айтпақшы болып: -Егер соңында итермелейтін күші болмаса, сен сияқты, жолдағы кедергілерге кезіккен электрондар да шаршап кез келген жерде отыра кетеді. Оның жолын бөгеп, негізгі кедергіні жасайтын өткізгіштің өз атомы. Сондықтан да кедергі үш жағдайда байланысты. Біріншіден, түрлі металдардың атомы әр қилы орналасқандықтан ол өткізгіштің тегіне тәуелді. Олар электронға да түрліше кедергі жасайды. Электрді ең жақсы өткізетін металдар: алтын, күміс және мыс пен алюминий, бұлардан кейінгі болат т.б. Екіншіден, кедергі сымның ұзындығына байланысты. Шынында да жол ұзақ болса, өзіміз де көбірек шаршаймыз ғой. Үшіншіден, кедергінің аз-көп болуы - өткізгіштің көлденең қимасына сәйкес, яғни сым жуан болса токты жақсы өткізеді (кең жолмен электрон емін-еркін қозғалады), ал жіңішке болса оған кедергі көбейеді.

	Ал кедергі электрдің шамасын мөлшерлейтін екінші өлшем екендігі түсіндірілмей-ақ белгілі ғой. Ал үшінші шаманың да бар екенін, ол потенциал айырмасы немесе кернеу екенін оқушы әңгіменің басынан сезген болар. Кернеу өлшемін вольтпен (в) белгілейді. Сөйтіп, бұл үшеуінің арасынан мынадай байланыс туады: тізбекте кернеу көбейіп, кедергі азаяды. Мұны формула түрінде жазуға да болады деп, мен үш бұрыш сызып, бөлшектің алымына U (у) кернеуді, бөліміне R (эр) кедергі мен I (и) ток күшінің көбейтіндісін жаздым. Сөйтіп, үшеуінің бірін бармақпен басып тұрып, яғни оны белгісіз деп қарап, былайға екеуі арқылы оны табуға болатынын көрсеттім.

	Мысалы, ток күші белгісіз, соны табуымыз керек деп мен I-ді бастым. Сонда ол кернеуді кедергіге бөлгенге тең болды. Ал мынау жоқ болса деп, кедергіні бармақпен басқанымда ол кернеуді ток күшіне бөлгенге тең екендігі айтпай-ақ көрініп тұрды. Мұның, яғни кедергінің өлшемін ом дейміз. Сонда 1 ом - 1 а ток күші, кернеуі 1 в болатын өткізгіштің кедергісі екен ғой.

	Енді кез-келген аспаптың кедергісін табуға болады. Мысалы, кернеуі 127 в болатын электр пешке 5 а ток келіп тұр. Сонда оның кедергісі – 127 в: 5 а = 25,4 ом екен. Ток күші 0,29 а 6 кернеуі 220 в болатын мына жарықтың кедергісі қанша, - деп мен төбеде тұрған шамады көрсетім. Қанат дереу шығара бастады.



	Электрдің негізгі формуласы



	Кедергі = 220 в : 0,20 а = 1100 ом-ға тең.

	-Сондықтан да ол қызып жанады. Егер электр пешінің де кедергісі осындай болса, ол да шамша жарқырар еді.

	Электр өлшемдері мұнымен шектеліп қалмайды, бірақ олар осы үшеуінің туындылары. Мә, оны өзіңде қарап шығуыңа болады, - деп ініме ірі жазумен жазылған энергетика әліппесін ұсындым.

	1. А.К – ат күші. Бұл нағыз ат күші емес. Өйткені біріншіден, механикада бір ат күші деп 1 секундта 1 м жерге 75 кг жүк тартатындай күшті, яғни 75 кгм/сек-ті айтады. Ал шын аттың күші 50кгм/сек-қа тең. Екіншіден, ат күші деген атау дұрыс қойылмаған, себебі ол күштің өлшемі емес, қуат өлшемі. Енді қуат өлшемін анықтайық.

	2. КВТ. Киловат (қысқаша квт) 1000 ватқа (вт) тең. Ватт (вт) механиканың негізгі өлшемдерінен (сантиметр, грамм, секунд) жалпы қуат өлшемі алынған. Біз киловатт және ваттпен бу машиналарының, іштен жанатын двигательдердің, аттың, тіпті адамның қуатын мөлшерлейміз.

	1 вольт пен 1 ампердің көбейтіндісі 1 ватқа тең деудің орнына -1 вольт ампер десек жеткілікті, яғни 1 вт= 1 вольт-ампер. Алайда электр тогының өлшемдерінің көбейтіндісі 1 вт болуы сирек кездеседі. Өйткені кернеуі – 1 вольт ток күші -1 ампер болып қатар келуі қиын. Енді мына квт пен Ат күшін салыстырайық.

	Киловатт та ат күші сияқты қуатты мөлшерлейтін өлшем. Бірақ оның ат күшінен сан шамасы артық. Яғни 1 ак=75 вт=0,736 квт, немесе 1 квт=1 ак:0,736=1,36 ак. Ал бір ат күші 75 кгм/сек-қа тең болғандықтан 1 квт=1,36 вх75ак=102 кгм/сек.

	«Машинаның» қуаты (квт) мен «нағыз» ат күшін салыстырайық.

	1квт қуаты бар двигательдің жұмысын неше ат атқара алады? Бұған алты аттың күші тең. Оның себебі орта есеппен бір ат күші 50 кгм/сек-қа тең. Онда 1 квт-қа 2 ат күші тура келеді, бірақ двигатель тәулік бойы үздіксіз жұмыс істегенімен ат олай істей алмайды. Ол зорға дегенде тәулігіне 8 сағат-ақ үздіксіз жұмыс істеуге жарайды. Ендеше 3 ауысымның әрқайыссында 2 аттан істейді десек, тәулігіне 2х3=6 ат болмай қайтеді! Бірақ күш пен қуатты бір-бірімен шатастырмаңдар. Бұл екеуі бір-бірімен өте ұқсас болғандықтан, оларды жиі шатастырып ала береміз. Дұрысында ат қуатын күш демей, жұмыс істейтін қабілеті деп алған жөн.

	Күш пен қуат бір-бірімен тікелей байланысты. Олардың біріншісі екіншісін тудырады. Сондықтан да, олардың сан шамасы да бір-біріне тура пропорционал. Яғни күш көп болса, қуаттың да шамасы мол болады.

	Егер затты итеріп орнынан жылжытсақ, жұмыс істегеніміз емес пе? Ендеше: жұмыс = күш х жүрген жолға (күшті жүрген жолға көбейту).



	Ал қуат=_жұмыс, яғни ол белгілі бір мезгілде ғана істелген жұмыс уақыт шамасы, және:

	КВТ-киловатт пен КВТ-сағ (киловатт-сағатты) шатастырмау керек.

	Жоғарыдан: жұмыс=қуат х уақыт. Энергия да осы сияқты өрнектеледі, әрі өлшемі де осындай.

	Ал энергия мен қуаттың айырмашылығы неде екендігіне мысал келтірейік. Айталық бір ГЭС-тің қуаты 100000 киловатт, мұны 1 сағатқа көбейтсек әлгі ГЭС-тің бір сағатта өндіретін энергиясы шығады. Ол да 100 000 киловатт-сағат, яғни екеуі бірдей екен. Бірақ бір жылда 8760 сағат бар ғой. Сонда әлгіндей қуаты 100 мың квт болатын ГЭС бір жылда 100000 х 8760=876000000 киловатт-сағат электр энергия береді екен.

	Енді бір-бірінен не бары жалғыз ғана әрпі артық екі түрлі нәрсенің айырмашылығы аспан мен жердей екенін кімге болса да байқау қиынға түспейді. Сондықтан да қуат пен электр энергиясын бір-бірімен шатыстыру біздің білімсіздігімізді көрсеткен болар еді.

	Қанат бұларды бар зейінмен қарап шықты да, мен жаққа бұрылды.

	-Аға, ауырлық безбенмен, ұзындық метрмен өлшенеді, ал бұлар немен өлшенеді?

	Мен бұл сұрақты да күткен едім, сондықтан күн ілгері дайындап қойған, «амперметр», «вольтметр», «ваттметр» деген жазуы бар аспаптарды оның алдына жайып салдым, сөйтіп амперметрді бұзып, оның құрылысын айта бастадым.

	-Өткізгіштен ток өткенде оның маңайында электромагнит өрісінің туатынын қазір сен жақсы білесің, - деп Қанатқа аспаптың ішіндегі изоляцияланып сым оралған катушканы көрсеттім. – Бұл да бойынан ток өткенде, маңайына магнит өрісін тудырады. Сол кезде, бұл анау болат өзекшені магнитше өзіне қарай тарта бастайды, - деп мен бір жақ ұшы катушкамен жалғасқан жіңішке металл пластинканы нұсқадым.

	Өзекше катушкаға таянған сайын пружина ширатыла бастайды. Бірақ пружинаның екінші басы бос емес. Ол цифр жазылған қағаз бетінде тең тұратын стрелканың төменгі жағымен жалғанған.



	Токтың күшін (а), қуатын (б), кернеуін (в) өлшейтін аспаптар



	Сөйтіп пружина ширатыла бастағанда онымен байланысты стрелка да бастапқы орнынан ауытқиды. Яғни ол ток күшінің шамасын көрсетеді. Тізбекте ток көп болса, катушка да сонша есе магнит өрісін тудырады. Сонда магнит өрісі, яғни катушка өзекшені бұрынғыдан да көбірек өзіне қарай тарта түседі. Сөйтіп оған байланысты пружина ширатыла түсіп стрелканы да көбірек ауытқытады. Алайда ток тоқтағанда магнит өрісі де құриды ғой. Сондықтан да катушка болат өзекшені қоя бергенде пружина тарқатыла бастайды. Енді ол жаңа еріксіз бұрап әкеткен стрелканың ұшын еркіне қоя береді. Сөйтіп стрелка бастапқы нольді көрсеткен қалпына келеді. Бұл аспаптың тізбекте ток жоқ екенін білдіргені.

	Ал амперметр ток күшін өлшейтін болғандықтан, ол арқылы барлық токтың өтуі керек. Сондықтан да оны токқа тізбектеп жалғаймыз (Б).

	Ал кернеуді өлшегенде токтың аспаптан толық өтуінің қажеті жоқ. Сондықтан да вольтметр тізбекке параллель жалғанады. Вольтметрде де магнит өрісін жасайтын катушка бар. Бұл катушканың орамы амперметрдікіне қарағанда жиі, әрі жіңішке. Сондықтан да оның кедергісі көп. Бұл токтың жолын бөгейтін плотина сықылды. Сондықтан да ол тек кернеуді өлшеуге қажет аз ғана мөлшердегі токты катушкадан өткізеді. Ал мұның да жұмыс істеу принципі дәл амперметрдікідей (В).

	Бұларға қарағанда электрдің қуатын яғни жұмысын өлшейтін ваттметрдің құрылысы күрделірек. Қуаттың өзі ток күші мен кернеудің көбейтіндісі ғой (1вт=1 а*1в). Сондықтан да оны өлшейтін аспап екі катушкадан тұруы заңды. Оның бірі вольтметрдікіндей тізбекке параллель жалғанса, ал екіншісі, амперметрдікіндей тізбектей жалғанады. Сөйтіп осы екеуінің біріккен магнит өрісі өзекті тартып, пружинаны ширатқанда стрелка тербеліп қуат шамасын көрсете бастайды деп сөзімді бітірдім.





ЭЛЕКТР ЖҰМЫСТЫ ҚАЛАЙ ІСТЕЙДІ


	Трансформатор туралы талас. Мен бүгін жұмыстан ертерек қайттым, ондағы ойым бұрын айтқанымдарымның біразын Қанатқа, өндірістен көрсету еді. Бірақ неден бастарымды білмей, ой үстінде келе жатып, көше бұрышынан айнала бергенімде қызу кеңес құрып отырған бір топ балаға кездестім.

	-Қарасам ортасында Қанат сөйлеп тұр екен. Кенет бәрі ду ете қалды, әркім өз ойын айтқысы келіп, дауырға жөнелді. Қайсысы сөйлесе де әлденені нұсқап, қолдарын ербеңдетіп қояды.

	 Мен де сол жаққа қарасам, бағана басындағы сөреге орнатылған төрт жақты қабырға сықылды ырсиып-ырсиып иілген жіңішке трубасы бар абажадай трансформатордан басқа көзіме ештеңе түспеді. Бірақ мұнда ешқандай ерекшелік, қызығарлықтай құпия жоқ сияқты еді ғой?

	-Сәлеметсіңдер ме, балалар?

	Ту сыртынан шыққан тосын дауысқа олар жалт қарасты да, мені көргеннен кейін жамырай сәлемдесе бастады. Олар бір-біріне үнсіз көз тастады да, бәрі Қанатқа қарады. Бұл сен сұра дегендей ишарат екенін түсіне қалдым. Қанат алға шықты.

	-Аға мынау электр станциядан шыққан үш фазалы ток емес пе? – деп Қанат жоғары жақтағы бағана басындағы жуан үш сымды нұсқап сұрады. -Иә. -Ендеше, мұның бірден үйлерге бармай әуелі трансформаторға келуі қалай?

	-А-һа, сұрақты жанды жерден қоюын қарашы, бұлардың! Жауапты осыдан бастауым керек екен ғой деп, балаларды ертіп, әлгі бағанаға бекітілген үш сымды бойлай жүріп отырып, электр станцияға бетедім. Алайда бұл сымдар бізді бірден ток шығаратын генераторға жеткізбей, электр станцияның жанында жеке салынған шағын үйге апарып тіреді. Бұл үйге біздер жүріп келгендей бірнеше сымдар да келіп тоғысады екен. Балалар бұған таңданып үнсіз бір-біріне қарасты. Сосын әлгі үйді айнала қарап зерттей бастады. Олар маңдайшадағы «Трансформатор» деген жазуды оқығанда тағы да ду ете түсті. Сөйтіп, балалар шыдамсыздана жауап күткендей мені қоршап алды. Мен бұл жолы да жарытып ештеңе демедім. Осы үйден шығатын сансыз сымның бір саласын қуалай балаларды бастап жүріп кеттім.

	Бұл сым қаламыздағы үлкен заводқа алып келді. Бірақ, әлгі ток келген үш сым цехтардағы сансыз алып машиналарға барып жалғанбай, тағы да онаша тұрған шағын үйге келіп тірелгені. Мұның да маңдайшасында «Трансформатор» деген жазу бар екен. Балалар таңырқағанның үстіне таңырқай түсті. Сонан кейін фабрика мен заводта, шахтада болдық. Бірақ қайда барсақ та барлық жерден әуелі трансформаторды кездестірдік.

	Осы саяхаттардың кезінде балалардың өздері мұның электр тоғымен тығыз байланысты және өте қажет нәрсе екенін түсінгендей болды. Бірақ олар неге қажет екенін таба алмаса керек, маған қарап жаутаңдай берді. Сондықтан да мен қаламызға қайтып келе жатып, жол жөнекей бұл сұрақтарға жауап беруге кірісіп кеттім.



	* * *



	Үлкен қалаларда заводтар мен фабрикалардың басқа да өнеркәсіптің шоғырланғанын жақсы білесіңдер ғой. Сондықтан да оған қуаты керемет алып электр энергиясы қажет. Егер қала маңында мұндай ток беретін қуатты электр станция болмаса ше. Сонау 1000 километр қашықтықтағы қаладан, не алыстағы 2000 км жердегі электр станцияларынан қалай жеткізіледі - дегенімде, - Сыммен, сыммен деді, - балалар бір дауыспен.

	-Дұрыс айтасыңдар, өйткені, үйімізге келеді. Әйтпесе үйге келетін токтың кернеуі 220в, не 127 вольт қой. ал осы кернеумен алысқа ток жіберетін болсақ қуатына қарай токтың шамасы да арту керек. Ал токтың күші артқан сайын жол-жөнекей жылуға шығындалатын энергияның шамасы да артпақшы. Электр энергиясының қуатын жоймау үшін токты азайту, яғни кернеуді өсіру керек. Міне трансформатор осы үшін керек.

	Трансформатор кернеуді өсіруіне сай токтың күші де кемиді, осыған орай токты тасымалдаушы сымды жіңішке алуға болады.





ТРАНСФОРМАТОР – ТОК ПОЕЗЫ


	 Үйге келісімен стол үстіндегі кеше дайындап қойылған жұқа болат қыңылтырды алдым да, оны бірдей төрт бұрышты етіп қия бастадым. Сосын, оларды беттестердім де де бір қабырғасына изоляцияланған сымды орадым. Және әлгі қабырғаның дәл қарсысындағы бүйір қабырғаға да осындай сымды орап, оның екі ұшын апарып токпен жалғағанымда екінші орамдағы шамым жарқырап кетті.

	Манадан бері менің не істегенімді түсіне алмай отырған інім, ток жүретін сымсыз жанған лампочканы көріп таңданғаннан біресе маған, біресе шамға қарай берді. Расында да мынау кімді болса да таңырқататындай еді. Қалайша таңырқамассың! Бір-бірімен ешбір байланысы жоқ екі сым орамның бірін токпен тұйықтағанда екіншісінде шамның жануы, әрине, сиқырдың ісі сияқты ғой.

	Егер мына оралған сым жалаңаш болса, электр анау болат қаңылтырмен екіншісіне жетеді деп ойлауға болар еді. Бірақ бұл екеуі де ток өткізбейтін затпен қапталған ғой.

	-Өткен тарауда электромагниттік индукция тек ток жүрген катушкада туады деп айтылған еді. Сонда катушканың бір жағы сол полюс болғандықтан, өріс күш сызығы осы оң полюске келіп тіреледі ғой. Ендеше мынаны да катушка деуге неге болмасқа деп, мен болат қаңылтырға оралған сымды нұсқадым.

	-Олай болса мұнда да өріс туады. Оның біразы оң полюске бару үшін өзінің ішінен өтетін төрт бұрышты болат қаңылтыр бойымен де жүре бастайды. Міне, бұл электромагнит өрісі екінші орамның сымын қимайды дей аласың ба, әрине жоқ. Ал сымды магнит өрісі қиып өткенде тізбекте токтың туатынын сен қазір жақсы білесің. Алайда ұдайы ток туу үшін, әлгі сымды өріс қайта-қайта қиып тұруы керек қой. Ендеше мына шамның жануы осы шарттың бәрінің орындалғанын дәлелдеп тұрған жоқ па?

	-Иә. Бірақ...



	Трансформатордың негізгі детальдары



	-Бірақ сымды өріс қайта-қайта қиып тұратындай айналып тұрған роторға орнатылған мұнда магнит полюстері жоқ қой демексің бе, оның рас. Мұнда ротор да, полюс те жоқ. Дегенмен сымды магнит өрісінің қайта-қайта қиып тұрғаны факт. Соның салдарынан анау шам жанып тұр, себебі мына бірінші орам айналымы токқа жалғанған ғой. Сондықтан да катушканың екі жақ ұшында туатын полюс аттары да ток жиілігіне сай секундына жүз рет өзгереді. Яғни катушканың бір жақ ұшында бір секундта 50 рет оң полюс, 50 рет теріс полюс болады. Сонда секундына магнит өрісінің бағыты да 100 рет өзгереді екен. Міне, болат қаңылтыр бойымен тараған магнит күш сызығы осылайша жүз рет ерсілі-қарсылы жүрген кезде, ол екінші орамды сонша рет өзгерген бағытта қиып өтеді. Сөйтіп ешбір роторсыз ана екінші орамда ток туады.

	-Міне, манағы көрген көп трансформаторымыздың негізгі құрылысы осындай, сөйтіп мұның негізгі деталдары да осылар болады. Енді, мына төрт бұрышты қаңылтыр жиынтығын трансфоматор өзегі деп, ал оның токқа жалғанатын жағын бірінші орамы, ток туатын лампочкаға жалғанған жағын трансформатордың екінші орамы деп атайды.

	Алайда екінші орамда пайда болатын токтың қуаты мен кернеуі бірінші орамға жалғанған электрдің шамасына тәуелді емес. Ол ток орам санына тура пропорционал.

	Мысалы, біріншінің орам саны 20, ал оған жалғанған токтың кернеуі 100 вольт дейік. Егер екіншінің орамы 40 болса, онда мұндағы токтың кернеуі екі есе өседі, яғни екінші орамда кернеу 200 вольтқа тең. Немесе мұның орам саны 10 болса, яғни біріншінікінен неше есе кем болса, мұндағы пайда болған кернеу де сонша есе кемиді екен, яғни ол 50 в-қа тең болар еді.

	-А,а, орам саны артқанда артық кернеу қайдан келеді? Ал керісінше, орам сирегенде кернеу қайда кетеді?- деп сұрады інім.

	-Кернеу ешқайда кетпейді және оны ешкім де бермейді. Мұны орам токтың өзінен алып, өзіне береді, - дедім мен әуелі жұмбақтай сөйлеп. – Сен токтың жұмыс істейтін қуаты – кернеу мен ток күшінің көбейтіндісі екенін білесің ғой. Міне, екінші орамда қанша рет кернеу өсіп, қанша рет кеміп жатқанымен осы қуат шамасы өзгермейді. Мысалы, трансформатордың бірінші орамына келген токтың қуаты 10 квт, кернеуі 100в болғанда, бұл кернеу екінші орамда 20 вольтқа жеткенімен қуат сол бәз-баяғы 10 квт күйінде қалады дегенімде, Қанат:

	-Сонда токтың да күші өзгеретін болғаны ма? – деп қалды.

	-Таптың, - деп мен інішегімнің бұл заңдылықты аңғарып қалғанына өте разы болып қалдым. – Екінші орамдағы кернеуді кемігені – ток күшінің өскені, ал ток күшінің кемігені – кернеудің өскені. Менің жаңағы, кернеу ешқайдан келмейді де, ешқайда кетпейді деуім осыдан. Трансформатордың екінші орамы жиілігіне қарай кернеуге, не кернеуді токқа айналдырып отырады.

	Расында да көбейткішті сонша есе кеміткенмен көбейтінді өзгермейді ғой, - деп, мен Қанатпен қосылып мысал есеп шығармақшы болдым.

	Айталық, трансформатордың бірінші орамы 400 вт қуаты бар токпен жалғанған. Енді екінші орамның санын екі есеге өсіріп, кернеуді өзгертіп көрейікші. Сонда екінші орамдағы пайда болған кернеу 10, 20, 40, 80 болып өседі. Ал ток күші 40-тан 0,5 амперге шейін кемиді. Бірақ көбейтінді өзгермейді.

	Мысалы:

	400 вт = 40 a x 10в

	400 вт = 20 a x 20в

	400 вт = 10 a x 40в

	400 вт = 0,5 a x 80в

	Міне, трансформатордың осындай қасиетіне байланысты ол токты алысқа жеткізуші поезд есебінде қолданылады. Өйткені тізбекте (сымда) ток күші неғұрлым көп болса, солғұрлым сым тез қызады себебі ток күші сымдағы барлық елгезек электрондарды жиі тербетіп жібереді. Сондықтан да олар атомнан атомға жиі соғып, сымды қыздырады. Кейбір жерде сым балқып та кетеді. Егер ток күші Екібастұздан Алматыға жеткізелітн тораптаөте жоғары болса, онда бұған қандай сымның қажет болатынын қиялдап та айтып бере алмайсыз. Сондықтан да тораптағы ток күшін мүмкіншілігіне азайта түсу үшін, Екібастұз электр станциясында алып трансформатор орнатылған. Оның екінші орамының саны біріншідегіден әлденеше мың есе көп болады. Сөйтіп, бұдан шыққан ток кернеуі 5000 в-қа жеткізілуі мүмкін.

	Ал Алматыда орнатылған осындай алып трансформатордың екінші орамының саны Екібастұздікінен әлденеше есе кем. Өйткені өндіріске кернеуі көп ток емес, күші мол электр керек қой. Сондықтан да Алматыдағы трансформатордың бірінші орам саны екіншіден көп болады да, кернеу ток күшіне айналады. Міне, осылайша трансформатордың көмегімен ток қуаты өзгертілмей аз жоғалымымен мыңдаған километр жерге жеткізіледі.

	Екібастұздағы, яғни барлық электр станцияның жанындағы трансформаторды жоғарлатқыш (кенреуді өсіретіндіктен), ал Алматыдағы немесе өндіріс орындарындағы завод, фабрика, шахта жанындағы трансформатор төмендеткіш трансформатор деп аталынады.

	-Егер ол токты тек алысқа жеткізуге арналған болса, көшенің бұрышындағы трансформатордың қажеттігі қанша, бізге электр станция жақын ғой – деп Қанат ескерілмей кетіп бара жатқан бір жайды есіме сала қойғаны.

	-Бұл да токты тасымалдап тұр, - деп мен бұған құлшына жауап бердім. – Расында мыңдаған квт қуаты бар токтың үйге қанша қажеті бар, шам жағып, қабылдағышты сөйлетуге кернеуі 127 в не 220 в электр күші жеткілікті емес пе? Сонда сенің ойыңша біз үшін арнаулы электр станция салынбақ қой?



	Токты алысқа жеткізу



	Жоқ, біз де сол генератор шығаратын кернеуі мыңдаған вольт болатын токты пайдаланамыз. Сондықтан да ол алдымен манағы өздерің көрген бұрыштағы трансформаторға келеді. Ал бұл трансформатор жоғары кернеулі токты 127 в не 220 вольтқа шейін төмендетіп, оны жіңішке сыммен үйді үйге таратады.

	-Онда мұның екінші орам саны біріншіге қарағанда анағұрлым аз екен ғой, - деп іліп әкетті Қанат трансформатордың қызметін түсінгенін сездіріп.

	-Демек трансформаторды ток тасымалдайтын поезға теңеу орынсыз емес ғой, - деп мен пікірімді қорытындыладым да: - осылайша ток өндіріске жетеді, бірақ ол қалай жұмыс істемек? – деп қосып қойдым.





ЭЛЕКТР ҚОЗҒАЛТҚЫ ДЕГЕН НЕ? ИӘ, ЭЛЕКТР ЖҰМЫСТЫ ҚАЛАЙ ІСТЕЙДІ


	Мұны түсіндірерде стол басында тәжірбие жасаудың қажеті шамалы еді. Енді электрмен жұмыс істеп жатқан жерге бару керек сияқты болды. Інімді ертіп тысқа шықтым. Біздің бірінші сапарымыз ағаш тіліп жатқан жерге келуден басталды.

	Аяқ асты ұлпа қардай аппақ ағаш ұнтағы. Басқан сайын былқылдағанымен оған аяқ батып, із түсер емес. Қарсы алдымызда небір жуан бөренелерді жеті-сегізге айыра сағызша тіліп, гүрсілдеген ара тұр. Қанатқа осынау абажадай алып машинаға жан беріп тұрған, мынау дегендей анадай жерде тұрған электр қозғалтқыны нұсқаймын. Інім нұсқаған жағыма бұрылып, ол осынау түйедей машинаны анау қозыдай нәрсе қозғайтынына қомсынғандай біресе араға, біресе электр двигательге кезек-кезек қарайды. Сенбейін десе электр қозғалтқы двигательдің бел ортасында ұршықша шыр айналып тұрған жұмыр темірден асыра салған тұйық тартпа араны зыр қақтырып тұр. Міне, бұл электрдің жұмысы еді. Біз мұнда көп аялдамай құдықтан су тартып жатқан насос жанына келдік. Бұл жерде де әлгіндей шағын электр қозғалтқы тұр. Міне, бұл электрдің жұмысы еді. Біз мұнда көп аялдамай құдықтан су тартып жатқан насос жанына келдік. Бұл жерде де әлгіндей шағын электр двигатель тұр. Мұнда да ұршықша зыр айналған жұмыр темір бар екен. Механик жаңағыдай тұйық тартпаны электр қозғалтқы (двигателінің) ұршық басымен насос дөңгелегіне кигізіп еді, құдықтан су лақылдап аға бастады. Сонда анау араны да, мынау насосты да бір-ақ түрлі қозғалтқы жүргізетін болғаны ғой!...



	Электр қозғалтқының негізгі бөлшектері



	Бұдан кейін жүк көтеріп жатқан биік мұнаралы кранға келдік. Онда да жаңағыдай қозғалтқыш, бірақ мұнда тартпа көрінбейді. Енді оның қызметін тісті дөңгелек тігіршектер атқарып тұр. Сондықтан да бұл қозғалтқыштың манағы шыр көбелек айналып тұрған ұршық басы жұмыр емес тісті дөңгелек екен. Оның тістері келесі тегершіктің тістерімен айқасқан. Ал бұл үшінші дөңгелекке кигізіліпті. Осылай сатылай отырып электр қозғалтқыштың ұршығы жүк көтергіш мойынды қозғайтын тетікке барып жалғасқан.

	Енді біз зауыд, фабрикаларға қарай тарттық. Алайда ондағы сан алуан алып машиналарды жүргізіп тұрған электрдің ерекше күшін көрмедік, бәрі де жанағы көргенімізге ұқсас. Бұл қалай дегендей, Қанат анда-санда маған жалтақтай қарап қояды.

	-Манадан бері мыңдаған машина көрдің, олар бір-біріне ұқсамайтын қызмет атқарып тұр, яғни бірі балға орнында болса, екіншісі темірді тіледі, кеседі, жонады, үшіншісі-жүк көтереді, - дедім, көптеген өндіріс орнын аралап өткеннен кейін.–Бірақ осылардың бәріне «жан» беретін электр болғанымен балға, пышақ, тескіш, кескішке айналған электр күшін көрдің бе?

	-Жоқ, аға.

	-Әрине, жоқ. Электр жұмыс істеу үшін түрлене бермейді. Олай етудің қажеті де жоқ. Ол балға, ара, су тартатын науа болу үшін бір-ақ түрлі қозғалыс жасайды. Ал электрдің қозғалысқа айналатын жері тек қозғалтқыш. Сондықтан да бізге электрдің жұмысты қалай істейтінін түсіну үшін барлық машиналарды атқарып, олардың құрылысымен танысудың қажеті шамалы. Тек электр қозғалтқыштың жұмыс істеу принципімен жақсы таныссақ, басқасын білу бізге онша қиындық келтірмейді. Бұл үшін мен мектеп шеберханасына барып, мана араны жүргізіп тұрған электр қозғалтқышына ұқсас басқа бір электр қозғалтқышты парша-парша етіп бөлшектеп Қанаттың алдына жайып тастадым.

	Қанат, алдында жатқан бөлшек детальдарға сәл қарап тұрды да, таңданғаннан ысқырып жіберді. Сосын ол жалма-жан қолына мана электр қозғалтқыштан шығып зыр қағып тұрған ұршық басты ала салып, оны айналдырып көре бастады.

	-Мынау магнит орнатылған генератордың роторы ғой, - деді, ол даусын созып сенерін де, сенбесін де білмеген кейіппен. Сенбейін десе, бұл детальдің электр қозғалтқыштың ішінде тұрған заттың ұшында бірнеше магнит (екі оң, екі теріс полюстері бар) орнатылған. Ал ротор дейін десе, электр қозғалтқыш ток тудыратын генератор емес.

	-Бұны да ротор деп айтады, - дедім мен ештеңені аңғармағандай.

	-Ендеше мынау статор ғой аға, - деді, ол жалма-жан электр қозғалтқыш қабының іш жағындағы шоқ-шоқ болып топтаса түйдектелген изоляциялы сым орамдарын нұсқап.

	- Иә, ол статор.

	-Мүмкін емес. Мұның генератордан бірде-бір айырмашылығы жоқ қой аға, - дейді, ол күлімжіп.

	- Айырмашылығы жоқ дейсің бе? Генератор ток тудырса, бұл сол токпен жұмыс істейді, яғни генераторға мұның жұмысы түбірімен керісінше, - дедім.- Өйткені ток алу үшін, түрлі күшпен генератор роторын айналдырса, енді сол ток электр қозғалтқышқа келіп ешбір күшсіз екінші роторды айналдырады. Айналған ротор түрлі жұмыс істейді, яғни электр қозғалтқышы электр энергиясын механикалық энергияға айналдырушы машина. Ендеше генератормен механикалық энергияны электрге айналдырылып едік ғой, бұлар сеніңше айырмашылық емес пе?

	Ағысы қатты су турбинаны айналдырып токты тудырса, енді сол ток насоспен су тартады. Көмір қызуы – жылу орталығында электр шығарса, енді ток электрпеш арқылы қайта жылуға айналады, көмір қазады. Күн ток тудырса, енді сол ток қайта жарыққа айналады. Қысқасы электрді алуға не жұмсасақ, соны әлденеше есе өсіріп қайтып алады екенбіз. Міне, электр энергиясының пайдалылығы осында жатыр, - дей бергенімде:

	-Бірақ сіз оның қалайша жұмыс істейтін принципін айтқан жоқсыз ғой, - деп, Қанат сөзімді бөліп жібереді.

	-А, солай екен ғой, онда бізге қайтадан тәжірбие жасауға тура келеді, - деп мен үйге қарай беттедім.

	Үйге келісімен, мен өткендегідей екі магнитті алдым да, олардың екі полюсін (оң және теріс) қарама-қарсы орналастырып, арасына ток жүріп тұрған сымды әкеле қойдым. Сөйткенше болған жоқ, әлгі сымым бұлтың етіп бір жаққа қарай ытқып шыққаны. Мұны Қанат та қайтақайта жасап көрді. Бірақ сым магнит полюстерінің аралығына тұрақтар емес. Оны біреу қолмен итеріп тұрғандай полюс арасына тұрақтамай ауытқи береді.

	-Әрине, осылай, болуға тиіс те ғой, - дедім інімнің есіне әлденені салғым келіп. –Электр дегеніміз электрондардың қозғалысы емес пе еді!



	Магнит өрісі өткізгішке осылай әсер етеді



	Өткен жолы дәл осындай өрісте сол электрон қандай күйге түскенін есіңе түсірші! Ендеше магнит өрісінде ток жүрген сымның өздігінен қозғалуы онша таңырқалық құбылыс емес. Бұл магнит пен электрдің адамша бір-біріне әсер ететініне, яғни екеуінің қай «әлі» жеткені «әлсізін» итеріп жіберуге әр уақытта даяр тұратынына дәлел.

	Бірақ мұның магнит өрісіндегі қозғалысы жоғарыда айтқан электрондікіне қарағанда күрделілірек. Өйткені сымдағы токтың маңында электромагнит өрісі туады. Сондықтан сымның қозғалу бағыты да электрондікінен өзгеше. Бірақ оның қозғалу бағытын анықтау бізге онша қиын емес, - деп мен сол қолымның алақанына магнит өрісінің күш сызығы енетіндей етіп, яғни оны теріс полюске қаратып төрт саусағымды токтың жүру бағытына қарай созғанымда бармағым әлгі полюс аралығынан ауытқыған сымның бағытын көрсете қойды. –Міне, осылайша магнит өрісінің ток жүріп тұрған сымға әсер ететін күшінің бағыты анықталады. Мұны «сол қол» ережесі дейді.

	Сонда ток алуға істеген әрекетімізге электрдің жұмысына түбірімен керісінше болғаны ғой!

	– деді інім оң қол ережесін есіне түсіргендей.

	-Манадан айтқанымның өзі осы ғой, - деп інімді қоштадым.

	Бірақ осы электр қалайша роторды айналдырып, жұмыс істейді? Тыңда, енді сол туралы айтайын.





ЭЛЕКТРДІҢ ІСІ – АЛДАУ


	-Қанат, сен манағы айнымалы токпен жұмыс істейтін электр қозғалтқышқа келіп тұрған үш сымды байқадың ба?

	-Сырты изоляцияланған жуан үш сымды айтасыз ба? -Иә.

	-Оны көрдім.

	-Міне, электр станциясындағы генератордан шығатын үш фазалы ток, осы үш сым арқылы трансформатордан электр қозғалтқышқа келеді. Сондықтан да электр қозғалтқыштағы статордың үш жерінде де сым оралған. Бұл орамдардың да ара қашықтықтары генератордікіндей 120 градустан. Ал ток келетін анау үш сым осылармен жалғанады.

	Ал көбінесе қозғалтқышта ротордағы қосу тәрізді (екі оң, екі теріс полюсі бар) магнит орнатылатын өзің де көрдің ғой. Егер статор орамына ток жіберсек олардың маңайында электромагнит өрісі пайда болмаушы ма еді. Сонда осы өрістердің (ротордан шығатын магниттің қайсысы статорда қозғар еді,- дер едің сен?

	-Ротор қозғалатын болар, - деді сәл ойланып барып Қанат.

	-Өйтпеске онда амал да жоқ қой, себебі статор қозғалмастай берік орнатылған. Ал ротор болса айналуға оңтайлы тұр. Расында, сен сонша қатты жүгіріп келіп, бар екпініңмен қабырғаны соғып қозғалта алар ме едің? Әрине, жоқ.

	-Ротордың қозғалтатынына сенемін. Бірақ ол қалай айналмақшы? – деп сұрады Қанат.

	-Ендеше тыңда, айтып береейін.

	-Өткенде мен айналмалы ток әр секунд сайын жүз рет бағытын өзгертеді деген едім. Енді сол уақыттың а бөлігін, яғни секундтың жүзден бір бөлігін (1/100) алып көрейік. Сонда бұл уақытта бірінші фазада оң заряд екіншіде теріс, үшіншіде қайтадан оң болады ғой. Ал бұдан кейін ток екінші рет бағытын өзгерткенде уақыттың 2а/100 бөлігінде үш фазадағы заряд керісінше өзгермей ме? Яғни бірінші орамда теріс, екіншіде оң, үшіншіде қайтадан теріс полюс пайда болады.

	Енді а уақытта бастапқы екі полюстің, яғни статордың бірінші, екінші орамының тұсына магниттің екі оң полюсі дәл келіп қалды делік, сонда бірінші фазадағы полюс пен магнит полюсі аттас болғандықтан (екі оң полюс) бірін-бірі теппей ме? Олар бірінен-бірі алшақтауға тырысады ғой. Бірақ ротордікі болмаса статорға орнатылған оң полюсті сым орамы (фаза) қайда барады?

	Дәл осы кезде ротордағы магниттің басқа оң полюсін екінші фаза өзіне қарай тарта бастайды. Өйткені ол теріс полюске айналады емес пе?

	Енді осы мезгілде ротордағы магниттің екі теріс полюсінің бірі оң полюсті үшінші фазаға таяу келіп қалмауына кім кепіл? Сонда бұлар бірін-бірі тартпай ма? Міне, секундтың жүзден бір бөлігінде роторға осындай үш күш әсер ете бастайды. Ал бұлар Крыловтың мысалындағыдай аққу көкке, шаян жерге, шортан суға емес, күштерін қосып, бір жаққа бағытталған. Сондықтан да а уақытта ротор бір аунап түседі.

	Егер фазалардың полюстері өзгермесе ротор осы аунаған қалпымен тұрып қалар ма еді, қайтер еді? Бірақ бір секундта фазадағы магнит полюстері жүз рет өзгереді. Сондықтан да ротор бір аунаумен тынбай, әрі қарай тоқталмай тіпті көз іліспей айналып та кетеді.

	-Сонда роторды екінші рет аунатып түсіретін үш күштің де бағыты біріншідегідей болғаны ғой?

	-Әрине, солай, себебі секундтың 2а бөлігінде оң зарядталған орам келесі сәтте, яғни секундттың 3а бөлігінде теріс зарядталады. Әйтседе бұл кезде ол өзіне кері бағытта тартарлықтай тұсындағы магниттің оң полюсі мана-ақ ауытқып кеткен жоқ па? Сондықтан енді мұның тұсына ротордың теріс полюстерінің бірі келіп қалуы ықтимал. Ендеше бұл екі полюстің өзара әрекеті бірінші жағдайдағыдай болады, яғни бірінші ораммен тұсына келген ротор полюсі аттасы болғандықтан сол полюсті тепсе, екінші орам мұны өзіне тарта (бұрын теріс, енді оңмен зарядталған орам) бастайды.

	Басқаша айтқанда, статордағы роторды айналдыратын электромагнит өрісінің жұмысы бері кел деп өзіне шақырып алып, қасына келгенде шақырған мен емес, мынау дегендей келесіге сілтеп, өзі тағы да жаңағыдай басқа полюсті алдап шақырған адам сияқты болады.

	Мен сөзімді аяқтар-аяқтамастан Қанаттың жаңа ғана келген екі жолдасын осы жерге тұрғызып, өзім басқа жерге барып орналастым. Сонысын Қанатты ортаға шығардым да, мә деп қолымдағы допты ұсындым. Алайда інім жақындап келгенде допты дереу таяу тұрған балаға лақтырып жібердім. Енді Қанат ызаланып оған тап бергенде анау допты келесі жолдасына лақтырды. Сөйтіп доп қайтып маған келді. Осылайша біз Қанатты бір бағытта бірнеше рет айнала жүгіруге мәжбүр еттік.

	- Міне, сен ротор болдың. Сонда біз статордағы қозғалмайтын үш орам, яғни фазамыз, ал доп фазаға ауысып жүрген полюс, - деп мен доп артынан жүгіре-жүгіре бусанып, шаршап қалған ініме қарадым. – Бірақ сен қанша жүгірсең де, допқа жете алған жоқсың ғой. Ендеше фазадағы секундына жүз рет өзгерген ток полюсі сияқты ротор да сонша рет айналады, яғни аунап түседі деп ойлап қалуға болмайды. – Ол да доп қуған сен сықылды баяулау қозғалып, бірақ магнит өрісінің өзгеруінен қалмай полюске көлеңкеше еріп отырады. Сөйтіп осы айналым мана өзіміз барып көргендей, түрлі тұйық қайыс тартпалар және басқа тісті дөңгелектер арқылы жұмыс істейтін машиналарға беріледі. Тіпті мынау желдеткіштің де айналуы негізделген, - деп қолымды терезе алдындағы желдеткішке соза бергенімде төбедегі лампочканың қылы жарқырай түсті де, жалт етіп сөніп қалды.

	Шамның неден сөнгенін сездім де мен сіріңке ала салып дереу көрші бөлмеге шықтым. Жорамалым дұрыс екен, қорғағыш тығын жанып кетіпті. Оны жаңа тығынмен алмастырғанда, әлгінде ғана қараңғы түн жамылған үйдің іші енді самалдай жарқырап кетті.

	Манадан, менің қимылымды табылжымай үнсіз бақылап тұрған Қанат пен Сәуле шам жанса да қозғалар емес. (Сәуле 7-сыныпта оқитын көршіміздің баласы болатын, бүгін электр туралы әңгіменің жалғасын тыңдауға әдейі келіпті).

	-Аға, -дейді Қанат, - осы тығынның пайдасы шамды қайта-қайта сөндіре бергені ме?

	-Оны неге қорғағыш дейді, - деп Сәуле де Қанатты қоштады.-Алғашқыда мен бұған мән беріңкіремеп едім, бірақ оқушыға бұл туралы да мағлұмат беру дұрыс-ау деп ойладым. Өйткені көбіміз тұрмыстағы техникамен әлі жақсы таныс емеспіз ғой. Сондықтан да анау-мынау жеңіл нәрсені де жөндей алмай, электр монтерге жөндетіп жатамыз.

	-Мақұл, айтсам айтып-ақ берейін, - деп қолыма күйген тығынды алдым. Сөйтіп тығынның неге жиі күйе беретінін түсіндіру үшін алдымен мынандай мысал қарастыру керек болды.

	...Шағын арықпен су тола ағып жатыр. Сен бақшаңды суармақшы болып суды үйіңе қарай бұрдың. Енді арығыңмен де су мол келіп тұр дейік. Осы кезде екінші, үшінші үйлер де суды өздеріне бұра бастады. Сонда су бастапқы бақшаларға мол келсе де, кейінгілерге жетпей қалмай ма, олар да бақшаларын суаруы керек қой. Не істеу керек? Суды бас арықпен жібере түссе қайтер еді? Бәрібір онда да артық су арнаға симай үйге жетпей-ақ, далаға жайылып кетер еді ғой. Ендеше бас арықты кең, терең етіп қайта қазудан басқа амал бар ма? Әрине, жоқ.

	Ал екі сыммен үйге келіп тұрған электр тоғында да осыған ұқсас құбылыстар бар.

	Мұндағы су – ток та, арық-сым.

	Енді осы тізбекке бірнеше үй бір мезгілде электр пештерін, өтегін жалғады делік (мұндай жағдай жиі кездеседі). Сонда ток олардың бәрін қыздыру керек қой. Алайда тізбектегі кернеу оның бәріне жетпей, кенет төмендейді. Трансформатормен танысқан кезде кернеу кемігенде ток күшінің артатынын көрдіңдер. Сондықтан да кернеуі төмендей бастаған тізбекте ток күші көбейе бастайды. Өйткені бізге келетін токтың қуаты тұрақты ғой. Бұл құбылыс әлгі тар арыққа су жіберген сияқты. Алайда ток су құсап жайылып далаға кетпейді. Ол сымды, түрлі аспаптарды қыздыра бастайды.

	Ал тізбек болса, бір келкі емес. Бір жері жуан, қайсы бір участок жіңішке, кедергісі мол болады. Сымның осындай кедергісі көп жерін ток тез қыздырып, өрт және аварияның шығуына себепкер болады. Не істеу керек, бірақ сол сағатта жіңішке сымды жуанымен алмастыру мүмкін емес. Әлі де әрбір үйге қайта-қайта кіріп, бәрі бірдей тізбекке пештерін жалғамауын қадағалау қажет шығар.- Мен сәл кідіріп, Қанат пен Сәулеге бұрылғанымда олар да мұның амалын таппағандай төмен қарады. – Бұлай бақылау жүргізу үшін, бізге зыр жүгірудің қажеті жоқ.дегенімде олар үстінен ауыр жүк түсіргендей демдерін бір-ақ алды. – Оның бәрін атқарып, авария мен өртке жол бермей тұратын осы тығын. Сондықтан да мұны қорғағыш дейді. -Ол қалайша қорғайды?-

	-Оған жауап бермес бұрын тығынның құрылысымен танысайық, – деп әлгі күйген тығынды бөлшектей бастадым. –Сендер лампочканы бұрап алғанда патронның түбінде селтиіп тұрған жез қаңылтырды сан рет көрдіңдер. Осындай қаңылтыр тығын ұяшығында да (А) бар. Міне, осыған тиіп тұру үшін, тығынның үш жағына метал оймақша (3) бекітілген. Оған жалғастыра балқығыш (4) металл орналастырылады. Осы балқығышпен бұранданың ізі бар жезді (2 гильза) жіңішке сым (5) қосып тұр. Тығын ток өткізбейтін изолятор – форфордан жасалынған. Оның түбін (1) қақпақ дейді.

	-Аға, бізге мұның қажеті не?- дейді Қанат алғашқы қойған сұрағын есіме салғысы келгендей. Мен тыңдай бер деп ишарат жасадым да, сөзімді бөлмей әрі қарай түсіндіре бердім. -Қандай ток болса да тек тізбек тұйықталғанда, яғни аспап генератордан ток әкелетін бірінші сыммен өзінің бойынан өткен электрді кері генераторға жеткізетін екінші өткізгішпен жалғасқанда ғана жүреді. Бұл электрді пайдаланудың басты шарты. Сонда шам жанады, үтік қызады. Ал электр станциядан ток келетін сымның біреуі бірден электр пешке, не радиоқабылдағышқа бармай, алдымен мынаған келеді, - дедім ұяшыққа келіп тірелген сымды нұсқап.–Оның ұшы ұяшықтың түбіндегі әлгі селтиіп тұрған қаңылтырға, не оның мынау бұранда ізі түскен металл қабырғамен түйіскен.



	Қорғағыш тығын



	Үйдегі электр құралдарды тізіп өтетін сымның бір ұшы электр станцияға қарай кетеді де, екіншісі есептегіш арқылы ұяшықтың әлгі айтылған детальдарының бірімен жалғасады, яғни біріншісі жезге келіп тірелсе, мына сымның ұшы бұранда ізі бар қабырғаға тиіп тұруы керек.

	Енді тізбекті тұйықталады деуге бола ма, әрине, болмайды, осыларды бірімен-бірін жалғайтын қорғағыш тығын ұяшыққа орнатылған жоқ. Ал оны ұяшыққа бұрап кіргізген кезде тығынның басындағы оймақ селтиіп тұрған жезге тиеді. Сөйтіп оған келіп тіреліп тұрған ток оймақтан өтіп, балқығыш (4) арқылы сым талшығы мен (5) ұяшықтың қабырғасына жетіп, есептегіш арқылы үйдегі шамдармен үтік, электр пештері арқылы өтеді де, электр станцияға қарай кетеді.

	Осылайша тізбек толық тұйықталады да, ток тек қана тығын арқылы өтеді. Сондықтан да ол тізбекте не болып жатқанын түгел біліп отырады. Тіпті ол әрбір үйде неше шам жанып тұрғанына шейін сезеді. Ал тығындағы балқығыштың кедергісі белгілі токқа шақталып, оңай балқитын металдан жасалынған. Егер тізбекте кернеу өсіп ток көбейсе, ол басқалардан бұрын қызып тез ағып кетеді де, ток жүріп тұрған оймақша мен жіңішке сым талшығының арасын үзіп жібереді. Осылайша қорғағыш тығын өрттен сақтап, түрлі қондырғыларды авариядан аман алып қалады.





ЭЛЕКТРГЕ ДЕ ТӨТЕСІ ТӘУІР


	 Тізбектегі ток күшінің көбеюі, тек жоғарыда айтқан жағдайлармен шектеліп қалмайды. Мұның тағы бір себебі бар. Ол – қысқаша тұйықталу деп аталады?

	-Қысқаша тұйықталу деген не?

	-Сендер арық қазып келе жатқанда алдарыңнан дөңес жер кездестіріп, оны айналып өтуге тура келеді делік. Су да осылай айналып ағып жатыр. Енді сендер әлгі дөңесті қақ жара арнаны төтелей арықпен қосыңдаршы, сонда су қайсысымен ағады, әрине, төте қазылғанмен ғой. Міне, ток та электр станцияға қайту үшін осындай жол іздейді, яғни ол электр пештер мен лампочкаға жетпей, жол-жөнекей ешкім де бір-бірімен қоспайды. Бірақ практикада түрлі салмақты қатты дененің қажуынан және өткір нәрселердің ток жүретін сымдармен кабельді кесіп кететіні жиі кездеседі. Осындай кезде олар қысқаша тұйықталып қалады.

	Ал баған басындағы тартылған сымдар қатты жел мен сыртқы күштің әсерінен шатасып қала береді. Сөйтіп, бұлар да қысқаша тұйықталады, ал кернеу қалпында сым тұйықталғанда оның кедергісі жоқтың қасы болады да ток лезде артып сымдар қызып өртене бастайды.

	Алайда қысқаша тұйықталу да қорғағышты «алдап» кеткен емес, - деп мен сөзімді аяқтадым да «қанағаттанған шығарсыңдар дегендей» балаларға қарадым. Бірақ олар бірін-бірі түртіп, әлденені айтуға бата алмай тұр екен. Жүздерінен маған сенбегендей кейіп байқалады.

	-Түсіңбедің бе, Қанат? – дедім мен сөз тартқым келіп.

	-Мен түсінген сияқтымын, Сәуле болмаса, - деп оған жалтақтап қарай берді.

	-Мен де түсіндім, бірақ... – деп Сәуле қобалжып қалды.

	-Кәне, айтып көрші. Ол неғылған бірақ?

	Анада физика үйірмесі күні айырғыш сынып қалып еді, мұғалім оған келіп тұрған екі сымның басын қосқанда шам жанды. Сіз болсаңыз, мұны қысқа тұйықталу дейсіз...

	Сәуленің неге шүбәланып тұрғанын бірден сезе қалдым. Егер мұны түсіндірмесем олардың алдында өтірікші болатын түрім бар.

	-Ана шамға келіп тұрған екі сымды көрдің бе? Оның бірімен келген ток шамның қылын қыздырып жатқан соң станцияға кетеді ғой. Егер біз осы екі сымның бір жерін жалаңаштап оларды өзара тигізсек қысқаша тұйықталу болмай ма?

	-Солай шығар...

	-Солай шығар емес, ол солай! Ал сеніңше мына айырғышқа келіп тұрған екі сым анау лампочкаға барған екеу ғой, - дегенімде Сәуле мақұлдағандай басын изеді.

	-Жоқ, бұл лампочкаға баратын екі сымның бір тармағы. Тек оның ортасын шарт кескенде айырғышты жалғай салған. Былайша айтқанда, айырғыштың бұл қалпы арқанды қақ бөліп, оны екі қолға ұстай қойғаның сияқты. Ендеше бұл қысқаша тұйықталу емес, үзілген жерді жалғау ғой. Ал айырғыштың тиегін төмен басқанда шамның сөнетін себебі мынау: тиектің екінші басы рычагққа көлденең орнатылған, ал бұл рычагтың бір басы ток келетін сымның ұшына өне бойы тиіп тұрады. Бірақ рычагтің екінші басы лампочкаға баратын сым ұшына жанаспайды. Бұларды бір-бірімен қосу үшін, әлгі өткізгіштің бос тұрған басын сым ұшына жеткенше ию керек. Мұны біз тиекті жоғары қарай басу арқылы орындаймыз.

	Кейде тиекті жоғары басқанның өзінде де айырғыштың жұмыс істемей қалуы әлгі рычаг ұштарының сымдардың басына барып жанаспауынан. Мұны жөндеу оп-оңай. Ол үшін алдымен қорғағыш тығынды бұрып алып, тізбекке ток жібермей қою керек. Сосын айырғыштың қабын ашып, өткізгіштің басы сымға тиіп тұратындай етіп иіп жақындатқан жөн.

	Сәуле түсіндім дегендей басын изегенде, Қанат бұл тығынның цилиндрін қосса тізбек жалғасады екен ғой деді. Ол үшін жіңішке сым талшығын алып, оны шумақтаңдар да бір ұшын бұранда мен изолятордың арасына мұқият сұғып қойыңдар. Сонда сымның шумақталған екінші ұшы оймақшаның дәл үстіне келетіндей болсын. Сөйтіп, өте сақтықпен тек изолятордан ұстап, тығынды ұяшыққа жайлап бұрап енгізу керек.

	Мұны электр монтердің істегені тәуір болар еді, өйткені, біз бұл үшін қандай сым талшығын алуды білмейміз. Егер сым талшығы сәл жуандау болса, қорғағыш тізбекте жиі болатын кернеудің төмендеуі мен қысқа тұйықталуды сезбей де қалады. Себебі жуан сым талшығында кедергі аз болады емес пе. Сондықтан да ол күшейген токтан қызып күйіп кетпейді. Өртпен аварияға жол береді. Ал қорғағыш тығынды жөндеймін деушілерге арнаулы резеңке қолғап киген жөн.

	Дегенмен, іс жүзінде бұл шарттарды ешкім де орындамайды. Сондықтан да тығынды бұлай жөндеуден бастарту керек деп, ақыл айтамын. Өйткені өзінің азғантай пайдасын ойлап, қоғамға батпандай зиян келтіруге болмайды ғой. Әйтпесе амалсыздан осылай жөндеуге тура келіп қалса, ертесіне электр монтерді шақыру керек. Не болмаса қорғағыш тығынды мол етіп сатып алып, осындай кезде тек алмастыра салу абзал.

	Ал соңғы жылдары шығып жатқан тығындарды қолдана қалсаң бұлай әуреленудің қажеті шамалы, себебі оның бір өзінде жылу релісінің қызметін атқаратын механизм бар. Сөйтіп, тізбекте ток күші көбейген кезде әлгі механизм қызады да, тізбекті үзе қояды. Егер содан кейін оны саусақпен сәл бассаң, әлгі тығын токты қайта жалғайды.

	-Аға, мына есептегіштің ана дискасы неге айналады да тұрды? Оның атқаратын қызметі қандай?- деді балалар көкейіндегі көптен бері жүрген сұрақтарына жауап беруді қиыла өтініп.

	-Ол сағатына біздің қанша ток жұмсайтынымызды жазып тұрады. Бірақ сендер ток өлшейді дегенді, ол электронды санайды деп қалмаңдар. Мұны істейтін мына айналып тұрған ақ дөңгелек-табақша. Оны қозғайтын электр тогының әсері. Қалайша? Тыңдандар, айтып берейін.





ЭЛЕКТР ҚАЛАЙ ЕСЕПТЕЛЕДІ?


	 Сендер өткен тараудан ток магнит өрісін, ал магнит өрісі өткізгішті қиып өткенде электр тогын тудыратынын білді. Міне, есептегіштің жұмысы да осыған негізделген. Сондықтан да мұны өрісті индукциялы аспап дейді.

	Аспап сым ораған катушкадан (2) (өзекшеден), магнит өткізгішінен (1) тұрады. Мұның арасына шеті еніп тұратын диск (4) пунктирмен көрсетілген. Алюминий дисканың астыңғы жағында тағы бір сым оралған өзекше (5) орнатылған.

	Егер осы катушкалар арқылы ток жіберсек одан пайда болған магнит өрісі өзекшелер арқылы дисканы үш жерінен қиып өтеді де, дөңгелекте құйын сияқты ток тудырады. Ал бұл ток та магнит өрісін жасайды. Сөйтіп, осы магнит өрісінің өзара әсерінен-ақ диск айнала жөнеледі.

	Диск осінің (6) басына тісті тегершіктер орнатылған. Олар бірнеше айналым жасағанда сан тізбегін кезекпен шығарып отырады. Егер біз токты тоқтата қойсақ, диска өз инерциясымен айнала беруі мүмкін ғой. Міне, сол кезде дисканы да бірден тоқтату үшін дөңгелектің басқа жағына таға тәрізді магнит (7) кигізілген. Оның өрісі дискні айналдыратын магнит өрісіне қарсы бағытталған. Сондықтан да ол дискні тоқтатуға дайын тұрады. Сөйтіп ол катушкаға келетін ток тоқталысымен дискні бірден тоқтата қояды.

	Дискні қозғайтын магнит өрісінің әсері электрдің шығынына тура пропорционал болса, яғни токты қаншама көп жұмсасақ, оның дисканы қиып өтетін өрісі де сонша есе көбейеді. Диск жылдам айнала береді. Осыған сай сан да еселеп өсе береді.



	Электрді есептегіш индукциялы аспап



	Қоңырау қалай сылдырлайды? Мен есептегіш пен қорғағыш тығын жайлы әңгімемді аяқтай салып, төргі бөлмеге қарай жүре бергенімде сыртқы есіктің қоңырауы сыңғыр ете қалғаны. Дереу барып есікті ашып, келген қонақтарды кіргізіп алдым. Алайда Қанат пен Сәуле келушілермен сөйлесуге де мұрша бермей, алдымнан кескестей берді.

	-Аға, мынау да электрдің жұмысы ғой,- деп электр қоңырауын нұсқады. – Мұның ішінде де ротор мен статор бар ма? Әйтпесе қалайша ол сылдырлаған дыбыс шығарып тұр? Осының құрылысын түсіндіріңізші?

	Балдырғандардың көздері мөлдірлей қалыпты. Егер бұлардың тілегін қазір орындамасам ренжіп қалатын сияқты. Әрі келген қонақтарым да мұның сырын білмейді екен. Олар да балаларға қосылып тыңдайтынын білдірді. Енді мен ойланып жатпай дереу қоңыраудың қабын аштым.

	-Келіп қараңдаршы, мұнда айналатын ротор да, іші қуыс статор да жоқ. Тек мыналар болмаса, - деп мен тыңдаушыларыма катушкамен велосипеттің қоңырауы тәріздес сырты жылтыр металл тостағаншаны (Қ) нұсқадым. Бұл қоңырау, ал тиекті басқанда «есік аш» дегендей ана басында шаригі (Ш) бар мына темір таяқша (Т) оны (Қ) қаға бастайды.



	Электр қоңырауы



	Өйткені тиектен шығатын сымның бірі катушканың бір ұшына келіп жалғанған ғой. Катушканың екінші ұшы темір, таяқшамен (Т) тұйықталған. Ал тиектен басталатын екінші сым қоңыраудағы бұрандамен (В) түйіскен. Жай тұрғанда темір таяқша (Т) осы бұрандаға тиіп тұрады.

	Сонда бұлар тұтас (әр нәрседен тұрғанымен) біртұтас тізбекті құрайды ғой. Расында да айырғыштан басталатын сымның бір басынан жағалап көрейікші. Онда бірден катушкаға, сонысын таяқша арқылы бұрандаға одан кейін қайта сымның бойымен айырғыштың екінші жағындағы ток жүретін сымның ұшынан шығар едік. Тек осы жерде ғана сым ұштары бір-бірімен түйіспегендіктен тізбек тұйықталмай тұр.

	Енді ноқатты басып, осы екі сымның ұштарын түйістірейікші. Сонда тізбектен ток жүріп отырып катушкаға келгенде, ол магнит өрісін тудырар еді. Міне, осы өріс пайда болысымен бірден катушкаға таяу тұрған темір таяқшаны өзіне тартып алады. Сонда оның басы барып қоңырауға соғып сылдыр еткізеді. Алайда оны катушка тартып алғанда әлгінде түйісіп тұрған таяқшамен бұранданың арасы ажырап кетеді де, тізбек үзіледі, яғни ноқатты басып тұрсақ та, тізбектен ток жүрмей қалады. Бірақ бұл ұзаққа созылмайды, себебі катушка өзінің магнит өрісі таусылған соң таяқшаны да қоя береді. Сөйтіп таяқша бастапқы орнына қайтып барып бұрандамен тағы түйіседі. Тізбек тұйықталып, онымен тағы да ток жүре бастайды. Катушкада пайда болған магнит өрісі таяқшаны тағы да тартып алады. Қоңырау екінші рет сылдырлайды. Осылайша катушка бір тартып, бір жіберіп таяқшамен қоңырауды қаға бастайды. Сондықтан ноқатты басқанда біз ток қоңырауға токтың үзіліп келіп тұрғанын сезбейміз. Егер осы тізбекке шам жалғасақ, ол бір жанып, бір сөніп тұрар еді. Әрине, мұның бәрі өте жиі, тез болатын құбылыс қой. міне, мектептегі және барлық жердегі электр қоңыраулар осылайша сылдыр қағады.





ТОК-ДОС, ТОК-ЖАУ


	 Менің сендерді үйдегі электр аспаптардың құрылысымен таныстырудағы мақсатым – олар бұзылып қалса, сол аспаптарды өздерің-ақ жөндеп алуды үйрету еді. Алайда электрдің заңымен таныспай жатып, бұзылған аспапты жөндеймін деп әуреге түспеңдер.

	Электр айтқаныңа көнгіш, елгезек, қалағаныңды істегенімен, ол тілін білмейтін салдырсалақ адамға мейрімсіз. Тіпті, ондайларды бақытсыздыққа душар етеді.

	Дегенмен ток соққан адамның бәрі өле бермейді. Мұның алты себебі бар. Оны естеріңде сақтап және болдырмауға тырысыңдар.

	Бірінші, адамды соққан токтың қауіптілігі оның күшіне байланысты. Күші 0,05 ампер болатын ток соққанда, адам есіне танып қалады. Ал ток күші бұдан сәл көбірек болса, ол кісіні өлімге душар етеді.

	Екінші, ток зияндылығы өткізгіштің, яғни адамның кедергісіне байланысты.

	Егер адам терісі құрғақ болса, оның 1см2 денедегі теорялық кедергісі 100 мың омға жетеді екен. Ал тері дымқылданса, кедергі 100 есе кемиді. Сөйтіп адам дымқыл жерде, ыстық үйде токқа ұрынса, ол өте қауіпті.

	Үшінші, токтың кернеуі артқан сайын, ол қауіпті бола береді. Үйдегі токтың кернеуі артқан сайын, ол қауіпті бола береді. Үйдегі токтың кернеуі кем дегенде 110 в.

	Жайшылықта адамның кедергісі 1800 ом. Егер ток күшін табу 110-ды 1800 омға бөлсек, ол 0,006 амперге тең екен. Мұның қауіпті екенін көрдік қой.

	Төртінші, егер ток адамның басынан бастап өтсе, ол өте-мөте зиянды.

	Бесінші, неғұрлым ток ұзақ соқса, ол соғұрлым қауіпті.

	Алтыншы, күліп тұрған адамға қарағанда ашуланып, қажып және шаршып тұрған адамды ток қатты әсер етеді.

	Ток адамды өлтірмегенімен, организмге көп зиян келтіреді. Тіпті соның салдарынан адам жазылмайтын науқасқа да душар болуы мүмкін. Сондықтан да мынадай қарапайым қағиданы естен шағырмаңдар.

	Су электр тоғын жақсы өткізеді. Сондықтан да жанып жатқан изоляцияланған ток сымын көрсең оны сумен сөндіруді есіңнен шығар! Ол арқылы ток өзіңді соғуы мүмкін. Оны құммен, не топырақпен сөндір. Судың токты жақсы өткізетінін мынадан да байқауға болады.

	Гүлге, көшеге су себетін қарт адам байқаусызда аспанға шапшып тұрған суын трамвай желісіне тигізіп алса, мұның арты бақытсыздыққа ұшыратуы мүмкін.

	Егер лампочка күйіп кетсе, оны ауыстырудан бұрын айырғышпен оған келетін токты үзу керек. Және ыңғайлы ету үшін ток келетін сымды басқа сыммен шатпақтап байлаушы болмаңдар...

	Егер үтік басқың келсе, әуелі ток келетін бауды үтікке жалғап барып, сосын оны розеткаға тыққан жөн. Ал бұны керісінше істеуге болмайды.

	Ток жүретін кабельдің бүлінген жалаңаш жерін ұстауға болмайды.

	Ток келіп тұрған өткізгіштің бір жақ ұшын бос қалдыруға болмайды. Оны байқаусызда үйдегі жас балалар ұстап алып, азап шегуі мүмкін.

	Жуынып тұрып та айырғышты ұстама. Электр пештегі шай қайнағанда алдымен бауын розеткадан суырып алу керек. Әйтпесе шәйнектен суды төгіп алсаң, сені ток ұруы ықтимал.

	Бауы бүлінген үтік пен электр пешті токқа жалғаушы болмаңдар, әйтпесе қысқа тұйықталу болып, өрт шығып кетуі де мүмкін.

	Егер маңайда жайтартқыш болмаса, нөсер жаңбыр күндері радиоқабылдағышты сөйлетпеу керек, себебі қабылдағыштың трансформаторы ток көбейгендіктен күйіп кетуі мүмкін.





ЭПИЛОГ ОРНЫНА


	Мен осы электр деген не, ол қалай алынады деген сұрақтарға қысқа болса да түгел жауап беріп едім. Бүгін қолым бос болған соң, айтқандарымның біразын өндірістен көрсетейін деген ниетпен зауыдқа бармақшы болып, Қанатты ертіп, тысқа шықтым.

	Зауыд қаланың түстік жағында, әжептеуір жерде еді. Оған жаяу баруға болмайтын болды.

	Біз троллейбус тоқтайтын жерге келдік.

	-Аға, осы троллейбусты да жүргізетін электр ғой, - деді Қанат, ол келіп қалғанда.

	-Ие, қалқам, анау екі сымның біреуімен ток келеді де моторды аралап дөңгелектерді айналдырған соң, екінші сыммен ол кері электр станцияға кетеді, - дедім троллейбусқа кіріп жатып.

	- Бірақ мұны жүргізетін айнымалы ток емес, тұрақты ток. Онсыз троллейбусты, трамвайды жүргізу мүмкін емес. Сондықтан арнаулы жерде, яғни сынапты, не жартылай өткізгішті түрлі түзеткіштермен айнымалы токты тұрақты токқа айналдырып отырады... – Тұрақты ток тек екі сым арқылы (бірімен келсе, екіншісімен кетеді) ғана жүреді, - деп сөзімді жалғай бердім.



	Троллейбус пен трамвайды электр тогымен жалғау сүлбесі



	Трамвай аялдамасына таянғанымызда - Аға, тұрақты ток бір сыммен де жұмыс істей беретін шығар, - деді Қанат. Мен таңданғанымнан ініме жалт қарадым. Тұрақты токтың екі сыммен ғана жүретінін әлгінде ғана айтқан едім ғой, оны естімеп пе едің? Бірақ Қанат, қобалжи қойған жоқ: мынада троллейбустікіндей екі сым жоқ қой дегендей, трамвай торабына қуа керілген жалғыз жуан сымға қарады.

	- Ә, сен мынаны айтады екенсің ғой, - деп Қанаттың күдігін түсіне қалдым да, мұның да екі сымы бар. Біреуі анау жоғарыдағы жуан сым, онымен ток келеді. Екіншісі жердегі төселген рельс. Онымен ток электр станцияға кетеді, - дегенімде:

	-Рельс!...- деді Қанат шошып кетіп, бейне бір алдында тұрғандай кілт тоқтай қалып. Мен інімнің қаупін ернінің емеурінен-ақ танып, онда рельсті басқан адамды неге ток соқпайды деген сұрақты ұға қалдым.

	Мен ток күші өткізгіштің кедергісіне кері пропорционал екенін айтқан едім, яғни сым неғұрлым жуандай берсе, оның кедергісі де азая береді. Егер жуан сым мен жіп-жіңішке сымды ток көзіне қатарластыра жалғасаң, онда электр тогы тек жуан сыммен ғана жүреді. Электр түгіл өзіміз де кедергілері аз, даңғыл жолмен жүруді тәуір көреді емеспіз бе?!

	Міне, моторды аралап, трамвайдың дөңгелегі арқылы рельске жеткен ток ешкімге бұрылмай, бірден электр станцияға тартады. Өйткені рельс жуан, оның кедергісі адам денесінікімен салыстырғанда әлденеше мың есе аз болады.





ТЕМІР ТІЛГЕН ҚАҢЫЛТЫР


	 Біз завод ауласына кіргенде қалыңдығы құлаштай жалпақ темірдің үстінде жүрген қолында дөңгелегі бар кісіні көрдік. Ол дөңгелек қуып ойнап жүрген бала секілді, біресе темірдің мына жағына, біресе оның ана жағына шығып, дамыл таппайды. Таяу келсек, ол дөңгелек қуып ойнап жүрген жоқ, әлгі темірді қолындағы қаңылтыр дөңгелекпен қайысша тілгілеп жүр екен. Міне, керемет! Жайшылықта ағаш кесуге де жарамай майысып қала беретін мына жұқа қаңылтыр темір кеседі дегенге ешкім де сенбес. Егер біз мұны өзіміз көрмесек, оған нанбайтынымыз анық. Тіпті онда аранікіндей тіс те, пышақтікіндей дүзі де жоқ еді.



	Темір тілетін қаңылтыр



	-Балақай, қандай ғажап, ә?! Бұл да электрдің кереметі ғой, - деп әлгі кісі сәлден кейін Қанаттың қарсы алдына келіп тұра қалды. –Мынау қолымдағы аспабым тұрақты токтың сол полюсімен жалғанған. Мұны катод дейді. Ал мына кесіп жатқан темірім токтың оң полюсімен жалғанған. Бұл – анод. Енді осы екеуін бір-бірімен жанастырғанда бұлардың арасында найзағай, яғни электр ұшқыны пайда болады. Бұл ұшқыннан аспап пен темірдің түйіскен жері балқып, кесіле бастайды. Өзің көріп жүрген металды электрмен пісіру де, түрлі материал өңдеу де осы әдіспен іске асырылады, - деп көп аялдамай жүріп кеттік.

	Біз келесі цехқа кіргенімізде тағы бір ғажайып көрініске тап болдық. Мойны ырғайдай ұзын кран жайлап келіп төменге төне түскенде, оның басындағы диірмендей дөңгелек нәрсеге туырлықтай-туырлықтай қаңылтыр жабыса қалды. Сосын тырнағына жем ілген қыранша әлгі кран қайқаң етіп қайта көтеріліп, уысындағы олжасын, цехтың алыс түкпіріне апарып тастады да, кері оралды. Жаңағы көрініс тағы қайталанды.

	Мына кереметке Қанат қас қақпастан қарап қалыпты. Кран үшінші рет қайтқанда магнитше тартады ғой, - деп күбірлеп інім маған жалт қарап.

	-Айтыңызшы аға, бұл нендей нәрсе?- деп, жалынғандай, қолымнан ұстай алды.

	-Магнит қой, - дедім мен жайбарақат.

	-Жоқ, бұл магнит емес, электромагнит, - дедім енді дұрысын айтып.

	-Ә, бәсе – деді Қанат та өзінің дұрыс айтқанына масайрап. Сосын, ол сәлден кейін электромагнит деп, дауыстап жіберді, өткенде айтқан электромагнитті индукцияны есіне түсіргендей. Сірә, ол электромагнит жалғыз ток алу үшін ғана пайдаланылады деп жүрсе керек.

	-Анау кран басындағы дөңгелек жәшіктің ішінде темір өзегі бар үлкен катушка орнатылған., - деп ініме қарадым. Мен ол ойдағыдай электромагнит жалғыз бір ғана мақсат үшін қолданылмайтынын дәлелдегім келіп.

	-Бұл жәшік металл сынықтарына жанай бергенде кран жүргізуші айырғышты басып қалып, катушкаға ток жібереді. Сонда катушкада пайда болған электромагнит өрісі жерде ешбір металл сынығын қалдырмай, оның бәрін өзіне тартып, бауырына жабыстырып ала қояды. Сөйтіп краншы әлгі металл сынықтарын, не бүтін детальдарды тиісті жеріне жеткізісімен екінші тиекті баса қойғанда катушкаға барып тұрған ток үзіледі. Сонда электромагнит өрісі де құриды. Әлгі детальдар краннан ажырайды.

	-Сонда электромагнит көлік те болғаны ғой.

	-Ол жалғыз металл таситын көлік емес, жүк тиеуші де ғой. Егер бұл техникада қолданылмаса, онда бірнеше кісі шашылып жатқан металл сынығын терер еді. Енді біразы оны бір жерге үйер еді. Сосын оны арнаулы арбаға тиеп, ана жаққа апарып қайта төгер еді. Міне, осыншама бейнеті мол жұмысты қазір электрмен жалғыз-ақ адам атқарады, - деп әрі қарай жүріп кеттім.

	Біздің заводтан көргеніміз көп еді. Бірақ осыншама жұмысты ешбір адамның араласуынсыз істеліп жатқанына Қанат қатты қайран қалды. Оның көзінің алдына өңделіп біткен бөлшектерді арнаулы механизмдер адамша станоктан-станокқа ауыстырып, цехтан-цехқа тасымалдап жатты.

	Кейін біз орталық басқару пульт орнатылған үйге кіргенімізде сансыз шкалалы аппараттарға көзі тұнғандай Қанат тұрып қалды. Осы аспаптармен бүкіл завод жұмысын мынау жалғыз инженер басқарып отырғанын естігенде, оның таңдануында шек жоқ еді.





	Оглавление

	ІНІМНІҢ БІЛГІСІ КЕЛЕДІ.

	«ШАШТАҒЫ ЖЕЛІМ».

	ЭЛЕКТРОННЫҢ ҚАЗЫҒЫ ПРОТОН

	«ЕЛКЕЗЕР» ЭЛЕКТРОН – ЭЛЕКТРДІҢ ӨЗІ

	ШАБАН, ШАБАН ДА БОЛСА ЖҮЙРІК

	БАЛЫҚТАН ДА ТОК ШЫҒАДЫ

	ЭЛЕКТР ҚАЛАЙ АЛЫНАДЫ

	НАЙЗАҒАЙ– ЖАЙДЫҢ ОҒЫ МА?

	Электр индукциясы

	ЭЛЕКТР ТОГЫ МАГНИТ ТУҒЫЗАДЫ

	ӘР БІР АТОМ-МАГНИТ

	ТОК ТОКТЫ ТУДЫРАДЫ

	СУ ҚАЛАЙ ТОКТЫ ТУДЫРАДЫ?

	АЙНЫМАЛЫ ТОК ПЕН ТҰРАҚТЫ ТОК ТУЫС!

	АДАМНЫҢ ҚОЛЫ – ТОК КӨЗІ

	ЖАРТЫЛАЙ ӨТКІЗГІШ ДЕГЕН НЕ?

	ЭЛЕКТР ЖҰМЫСТЫ ҚАЛАЙ ІСТЕЙДІ

	ТРАНСФОРМАТОР – ТОК ПОЕЗЫ

	ЭЛЕКТР ҚОЗҒАЛТҚЫ ДЕГЕН НЕ? ИӘ, ЭЛЕКТР ЖҰМЫСТЫ ҚАЛАЙ ІСТЕЙДІ

	ЭЛЕКТРДІҢ ІСІ – АЛДАУ

	ЭЛЕКТРГЕ ДЕ ТӨТЕСІ ТӘУІР

	ЭЛЕКТР ҚАЛАЙ ЕСЕПТЕЛЕДІ?

	ТОК-ДОС, ТОК-ЖАУ

	ЭПИЛОГ ОРНЫНА

	ТЕМІР ТІЛГЕН ҚАҢЫЛТЫР





