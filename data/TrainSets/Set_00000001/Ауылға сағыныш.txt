	АРМАН ШАЙКЕН

	Ауылға сағыныш



	(әңгіме)



	 Тар, қапырық құшқан қуыс бөлме. Пердесі ашылған мына қу терезеден көрініп, шығысқа қарай ауып бара жатқан күннің соңғы шапағы жұпыны жиһаздарды жалап әуре. Үстел үстінде қолымен жағын тіреп, алға қарай еңкейе қатқан бір сұлба. Жанары бір нүктеге қарағанмен, ойы бір жерде тұрақтамай әр нәрсені бұлдыр еске салған. Оның құлағы өз жүрегінің дүрсілі мен жарға ілінген сағат тықылын шалып тұр. Екеуі құдды жарысқандай бір-бірінен қалар емес. Былайынша, бөлме іші құлаққа ұрған танадай. Тек кейде терезеге соқтығыса ұшып, сыртқа ұмтылған шыбынның ызыны ғана мына бір өлі тыныштықты арасында бұзып қояды. Міне, алтын сәуле де оған да жетіп, басы мен денесін аймалай бастады. Сіресіп қалған дене мына бір тосын жайттан селк ете түсіп еді, астында бастырылып жатқан дәптер беті сытырлай жөнелді. Басын бұрып еді, әлсіз сәуле еріксіз көз қарықтырып жіберді. Осы бір елеусіз шапақ оған таныс та ыстық көрінді. Не үшін екен?

	 Хасанның бөлмесінде отырғанына бір сағаттан асқан, бәлкім, одан ұзақ та. Сәуірдің ауа-райы тәуір болған керемет бір күніңде оқудан жалға алған үйіне келіп жеткен беті еді. Беті-қолын жуа сала, жанамалап ас үйге соғып, шамалы болсын жүрек жалғағандай болды. Сонан соң бөлмесіне барып, жазу үстеліне отырып кітап-дәптерлерін шығара бастады. Биыл бас қалаға оқуға түскен. Бірінші курсті оқып жатса да оқу қатты қысайын депті. Сол үшін болар, шаршағанына қарамай үй тапсырмасын орындауға бас қойған бұл. Не себеп болғанын құдайдың өзі білсін, көптен бері қолға алмаған қойын дәптері есіне сап ете түсті. Оны алуға тартпаны ашып қолға алғаны сол еді, арасынан әлдебір сурет көзіне оттай басылды. Сайда жатқан ауыл көрінетіндей етіп, бір дөңнің үстінде жазда түсе салған естелік суреті еді бұл. Кенеттен ауылына деген ыстық сағынышы бойын ерекше тұсаулап алмасы бар ма? Суретке тағы да көзін салып, сол кездегі өзін ойша елестетті. Қам көңіл, шатыққа бөленген мына суреттегі өзі мен қазіргі қалжыраған, селқостық білінген мына түріндегі айрықша айырмашылықты сезінген еді. Суреттің артындағы сүттей ақ бетіне "Ауылым - менің ұжмағым" деп жазылған. Таныды. Өзінің қолтаңбасы. Қиялындағы ауылының сондағы тәтті көріністері көз алдына келіп, құлазыған көңілін баурап алды.

	 ...Оның ауылы сай ішінде орналасқан-ды. Айналасын қарағай ағаштары қоршаған шағын ауыл. Тамыз айының соңғы күндері де тақаған. Осында жаз шығысмен салып-ұрып жеткен еді, уақыт зымырап, қалаға қайтатын уақыт та жақындапты.

	 Таң атып үлгерген. Қабырға сағаты тықылдап сегізді көрсетіп тұр. Бөлме іші бозамықтанған, әрі салқын. Әлгінде салдыр-сұлдыр еткен жақын маңнан өтіп кеткен арбаның даусынан оянғаны сол еді, астындағы ескі кереует те бұған шиқылдап үн қосты. Жылы көрпе ұйқысының айызын қандырды ма, әлде кешегі демалыстың әсері ме, кім білсін, жайлы тұрды. Салқын еденге аяғының ұшымен түсіп, бірте-бірте бойын үйретті. Ақ тастан қаланған мына ескі үйдің іші тым-тырыс. Тек келесі бөлменің ашық есігінен тарғыл мысықтың сүтті шөлп-шөлп етіп ішкені болар-болмас естіледі. Бұл үйдің адамдары әлдеқашан өмір тіршілігіне сіңіп кеткені белгілі. Терезе алдындағы терекке қонақтаған торғайлар, мұны оған білдіргісі келгендей сайрай жөнелді. Терезенің арғы жағында нағыз тіршілік көріністері қылаң берді. Мына меңіреу қабырға іш пен сыртты бөліп, оны одан алыстатып тұрғандай. Ол құдды бұл әлемнің бар қызығынан мақұрым қалғандай күйге түсті. Кеудесін тамылжыған табиғатқа бөктірген аулаға деген сүйсіну жалыны кеулеп кетті. Ол тапжылмай тұра бермек пе? Асыға-аптыға киіне сала шығар есікке беттеді. Шикі еттің иісіне келген, сенекте буып тұрған шыбындар да оған бөгет бола алмады. Осында жан иесі болғандығының куәсі ретінде артынан еден құр сықырлады да қойды. Бірақ ол оны естімеді, естігісі де келмеді.

	 Тал түс те болды. Күн де қыздыра түсті. Шай-тамағын ішіп, асқазанына ел қондырып, есік алдындағы басқыштың үстінде отырған беті осы. Әжесінің қолдан пісірген жартылай күйе наны мен биылғы соғымнан қалған тұздалған еті бұған әбден жақты. Сандықтың түбінен шыққан қатқан кәмпиттердің бір-екеуін ыстық шайға салып жібітіп, терлеп-тепшіп біршама кесені босатқаны да бар. Осындайда ұзын сирақ көрші баланың жоғын қарашы. Әншейінде ала добын құшақтап алып, осыны іздеп келетін. Сумаңдап, ауызы-ауызына жұқпайтын. Жас айырмашылығы екі-үш жас еді. Не айтсаң да, құлақ қойып, тыңдауға әзір. Қалаға барған соң, барлық бала ол сияқты болар ма екен? Әй, қайдам. Қазір үйінде жоқ, аудандағы туысының үйіне қыдырып кеткен-міс. Болса тап қазір осы ауланың шанын көкке көтеріп, тебіле-тебіле түсі өңген әлгі допты ермек қылар еді. Бұлардың ойынның қызығына берілген дауыстары біраз жерге дейін естіліп жататын. Қазір де білдірмей келіп қалатындай көрінді. Назарын еріксіз соның үй жағына аударды.

	 Қазір айнала тыныш. Күннен тығылып, сарайдың көлеңкесін саялаған тауықтар бір жерге жинала қапты. Кейде тұмсық жетер жерді анда-санда шқұып-шұқып қояды. Қара төбет те үйшігіне тығылып алған. Тілін шығара дем алысы мен қасынған кезіндегі шынжырының біркелкі салдыры да естіліп қояды. Таңертеңнен қалып кеткен итаяқтағы қойыртпақ тамағы сол салынған күйінде. Қызығын қызыл қораз көріп жүр. Ортайып қалған су құйылған ыдысы топыраққа былғанып лайланыпты. Шарбақтың арғы жағынан қараң-құраң етіп, қарсы көшеде тұратын бір-екі жүгермектің тап-тақыр бастары көзге шалынып қалады. Өзара әңгімелесіп, бір ойынның қызығына батып жатырғандары. Көрші әйел болса текеметін қағып жатыр. Анадайдан шаң бұрқ-бұрқ етіп, анық көрінеді. Әлдекімдердің шақырған, ысқырған дауыстары да талып жетеді. Бұл болса бәрін байқап, сәкіде шалқасынан жатыр. Осының барлығы үйреншікті сәттер болғанымен, қазір біртүрлі өзгеше де ыстық көрінді. Кенет есіне ауыл сыртындағы жайқалған дала түсті. Ол жерді жақсы білетін. Балалық шағының талай рет куәсі болды емес пе? Сәкіден түсе сала сол жаққа беттеді.

	 Пах, шіркін, табиғат қандай тамаша! Нұрға бөленген жайқалған кең дала сондай тартымды көрінеді. Шет-шегі жоқ аспан теңіз айдынындай көкпеңбек, ешқандай бір шөгім бұлт жоқ. Көтерілген күн де бар шуағын молынан төгіп тұр. Әне, таяқ тастам жердегі қаз қатар орнаған бағананың сымына қонақтаған сауысқан бір саңқ етті де ұша жөнелді. Осы маңға жақын бір жердегі отар қойдан әлсін-әлсін маңыраған дауыстар талып жетеді. Айналадағы қаулаған көк шөптен сансыз шегіртке шырылдайды кеп. Үп еткен самал жел дала гүлдерінің келтесіне қонған араларды еш мәнсіз үркітті. Төменіректе илеуіне қыл-қыбырды тасыған құрт-құмырсқа да жыбырлап назар аудартады. Бәрі де бейқам тіршілікке өз үлесін қосып, астасып жатыр. Төбенің басындағы дара өскен ақ қайыңның саялы көлеңкесінде отырған ол, осының бәріне көңіл бөліп еш жалықпаған-ды. Езуіне қыстырылған қыл шыбық олай да былай ойқастайды. Осы ағаш оған сондай ыстық, әлде оның жеке тарихы оны басқалардан даралайды ма екен? Иә, бұл тарихқа ол да қатысқан. Ол кезде бұл бала болған, мына қайың да сол. Оны атасы екеуі отырғызған еді. Қайда екен сол алтынға бергісіз келмес уақыт? Жас қайың ойын біліп тұрғандай мұнымен жапырақтары арқылы сыбдырласып, үнсіз мұңдаса арбасып тұр. Еріксіз осында ауыл баларымен өткізген тәтті балалық шағы еске түсті. Ауыл сыртындағы өзенге шомылғаны, орман жиегінен бүлдірген тергені, даладан көбелек қуғаны, шанды бұрқырата былғары доп ойнағаны бәрі де күні кеше болғандай. "Хасан? Хасан? Қайдасың?" деген дауыстар ауылды шарлап бұған жететін еді. Ол сол кездің байқалмаған немесе өзі елемеген, қайталанбас жарасқан әсемдігін қазір ғана түсінгендей. Уақыт кідіруді білмейді. Бүгінгі күні ауылда өткерген соңғы демалыс күні екені есінен шықпақ емес. Ал ол бұны сезінгісі келмейді.

	 Ақыры кеш те таянды. Жол сөмкесін қомдап, киініп аулаға шықты. Атасының ауыр еңбектің белгісі болған күс-күс алақаның қысып, әжесінің талай жылдар ізін қалдырған бетінен сүйіп, аға бауырларымен құшақ жая қимай қоштасып жатыр. Көрші-қолаңдары анадайдан қолын бұлғаған. Міне, осы сәтте көлік дыбыс бере шарбақ жанына тоқтады. Артына тоқтап көз жүгіртті, ондағы ойы - үйді, ауланы, қораны, жақын адамдарды дәл осы ұмтылмастай есіне соңғы рет сақтап қалу.

	 Сәлден кейін көлік ескі жолдың шаңын шығара өрге, тас жолға қарай тартып бара жатты. Ішкі тулаған сезімімен айқасып бір орында әрең отыр. Артқы терезеден қараса, ақ үй бірте-бірте алыстап, көз ұшында қалып бара жатты. Ол жусан иісі мен тезек иісін анқыған бұл өлкеден бөлініп бара жатыр. Көзіне еріксіз жас іркілді. Қош болыңдар, дәурен күндер! Қош болыңдар, ауыл тұрғындары! Қош бол, жазиралы жасыл дала! Батып бара жатқан күннің әлсіз алтын шапағы да онымен сүйіктісін қимаған ғашықтай үнсіз қоштасып, осы бір оқшау әлемнен шығарып салуға үлгеріп жатты...

	 Ол орнынан тұрып, жалғыз терезеге қарай аяндады. Күн ұясына белінен аса қоныпты, шапағы сөнуге айналған. Енді біраздан кейін ымырт жабылып, айнала түнек әлемінің құшағына кіреді. Осы терезенің алдында тұрып, талай кештерде өрмекшінің торындай жарқылданып жарқ-жұрқ еткен қала жарығына, автомобильдерден тараған жарықтың жол жиегіндегі бағандарға түсіп, көлеңкелерін қуатынына, бір қатар тізілген дүкендердің жарығы кезекпен өшетініне, тобырлай қарандаған жұрттың ағынына сынды біркелкі көріністерге жалыға қарайды. Қазір де соны басынан кешіреді-ау. Нәтижесіз сағыныш қиялдардан ештеңе шықпайтынын білетін, тек межелі уақытты ғана күтуге тура келеді. Ауылына ат ізін салдырмағанына біраз болыпты. Оқу-білім жолында күз бен қыс мезгілі де зулап өте шыққан-ды. Кешігіп туған көктемнің жақын арада кететіні де таяу. Соңғы кезде жақындаған жазды еске түсіре жылы шырайланады. Мүмкін сол болар сағынышын оятқан? Өзінің сүренсіз тартқан өміріні көз алдына елестеткенімен, ауыл өмірі оның жүрегіне мәңгі орнап қалған. Оған деген сағынышы өшер емес, бұл - жас жанның құмарлығы.

	 Түн. Қаланың тыныш түні. Елдің бәрі тегіс ұйқыда. Тек бұл ғана дөңбекшіп ұйықтай алар емес. Әлденеге алаңдай ма, қалай? Біраз уақыттан кейін көз іліпті. Түсінде көк қасқаға мініп дала төсінде шауып барады. Өңеш жырта бар даусымен айқай сала айналаны жаңғырықтырған. Самал жел аялай алдынан соғады екен. Атқа бейне қанат біткендей тұяғы жер иіскемейді. Аузы көпіршік атып, құлағының үстінедегі тер моншақтары жылтылдайды. Екі қапталынан ұшырасқан шоқ-шоқ бұталар заулап артта қалып жатыр. Бетке алғаны Ғабит қарттың еңселі ақ үйі-міс.

	2019 ж.





