	Жұмəділ Маман

	Қара тұйғын





	Өмірде шүбəсіз бір-ақ бақыт бар.

	Ол өзгелер үшін өз өміріңді арнау.

	Л.Н.Толстой.





Ата өсиеті




	 1932 жыл.

	Көкек айының күңгірт бір екіндісінде, 70-ті желкелеген Тоққұлы қария мал соңында жүрген үлкен ұлы Қонысбекті алдына асығыс шақыртты.

	– Ассалаумағалейкум, кешегіден тəуірсіз бе, əке?– деп сəлем бере кірді Қонысбек те кешікпей.

	– Уағалейкумассалам, тəуірмін, шырағым. Жақын келіп отыршы, айтайын деген аз сөзім бар еді саған,– деп үстіне аю терісі төселген қалың да биік ағаш кереуетті сықырлата бермен бұрылды шалғы мұрт, салқын жанарлы, ұзын сақалды, қараторы қарт.

	Төсектің басына таман келіп, сол жақ шынтағымен сүйене тізерлей отырған Қонысбек əкесіне сəп салып қарады. Əкесінің сырықтай денесі шөгіп, балуан қолының көгерген білеу-білеу тамырлары адырайып, мойын терісі босап, салбырап тұрғандай көрінді. Əкесінің қолын еппен ұстап уқалайын деп еді, қызуы недəуір өрлеп тұр екен. Кеудесінде сырыл, тамырында діріл бар сияқты көрінді.

	Осы кезде қоңырқай киіз үйдің жарым есігі кең ашылып, етектей ақсақалды адам еңкейе кірді. Оны көре қойған Тоққұлы қария басын тез көтеріп, сəлем берді де, баяу үнмен:

	– Кел, Есілім, төрге шық,– деп Қонысбекке уқалатып отырған қолын сырғыта тартып алды.

	Төрдегі көрпе үстіне жайлана отырған Есіл ақсақал төсектегі Тоққұлының бетіне барлай қарап, оның тұсындағы керегеде ілулі тұрған білтелі қара мылтық пен оюлы оқшантайға, онан күмісті кісеге сыдырта көз жүгіртіп, төсектің аяқ жағындағы тобылғы таяқ пен тоқпақ басты долана шоқпарға барып бір-ақ тиянақтады. Соның аппақ сақалын саумалай отырып жұмсақ қана:

	– Е, əулием, қалайсың? Сорпа-суың, дəрі-дəрмегің жағып жатыр ма? Жаңа мынау Қонысбектің жедел жүріспен келіп, аттан түскенін көріп, мен де аяңдап келіп отырғаным ғой,– деді.

	– Əй, Есіл аға-ай, мендегі қаңғып жүрген қайдағы əулиелік дейсіз?! «Жақсымын» дейін десем, жатысым мынау, «жаманмын» дейін десем, көңілім ояу. Көзімді жұмсам-ақ арғы-бергі көп істер көбіктей елестейді. Көзімді ашсам көрікті дала мен көк өрім балам көрінеді. Сондықтан сағымдай құбылған қарттықтың сабырсыздығындай, нейлеу бір оймен Қонысбекті өзім шақыртып отыр едім. Оның үстіне өзіңіздің келгеніңіз қандай жақсы болды,– дей бергенде, іргелес отауынан сақылдаған сары самаурын көтеріп келіні Нүрила келді. Қасында түюлі дастарқанды құшақтап құлын жарғақ киген ұл бала тұр. Орнынан лып етіп көтерілген Қонысбек оның қолындағы қомақты дастарқанды Есіл ақсақалдың алдына еппен жайды. Осы сəтте, арқасына жеңіл елтірі ішігін жамылған Тоққұлы басындағы биік жастыққа арқасын сүйей, көтеріле беріп:

	– Келе ғой, ботақаным,– деп немересі Болатқадырды жанына еркелете шақырды. Тершіген таңқы танауын оң жеңінің ұшымен сүйкете бір сүртіп қалған ботақан да абың-күбің. Атасының ыстық көкірегіне маңдайын басып, арсалаңдап қарық болып қалды.

	Қою шəйді жаймен ұрттап, сүтке бөріттірген аппақ баданадай майлы тарыны бабымен тауыса отырған Есіл қария енді əңгімеге ойысты:

	– Жастың сырқаты жайма-шуақ, қарттың тұмауы қарлы боран дейді екен бұрынғылар, Тоқа. Сен жатқалы да осы айдан асып бара ма, қалай? Жасыңнан мергендікпен, темірден түйін түйер шеберлікті де, емкөстікпен, түс жорығыш көріпкелдігіңмен де айналадағы алты арысқа атың белгілі еді ғой. Сонда өз сырқатыңа өзіңнің балың қалай болып тұр? Зəрулі дəрі-дəрмегің, басқа қажетің болса ашып-жарып айтсаңшы бізге, атымыз жеткен жерді айналып, аяғымыз жеткен жерден іздеп көрелік,– деді ол Тоққұлыға бұрылып. Сол-ақ екен, Тоққұлы пернесі дəл басылған шешен домбырадай сылдырай жөнелді:

	– Кезінде Қорқыт атам былай деген екен: «Шөлді жердің отын жекен білер, сулы жердің отын бөкен білер, шытырман тау қорымын түлкі білер, түн қатып көшкен керуенді үкі білер, ұлды кімнен тапқанын анасы білер, ердің арқасына батқанын ат білер. Ойлы-шұңқыр жолдарды жортқан білер, ғапыл бастың ауырғанын шеке білер». Бұл қандай керемет бағам десеңізші! Сол сияқты мен шынында да жастайымнан шоқпар үйіріп, қара мылтықтан мырыш ұшырған, тау-даланың ымы мен жымына жүйрік саятшы болдым. Бірақ, бұл сапарымда өмір бойы өзімнің ұстанған жолым – бейкүнə-бейуазға шоқпар сілтемеу. Əр кезек алғашқы көрген аңға ашқарақтықпен оқ шығармау болды. Ал, тамыршылық пен емкөстікті Өтей бойдақ əулиенің салып кеткен жолы бойынша, туған топырақтың мың бір түрлі қасиетті гүлі мен нəрінің сырынан зердеме сіңірген едім. Енді міне «қапалақтаған қар жазға қалмас, жасыл жапырақ күзге қалмас» дегендей күй кешіп жатырмын. Асарымды асап, жасарымды жасап, пайғамбар жасынан да асқанымды білемін. Мен үшін бұдан былай ат терлетіп, сарсаң жолға салынбай-ақ қойыңыздар, рахмет пейіліңізге!... Ол шəй ұрттап сəл тыныстаған соң:

	– Адам бұтағымен бірге, ұрпағымен мың жасамақ қой. Сол үшін бүгін мен мынау боқ мұрын ботақаным жөнінде көптен көңілімде жүрген біраз əңгімені айтайын деп отырмын,– деп өзіне сүйеніп отырған кішкене Болатқадырдың маңдайынан емірене иіскеп, үйдегілерге жағалата жасаураған жанарын жүгіртті.

	– Айтыңыз əке, айтыңыз!– деп Қонысбек əкесінің қолындағы əлі сарқыла қоймаған шыныны алды.

	– Айта беріңіз, Тоқа, сіздей есіркеушінің лебізін балалардың естігені жақсы. Қашанда жаратушы тəңірім тіл күрмеліп, тіс жармас жазатайымнан сақтасын!– деді Есіл ата қолтығына қойған биік жастыққа қисая бере қолындағы шынының бетін басып. Оның бұл қимылы «шəйға қандым, ал құлағым сенде» дегенді түсіндіргендей.

	–Айтайын онда,– деді Тоққұлы немересі Болатқадырды одан əрі бауырына баса, маңдайынан құшырлана иіскеп, – Кемпірім өліп, неше жылдан кейін, осы Ботақаным туылардан бір сəт бұрын ғажайып бір түс көрдім. Түсімде айнадай жап-жасыл жарқыраған əсем көлі бар бір биік тауда бамдат намазын өтеп тұр екенмін деймін. Маңдай тұсымнан аппақ жартыкеш айға мінген, торсық шекелі, тұлымды бір сəби түйіліп түсіп, көл суынан уыстап алды да, қайта қайқайды. Сонда оның алақанынан шашыраған су моншақтары бүкіл тау үстін жұлдыз жапқандай жарқыратып жіберді. Сонан оянып кетіп, далаға шықсам дəрет алып жатқанымда манаурап келе жатқан таң нұрымен бірге отауымнан «шыр» ете түскен сəби үні естілді құлағыма. Бұрылып қарағанымша болған жоқ, көрші үйдегі ақсақ кемпірдің «Сүйінші, сүйінші! Қойшы, қойшы!» деп еңкеңдеп жүгіріп келе жатқанын көрдім. «Ал, ал, қалағаныңды ал, құдағи!»– деп қуанғанымнан үстімдегі көксұр арлан ішігімді əлгі ақжолтай кемпірге жаба бердім...

	– Е, е, дəл келген киелі түс екен. Ай – асқақ биіктікті; су – сұлулықты; жұлдыз – арман-мұратты ишаралайтын қасиетті заттар ғой,– деді Есіл ата кеңкілдей күліп.

	– Айтқаныңыз келсін, ағатай! Өзім де осылай жорып жүр едім. Бұл əңгімені Қонысбекке былтыр Ботақанымның сүндет тойында айтайын десем, «əкем қуанғаннан қоңырсып отыр ма?» дей ме деп тартындым. Енді міне менің жүрегімнің сырқатты сызатын шекетамырым айдан айқын шертіп отырғанда айтпасам қапы қалам ба деп қорқамын.

	– Əй, Тоқа, ашылып айта беріңіз, екеуміз пысқан баспыз ғой. Мынау шикілердің осы бастан құлағын ширатып, шынықтыра беруіміз керек. Сен де құдай бекер жаратқан жан емессің. Шоқпарыңды үйіріп, арыстанша ақырғаныңда апаныңда талай-талай аю, қабылан, бұға жібіп, ауыл арасындағы əйелдердің бебеулетіп тұрған ащы толғағы майдай іріп сала бергенін сан рет көзіміз көрмеп пе еді. Сондықтан да, менің «əулие» дегенім саған тиесілі айтылып жүрген ел сөзі болар,– деді Есіл ақсақал ерекше тебіреніп.

	– Сонда мына Қонысбек ұлыма ескертейін деп отырғаным мынау, айызым қанып сүйген, көзімді ашып көрген осы кенже немерем Ботақанды мен бауырыма əдеттегідей қазақи салдарша сала салып, кеудеме ескі дəстүр бойынша жай ғана еміреніп баса қойғам жоқ. Жан тебірентерлік ішкі құпия сырыммен болашағына зор үміт байлап, уыздай ықыласыммен шынайы құшырлана құшқанмын. Сөйтіп, Ботақаным туған күні анасының қалжасына ырымдап ақсарбас қошқар айтып сойып, есімін болсаң болаттай бол деген ниетпен Болатқадыр қойып едім. Қазір міне жеті жастағы желкілдеген жігіт болып қалды. Мен бүгін оның қолына елу жылдық жан серігім – қара мылтық қаруым мен оюлы оқшантайымды, «долы» деп аталатын долана шоқпарымды ұстатамын. Бұдан кейін оның бетінен қағушы, етегінен тартушы болмаңдар. «Ер жігітке жетпіс өнер де аз» дейді қасиетті халық. Ашығын айтайын, бұл Ботақанымның қазірше алған бетінен қайтпайтын бірмойын мінезі, атабуыны пысқан аса еркелігі болса да, қазан бұзар тентектігі жоқ. Білім алып, өнер үйренсе, өмір жолын түсініп, елін сүйсе, өз заманында екінің бірі егіздің сыңары болып қалары хақ. Тəңірім осы періштемді суық сөзден, сұқ көзден сақтасын. Əумин! – деп Тоққұлы қолын жайғанда Есіл ата:

	— Иллаһи əумин, он сегіз мың əлемнің жаратушысы Жаппар Алла, өзің жар болып рахымыңа ала көр! «Бір кісі мың кісіге олжа салады» деуші еді, Ботақаның мыңға олжа салса игі. Жетер ұрпақ, атар таңның жақсылығына жеткізсін! — деп ақ батасын ақтара берді.

	Ботақан атасының əмірі бойынша қайыс баулы қара мылтықтың қарашалғы дүмінен үш рет сүйіп, «долы» деп аталатын долана шоқпарды маңдайына бір басып, қолына алды.





Атадан қалған Ботақан




	Ботақанның атасы ақтық өсиетін айтып, үш күннен соң дүние салды. Бүкіл Сарбұлақ елі қотарыла келіп, құтпанды қариясының жаназасын жабыла өтеп, ежелгі тау зиратының ең биігіне апарып жерледі.

	Кезек-кезек, арт-артынан оқылған Құраннан кейін, қабір басында қалың жұрт үсті-басындағы топырақ-шаңдарын бұрқылдата қағып, аттарына қонды. Мөлтілдеген көз жасын əлсін-əлсін жеңімен сүртіп, атасының тулаған торытөбелін шылбырынан ұстап отырған кішкентай Ботақан ел тарағанда еңіреп барып, торы төбелдің мойнына асылды. Сол-ақ екен, əкесі Қонысбек те еңкілдеп келіп, ұлын бас салды.

	– Жыламашы, Ботақан, атаң сені батыр азамат болады деп еді ғой əнеукүні, атаңның атына қарашы, сен жыласаң ол да өксіп тұр,– деді Қонысбек егілген ұлының қолтығынан сүйеп, өзін зорға тежеп.

	Болатқадыр жасаурап қанталаған жанарымен торы төбелге қарады. Ердің алдыңғы қасына атасының елтірі тымағын кигізіп, қара мылтығын қайыс бауынан қамшымен бірге асып, құлаштай, қоңырқай, долана шоқпарын қанжығаға қайқайта бүлдіргесінен ілген, қасқыр ішігін қатты қымтап артына бөктерген кешегі кербез торытөбел əлденені іздегендей жер тарпып, жан-жағына қарап, көзінен ұшқын шаша осқырынып тұр.

	– Атаңның қамшысын қолыңа ала ғой, бол, үйге қайталық. Торытөбел тұлпарыңды жетегіңе ал өзің,– деп Қонысбек жаңа ғана үйілген дым топыраққа жетімсірей қарап, боздап тұрған атасының Ботақанын алдаусырата əрең аттандырды...

	Сол күннен бастап Болатқадыр салмақты, есті адамша дала тынысты Қошан ағасының қашанда қатарынан табылды.

	Жасында мырзашерік болып, ат үстіндегі сайыстың неше түрін, қару-жарақтың қаншама тілін, жортуыл жүрістің сиқыр сырын игерген Қонысбек өзі білгенін қасындағы кенжесіне қаршадайынан-ақ үйрете жүрді. Бабындағы балапан құстай қауырсыны қатая бастаған Ботақан өнерге ұмтылып, ездікке ежірейе қарап есейіп келе жатты...

	Ботақанның 12 жасында Қонысбек өзі жалданған бір байдың түнгі жылқы күзетінде жүрген. Қара суығы қақаған қарашаның ортасы, ит-құс қағынып тұрған кез болатын. Түн ортасы ауа қалың жылқы қар басқан бітік шалғынға көңілі жусағандай жым-жырт бола қалды. Осы сəтте атының шылбырын тізесіне баса қылыштай қыр астына ықтап, жантая қалған Қонысбек мызғып кетті. Сол-ақ екен, кенет жылқының шеті дүр етіп, мама биелер мен азулы айғырлардың оқырана шапқаны тай-құлынның шіңгірлей кісінеген үнін басып кетті. Тоң жүрмеген қара топыраққа қадай салған қайың құрығына бір қолымен сүйене атына қарғып мінген Қонысбек жылқы жусатқан қолқатқа қарай құлдилай жөнелді. Дəл осы кезде өкпе тұсынан жебедей атылған бір көлеңке жанасалай бере оның қолындағы құрығын қатты қағып ұшырып жіберді. Сонан кейін ол айғай салым жерге барып, найзағайдай қайта ұмтылды. Көзге түртсе көргісіз мұндай түндегі тұйықсыз соққыдан алғашында есеңгіреп қалған Қонысбек тез есін жиып қамшысына сене, қарсы ұшады. Əлгі көлеңке жекпе-жекке жете бере бұлтарып кетті. Қонысбек енді оған айналмай, шұрқыраған жылқыға қарай тартып еді, сынапша сырғыған əлгі сиқыр сағым артынан тағы жете бере, сұп-суық қыларқан мойнына жыланша орала кетті. Ұшқыр аттың екпінімен еңістеп келе жатқан еңгезердей Қонысбек ат үстінен гүрс етіп жерге құлап түсті. Бағанадан айналдырған жасырын «жауы» жалма-жан ұшып келіп кеудесіне міне түсті. Жан-дəрмен жұлқынған Қонысбек қонышындағы кезжарым ақ сапсысына қолын салды. Сонда үстіндегі белгісіз пенде сықылық атып:

	– Қошан ағатай-ай! Ашуыңды бір жолға бере гөр, мен, мен... Ойнап жүрген өзіңнің Ботақаныңмын ғой,– дегені. Ентіге орнынан ұшып тұрған балуан жылқышы буындырып бара жатқан қыл арқанды мойнынан да шығармай:

	– Ой, боқмұрын, пышақтан оқыс болсаң қайтер едің?!– деп оны құшақтай алды.

	– Оқыс болатын адам осындай тас қараңғы түнде мырзашерікпен ойнай ма?!– деп тағы сықылықтап күлді ол. Қоңыр елтірі тымағының құлағын тарс байланып, белін атасының күміс белбеуімен шарт буынып алыпты.

	– Ой, қайдан келдің?

	– Тəтем сізге тамақ апарып берші, суықта жаурап жүрген ғой деген соң, атамның шоқпарын ала салып, арқандағы ала аяқпен бағана келгем. Баспалап қарасам, қалғып барады екенсіз. Сонан жылқыны айналып жүріп-жүріп, əбден ұйқыға кеткенде сізді бір шошытайын деп қыр желкеңізден қыдиып отырғаныма қашан?!

	– Пай-пай! Мынауың... Тфу, тілім тасқа!– деп жерге түкірген Қонысбек өз-өзінен сасқалақтағандай болды да, – бол енді, жүр, атыңа мін, үркіткен жылқыларыңды иірмектеп тастайық, – деп көмейіндегі айтайын деген сөзін жұтып, жайбарақаттана қалды.

	– Қошан аға, осы атамның «ер қанаты – ат» деп ылғи жүйрік баптайтыны неткен жақсы өнер! Жаңа ала аяқтың үстінде сізбен ойнап жүріп, əнеукүнгі біреудің айтқанынан жаттап алған «Құлагер бəйітінің» бірталай жерін ішімнен күбірлеп судырата беріппін. Соған қарағанда сондай қызық мəйіттерді құрастырып жүрген ақындар да атбегі ғой деймін?– деді Болатқадыр Қошан ағасымен қатарласып келе жатып.

	– Ой, айналайын, ақындар атбегі тұрмақ, адам жанының да білгірі дейді əуелі. Кəне, үйренген «Құлагеріңді» бір көсілтші?

	Болатқадыр баяу қисса əуенімен бəйіттің басынан сыдырта жөнелді:



	Тасқында тау суындай көңіл жыры,

	Қазақтың сусындасын ойы-қыры.

	Бұрқырат бұлағыңды кең далаңа,

	Бастырмай шөпке-шарға тоқтап құры.



	– Бəрекелді, бəрекелді! Сен ертекші баладан енді қиссагер жігіт болыпсың ғой.

	– Жалғыз бұл емес, əуелі Қабанбай бабам мен Бөгенбай дастанын елден емене жаттап жүрмін. Сізге айтайын деп жүрген бір тілегім бар еді, Қошан аға, қазір айтсам бола ма?

	– Айта ғой.

	– Онда міне, айтсам айттым. Ең алдымен атам бастап үйреткен аттың сыны мен бəйге бабын өзіңіз тағы да тыңнан жалғастырып үйретіп жүрсіз. Ертек пен бəйітке өзің ұмтыл. Былтырдан бастап домбырашы Шежінбек атамнан күй үйреніп, Барақ батыр, Асанқайғы, Қорқыт күйлеріне көп қызығып жүрмін. Енді Əсеттің əндері сияқты асқақ əндерге бой ұрғым келеді. Оған өткен жазда Жақыпбек Маңпаң атаң «ұстазыңды мен тауып беремін, талабыңнан қайтпа қарғам» деп уəде берген болатын. Атам қайтыс болғаннан бері өзіңіз мал баға жүріп, Көкқамыр мен Бұраталаның сай-саласын түгел таныстырдыңыз. Мергендікке баулып, жаздың жəрмеңкелі бойын тамашасымен, қыстың қиын өткелдерінен де сағымды сындырмай сан өткіздіңіз. Бірақ, мен əлі күнге дейін мектеп есігін ашпадым. Оқиын десем, байларға малай болып кеткен Əбдіқадыр мен Иманқадыр ағам əлі ауылға оралмады. Ал, оқуға қашып кетейін десем, елге жалданып жан бағып жүрген сіз қолғанатсыз, жалғыздық тартып қала ма деп алаңдаймын. Айтайын деген талабым осы еді,– деп Болатқадыр бала болса да Қошан ағасының құлағын жаңғыртып, сай-сүйегін сырқырататындай сыр шертті.

	– Талабыңнан айналдым, өзім де сені ендігі жылы қайтсем де оқуға берейін деп жүр едім. Біздің тұқымымызда қазірге дейін мектеп есігінен ақ қағаз ұстап, қара таныған адам жоқ. Əкем марқұм жанын жалдап жүріп, жан бағу жолында өздігінен үйренген адам. Ал мен болсам əлі сауатсызбын. Енді сені осындай соқыр жолға салсам, атаңның өсиетіне шет болып, обалыңа қаламын ғой. Беремін оқуға, алаңсыз бол айналайын!– деп атын тебінді.

	Сөйтіп, Болатқадыр 1938 жылдың күзінде, 13 жасында Сарбұлақтағы Керімқұл мектебінің есігін ашты. Білімге шөлдеп келген, естияр, есті оқушы «кенже қозы сүтпен жетілгендей» тез марқайды.

	Бұл екінші жылдықтан бастап мектептің ойын-сауық үйірмесіне қатынасып, өзіндегі бар өнерін жұрт ортасына жайды. Шежінбектен үйренген күйлерін домбырада төгілтіп, Жақыпбек Маңпаң шақырып келген советтен өткен Қайыпбек деген өнерлі жігіттен тілашар беріп үйренген «Сұржекей», «Қара торғай», «Көкшетау», «Мақпал», «Жаяу Мұса» əндерін асқатата шырқады. Күресте жауырыны жерге тимес «бала палуан» атанды.

	Болатқадыр үшін қызуы мен қызығы мол төрт жылдық мектеп өмірі көзді ашып-жұмғандай-ақ тез өтті. Енді бесінші класқа түсер тұста, жайлаудағы үйінен «тез үйге қайтсын!» деген жедел хабар жетті. Ол жайлауға қайтқан орақшылардың көлігіне мінгесіп, ұшқасып Желдікезеңдегі үйіне жөнелді.

	Қошан ағасы төсек тартып жатып қалыпты. Оның бүкіл шаңырағының мəртебесін асырып, кедейлігін жасырып отырған екі бəйге аты мен атадан қалған асыл мұрасы жалғыз білтелі қара мылтықты аяқ астынан жайлауға шерік шығып, өзін сойылға жығып тартып əкетіпті.

	Мұндай зауалды уақиғаны естіген бала жігіт Болатқадыр санын бір-ақ соғып, екі тізесін соғып отыра кетті. Ол ішінен: «Əй, иттің күшіктері-ай! Қайран алаяқ пен қанжиренім-ай! Қайран атамнан қалған ақ беренім-ай!» деп егіле өксіп отыр.

	– Ботақан! – деді Қонысбек таңған қолын кеудесіне ала бір қырынан жатып,– «ашу – араз, ақыл – дос» деген қалқам. Қазіргі қоғам мен қатыгез қара үкімет барған сайын бұзылып барады. Зар еңіреп жатқан жалғыз біз емес, көпшілік халық күңіреніп отыр. Онан да əліптің артын бағып, мен тəуірленгенше мынау үймен сүзіле сүмесін тартып, əрең жанымызды бағып отырған анау елдің малына қарай тұр, қарғашым...

	– Болады, ағай. Сонда ат пен мылтықты алған адамды танисыз ба?– деді Болатқадыр түйіле төмен қарап.

	– Əй, əй, ботақаным-ай! Əлі балалығың басым ғой. Үкіметтің қалың шерігінің қайсысын танимын мен. «Жиылсын!» деді, жиылдық. «Салық!» деді, қарсыласып едік, сабады. «Лау!» деді, баруға да, беруге де бейім болмап едік, астымыздағы атымызды аударып əкетті.

	Осыдан бастап Болатқадыр кешегі атасы берген Ботақан деген аса ардақты еркелік есімін тастап, Қошан ағасының керігін мініп тал-құрығын қолына алды. Қабағында мұң, жүрегінде сыз бардай айналасына сақтықпен ызбарлана қарайтын болып алды. Жер-жерде болып жатқан «ереуіл атқа ер салған» жаңа хабарларды құлағы шалған сайын жаны жəй тауып, «əттең, əттең!» деп алақанына түкіріп жүрді.

	Бір күні Көкжайлаудағы той үстінде бір топ шалдың: «Алтайда өкіметтің мылтық жинауы мен ат тарту етуіне қарсы бүлік туып, бүлініп жатыпты. Ауыр езгі мен салмақты салттан əбден есеңгіреген халық «алсаң енді жанымызды аларсың, аянатын неміз қалды» деп аттанған сияқты. Бұлардың алғашқы беталысы аса айбарлы дейді, жерлік-жемеңгерлермен сойқаншыл шеріктердің бірталайын бауыздап өлтіріп, көптеп қару-жарақ олжа алыпты əуелі» деп қопаңдасып отырғанын көрген Болатқадыр көкейіндегі бір түйіншектің шеті сетіней бастағанын сезінгендей болды.

	Енді бір кезекте жайлауда қымыз ішіп бөртіп жүрген Шақанбек, Мақарбек бастаған бір топ адуын жігіттер Болатқадырды баласынбай, жақын тарта өздеріне ілестіріп алып, бірнеше күн көп ауылды қыдырды. Сонда олар көсілген кең жайлаудың, жұлқынған кілең құраттар мен божыған боз балалықтың, сапырылған сары қымыздың желігі болса да аңсағандары мен айтқандары бала Болатқадырға майдай жақты. Дəл солардың аузынан тұңғыш рет айға шапқан арыстандай Əкпар батыр мен Сейіттің есімін, Патих, Қайнам деген жүрек жұтқан адамдардың атын естіді. Тіпті осы батырлардың «өкімет жиған кезіатты бір түнде тиеп айдап, совет жерінен қару сатып алып жүргенін де» еміс-еміс құлағы шалып қалып, өзінің шайтан шашты шеріктерге жем болған қос бəйгесі мен қара мылтығының сол батырлардың қолына тезірек түсуін көкседі.

	1944 жылдың тамыз айында, бір бай саудагердің малына жалданып жүрген Қонысбектің үйі шет Сарбұлақтың басындағы Сабажан Қызылтұйығының теріскейінде отырған.

	Кеше кеште жауған ақ жауын таң ата басылды. Шəйден кейін ұсақ малын өрістетіп, ірі қараларын көздей шыққан Қонысбек сонысы басыла бастаған кең қолқатты өрлеп, сəскеге көтеріле көлденең жатқан Көкжалға шықты. Алыстан мұнартып, омыраулаған аппақ бұлттан күмістей дулыға төбесін дара көрсетіп, Көкқамыр шыңдары тұр. Айналасындағы қалың орманды қатпар-қатпар сай-сала көбіктей көшпелі тұманның астында алабелдеуленіп жатыр. Осындай сиқырлы да сымбатты табиғаттың сұлу көрінісіне елтіп тұрған Қонысбектің назарын оң жағындағы терең шатқалдан «тарс» ете түскен мылтық дауысы бөлді. Ол атын тебіне солай бұрылды.

	Тереңсайдың аш кезеңіне Қонысбек шыға келгенде, кезеңнің иек артпа астында тұрған ешкібас, елікбауыр, ер-тұрманды құба ат елең ете түсіп, осқырына шалқалады. Бірақ, ақ көбігі шыққан тарпаң атты басындағы темір үзбелі жаңа қайыс ноқтасымен қалың, жалпақ мойнақ шылбыры еркіне жібере қойған жоқ.

	Құлынында жоғалған жылқысын құнан-дөненінде жазбай танитын Қонысбек мынау қордын-қолаңды беймəлім құлаға таңдана таяй берді. Сол кезде қамшылар жағындағы қалың қарақаттың арасынан:

	– Қошан аға, бері бұрылыңыз! – деген Болатқадырдың дауысы саңқ ете қалды. Желе жортып жетіп барып еді, қос мүйізді алты салалы еліктің кер қызыл текесін жаңа ғана бауыздап, орнынан көтерілген Болатқадыр өзіне қарап күліп тұр екен. Жанындағы айқаса шыққан үш түп аққайыңға сыры жалтыраған жап-жаңа қос ауыз мылтық сүйеулі тұр.

	– Ассалаумағалейкум!

	– Уағалейкумассалам, қанжығаң қанды, қарауылың оңды болсын, мырза,– деді Қонысбек аттан түсе бере Болатқадырдың сəлемін алып. Сонан шапанын жұлып тастап, қылпылдаған сары кездігімен сұлап жатқан дəу текені жұқа шаптан іреп тұрып:

	– Иə, көп кешігіп кеттім ғой, елден жіберген шəй-тұзың əнеукүні келген. Өзің тіпті атыңа қаруың сай болып, бүгін оралғаның қалай?– деді Қонысбек қала порымындағы су жаңа қара шибарқыт шалбар-шапаны мен қонышы қайырылған былғары етігі сұңғақ бойына құп жарасқан Болатқадырға сүйсіне қарап.

	– Астымдағы қойға жетпес қоңыр добалды біреу арбаға жегейін деп қолқалағаннан кейін, мынау қубестіге айырбастап жібердім. Ойда озбыр өкіметіміз тағы да ылауға адам ұстап, мылтық жинап жатыпты. Сондықтан Мамазы деген бір таныс дұнғаным үйіндегі ау мылтығын «тауға апарып тасалай тұршы» деп маған берді,– деді Болатқадыр.

	– Иə, иə, сонда айырбастап алған атың тақымыңа жақты ма?

	– Ойда екі-үш күн міндім. Бүгін таң азаннан тұрып, тігіл болса да біршама жақын жол ғой деп тік ирекпен жүріп, асу асып келіп тұрғаным осы. Жануардың аяғы жылдам, жүрісі жəйлі екен. Демі бекем көрінеді. Əйтеуір қамшы салдырмайды. Қалғанын өзіңіз жата-жастана сынап берерсіз.

	Жайылған терінің үстіне үйілген семіз етті мүшелеп жатқан Қонысбек, əлдене іс есіне түскендей кенет кеудесін көтере, Болатқадырға қайта бұрылып:

	– Ойдан алып келген одан басқа қандай жаңалығың бар? – деді тігіле.

	– Онан басқа, онан басқа,– деп түйіткілсіп барып тілге келген Болатқадыр, – өздеріңіз де естіп жатқан шығарсыздар, бұрнағы күні Нылқы ауданында Əкпəр-Сейіт бастаған қалың халық қозғалып, өкіметке қарсы ұрыс жариялапты. Олар Ыластай деген жерде сақшылармен айқасып, халықты жаныштауға келген жауларды қынадай қырып салыпты,– деді ентіге екі танауы делдиіп.

	– Ойбой, мынауың қиын хабар екен, жігітім. Мұндай кезде елдің қаруын алғаның қалай? Пəлесі тисе қайтесің, қарғам?– деп Қонысбек шошына қолындағы кездігін жайбарланған еттің үстіне тастай салды. Оның есесіне Болатқадыр ойлана барып, сүйеулі тұрған мылтықты қолына алып, нағашысының жанына таяды да:

	– Аға, қазір денсаулығыңыз недəуір жақсарып қалды. Мен өкіметтің ылауына ұсталып қор болғанша, сол Нылқыдағы көтерілісшілердің қасына кетейін деп келдім. Ойдағы біз сияқтылар да осылай деп сабылып жүр. Бұған қалай қарайсыз? – деді.

	Алғашында тіксініп қалған Қошан, тез қалпына келіп:

	–Жоқ, болмайды. Жасың енді ғана 18-ге келді. Оның үстіне атаңның қара шаңырағының аңырайып тұрғаны анау. Құдай бұйырса биыл біреу-міреумен құдаласып, өшкен түтінді қайта түтетіп, босағамды қызартайын деп жүрмін. Кетпейсің, болмайды!– деп Қонысбек от басқандай быжалақтады.

	Осыдан кейін екеуі еліктің етін терісіне орап бөктере салып, тез аттанды.

	Етті Қонысбек, мылтықты шекпенге орап Болатқадыр бөктіріп алды. Көбігі қатып, тері құрғаған Құлабесті құйындай ұйтқып, Қонысбектің алды-артын орап келеді.

	– Ботақан! Мынауың өзіңе серік болғандай жылқы көрінеді. Нағыз қаз мойын, апай төс, алшақ сан, қуан тұяқ, сұйық жал, сұмбыл құйрық, жасыл жанар текті жануар дегенің дəл осы,– деп Қонысбек атадан қалған атбегілік өнерін Құлабестінің алды-артына шығып төгіп келеді. Оның талай жылдан бері айтпай кеткен «Ботақан!»– деген жылы лебізін естігенде Ыластайдағы көтерілісті қиялдап келе жатқан Болатқадырдың ойы қайта орнына түсіп, кедейліктен кетеуі кетіп жүрген Қошан ағасын аяп кетті. Сол орайда Қошан:

	– Жаңағы сөзіңді үйге барғанда жаман тəтеңе айта көрме жаным. Ол бейшара мұны естісе бүйі шаққандай шошып кетеді ғой. Онан да өзің ұнатқан қызың болса бізден тезірек сүйінші сұрап, қызығыңды көрсет, шырағым!– деп Болатқадырдың құлағына өз ақылын тағы құймалады.

	Болатқадыр үндеген жоқ. Үйге келген соң да қызды ауылды қыдырып, болашақ жар іздеген жоқ. Қонысбек қузай берген соң көп өтпей əлгі дұнғанның ау мылтығын өзіне апарып тастады. Содан соң ауыл маңынан ары аттамай, атасының долана шоқпарын қайта бүлдіргілі, ер-тұрманын мықты əбзелдеп, Құлабестіні тұнықтан суарып, соны қауақтатып, сылап-сипап мейіздей қатырып, бір түрлі жұмбақ қиял, ауыр оймен жауар бұлттай түнеріп жүре берді...





Кеңсайдағы кек оты




	Қазанның ортасында-ақ қоңыр күзекті қар басып қалды. Қонысбектің үйі сонда да қыстауға ерте көшпей, саудагердің қалың малымен жалғыз үй қалды. Бір күні ақ түтек боранды түнде иттерді абалатып, екі атты адам үйге таяй берді. Мал қайырып жүрген Болатқадыр оларға қарсы жүріп, сəлем берді.

	– Уағалейкумассалам! Бұл кімнің үйі?

	– Қонысбектің.

	– Қайсы Қонысбектің?

	– Тоққұлының Қонысбегі.

	– Сен кімсің?

	– Қонысбектің інісімін.

	– Атың кім?

	– Болатқадыр.

	– О, онда жолымыз болған екен. Əулие атамның қара шаңырағына бір түнеп өтейік. Қошан өзі бар ма?

	– Бар.

	– Болды, болды.

	– Ал, Фəтей, аттан түс,– деп бағанадан ат үстінен еңкейіп тұрып сөйлескен дембелше адам оң аяғын үзеңгіден шығарды.

	Қонақтар үйге кіріп келгенде, төсегінде жамбастап жатқан Қошан орнынан баяу қозғалып, шамның алакөлеңке жарығында:

	– Ассалаумағалейкум, Үсеке!– деп алдымен жаңағы дембелше кісімен қол алысты. Болатқадыр адалбақанның бұтағындағы аспа шамның білтесін сəл көтеріп қойды. Аман-сəлемнен кейін, қонағы жайғасып отырмай-ақ, Қошан ежелгі əдетінше қозғалақтап:

	– Үсен аға, құдай айдап атыңыздың басы бізге бір бұрылған екен, шəйіңіз бен кеспе көжеңіз міне дайын, сонда да бір малға бата жасатпай сізді тіпті де жібермеймін. Бүгін жатып, ертең жейсіз бе, жоқ, қазір əкелейін бе? Бірақ, қонақта ерік жоқтығын алдын-ала ескертіп қояйын,– деді төтесінен.

	– Ең абзалы, біз сияқты ат үстінде əбден шаршаған адамға ащы күрең шəй мен майлы көжең сіңімді болар? Бірақ, менен бата аламын деп өзің кесетіп отырсың ғой. Онда мен де ашығын айтайын, біз ертең ерте таң азаннан аттанып кетеміз. Ендеше, сойғыш болсаң, ерінбенге еркін тойған лақ сой. Сонан абзалы жоқ,– деді қою қара мұртты Үсен үй иесі Қошан мен жанындағы жолдасына кезек-кезек қарап, қарқылдай күліп.

	– Ой, батыр-еке, түн болса мынау, боран болса анау, осы қазандағы дайын көжеге-ақ батаңызды берсеңіз болды емес пе?– деді жанындағы талдырмаш орыс жігіт тап-таза қазақ тілінде.

	– Əй, Фəтей-ай, қазақша сарнап тұрсаң да, кейбір салт-санаға келгенде шорқақсың-ау. Көженің көп батасына тірі малдың бір батасын айырбастамайды мына Қонысбек. Оның үстіне біздің осы шаңырақтың үлкен иесі Тоққұлы деген атамыз асқан саятшы, құралайды көзге атар мерген, білгір емші, көріпкел əулие болып өткен адам. Ендеше осындай қасиетті дастарқанды адал малының басынан қалайша аттап өтпекшіміз?!– деп сыртқы киімін шешіне бастады Үсен. Оған ілесіп Фəтей де қашқарша қарашекпенін сыпырды.

	Үсеннің мойнында ағаш қапты қып-қысқа мылтық іспетті бірдеме, Фəтейдің белінде қарыстай қара тапанша тұр.

	Шəйден соң лып етіп далаға шыққан Болатқадыр мойын жүні тақырланып, əбден түлеген серкедей сары лақты көлденең тартып «əумин» деп алақанын жайды.

	Жинаулы жүкке шалқалай сүйеніп отырған Үсен түзеле қалып:



	–Уа, қасиетті шаңырақ,

	Тəңірі саған ұл берді.

	Жастайынан бақ қонды

	Ұзын болып өмірі,

	Баса берсін ілгері.

	Қолынан туы түспесін,

	Талықпасын білегі.

	Ел қорғайтын ер болсын,

	Түкті болсын жүрегі.

	Аспақ болса қарлы тау,

	Бөгемей асу берсін!

	Өтпек болса қанды өзен,

	Қақ жарылып кешу берсін!

	Ұран сап жауға шапқанда,

	Тəңірі жолын оңдасын!

	Жаратқан ием əманда,

	Жар болып өзі қолдасын!

	Батырдың қайрат-күшіне,

	Еш көлденең болмасын!

	Иллаһи-аллаһуакбар!–



	деп қос қолымен бетін сипады. Елімен бірге бетін сипаған Болатқадыр батадан басқаша бір мəн ұққандай, төрдегі қарулы қонақтарына кезек-кезек ұрлана қарады.

	Сонымен семіз лақты Болатқадыр жəркемдеп, қонақтар мен Қонысбек əңгіме-дүкенін құра бастады.

	– Үсеке, ұзақтан бері өзіңізді ел арасынан көре алмасақ та, етікпенен су кешіп жүрген ерлік хикаяларыңызды еміс-еміс естіп жүрміз. Əуелі, бүгінгі мынау суыт жүрісіңіз бен суық құралыңыздан да бірталай сырды сезінгендей болып отырмын. Кəне, айтыңызшы көрген-білгеніңізді,– деді Қонысбек.

	– Қошан-ау, бұйымтайың қомақты ғой өзі,– деп күміс шақшасынан тырнақтай насыбай иіскеген Үсен, əңгімесін арыдан тартты.

	– Мен осы кіндік кескен жерімнен кеткелі саусақ бүгіп санасам алты жыл болыпты. Қоғамың құмай болғанда, жігітің түлкі болады екен. Əуел баста «ұры» деп ұстады. Сонан соң «тонаушы» деп тас түрмесіне жапты. Онан кейін «жендет» деп жер аударып, Үрімшінің зынданына сүңгітті. Өлмеген жанға əйтеуір, бір себеп болады екен. Былтырғы жылдың күзінде Үрімшідегі қанды қол Шың Шысайдың зынданына Қайнам деген қара сарт екеуміз қашып шығып, Ілеге өлгенде əрең оралдық. Сонан бері ел ішінде бұқпалап жан бағып жүрген жəйім бар. Ал, бүгінгі суыт жүрісімізді, суық қаруымызды білмек болсаң жасырмай-ақ оны да айтар едім. Екі айдың алдында Нылқыдан қолымызға ақ ту алып атқа мінгенбіз. Сабаз сардарымыз Əкпар мен Сейіт деген ағайынды адуын жастар. Олардың асыл арманы шірік Гоминдаң үкіметін аударып, езілген елге азаттық, теңдік əперу. Құдай оңдағанда тамыздың ортасында Ыластайдан басталған қарулы көтерілісіміз жеңістен-жеңіске жетіп, айбынымызды асырды. Гоминдаңның Нылқы аудандық қуыршақ сақшысы көп шерігінен, мол қаруынан айырылды. Міне, бұл өздеріңіз естіп жатқан «Нылқы бүлігінің» басталуы. Ал онан бергісін айтсам, өткен қыркүйек айының соңында Ыластай партизандарына қоршап шабуыл жасаған Іле аймақтық сақшы мекемесінің орынбасар бастығы Жау Жуң Мин партизандардың алдында үш жүз əскерінен айырылып, өзі де жер қапты. Қазір мыңнан астам қарулы қосыны бар сол Ыластай партизандары осы үстіміздегі қазан айының басында екі күндік сұрапыл шабулымен Нылқы ауданының орталығын алып, бүкіл ауданды азат етті. Сонымен, көп бейуазды түрмеден босатып, жау əскерінің неше жүзін тұтқындап, мол қару-жарақты тағы да олжаға түсірді. Гоминдаң билеушілерінен аудан əкімі Ло Ши Шың мен сақшы бастығы Фың Уин Жун қатарлы төрт малғұнды хан көшеде халық алдында атып тастады. Міне менің айтар жаңалығым осы,– деп Үсен жанында жантайып жатқан Фəтейге бұрылды.

	– Сонда бүгінгі жүрістеріңнің сыры не?– деді Қонысбек шеткерірек отырған Болатқадырға бір қарап қойып. Ол да бар зейінімен бағанадан бергі əңгімені ұйып тыңдап отыр еді.

	– Суыт жүрісіміздің сыры мынада,– деп сөзін жалғаған Үсен Қонысбектің сол қолынан шап беріп ұстай алды:

	– Жаңағы əңгімелерге өзің қалай қарайсың? – деп қарсы сұрақ қойды.

	– Е, «көппен көрген ұлы той» деген ұлағатты сөз бар ғой. Халық қозғалса біз де қарап жатпаспыз. Ел ішінде қазір күбір-сыбыр да көп. Біреулер Нылқы көтерілісшілерін көкке көтере мақтаса, енді біреулер Ілені қойып, Үрімшідегі Гоминдаң əскерлері құрттай құжынап Құлжаға қарай келе жатыр екен деп құрша жорғалап жүр. Мейлі, кім не десе о десін, қазақта «ханға қарсы тұрсаң қазанатыңды сайла» деген қасиетті сөз бар. Ендеше, басталған игі істі басып алмай, етек-жеңді түрініп, қанды шайқасқа əзірленуіміз керек. Зорекерлік шегінен шығып, əділетсіздік жұлынымызға жеткен мынау қаратүнекте кімнің ешкісі егізден лақтап отыр дейсің. Сондықтан Əкпар-Сейітке абырой тілеп, төңкеріске тік қопарыла қатынасудан басқа шара жоқ,– деп Қонысбек сол қолын ұстап отырған Үсеннің оң қолының үстіне өзінің оң қолын қабаттай қойды.

	– Жарайды,– деп қайта сөзін сабақтады Үсен, – онда осы жолғы суыт жүрісіміздің сыры мынандай, мынау Фəтей деген өзіміздің Кеңсай тас жолының бас басқарушысы болып істейтін орыс жігіті. Осы жігіт Кеңсайда да партизандар қосын ұйымдастыру ниетімен Нылқы ауданына барған екен. Ондағы қолбасшылық штат мұның ұсынысын орынды санап, мені кеңесшілікке қосып қайтарды. Енді жетеғабыл іске кірісіп, Кеңсай партизандары қосынын құруға кетіп барамыз. Кеңсай төңірегіндегілер де бұл істен үш күн бұрын хабарлы болды. От жүрек, отаншыл, сенімді, дəміл жігіттер болса, оларға жол-жөнекей бұйымтайымызды ашықтан-ашық айтып да келе жатқан жайымыз бар. Осы бір іске сіздің жайыңыз қалай? Анау атасының баласы ше?– деді Үсен үй ішіндегілерге жағалай көз салып.

	Үсеннің сұраулы жанарынан көп сыр ұққан Болатқадыр Қошан ағасына қарады. Қонысбек отырған орнынан қозғалақтап барып, толғана тіл қатты:

	– Мынау Болатқадыр деген бала қара шаңырақтың иесі еді. Өзі бойы сорайып тұрғанымен, 18-ге енді толды. Ол жаз жайлауда отырғанда-ақ Нылқы партизандарына барамын деп қиғылықты əбден салған. Оған біз көнбегенміз. Содан бері бізге қыңырайып қисық қарап жүр. Əуелі жүйрік ат, долы шоқпары мен өткір пышағы да дайын. Тілім тасқа, өзі ат үсті қимылының майталманы, оғы жерге түспес мерген. Бүгінгі сіздердің əңгімелеріңізді естіп, көктен тілегені жерден табылғандай бала құсша қомданып отырғанын қараңызшы?! Сол қосылсын сіздерге. Бірінші Құдайға, екінші өздеріңізге тапсырдым. Ал, өзім алыстан тілеулеріңді тілеп, айғайшы болдым. Мынау отбасының шаруасына қарайын,– деп ақтарылған ақ тілегін білдірді.

	Болатқадырдың Қошан ағасының құрметті қонақтардың алдында өзін тым артық мақтап жібергеніне алғашында бір қызарып, бір ағарса да, артынан «қалайда көптен көңілімде жүрген бұлдыр арманым ертең-ақ іске асатын болды» деп түні бойы көз ілмей алағызып шықты.

	Үсен мен Фəтей ұзақ əңгімемен отырып, таңға жақын сəл мызғып алған соң, ерте оянып, Болатқадырмен үшеу болып күзектегі жалғыз үйден аттанып кетті.

	Таң атқанша Қонысбекке қомпылдап:

	– Атасының аруағы атсын сені, қарғадай баланың қаңырығын түтетіп, қанды соғысқа айдадың, осыған қайтіп дəтің шыдап отыр-еу, қара дəу,– деп жылай жүріп зыр жүгірген Болатқадырдың Нүрила тəтесі Ботақанның қойнына малта тығып, бетінен шөпілдете сүйіп, «Алла ақ жолыңды бере гөр» деп аттандырған бойы артынан кемсеңдеп əлі қарап тұр. Оның аналық мейірімі төгілген тұп-тұнық көз жасы екі бетінің етегіне жетер-жетпестен мөп-мөлдір болып моншақтана қатып қалыпты.

	Түні бойы дамылсыз соққан ақ боран бір сəтке ішегін тартып тына қалды. Ауа шыңылтыр суық. Батысты бетке алып зар желіп келе жатқан үш салт атты Сарбұлақ бұйраттарын белдеулеп жатқан жалғызаяқ жолдың көбік қарын бұрқылдатып ұзай берді.

	– Ал, батырым, қонышыңдағы қыл қимас сары кездігіңді бағанадан-ақ байқап келе жатырмын. Сонда соғысқа сайлап жүрген басқа қаруың қайда?– деді Үсеннің артынан еріп келе жатқан Фəтей Болатқадырға қатарласа бере.

	– Міне! – Қайыс білдіргісін ерінің алдыңғы қасына іле салып, шəйнектей түйіртпек бұж-бұж басын қамшылар жақ үзеңгі бауға баса отырған қара шоқпарын жұлып алды Болатқадыр.

	Ғасыр бойы қатулы да қатпарлы алақанның сан сығымынан өткен, жарты құлаш сабы жып-жылтыр, бұж-бұж домалақ басты қара шоқпарды қолына алып, ауаны осқылай мəз бола сілтеп-сілтеп жіберді Фəтей.

	Желігіп келе жатқан Құлабестінің адуынды жүрісіне сүйінді Болатқадыр, бөктеріндегі шөгіндегі сары тоны мен ақ пимасын да басып-басып көріп, босай бастаған қанжығасын ат үстінен мықтап байлап қойды. Сонан үстіндегі мешпетше елтірі ішігінің сыртынан буынған атасының құмайла жалпақ белбеуін қарнынан төменірек сырғытып, тұғырдағы балапан бүркіттей сыланып-сыланып отырды. Олар далиған Алмалы аңғарының аузына ілініп, онан кеңірдектей Кеңсайды өрледі. Батыс пен шығыстағы заңғар тауларды қалың қар, бозғылт мұнар басып, сай іші қою тұманға тұнып тұр.

	Тереңарнадағы тау өзені кейде сарылдап, кейде гүрілдеп кеудесін мұзға соғып жатқаны байқалады. Екі қапталдағы қалың жабайы өрік, алма ағаштары мақтадай мамық қармен төбе-төбелене жабаланып, асты болар-болмас қаратамақтанып жатыр.

	– Кеңсайдың жолымен таныспысың?, деді Фəтей Болатқадырға бір кезде сəл бұрылып.

	– Таныспын. Əуелі бұл тұрмақ , Көкқамыр мен Еренқабырғаның, Бұратала мен Сарытаудың сай-саласын, өзен-өткелін де жатқа білем.

	– Кəне, онда, осыдан өрлей жер аттарын бізге бір айтып берші?

	– Ағай, сай-саланың атын өз тұсына барғанда айтайын ба, жоқ Алмалыдан өрге қарай өлеңдете жөнелейін бе?– деді кешегіге қарағанда еті үйреніп қалған Болатқадыр екі батырдың ортасында еркелей тіл қатып.

	– Өлеңдетіп дейсің бе, онда өлеңдетіп-ақ жіберші, шырағым, жол қысқарсын, – деп Үсен найманша түлкі тымағының оң құлағын артына қайыра көтеріп, бала жігітке барлай қарады. Сол-ақ екен, ол тақалып келіп тақпақтай жөнелді:



	Алдымыз аталады Алтыкөпір,

	Жетеміз Таңбалыға опыр-топыр.

	Қарсы алар одан кейін Қайыңдысай,

	Кеңсайда кезігеді қалың шопыр.



	– Ой, мынауың ақын тұрмақ шежіре ғой əуелі,– деп Фəтей Үсекеңе бұрылды. Сонда Үсекең:

	– Е, мен таңертең-ақ бұл жігіттің атасының қара шоқпарға тегін жабыспағанын білгем! – деп сүйсіне қарқылдап қатты күліп еді, Фəтей мен Болатқадыр да ол кісіге қосыла күлгенде жаңғырған таудың жартастарынан көбік көшкіндер будақ-будағымен жарыса құлады.

	– Ай-ғай, ғай, байқаңдар, байқаңдар! – деп ат басын үрке қалғаны үшін, – мынау көбік қардың көшкіні онша қауіпті бола қоймас. Бірақ, бұл қасатқа айналған кезде қабырғаңнан көшер болса, жүрген жерінің аламайы мен тоз-толаңын шығарады. Мұндай жағдайда бірер айға жетпей көретін де болармыз,– деп Фəтейге көзін қысып, басын изеді.

	Фəтей ат үстінен жас партизанның жауырынынан қағып:

	– Жарайды, жақсы айттың, міне, нағыз сегіз қырлы бір сырлы ер азамат деген осы! – деді.

	Фəтей батырдың мақтауына ие болған Болатқадырдың көңілі марқайып қалды. Құлағын қайшылап шұлғи тартып келе жатқан Құлабестіге риза бола қарады.

	Олар осылай суыт жүріспен тұманды сайды өрлей берді. Үсен мен Фəтей қос қанаттағы əрбір өзек-жыралардың аузына келгенде əлденелерді қамшыларымен нұсқап, қысқа-қысқа жауаптасады. Айдалма тұмсықтарда тұра қалып, ұрымтал жалама беттерге белгі қойғандай «дəл», «солай», «осы тұстан» деген сөздерді кезек-кезек қайталап келеді.

	Болатқадыр олардың нұсқаған қолымен бірдей жан-жағына жалтақтап қарағаны болмаса, ештеңенің де байыбына бара алмай дал болып ойға шомып келеді.

	Бұларға жайшылықта Сайрам жақтан сабылысып жататын көп жүргіншіден бірде-біреуі кезікпеді. Үшеуі Артайға таяған сайын арттарынан аттарын ақтанаулатып үштен-төрттен топ-топ болып оларға жиырмадай жігіт қосылды. Келгендердің ішінен бірен-сараны ғана Үсен мен Фəтейге сəлем беріп, амандасқаны болмаса, басқалар тіс жарып, тіл қатқаны болған жоқ.

	Көк шатырда, көптеген дөңбек үйлі Артайға аттылар түс құя жетті. Үйлердің ық жағына ер-тоқымды аттар ығы-жығы байланыпты. Мұржалардан түтін будақтап, үш салалы қысқа жолдарда адамдар ерсілі-қарсылы сабылысып жүр.

	Фəтей өзімен бірге жаңа келгендерге дауыстап, ат үстінде тұрып былай деді:

	– Анау тұрған асхана, сонда барып ауыз жылытып, қарын тойғызып алайық. Екі сағаттан кейін мынау оң жағымыздағы биік үйдің алдында бас қосып, жиыс ашамыз. Тез қимылдап, түгел келіңіздер! Жиынға жиылудың белгісі қатты соғылған қоңырау дауысы,– деп ол омырау қалтасындағы шынжырлы дөңгелек сағатын ашып қарап, оның тырнақтай қақпағын шырт еткізіп жаба салды.

	Сəлден соң шелектей қуыс шойын темір сойылмен даңғырлата соғылды. Оның күңірене шыққан дауысынан жаңғырықтан жанама жартастар ұзаққа дейін ызыңдап, қоңырау дауысын қайталады. Биік үйдің есігінің алдындағы ришеткалы шағын тақтай баспалдақта Болатқадыр танитын Шақанбет, Мақарбек, Үсен, Фəтей тағы бір-екі адам тұр. Аттылы-жаяу болып жүзге жуық адам оларға қарсы қарап тізілді. Алдыңғы қатардың бір шетінде Құлабестісін шұлғытып тұрған Болатқадыр жан-жағына ұрлана қарап еді, қатарындағылардың бəрі айыр, сойыл, найза, балталарын қолдарына көтере ұстап, түйіліп тұр екен. Енді біреулер бірен-саран ау мылтықтарын арқасына асып алыпты. Сонда ғана Болатқадыр ер қасына ілесе алған атасының аруақты дуана шоқпары есіне түсіп, ол да бүлдіргісін білегіне өткізе қолына алды.

	– Жарандар!– деді жуан дауысымен Үсен жұртшылықты өзіне бұра, – мен қазір Кеңсай партизандар тобы құрылғандығын сіздерге ашық жариялаймын. Бұл айбынды топтың ержүрек басшысы – өздеріңіз тұрған осы Кеңсай жол қорғау орнының бастығы Фəтей Иванович Лескин жолдас!

	Жаяу тұрғандар шатырлата шапалақ соқты. Үріккен аттар шыр айналып, осқырынып барып, зорға тоқтады. Болатқадыр мойнын соза қарап еді, олардың көбі біркелкі киінген шолақ тонды омарташы орыстар мен басқа түсті адамдар екен. Ат үстіндегі қазақтар жай ғана ер үстінен қопақтап қозғалып-қозғалып қойды. Болатқадыр сапқа тұрғандардың кім, қайсы ұлт екендігін түлкі, елтірі, сусар, сеңсеңнен тігілген тымақтары мен алуан түрлі бөріктерінен парықтап тұр.

	– Жарандар!– деді тағы да Үсен қос қолын көтере, – енді партизандар басшысы Лескин жолдасты сөзге шақырып, қызу қарсы алайық!– деп өзі бастап қол соқты. Бұл жолы жүз пар алақан тең соғылып, терең шатқал ішінде əлдеқайдан көшкін көшкендей шатырлаған үн көтерді.

	Ақ жағалы, қысқа ақ тонның белін былғары белбеумен қынай буып, екі иығынан айқастыра таспа баулы қылыш, наган асынған, талдырмаш денелі, қаршығадай ақсары жігіт басындағы көкбұйра елтірі тымағын қолына алды. Онан соң екі адым алдыға аттап:

	– Батыр бауырлар, барлық туыстар, сендерді ең алдымен өздеріңнің партизандық топтарыңның құрылғандығымен құттықтаймын! Біздің бұл жаңа қосынымыз зорекер шірік өкімет зауалға бет алған, ал, Нылқыдағы Ыластай партизандар жеңістен-жеңіске жетіп отырған шешуші кезеңде құрылып отыр. Қылмыстың зауалы алда не болатынын білмеген Гоминдаң өзіне-өзі ор қазып жатыр. «Зомбылықпен көркейген қарғыстан күйрейді» дегендейін шірік өкіметтің күйреп-күңірейтін кезі жетті. Ыластай партизандары қалың жауға қасқая қарсы шығып, барлық езілген ұлттардың азаматтары бір ниет, бір тілекте бола отырып, қазан айының алғашқы жетісінде бүкіл Нылқы ауданынан жемеңгер жезтырнақтың тегеурінен азат етті. Қазір олар шығысы – Ұты, Түті; оңтүстігі – Басілген; батысы – Мазар; батыс солтүстігі – Ашалы, Көрісай асуларында жан-жақтан қоршап келген жорықшыл жауларға жойқын соққы беруде. Бұл күндері Ыластай партизандарының төңкеріс дүмпуі шығыстағы Күнес, Тоғыстарау, Текес, Мұңғұлкүре аудандары мен Құлжа қаласында да үлкенді-кішілі төңкеріс шоғын маздаған жалын көзін жайната ашуда.

	– Батыр бауырлар! – деді ол одан əрі өзі сөйлеп тұрған қазақ тілінің қан-сөлін сұйылтпай, – «Батыр түсінде жау көреді, балықшы түсінде ау көреді» дейді дана қазақ атам. Осы тұрған бəріміз де бүгіннен бастап осындай күй кешуге бел байлаған азаматтармыз. Сенімді хабарларға қарағанда, екі-үш күннің алдында шоқ басқандай болған Гоминдаңның 8-соғыс районының бас қолбасшысы Жу Шау Лян запас 7-дивизия 19-полкінің командирі Фың Жун Иеге бұйрық беріп, екі батальон мен бір минамат ротасын бастап Құлжаға көмекке баруды, оның Іледегі Гоминдаң армиясы мен сақшысына біртұтас қолбасшылық етуге, сондай-ақ Ілеге көмекке аттанған қосынның қазан айының ортасынан кешікпей соғыс майданына жетуін тапсырған. Тағы бір хабарға қарағанда, Жу Шау Ляң запас 7-дивизияның штат бастығы Саур Линді Іле аймағын орнықтыратын уақыттық қолбасшы етіп тағайындапты. Ол осы күндері Құлжаға аэропланмен келіп, мазардағы Нылқы партизандарының тіресу жағдайына негізделіп, Іледегі басым əскери күшін мазардан шығысқа қарай «тазалау» жорығын жасауға, Күшəрда тұратын атты əскерлер 4-полкін Мұзарт асуын асып, оңтүстіктен солтүстікке қарай «тазалау жорығын жасауға», запас 7-дивизия 21-полкін Жың ауданының Ашалы асуынан Құлжаға баратын жолды тосуға, қалған армиясын Талқының кезеңіне дейін тас-түйін орналастыруды бұйырыпты.

	Лескиннің сөйлеген сайын нағыз жүйріктей адымы ашылып, сөзінің дəлел-сипаты барған сайын ауырлап, кейін кездесетін жапалы жауынгерлік міндеттерді де санасы əр алуан сарбаздарға түсіндіре, нақтылап-нақтылап айтты.

	– Батыр бауырлар! Біз тұрған бұл қасиетті Кеңсай аңғарының бас-аяғы 28 шақырым. Оңтүстігі мен солтүстігі асқар таулы тар шатқалдар. Бұл бүкіл Жоңғар ойпаты мен Іле аралығында төтенше маңызды қатынас жолы. Жазда жанға жайлы салқын, ал қыс күндері 30-40 градустық суықтан жазбайды. Айында əлденеше рет қатты қарлы боран соғып, қатынас үзіліп қалады. Жер жағдайы қатерлі, біздің алда болатын қанды шайқастарымызға таптырмайтын киелі мекен. Жолдастар! Жалпы жағдай міне осылай. Алдымызда жау анталап таптап келе жатқан қасиетті Сайрам көлі мен тəкəппар Талқы кезеңі тұр. Артымызда туысқандарымызды тұншықтырып, Лу Сау Ку, Қорғас, Сүйдін, Күре, Құлжа қаласында озбыр өкімет отыр. Біз осы өңірлерді азат етуге «ер өзі үшін туып, елі үшін өледі» деген ұранмен етігімізбен су кешіп, егеулі найза қолға алып, өз ерімізбен аттанып отырмыз. Бүгіннен бастап, жаңалық ретінде қатаң тəртіп орнатамыз. Қаруды жаудан, қайратты халықтан аламыз. Кеңсайдың кезеңінен бері өзімізге ұрымтал, пайдалы жерлерден мықты тосқауыл орнатып, қанша жыл келсе де осы қарлы заңғарда қан қақсатуға дайын тұрамыз. Онымен қоса ойдағы шамамыз жететін шағын орындарға шабуыл жасап, қосынымызға қару жинап, жаудың негізгі күштеріне көз ілдірмеу тактикасын қолданамыз!– деді Лескин тебіндей келіп.

	* * *

	«Қаруды жаудан, қайратты халықтан аламыз!» деп ұйқысұраған Болатқадыр қар қалытқысының қабырғасын сүзе, жерін жастана жатқан жерінен басын жұлып алды.

	Құз басындағы екі адамдық қардан соғылған ұяшықтың ай сəулесі төгілген дөңгелек есікшесінде еңіске қарап отырған Аусынақын оны қапсыра құшақтай алып:

	– Е, батыреке, сонша не көрінді саған? Маған əлі ештеңе көрінбей сілем қатып отырғаны,– деп құлағына қушыкештене сыбырлады.

	Болатқадыр Аусынақын ағасының құшағынан бұлқынып шыға бере, өз қылығынан өзі ұялып, қысылғанынан күліп жіберді.

	– Міне, таң да атып келеді. Сені бағанадан біраз мызғытып алдым. Е, бейбіт заман болса осындай таң алдындағы тəтті ұйқыда пыр-пыр қорылдап, сонан соң сəскеде керіліп оянғанға не жетсін, шырағым. Сол күндерге жету үшін қазірше «қар жастанып, мұз төсену керек» сияқты бəріміз үшін. Əсіресе сен сияқты жас пен мен сияқты кəріміз үшін,– деп тебірене сөйлеген Аусынақын Болатқадырдың елтірі тымағының маңдайына жабысқан алақандай мұздақ қарды қолындағы тері қолғабын шешіп шертіп түсірді.

	Əне, көз ұшындағы Талқының кезеңі мен Көксаланың көгінен алаулап күн шұғыласы көріне бастады. Шашыраған күн нұрына сүйене қараса да өзінің жаурап тұрғанын жасыра алмаған Болатқадыр енді жас балаша еркелеп, Аусынақын ағасының ыстық құшағына қос қолын сүңгітіп жіберіп, оның бетіне ыржия қарады.

	Екі бетінің ұшы əдетте қып-қызыл алмадай болып албырап жүретін Аусынақынның қазіргі келбеті тіпті де ерен, əдемі қара мұрты қиылып, қас-кірпігі қылауланып, сəл қанталаған қарашығынан от шашып тұр. Толық та нығыз орта бойы ерекше біткен күш-қайраттың ұясындай мығым көрінеді. Өз ауылдасы болса да оның түр-тұлғасына, əсіресе Кеңсайға келгелі тəнті болып жүрген Болатқадыр:

	– Аға, қаншаға келдіңіз биыл?– деді Аусынақынның нұр ойнаған жүзіне сүйсіне қарап.

	– Отыздың тоғызына.

	– Онда осы сіздің əкеңіз Қорғанбай атам қанша жасында батыр болыпты?

	– Дəл сенің жасыңда.

	– Он сегізде?

	– Иə, нақ солай.

	– Сіз қанша жасыңызда батыр болдыңыз?

	– Мен əлі батыр бола алмай жүрмін.

	– Онда, мойныңызға бердеңке асынып, беліңізге қанжар қыстырғалы талай болды ғой.

	– Солай. Бұл мылтықты шекарадан жасырын қару өткізіп, біздің Ақтас қысаңына бекініп жүргенде берген еді. «Батыр» болудың кезеңі маған енді келіп тұрған сияқты, жаным,– деп Аусынақын əдемі бердеңкесін қамти ұстаған бойы Қоскөпірден Қайрақтыға, Қайрақтыдан Жамбасшалға, онан Көксораның жөн-жоталарымен, Сақанның сарқырамасы мен Желдісайдың желкесіне дейін өзі отырған биіктен қыран бүркітше қыдырта сөз салды.

	Неше күннен бергі келе жатқан жау үшін Талқының кезеңінің сағасына салынған сансыз «қақпандар» мен қарсы атылар «қанды жебелерді» қар басып қалыпты. Бірақ, ондай маңызды ұялардың бəрінде де дəл қазір өзімен Болатқадырдай жасырын қарауылдар отыр. Жалама-жартас тігіл беттерінде барлық қарауылдардың табанында үйілген тас пен кертілген дөңбектер бар. Сай ішіндегі жол тоғандары мен тұмсық-мүйістерді қазылған ор, қабатталған ағаш, тас пен қар, мұзды биік қақпалар жатыр. Қар астында осындай қаңды «қақпандардың» шамкөс тиегі мен желді «жебелердің» керілген адырнасы батыр партизандардың балуан саусақтарында тұр. Міне, солай жалмауыз жау жақындаса-ақ болғаны төбесінен жай түсіп, алдынан арыстанша атылмақшы. Сөйтіп, Кеңсайдың кереметін бір көрсетуге сақадай сайланған партизандар жасырын жол тосқалы міне он күн болды.

	Аусынақын аспанға шалқая қарап еді, бүгінде күн жарықтық аяздатайын деп қылаулап қызарып тұр екен. Етектегі жыландай ирелеңдеген ақ өзек жолда қайқыбас шанамен тамақ тасығандар ат-көлігімен түгел ақматаға оранып қайқайып келеді. Олар қазір Талқы кезеңі жақтан қараған жат көзге ешқашан табылмайтын қалтарыс жолдар мен жасырын ұяшықтарға беттейді. Осындай жым-жыртықты тағы Болатқадыр бұзып жіберді.

	– Ағай, Қорғанбай атам мендей кезінде қалай батыр болыпты? Бағанадан осыны ойлап ой шыңынан шыға алмай отырмын,– деді ол кейігендей танауын жиырып.

	Аусынақын оның сұрағы мен сұрқына қарап еріксіз күліп жіберді:

	– Ой, ол кісі дəл өзіңдей он сегіз жасында, тастай бір қараңғы түнде иен, жыныс орманның ішінде жортуылдап жалғыз келе жатыпты. Айдаған алпыс аты, жетегінде жеті түйесі бар екен. Таң ата бір алаңқыға шыға бере алды-артынан аш қасқырдай үш қарақшы сол атаңның үстіне албастыдай төне түсіпті. Сонда Қорғанбай атаң олардан қорқып, қорғанбай-ақ екі жағынан келгенін қамшысымен екі тартып аттан домалатып, қарсы алдындағысын қарашашақты найзасымен қабырғасынан түйреп тік көтеріп алыпты да, күндік жердегі ел арасына ойбайлатқан бойы əкеліпті. Сонымен, атаңның атақ-даңқы «Қорғанбай да Қорғанбай!» болып бүкіл елге жайылған екен дейді. Болды ма енді?!

	– Жоқ, жоқ, болған жоқ, ағай. Ендеше біз тосып жатқан Талқы кезеңінен бүгін-ертең жау аса қалса, зəуде ғалам мен де олардың үшеуі тұрмақ, бесеуін жайратсам, дəл сол атамша «батыр» атанамын ба, басымызға ондай күн туар болса мына долана шоқпарым қазір-ақ дайын,– деп Болатқадыр тіпті ерлене өзінің шеше алмай тұрған бір түйіншегін Аусынақынға қайталай тастады.

	– Əй, бала-ай! Осы күннің ауыр құрышқа оранып, күндік жерден от пен көк мырыш бүркетін жаулары қолындағы долана шоқпарың жететін жерге келтірер ме екен?! деп Аусынақын бердеңкесінің құмдағымен жұмсақ қарды, сəл түйгіштеп тұрды да, сөзін қайта жалғады, – Келеді, келеді! Бүгін-ертең-ақ осы Кеңсай ішінде күшті жаумен жағаласып-жарқыласатын, жан алып, жан беретін болармыз. Ондай кездерде сасқалақ болма жаным, сабырлы бол. Қандай жағдайда да ойыңды орнықтырып, беліңді бекітіп, қаруыңды қадап тұр жауыңа. Шындық пен əділдік, жүректілік пен жүйріктік, ептілік пен ерлік қай-қашанда ер-азаматтың айбынды серігі. Рахатта да, азап арқалағанда да халықтың қамын ойлаудан жазбасаң сен де сондай аяулы азаматтың, еңіреген ердің егейінің бірі əлі-ақ боласың! Енді қалай, түсіндің бе?

	– Иə, иə. Əнеугүні біздің үйде қонып отырып Үсен ағай мен Фəтей бастық:



	Қорғауға ұлттың намысын,

	Азаматтықпен ант еттік.

	Еңіреген елдің қамы үшін,

	Қан іштік жəне қан төктік,



	– деп күңірене көтерілген жалынды бір əнді бірлесіп айтып еді. Сіздің жаңағы ақылыңыз сол əнді қайталап түсіндіргендей болып отыр маған. Ендеше менің өздеріңізге ергенім ерген. Қолымдағы əулие атамның киелі шоқпары əлгі құрышқа оранып, от пен мырыш бүркіп келе жатқан жалмауыздардың төбесінен əлі-ақ ойнайтын болады,– деп Болатқадыр Аусынақын ағасының мойнынан құшақтады да тез қайта шегініп, беліндегі қайыс белбеуін онан əрі бекіте буынды.

	Сол күні түн ортасында Кеңсайдағы Артай тас жол бекетінің дөңбектен салған еңселі асханасы партизандарға лық толды. Сықырлаған аяз бен ақшулан буға бөккен бұлыңғыр қабырғаларда бірнеше майшамның əлсіз сəулесі алыстағы жұлдыз құрттай жылт-жылт етеді. Ортадағы үлкен қарағай орындықта Лескин салмақты да қоңыр үнмен түйіп-түйіп сөйлеп тұр:

	– Уа, партизан бауырластар!– деп ол алғашқы сөзімен-ақ барлығын бауырдай ұйытып, баурап алды өзіне. Онан соң сөзін қайта жалғап, – Талқыдан асар жау болса, Кеңсайдың керемет қорғанысы сақадай-сай тұр. Кешегі хабарға қарағанда Жалынқолдан Ыластайға қайтарма шабуыл жасаған Гоминдаңның запас 7-дивизия 19-полкімен 8 сағат қиян-кескі шайқасқан Əкпар-Сейіттің Нылқыдағы батыр партизандары қарсыласқан жауды қанға бөктіріп, іле-шала Құлжа қаласын қоршауға алыпты...

	– Жасасын əділеттің атойшылары, ура!– деп асхананы басына көтере желпінді жігерленген партизандар.

	– Жолдастар, енді мынаны тыңдаңыздар, осы жуықта ғана Құлжаға көмекке жіберілген Шынжаң өлкелік сақшы басқармасының орынбасары жендет Лу Бин Ды: «Нылқы партизандары 1500-дей адам екен, 300-ден астам жойымпаз қаруы бар, барлығы əлекедей жаланған атты қосын. Біз Нылқыдан мəшинелерді жаралылар мен өліктерге толтырып, əрең зорға қайттық. Артымыздан олар ұран салып, жер-көкті сілкіндіре Құлжаға қарай қаптап келеді, тезірек көмек, көмек!» деп Үрімшіден зар еңіреп көмек сұрапты. Бұл сияқты жасырын жедел-хаттарды біздің советтік саққұлақ хабаршыларымыз аспан аясынан торғайдай тұзақтап, қырғидай қырып отыр.

	Асхана іші ду күлкіге бөленді, тағы да күркіреген күшті ұран көтерілді.

	– Жолдастар! Білек сыбанып белдесер, қылыш сілтеп қан кешер уақыт бізге де жетті. Алдын-ала жіберілген шолғыншылары жер жастанған Талқы кезеңінің терістігіндегі Сымпытузыда жатқан жойқын жау Сайрамның көк мұзы мен сақылдаған сары аязына бауырын төсеп, онан əрі кетеуі кетіп жата тұрсын. Біз бүгін таңсəріде Лу Сау Гуді аламыз. Лу Сау Гудегілер де оңай-оспақ жау емес, бұл орында да Гоминдаңның қалың қарулы сақшылары мен дала соғыс армияларының бөлімшелері бар. Сондықтан олардан біздің əдіс-айламыз үстем! Айбынымыз басым болуы керек...

	* * *

	Партизандар Алмалының аузына шыққанша тақым қыспай, біркелкі зар желіспен келді. Бұл кезде таңқараңғылық жауып тұрған қармен онан əрі қоюлана түскендей еді. Олар сай аузына шыққаннан кейін жасырын белгі бойынша батыстағы жарлауыт беткейдегі ықтай иіріле қалып, шайқас жоспарын қосын бастығы Лескиннен қайталай естігеннен кейін тізгіндерін қымтай ұстап, еңіске қарай түйіле жүріп кетті. Анда-санда ат үстінен үзеңгілердің қағысып, сойылдардың болар-болмас соғылысқанынан басқа бөгде дыбыс жоқ. Ат дүбірін жауып тұрған көбік қар күмпілдете жұтып, малта тастарға соғылған тағалардан шала-жансар ұшқындар жылт-жылт шашырап қалып жатыр.

	Құлабестінің үстінде тұйғынша түйіліп келе жатқан Болаттың (кеше ғана онымен қар қалтқының ішінде азырақ əңгімелесіп қалған Лескин, – сенің есіміңді əзірше Болат деп атай тұрайық. Соңындағы «қадырыңды» қартайғанда қоса салармыз,– деген еді. Партизандар ду етіп қостай қол соққан) қонышында қанжар, қолында долана шоқпар. Атқалақтаған жүрегі өзіне тұрмақ, дүйім елге естілгендей дүрс-дүрс соғады. Бағана Артайдан аттанарда шиырлығы шыр көбелек айналған астындағы Құлабесті кенеттен талтайып тұра қалып, көбіршіте көп сиіп, тезектеп алған. Сонда баяғыда марқұм атасы айтып отыратын «жолы болатын» жорамалды есіне алған Болат, қазір бір жағынан қуанып, өз-өзінен марқайып келеді. Оған жүктелген бүгінгі міндет Лу Сау Гудің батыс жағындағы жазықтан орағыта айналып, ат құлағында ойнайтын 15 жігітпен бірге жаудың Қорғас, Сүйдін, Құлжаға қашатын жолын шорт кесу...

	Партизандар ешқандай сыбыр-сыбдырсыз жел қайықтай сырғып келеді. Жолдан шалғай андыз-андыз қыстақтардан əупілдеп иттер үреді.

	Шырт ұйқыдағы екі-үш қоржадан суыт өткен соң 200-ге тарта партизан қосыны төртке бөлінді. Бірінші топты Лескин өзі бастап Лу Сау Гу сақшы мекемесінің солтүстігінен найзадай қадалуда. Екінші топты Шақанбек бастап Лу Сау Гу райондық өкіметпен сақшы мекемесінің батысынан балта шабуға, үшінші топты Қалмақбай бастап Лу Сау Гудың шығысынан қаһарлана қанды қылыш үйіруге, төртінші топты Мақарбек бастап үріккен жаудың алдынан ақыр заман төндіруге белгіленді. Барлық топтағы партизандарға халыққа қайырымды болу, бұқараның ала жібін аттамау, ұлттық ортаға алабүтін жік салмау, қарулы жауға қаһарлана жойымпаз шабуыл жасау, өзіне абай болып, өзгелерді қорғай жүру бұйрығы мен тəртібі қатаң ескертілді.

	Мақарбек тобы алыстан орағытып Шыңсыхозының желкесіндегі күре жолға жете бере қиыс арттарында қалған Лу Сау Гу районынан тарс-тарс еткен мылтық дауысы естілді. Соның арасынша күркіреп күңірене бомбы жарылып, қараңғы аспанға жарқыраған жалын көтерілді. Су далада су-сулап оқ ысқырып, құлаққа талып-талып айғай-сүрең шалынды.

	– Сегіз-сегізден жолдың екі жиегіндегі тал-терекке далдаланыңдар! Қашқан жау қарсы алдыға келмейінше төбе көрсетуші, оқ шығарушы болмаңдар! Айыр, шоқпар, сойылдарыңды əсте əйелдер мен балаларға сілтемеңдер, таң атуға аз қалды, тастүйін əзірленіңдер!– деп Мақарбек жігіттерін қар жамылған қалың теректің арасына сүңгітті де, өзі де бірге ғайып болды.

	Болаттың ұшқыр қиялы Лу Сау Гудегі шайқас майданының үстінде қарлығаштай қалықтай бастады... Əне, əне Фəтей бастық биік мұнарадағы жау қарауылын қанжармен сілейтті. Мынау қорғанның қос қабатты қалың қабырғасын тесіп жатқан өзінің елден ерек ер жүрек Үсен ағасы. Анау қақпадан атойлап кіріп, қалың қолмен қоян-қолтық айқасып жүрген Қалмақбай тобы. Міне, міне қалашық ішіндегі қашқан жауды қайыра соғып, топты жауға тұйғындай түйіліп Шақанбектер жүр...

	Таңғы сəуле қарлы даланы арайына ала бастады. Сол сəтте Болат балаша елігіп, сеңше соғылысқан сезім селінде тұрғанда қатарындағы Қанат деген өзі құралпас сары жігіт оны ұйқыдан оятқандай: «Ей, келіп қалды, əне келе жатыр» деп қызыл асықтан үзеңгісімен қағып-қағып қалды. Болат сол жағындағы жол сілеміне жалт бұрылып еді, жалбаңдаған 3-4 атты адам анадайда шауып келеді екен. Мақарбектің тұсынан өте бере төртеуі де бердеңкенің безілдеген оғымен бірге арт-артынан аттан құлады. Сол-ақ екен, екі партизан қалың қарлы ағаш арасынан шауып шықты да, олардың аттарын ұстап, қаруларын алып, мүрделерін жол шетіндегі қалың қопаға тыға-тыға салды. Соның арасынша Лу Сау Гу жақтан жосылған төрт дөңгелекті арбалар мен қайқыбас қалың шаналар көрінді. Олардың кейбіреуі қаруларын арттарына қаратып «та-та-та-талатып, тарсылдатып» оқ нөсерін төгіп келеді. Арбалар мен шананың жайдақ аттарына мінген салпаң құлақтарда да ұзынды-қысқалы қарулар бар сияқты. Олар да анда-санда дөй далаға қаратып оқ атып, қылыштың қырымен аттарды қабырғалатып көсіп келеді. Əркім өз тұсындағы жауға өзі ие болды.

	Болат пен Қанаттың еншісі едіреңдетіп екі арғымақ жеккен қоңыраулы шана болды. Шананың айдаушысы əбден ысылған жанкешті неме болса керек, аттарды зақпының тасындай зымыратып олардың тұсынан өте берді. Қатарласа шапқан Болат таяп барып қол пулеметтен оқ төгіп келе жатқан шананың үстіне секірді, ал қасындағы Қанат қос арғымақтың ауыздығына жармасты.

	Шанаға қарғып түскен Болат алдымен қасқыр ішікке оранып, қарыстай наган ұстаған түлкі мұрттыны долана шоқпармен тұмсықпен отырғызды. Онан соң көз ілеспес тездікпен артына қайырыла берген пулеметшіні төбеден соғып, енді қалғанына ұмтыла бергенде адам толы ауыр шана жол шетіне шыға аударылып кетті. Болат құлап түскен жұмсақ қарлы жар астынан атып тұрғанда Мақарбек қулана оң бармағын шығарды, ат үстінде күліп тұр екен. Қанат қаба-сақал біреумен сеңсең ішікті арбакешті жұлқылап байлап жатыр. Бағанағы шоқпар жеген түлкі мұртты төре басы-көзін қан жауып сенделіп тұр да, пулеметші шал қасында жан-тəсілім болып, миы маңдайынан ақтарылып жатыр.

	Күндіз кешке дейін кескілескен соғыс болды. Партизандар іңірден таң атқанша өртенген үйлер мен мектеп райондық өкімет, басқа да құрылыстардың қозын өшіріп, жасырынған жауларды адақтай ақтарды.

	Сөйтіп, бір жарым күн жанқиярлықпен алғашқы айқасты өз бастарынан өткерген партизандар ертеңгі сəскеде мектеп ауласына жиналды. Əркім өз олжаларын қолбасшының көзінше ортаға əкеліп үйіп жатыр. Бұл жеңісті естіген жергілікті бұқара жан-жақтан жапырылып келе бастады.

	Алғашқы таңда арыстандай айбатпен қарсы алған Болат екінші кешті еркін шарлаумен өткізген. Сонан міне мектеп ауласына енді ғана оралды. Оның алдында жасау-жабдықты үш арбамен сақшының бес сілімтік шерігі, осы маңға үкімі мен өкшесі əбден батқан айдаһардай арамтамақ «ақбұқа» мен «қарабұқа» деп аталатын екі жер иесі сүлкиіп-сүлкиіп сүмірейіп келеді. Екеуінің кəртеңдеу ши аяқ бəйбішелері мен бір топ ілмиген тоқалдары арбаның жақтауына шегірткеше жабысып алыпты. Ердің алдыңғы қасына айқастыра ілінген бес-алты мылтық. Қос құлағын қайшылаған Құлабесті бауырынан жарап, көсіле көлденеңдеп-көлденеңдеп, шұлғып қояды.

	Болаттың алдынан көбік қарды бұрқылдата желіп шыға келген Лескин мен Шақанбек ат үстінен амандық сұрасты да:

	– Е, бала батыр, керуенің тоғанақты, олжаң қомақты көрінеді ғой. Мұның бəрін қалай ұстап, қалай жиыстырдың?– деді бірінен кейін бірі самбырлап.

	– Мына шоқпарға «бұқа» тұрмақ, шошқа да шоңқайып тұрады екен, бастық. Ал, анау су жүрек серіктерді қамыс арасында қамшымен қуып жүріп қарусыздандырдым. Арбамен жасау-жабдық мынау аты шулы жер иелері – екі «бұқаныкі». Бар болғаны осы,– деп Болат долана шоқпарын көтере білеп-білеп қойды. Сол мезетте Болаттың Қошан ағасы да қалың топ ішінен суырыла шығып, шауып келді де Ботақанын бас салып, оның суық сорып тотыққан жүзінен аймалай бастады.

	– Қойыңызшы енді, Қошан аға,– деді сəлден соң Болат бұрыла беріп таңқы танауын бір сүртіп.

	– Айналайын-ау, аман жүрсің бе? Сені түнімен іздеп зəре-құтым қалмады ғой,– деп қауқылдаған Қошан енді Болатты тастай салып, өзінің шайқас майданына кеше келгендігін айқұлақтана айта бастады Фəтейге.

	Түскі ас партизандарға сол мектеп ауласында берілді. Қапалақтаған қар басылып, күн көзі жылымықтана қалған. Алаңқыда төбе-төбе болып олжаға түскен қарулар мен қазыналық бұйымдар жатыр. Аппақ қарлы жазықта сап түзеген партизандар Лескин бастаған əр алуан погонайлы бір топ қарулы адам шыға келгенде тып-тыныш бола қалды.

	– Біз,– деді Лескин ат үстінен шірене көтеріліп, – Лу Сау Гуге бір жарым күндік тұтқиыл шабуыл жасау арқылы Гоминдаңның район бастығы, сақшы бөлімше бастығы қатарлы ондаған адамды атып өлтіріп, бұл өңірді жегі құрттардан түгелдей азат еттік. Қолға түскен жау əскерлері мен қару-жарақ та баршылық. Осындай қомақты жеңісіміздің желдей ескен қуанышты хабары таралысымен-ақ тұс-тұстан туыстарымыз құйыла келіп, қосынымызға қосылды. Осы орайда мен Құлжа азаттық ұйымының аяулы басшысы Əбдікерім Апбасовты сіздерге таныстырып, əрі ол кісіні сөзге ұсыныс етемін. Кəне қарсы алайық!– деп өзі бастап шатырлата қол соқты.

	Орта бойлы, ашаң жүзді, қою қара қасты, басына елтірі папаха киген жанарлы жап-жас жігіт қатарындағылардан оза атын тебініп келіп, көпшілікке күлімсірей көз тастады да көсіле сөйлей жөнелді:

	– Мен ең алдымен Кеңсай партизандарын бүгінгі зор жеңістерімен құттықтаймын!

	– Ура, ура!

	– Жолдастар, кеше ержүрек Нылқы партизандары Құлжа қаласының қолқа-жүрегіне кіріп, жаудың зəре-құтын ұшырды. Сол күні Совет одағының командирі Петр Романович Александров бастаған қарулы қосынды өзім барып аман-есен Қорғастан өткізіп, Құлжаға жеткіздім. Бұл қосын бара сала-ақ Құлжа азаттық ұйымымен қосылып əскери қолбасшылық штат құрылды. Бұған Александров жауапты болды. Енді уақыттық өкімет құрылуға да аз қалды. Мен бүгін осы əскери қолбасшылық штат атынан сіздердің бұрынғы Кеңсай партизандар тобы енді ресми Кеңсай партизандар қосыны болып құрылғандығын жариялаймын.

	– Ура, ура, ура!

	– Бұл атойшыл қосынның басшылығын барған сайын күшейту аса қажетті болып отыр. Сондықтан бүгіннен бастап Кеңсай партизандар қосынының қолбасшысы Лескин жолдастың қатарына Совет одағының командирі Могут Ног жолдасты қостық.

	Сөйлеп тұрған Əбдікерім Апбасовтың қатарына қырықтың жуан ортасындағы қырықпан мұртты еңгезердей əскери адам келіп тұрды. Оның өрдем-өрнекті киім-кешегіне айқастыра асынған наганы мен қылышы құп жарасып тұр. Астындағы қаз мойын жирен қасқа арғымағы жан-жағына елеңдей қарап, шұлғып-шұлғып қояды.

	– Бүгін,– деді Апбасов сөзін жалғап, – қарашаның жеті жаңасы. Яғни Совет одағының Октябрь төңкерісі жеңіске жеткендігінің жиырма жеті жылдығы. Біз қазір осы орайда Кеңсай партизандар қосындағы 400 ержүректі бастап, Совет одағынан келген қарулы жауынгерлердің көмегінде Кеген шекарасындағы Қорғас қалашығына шабуыл жасаймыз. Ондағы мақсатымыз – Қорғас қалашығын қас пен көздің арасында азат етіп, Қорғас шекарасынан өтетін Совет өкіметінің көмегіне кедергісіз жол ашу. Ал, Қорғас қалашығы азат болғанша Құлжа қаласы да негізінен жаудан тазартылады. Сонда біздің батыс бағыттағы жорық жолымызда – Сүйдін қалашығы мен Күре жамбылында жонын көрсетуге жолы кесілген қалың жау жатыр. Олардың қат-қабат терең орылуы, иірім сулы, электр торлы, жасырын миналы, биік қорғанды қорғанысы болғанымен, біздің парасатты халқымыз қорғанның сыртынан құрыштай қосынмен қоршауға алуда. Совет жауынгерлері алда-жалда қасарыса қарсыласар жау болса жанын жаһаннамға жіберер ауыр зеңбіректерін Тағыланзы төбелері мен Атыкей алқаптарына құрып төндіріп отыр оларға. Осы айтылған орындардың бəрі де əлі-ақ өздеріңіздің қолдарыңызбен азат болары хақ.

	Осы кезде жұртшылық шебінен тебіне алдыға шыққан түлкі тымақты біреу ақ көбігі шыққан атымен адымдата барып, Əбдікерімнің қолына бір жапырақ қағаз ұстатты. Қағазды ашып қарағанда-ақ, Аппасовтың айдай қабағы ашыла жарқырап, қара папахасын бүктеулі қамшысымен көтеріп қойып, əлгі қағазды дауыстап оқи жөнелді:

	– Қазанның жетінші жаңасы таңсəріде, Нылқы партизандар қосыны Құлжа қаласының өзегіне өрлей атойлап, ілгерінді-кейінді Алтышұбар көшесі, Сұлтанкөпір, Сайбойы қатарлы жерлерді басып алды. Қыздар орта мектебінің ғимаратын иеленіп, Уəли мекемесі мен Аймақтық сақшы мекемесіне жəне Сауда өнеркəсіп серіктігіне баратын күре жолдарды от күшімен құрсаулады. Үрімшіден «айлакер ақылшы» деп Ілеге көмекке жіберілген əккі шпион Лу Биң Дыны партизандар халық алдында ұзақ уақыттық хан қарызы үшін көшеде атып тастады. Жігері үстем əр ұлт халқының төңкерісті қосынды қолдап-қуаттауы керемет! – Апбасов айбындана оқыған сүйіншілі жеңіс хабарының соңы ұзаққа созылған күннің күркіріндей ұранға ұласты. Сол күні кеш бата Лу Сау Гудегі қалың қол Қорғас қалашығына қарай ат басын бұрып, құраққа түскен шоқтай лап қойды.

	Күннен-күнге шынығып, шымырлана түскен партизандар аптаға жетпейтін уақытта Қорғас пен Сүйдін қалашығын жаудан жан аямай зорлықпен тартып алды. Шынжаңдағы ежелгі «генерал ордасы» – Күре жамбылы қуатты қоршаудан құты қашып, күрсінген күйге түсті.

	Қосын құрылысы бұрынғыдан əлдеқайда кеңейіп, əскери тəртібі қатая түскен Кеңсай партизандары бұл күндері Артай мен Лу Сау Гуде соғыс қаруларының қарбалас машығын өткізіп жатқан болатын. Партизандардың көптен бері көтеріп жүрген айыры мен ақ сойылы, балтасы мен бақандары недəуір азайып, оның орнына жаудан олжаға түскен жаңа қарулар мен Совет одағынан алынған автомат, пулемет, минамет жəне алуан түрлі гранат-бомбылар көбейе бастаған.

	– Біз енді азулы жауға ақсойыл сілтейтін кешегі балаң күйден тезірек арылуымыз керек. Бүгінгі жауынгер осы заман қаруларының тетігін білмесе, көзсіз көбелекке, тұсаулы тұлпарға айналады. Қарудың сырын ерте игерсең ерлігің асады. Көп жаттықсаң көзің ашылады. Бүгінгі сорғалаған көлдей терің ертеңгі өлмес өмірің мен өнегелі жеңісің үшін!– деп Лескин мен Могут Ног бастаған өз кəсібіне аса жетік адуын командирлер күнді-түнді жалғап партизандарды құрыштай сомдауға құлшына кірісті.

	Болат əнеукүнгі əскери қолбасшылық штаттың ерекше мадақтаған 50 ержүрек партизанының біреуі болып, жеп-жеңіл корабль мылтығымен сыйланған болатын. Ол қарша боратып автомат атуды, құлаштап тұрып гранат лақтыруды, бетпе-бет келіп найзаласуды, ат үстінен мылтық атып, қылыш шабуды қызыға да беріле үйренді.

	Күндегі əдеті бойынша жаттығу майданынан жай қайтқан Болат жатаққа таяй бере Қошан ағасының Жамбаскерін жазбай таныды. Асыға адымдап, есік алдына жеткені сол еді, еңкейіп Қошан ағасы да үйден шыға келді. Екеуі құшақтаса кетті:

	– Амансың ба, шырағым?

	– Тəтем аман ба?

	– Аман, аман. Бірақ тəтең байқұс, мынау қарғыс атқан заман бүлінген сайын, қару асынып, қан кешіп жүрген сені ойлап, күндіз күлкіден, түнде ұйқыдан қалып, шүкірдей сарғайып барады.

	– Ойбай-ау, ондай болса емшіге көрсетпейсіздер ме?– деп Болат шошына Қошанның құшағынан ажырап, ағасының бетіне бажырая қарады.

	– Ей, ақымақ, ол ауырған жоқ, сені сағынып жүргенін айтқаным ғой.

	– Ендеше «шүкірдей сарғайдыңыз» не?

	– Ол қазақтың сөз салты...

	Екеуі осылай амандық сұрасып қайта үйге кіргенде, бұл жатақтағы басқа партизандар алакөлеңкеде ауыздарын шылпылдатып бірдемесін шайнаңдап отыр екен, олар:

	– Кешіктің, кешіктің, Болат, Қошанның құртынан,– деп шуылдасты.

	Қошан үйге кіре салып тізесін де бүкпей ауылдан əкелген қоржын-қолаңын ақтарып бауырсақ, құрт, пысқан ет пен шəйнектей жентін Болатқа ұстатты да, жаңа тері шалбар мен шибарқыт тысты жеңсіз күртені қояр да қоймай Болатқа кигізіп, өз көзімен алды-артына шығып қарады. Сонан қолына қамшысын алып:

	– Ал, Ботақан, мен кетейін!– деді асығыс.

	– Неге? Қонбайсыз ба?

	– Жоқ, сенің жуықтан бергі ерлігің мен азаматтығыңды мына отырған майдандастарыңнан түгел естідім. Осыны ауылға айтып, Нүрила тəтеңе жеткізейін.

	– Онда, аман болыңыз аға!

	– Өзің де есен бол, шырағым. Ауыл арасы жақын, тағы да келіп-кетіп тұрамын,– деп Қошан ымыртта абын-күбін аттанып кетті.

	Партизандар арасында күн сайын жаңа-жаңа хабарлар қарша борап жүр. Соның бірі «Құлжа қала районы түгелдей партизандар қосының қолына өтіпті. Андыздап қалған жау – Айранбақ, Аэродром, Гөйуаңмяуға жасырыныпты. Гоминдаң аэропландары ұшудан да, қонудан да біржолата қалып, қорған ішінде құрсауланған жаулар азық-түлік, қару-жарақтан жұрдай болуға таяпты» деген хабар. Ендігі бір ерекше хабар – «Құлжа жағдайы шұғыл өзгеріп, аэропланның ұшып-қонуына сенім болмағандықтан Гоминдаң запас 7-дивизиясын іске қосып, Құлжаға көмекке баруға бұйырыпты. Олардың алды Ашалыға келген-ді. Нылқы партизандарының тосқауылына ұшырап, қарлы тауда қанға бөгіпті. Осылармен бірге Тақиядан қозғалған Гоминдаңның 21-полкі көне Артайды көздеп, Сайрамға қарай сауылдап келеді екен...».

	* * *

	Гулеп жүрген хабардың көбі шынға айналды. Лу Сау Гуден іңірде аттанған партизандар жаңа Артайға түн ортасы бола жетті. Ондағылар да сақадай-сай тұр екен. Соғыс бұйрығы берілді. Сол-ақ екен партизандар бөлім-бөлім бойынша сапқа тұрып, Кеңсай аңғарының ұшар басындағы Көксалаға қарай көсіле жүріп кетті. Жол-жөнекей тосқауылдарда жасырын тұрғандар: «Жолдарың болсын! Оларды өлтіре соғыңдар» деп тілеулерін білдіріп қалып жатыр.

	Аспан ашық, ай батып кеткен. Көксаланың етегіне дейін атпен барған партизандар енді жаяулап, бөлімше-бөлімше бойынша сай-саймен биікке қарай қабыса жүріп келеді. Олар серттескендей Талқы кезеңінің екі жағындағы биік шоқыларға тең шықты. Бір-бірімен ысқырып хабарласып, құсша сайрап табысып жүр. Қыраттың қары жұқалтым екен. Бірақ, кенеттен соққан алай-дүлей ақ түтек боран қыраттың ұйқы-тұйқысын шығарды.

	– Жарайды, табиғаттың мұндай еркелігі соғыста табылмайтын орай, тарта беріңдер!– деді Болаттардың бөлімше бастығы Шақарбек. Партизандар енді кезеңнен еңіске қарай етпеттеп келе жатқанда Алыптың тауынан аса таң сəулесі төгіліп, Талқының кезеңі мен Сымпытузы қайқаңы ап-анық көрінді. Ол жердегі Гоминдаңның қарауылдары да аппақ қардың үстінде жыра-жылғалармен жылжып келе жатқан партизандарды байқай қойып, алыстан жабыла оқ жаудырды. Партизандар да таудан атылған тасқындай екпінмен лезде келіп жау ұяларын басып қалды.

	Амал қанша, еңіреген ерлерін кешіріпті. Шағын партизандарды алыстан «аса мол жойқын күш» деп межелеген жау сасқанынан Сымпытузыдағы жатақтар мен Талқыдағы фотайларына өрт қойып, ауыр қаруларын Сайрам көліне аудара салып, Сантайға қарай зытып беріпті. Партизандар арманда қалса да, тегіннен-тегін талай олжаға батты. Қару-жарақтарды қос-қостан асынып, сандық-сандық оқтарды оқшантайларына толтыра ысқады.

	Түс қия бере көз ұшындағы Сантайдан өре шыққан қалың жау Алып тауының арасанды тұмсығынан өте бере жиналып, ауыр зеңбіректерден Сымпытузыға оқ бората қайтарма шабуыл бастады.

	– Біздің ендігі міндетіміз – өзімізді снарядтан аман сақтап жау жағдайын бақылау. Жау жақындағанда анда-мында азырақ минаметтен оқ атып, оларды онан əрі қарбаластыққа салып, уақытты кешіктіре түсу. Сөйтіп, оқ қағары берік, көзден таса жерлерде тұрып, жаудың күш-қуатын, қару-жарағын, адам санын əбден межелегеннен кейін кештете кейін шегінеміз,– деп Лескин əр жерде жасырынып жатқан бөлімшелерге қосын қолбасшылығының бұйрығын жеткізуге жедел хабаршы жіберді.

	Болат алқын-жұлқын жеткенде, Лескин Шығысшоқыдағы Жалқарағайдың астында бір топ адаммен картаға қарап отыр екен.

	– Фəтей бастық,– деді ол (өзінің дағдысы бойынша) басқаларға жапақтай қарап, – менің сізге жекелей айтар сөзім бар еді.

	– Болады, болады, шоқпарлы батырым. Жүр онда мына шеткері қарағайдың түбіне,– деп Лескин оның арқасынан қағып ала жөнелді. Отырғандар Болаттың мойнындағы корабліне қарап сүйінді де, беліне қыстырылған қоңыр шолақ шоқпарына қарап қарқылдап күліп қалды.

	– Жə, жігітім, сонда айтарың не?

	– Бастық, бөлімдерге кешті шегінеміз деп ұқтырдыңыз ба?

	– Иə.

	– Неге, біз жаудан жасқанатын қоянжүрек қорқақ болдық па?

	– Шегіну қорқақтыққа жатпайды, балақай. Кейде қашу жолымен де жететін жеңістер болады.

	– Онда, мен сияқты 10-20 жігітті толық қаруландырып, қарға көміп кетіңіз, бастық! Біз сіздер кеткеннен кейін жаудың ортасынан ұшып тұрып, оларға «жерден Мəді, көктен Иса» түскендей бір заман ақыр салайық. Жалынайын, ағатай, осы тілегімді орындауға бұйрық беріңізші?!

	– Жоқ, бұлай бұйыруға болмайды, шырағым. Бұл талабың естір құлаққа қазірше жағымды болғанмен, кейінгі ұзақ соғыстарымыз үшін өзіңдей тайсалмас тастүлек қырандар керек. Соғыс сайын мұндай нартəуекел ерлікпен «маңдайының бағын» сынайтын басшың мен емеспін. Жай ғана құрбандыққа бауыздай салар

	«жетім лақ» сен емессің. Бар, бара ғой орныңа. Ерлігіңді ертең көрсет, оған шарт-жағдай жаратуға мен жауапты болайын! — деп Лескин қабағын шытына Болаттың иығынан қағып, қарсы бетке қарай жүгіріп кетуге əмір берді.

	Ол жүгіріп бара жатып іштей «Əйтеуір талабымды айттым ғой бəлем!» деп тістене күбірледі.

	Жаудың қалың қолы күн бойы əуре-сарсаң болды. Тектен-текке дөйдалаға оқ төгіп, құрыш құсып, іңірде Сымпытузыға əрең жеткенде, партизандар шегініп, Кеңсай аңғарындағы Қоскөпірге жетіп алған болатын.

	– Ендігі іс – ашулы жауды қақпанға қарсы шаптырып, қапыда қарақұстан соғу!– деп іштей бір бекінген Лескин атына мінді соңғы қарауылда.

	Қараша айының 15 жаңасынан кейін Кеңсайдың аязы тіпті қағынып кетті. Партизандардың қайсысына қарасаң да «тоқсан қабат торқаңнан тоқты шағымның терісі артық» дегендей тон-шалбарға оранып, бастарына көмілмелі тымақ, қолдарына қос бармақты тері қолғап киіп алған. Сақтық сауысқаннан да күшті.

	Талқының сағасынан тартып, жаңа Артайдың тамағына дейін құпия қорғаныс, жасырын қарауыл, берік бекініс, терең ор. Бірақ, сырттай қарағанға бəрі де жып-жылмағай.

	Кешегі Мақарбек бастаған мергендер тобы ұйымдастырылған болатын. Болат сол топқа алғашқы үштің бірі болып тіркелді. Анадайда қарап тұрған Лескин: «ей, өнеріңді ертең көрем!» деп көзін қысып қойды Болатты еркелете. Міне, сол ертеңі бүгін еді.

	Кешкі тамақты іше сала-ақ аттанған партизандар Қоскөпір, Қайрақты, Жамбасшазының маңайындағы сан рет сараптаудан өткен қалтарыс жыра-жылғаларға аттарын бекітіп, өздері көрсетілген орындарға көрінбей сіңіп кетті. Бəрінің ойында «қуырдақтың əкесі түйе сойғанда» болатындай бір керемет арпалыс тұр.

	Болат пен Əкім қараңғыда қарды бұзып барып, шығыс солтүстіктегі Сарқыраттың биік маңдайшасына орналасты. Олар қолдарымен бітік бүргеннің астын үңгіп, үстіндегі қарды қалыңдады да, жатқан жабасынан қарсы алды түгел көрінетін қарауыл тесік ашып қойды. Қардың астындағы тұяқ тимеген қалың сары өлең бейне аюдың мамық жүнді терісіндей жамбастарына жайлы төсеніш бола қалды. Болат пен Əкім өзара шүңкілдесіп қарсы жаққа қадала қарап отыр:

	– Таң қашан атар екен?

	– Əлі-ақ.

	– Жау қашан келер екен?

	– Талқы мен Жамбасшазыдан көз алмасаң қазір-ақ көресің.

	– Əй кім біледі, қасарысып келмей қояр ма екен?

	– Келеді. Бағанағы бұйрық тегін ғой деймісің, сөзсіз келеді. Біздің бастықтарымыз да осы күнде жау жағдайын екі қарап, бір шоқып жүрмей ме.

	– Үлкен бастықтар қайда қалды осы?

	– Бастықтар сай тағанымен жолда. Биікке шыққандар тек мергендер мен жалама беттердегі тас пен дөңбектен атты ататындар, қарағай құлатып қар көшіретіндер.

	– Бастықтар неге жолда қалады?

	– Біздің негізгі күшіміз жол үстінде тосқауылдардың түбінде. Сондықтан бастықтар соғыстың өтінде болып, қолма-қол айқасып, қолма-қол басшылық етеді емес пе.

	– Болат, ей Болат! Ананы көрдің бе? Талқы кезеңінен бері қарай жылт-жылт еткен бірдеме көрінеді.

	– Қайсы, ештеңе көре алмадым. Иə, иə, байқадым, көрінді.

	– Ендеше көрінсе қашан айттың деме, тақ сол жау. Əттең таң қашан атар екен? Күзетте, қарауылда тұрғанда уақытты білмей адам бықы-тықы болады екен. Сондайда кезекші командирлер сағаттарына үңіле салып, уақытты біле қояды. Құдай бұйырса, осы жолы жаудың бір бастығын жайратар болсам, ең алдымен қолы мен қойнын ақтарып, ең алдымен сағатын «сарт» еткізіп суырып алмасам,– деді Əкім елеуреп.

	– Болмайды, болмайды,– деді Болат Əкімнің иығынан қатты мытып. Бұрын атам марқұм да сондай бір мақалдарды ұдайы айтып отырушы еді. – Əнеукүні Қорғас қалашығын аларда Үсен аға маған: «Ей бала, жетім лақ жемінен, яки емінен өледі» деген бір сөз бар. Олжаға қызығып, орға түсіп жүрме, алдауға сеніп торға түсіп жүрме деген болатын. Сен де ондай жоқтан өзге қызылға бола көзіңді қызартып, пəлеге қалушы болма! Онан да түнде жұлдызға, күндіз көлеңкеңе қарасаң уақыт мезгілін айдан анық біле қоймайсың ба?! Əй, егіншім-ай, мына мендей жылқышыдан «тілашарыңды» төгіп тұрып талай нəрсеңді үйренсең болмай ма,– деді Болат Əкімге қалжың-шынын араластыра. Əкім Болаттың насихатына мойынсан болғандай үндемей қалды. Оның не ойлап отырғанын Болат та қараңғыда қабағынан болжай алмады.

	Балық бауырланып таң атты. Əншейінде жазда айдаһарша ирелеңдеп жататын Кеңсай тағанындағы қара жолмен күміс өзен ақ көрпенің астында тəтті ұйқыда жатқандай тып-тыныш. Ұзыннан-ұзаққа созылған терең аңғар бозалаң мұнарын заңғар биікке өрлеп, көк аспанды ақ мамық астармен əдіптеп, дара-дара шаншылған шыңдарға сəлде орап жатқандай.

	– Ей, ей, жау Жамбасшазының аузынан ақтарыла бастады,– деді Əкім дəл сол тұсты мылтығымен қарауылға алып отырған Болатты түрткілеп.

	– Көріп отырмын. Бағана бастықтар жаудың алды Жаңартайға таямай қыбыр етпеңдер деген. Сол сəтті тоспай амалымыз жоқ.

	– Ойбой, анау не пəлекет? Күжіреңдеп-гүрілдеп əуелі бəрінің алдында келеді.

	– Ей, оған таң қалып отырғанша, онан кейінгі анау тұмсықтағысын көрмейсің бе?– деп Болат Əкімді қайта Талқының түсе берісіне бұрды. Ең алдында өңмеңдеп шілдей шоғырып бөлектен-бөлектен атпен келеді. Олар кілт тоқтай қалып, айғай салым арттағы қалың қосынға хабаршы шаптырғандай болды. Биіктен аңдып отырған Болаттар олардың «шолғыншы» екенін біле қойды. Онан кейінгі қосын дөңкиген бір танкінің далдасына тығылып шұбап келеді. Танкі аңғар ішіне түскен сайын бүкіл тауды солқылдата сілкіндіріп, қалың қарағайдың басындағы үкі қарды үгітіп, қайта жаудыра бастады. Онан кейінгі мол қосын аттылы-жаяу аралас келеді. Алдыларындағысы құрышпен қымталған бронегі болса керек, тасбақаша екі жағына кезек теңселіп, қабырғасы жарқ-жұрқ етіп, мамырлап сырғып барады.

	Албасты жаулар Қайрақтыдан өтіп, жаңа Артайға жете бере желкесінен қылыш турап, төбесіне жасын түскендей шу-шұрқан болды да қалды. Танкілер мен броневиктер алды-артынан ауыздарынан жалын шашқанымен, жарылған доптары дөйдалаға түсіп жатыр.

	Партизандардың екі қабырғадағы екпінділері өз жұмыстарына енді кірісті білем, бүкіл сайдың тағаны ақ түтек көшкінге көмілді. Арғы беттен зымыраған кесек-кесек қой тастар бергі бетке өтіп, сол жердегі тырмысқан жауды жамсата артына қайырылады. Ал, бергі беттен домаланған жуан-жуан дөңбектер өкірген бойы өзенге жетіп, кездескен жауды шелпекше жаншып, шалғыша сыпырып жатыр. Азан-қазан шуыл, атылған оқ, жарылған бомбы. Терең аңғар мен жалама жартасты биік таулар қанды көбікке көмілген пілдей теңселеді.

	Əне, əне, алдыңғы танкі Көкбастаудың үстінде көк түтінге оранып, оқ тиген шошқаша шоңқайып қалды. Аздан кейін сол маңайда қатты қопарылыс болып, жау танкісі лапылдап жана бастады.

	– Болат-ау, кейінгісін қара, кейінгісін! Ол да күл-талқан болды. Дəл көмілген минаны басты білем,– деп екі санын шапалақтап қуана секіріп жүрген қарусыз Əкімді оң қолынан шап беріп ұстай алған Болат:

	– Отыр енді оттамай, кезек бізге келді. Оқшантайға оқты тезірек тізіп, өлген жауды санап отыр. Мен қарақшыларды қалай атар екем!– деді екі көзі ежірейіп. Жаудың алдыңғы бөлімі артына бұрыла алмай мүрдем кетті. Артқы бөлімі Кеңсайдың екі қанатымен Талқының тамағына тығылып еді аңдып отырған мергендердің қарауылына іліне берді.

	– Ал, сана! Алдымен өзекті өрлей қашқан аттыларды атамын, бастым, кетті, – деді Болат.

	– Тиді. Қасқа атты қайқайып түсті. Бір,– деді Əкім.

	– Бастым, кетті.

	– Тиді. Қара атты да қалбайып қалды, екі.

	– Бастым, кетті.

	– Тиді. Жаяудан бірі жалпайып қалды, үш.

	– Бастым, кетті.

	– Тиді. Қабақтағысы күзеннің күшігінше қарға оранып домалап барады, төрт.

	– Бастым, кетті.

	– Түу, мерген-ақ екенсің, Болат, ту көтергеннің ту сыртынан тиіп құзғынша құлады бəлем, осымен бес,– деді Əкім көзі шалаша жайнап...

	Болат пен Əкім бірі атып, бірі санап жатып күннің екінті мезгілі болғанын да білмей қапты. Олардың оққа ұшырған жауы дəл жиырмаға жеткенде жондағыларға жолға түсу сигналы берілді. Ал, қырат-қыраттағы қырғидай шаншылып қашқан жауды қайыра соғуға түйіліп барады. Жол үстіндегі аттылар қылыштарын көтере құйғытып, Талқыға қарай тартып кетті.

	Болат пен Əкімді өзен бойында алдыларынан шыққан Шақанбек сəл тоқтатып:

	– Қалдарың қалай, жігіттер, қарауылдарың қанды болды ма?– деді екі білегін сыбанып.

	– Жиырма, дəл жиырмасын жықтық!– деп екеуі қатарласып тіл қатып, жымия самайларын қасысты.

	– Жарайды! Ондай болса екеуің енді жаралыларды жиыстырып, қолға түскендерге қарасыңдар. Былай, əне Қоскөпір мен жаңа Артай жақта,– деп өзі үлкен Қаражал құламен Талқы жаққа тасырлата өрлей шауып кетті.

	Болат пен Əкім жол бойы жаралыларды көтеріп, сүйеп, сүйреп жүрген партизандарды, бұта-бүргенге жасырынған жау серіктерін ұрып-соғып, қуалап ұстап жүрген омарташы орыстардың əйелдері мен балаларын көріп, оларға қол ұшын берді.

	Матадан тігілген мақталы сым-түжіркелі, аяғына шүберек шоқай, сирағына бір метрдей кездеме ораған Гоминдаң əскерлері, тіпті, қалтырап оқтан бұрын өздері суықтан қырылғалы тұр. Мойындарына тізіп байлаған Жың Моны нандары мұз болып қатып қалған. Соларын тышқанша қажаған болса да қалжырай бастаған. Түні бойы сай ішінде сатырлаған соғыстың соңы жалғасып, тазалау жүргізілді. Қашқан жауды қуғандар таң ата қайта оралды.

	Сол-ақ екен Талқы кезеңіндегі жау жапырылған бойы Сантайға індетті деген хабар дүп ете түсті.

	Ертеңінде Артайда Кеңсайдағы бір сөткелік керемет шайқастың қорытындысын Могут Ног шығарып, Лескин қазақшалап берді.

	– Жинақтап айтқанда,– деді Лескин, – жаудың бір танкісі мен бір бронуг мəшинесі күйретілді. Үш жүз серігі оққа ұшып, отыздан астам адамы үсіп өлді. Полк дəрежелі төрт офицері мен екі жүз серігі қолға түсіп, бес жүзден астам қару-жарақ пен жүзге тарта ат олжаға алынды. Қолға түскендердің айтуынша осы реткі Кеңсай шайқасына Гоминдаң қолбасшысы Жу Шау Ляң Үрімші-Іле тас жолы үшін Сантай мен Талқының кезеңіне үстемелей арнаулы жіберген жаңа 45-дивизиясымен бұрынғы Сымпытузы мен Сантайдағы 21-полктің он неше мың адамы түгел қатынасыпты. Бірақ, қатыгез жау қанша көп болғанымен парасатты партизандардың алдында жермен-жексен болып, ойсырай жеңілді. Біз бүгін, осы жеңісіміз үстінде ерлікпен құрбан болған, жараланған жиырмадан астам жауынгерге ерекше құрмет білдіріп, сексен батырға сыйлық ұсынамыз...

	Болат сексен батырдың ортасынан тағы да ойып орын алып, алақанындағы кешегі атқан жиырма жезін қатарындағы Шақанбек ағасына мақтана көрсетті. Оның осы қимылын бағып тұрған Аусынақын екі беті манардай болып, оң қолының бармағымен Болаттың кеудесінен нұқып-нұқып қойды, бір көзін түкпіштене қысып.

	Қарашаның ортасындағы Кеңсай жеңілісі, Құлжадағы Айранбақ, Аэродром, Гу Уаң Иаудағы қамалып жатқандардың азық пен қарудан жұрдай болып жоғарыға зарлап, əскери қатынас аэропландарының Құлжа аэродромында ұшып қона алмау жағдайына тап болуын, Ысқақбек Мононов, Александр (Ескендір) Палиновтардың бір батальон атты əскермен Совет одағынан Құлжаға келіп, қорғанысы берік Айранбаққа атойлап кіруі күллі Гоминдаң отрядының абыройын айрандай төкті. Басын тоқпақтаған Жяң Кəй Ши бір күнде əлденеше рет Үрімшідегі У Шоң Шін мен Жу Шоу Лянға жеделхат жолдады:

	«Бандыларды барынша тез тазалап, Құлжаны қайтарып алыңдар! Үрімшіге берік бекініс орнатып, батысқа жорық жасаңдар!» деп арт-артынан жарық шашты. Сондықтан, Жу Шау Лян Үрімшіні қорғап қалуы үшін 29-құрама армиясының əскери күшін батысқа бір-ақ көшіріп, Еренқабырғаның батыс етегіндегі қарлы даланы қанға бөктеруге бұйырды.

	Мұндай хабарлардың қандайы болса да Кеңсайдағы керемет жойқын күшке айналған партизандар қосынына үзілмей тез-тез жеткізіліп жатты.

	Қар қалыңдап, суық қатая бастады. Осындай орайды мықты пайдаланған партизандар қосыны Талқы мен Сымпытузыға күзетті күшейтіп, Кеңсай аңғарындағы тосқауылдарды бұрынғыдан бетер беріктей берді.

	– Жолдастар, бұл жердегі ендігі соғыс өткендегі соғыстардың көкесі болмақ. Жараланған аю жан ашуымен қораға қайта шапса, жазуынан жазымы көп болады. Сенімді хабарларға қарағанда, таяудан бергі Гоминдаңның сараланған күшті қосыны Үрімші-ле тас жолының осы өткеліне басын бəй тігіп, өңмеңдеп тағы ұмтылып келеді екен. «Уақыттық өкімет» бізге тапжылмай табандап тұрып, Кеңсайдан бір адым кейін шегінбей Талқы кезеңін қорғауды тапсырды. Қалай, бұл міндетті орындауға сеніміміз бар ма?– деді Лескин жаңа Артайдағы отряд басшыларының бір кешкі кеңесінде.

	– Денеміз қалқан, жүрегіміз бомбы болып жарылғанша Талқыны қорғауға дайынбыз!– деді қаз-қатар орындарынан ұшып тұрған партизан басшылары.

	– Жау таяп келеді. Үңгірлердің үсті қалың, биіктегі атқылардың ағашы мен тасы мол болсын. Жол үстіндегі бөгеттер мен мергендердің жасырын ұяшықтары қайта тексеріліп, əттеген-ай жерлері сезілсе, қолма-қол түзетіңдер! Сағат сайын қарауыл тексеріліп, алдыңғы шепке шолғыншы жүргізілсін!– деді Могут Ног екі бүйірін таяна.

	Болат бастаған 30 елпек сол күні Сымпытузыдан түсіп, Сайрамның оңтүстігін жартылай шарлап, таң ата тың хабармен қайта оралды.

	Гоминдаңның 7-дивизиясының командирі Лей У Шаң ілгеріндегі жаңа Артай жеңілісінен кейін қожайыны Жу Шау Ляннің жұдырығына тап болды. Сондықтан, ол өзінше бас қатырып жүйелі жоспар жасап, желтоқсанның басында запас 7-дивизия командирінің орынбасары Ху Шың Яңмен жаңа 45-дивизия 3-полкінің командирі Хоу Вын Сыны Сымпытузыда алдыңғы шеп қолбасшылық штабын құруға жіберді. Өзі олар əбден орналасып болғаннан кейін келіп, Талқыда тұрып соғыс жағдайын бақылады. Жаңа Артайға жасалған қайтарма шабуылдың төртінші күні жаралы Хоу Шың Яң Жамбасшаздан еңіреп шыға салып:

	– Құрметті генерал, құрыдық!– деді қыдиып дүрбі салып қыр басында тұрған Ли У Шянға шағынғандай.

	– Неге?

	– Аңғар түгел айқасқан найза мен əзірейіл оқ, құртайын десең адамы жоқ. Тау сілкініп тасын атар, орманы өртеніп отын шашады. Жолы жарылып зынданға тартады. Бұл жерге шабуыл жасау тектен-тек арамтер болғандық!– деп қан сорғалаған сол аяғын құшақтап өкіріп отыра кетті.

	Ашудан өлердей булығып қалш еткен Лей У Шаң наганын суырып алып қабына қайта салды да, темір нəлілі былғары етігімен Ху Сың Иаңды теуіп-теуіп жіберді.

	– Əй, əкеңнің... Сандалып, сандырақтап тұрғанын қарашы! Мен əлдеқашан-ақ сенің осындай өлексе боларыңды сезгенмін. Ертең екінші реткі шабуылды ержүректер отрядымен екі аэроплан арқылы өзім бастап жаңа Артайды бандылардан тартып алғаннан кейін, өз қолыммен əкеңді танытып, осы кезеңде атып тастаймын сені! — деп артына бұрылған Ли У Шаң иығындағы жеңсіз желбегейін көлбірете көп қорғаушыларын шұбыртып жүріп кетті. Ертеңіндегі «ержүректер» шабуылы ұзынды күнге ұласты. Сай-салаға ауыр-жеңіл зеңбіректер мен минаметтер толассыз қорғаныс құсып, қырғындаушы екі аэроплан ерсілі-қарсылы аспаннан бомбы төгіп жатты.

	Бірақ, Кеңсай аңғарына түсіп, Қайрақты, Қоскөпір, Жаңартай жаққа келген аттылы-жаяу «жаужүректерден» бірде-бірі қайта оралмады. Өзі өзенге түспей өрден қолбасшылық етіп, дүрбімен қарап тұрған Ли У Шаңға Кеңсайдың іші бейне бұрқ-сарқ етіп қайнаған қазандай көрінді.

	Түстен кейін бір қанаты қабысып, запқы тиген қара құстай қиқалақтап белден əрең асқан қырғындаушы аэропланын көргенде Ли У Шаңның жонынан жыландай сұп-суық тер жосылды. Кешке таяу ең соңғы атты əскерлермен аз-ақ адам қанжоса болып оралғанда көзі бұлдырап, буыны дірілдеп, кезеңдегі жел қаққан қасат қарға күрс етіп отыра кетті.

	Ымырт жабыла Лескин бастаған бір топ адам Ақтұмсық биігінің үстіндегі жасырын қолбасшылық жабасының астынан əңгімелесе төмен құлдилады:

	– Əй, бұл кесапаттарың екінші қайтып келместей-ақ болған шығар?!

	– Кім біледі, есек дəмелі немелер сүлдерін сүйретіп ертең тағы жетіп келер?

	– Ертең келмейді. Ертең тұрмақ ендігі жылы да келмейді. Келмейтін себебі, осы жолы ойсырай жеңілді. Қыруар адамынан, қаншама қаруынан айырылды. Бір аэропланы күйреп, аман қалған адамы отыз-қырық градустық аязға шыдамай, құлағы шұнтиып, аяқ-қолы құнтиып қайтты. Олардың ордасына енді біз барамыз!– деді Лескин желбегей жамылған тонының жеңін жүре киіп келе жатып.

	Сол күні түн ортасында əбден талмаусыраған Ли Лу Шаң Сантайдағы қолбасшылық штабын жалма-жан Тақияға көшірді.

	Оның неше күннен бері əбден сарпалдаңға түскен сан мың адамдық қосыны Сымпытузы мен Сантайдың арасындағы сары аязда сақылдап қала берді. Сөйтіп, Жу Шау Ляңның «Кеңсайды келістіріп соғып, Үрімші-Іле тас жолын табыспен ашып, Құлжадағы құруға айналған қосындарға тездетіп көмек қолын созу» үшін жасалған жарым айлық соғыс жоспары осылай қанды трагедиямен тынды.





Алыптағы арпалыс




	Осыдан сегіз күн бұрын, Кеңсайдағы керемет шайқастан кейін Алып тауының айналасы мен Бұратала өңіріне барлауға жіберілген Болат пен Омый дəл межелі кезде жайраңдап Жанартайдағы штабқа кіріп келді.

	Штабта бір топ адам кең үстелге жайылған картаға үңіліп, шытырман сызықтарды қызылды-жасылды қарындаштармен оңды-солды бояп жатыр екен.

	– Амансыздар ма?– деді Болат кірген жерден Үсенді көріп, онан соң басын көтеріп қараған Лескинге қарап, – Фəтей бастық, тапсырылған міндетті орындап оралғанымыз осы!– деп қаздиып тұра қалды.

	Болат пен Омый штаб басшыларына көрген-білгендерін көсіле сөйлеп отыр. Екеуінің де жел қағып, суық сорған бет-аузы домбығып, көзінің ағы талаурап қызарып, еріндері кеберсіп жарылып кетіпті. Бірақ, олар қауырсыны əбден қатып, бабына келген қыран секілді аса қунақ-ширақ отыр. Екеуі бір айтқанын бірі толықтап, бірі ұмытқанын бірі есіне салып қояды.

	– Сонымен,– деп бастады сөзді Болат, – біз өздеріңіздің тапсыруларыңыз бойынша Советтен келген Торғаев командирдің атты эскадронына жол бастап, Сарбұлақтың Құмтік асуынан астық та Төре жайлауында қарауылда жатқан Тергеусіз Ақалақшыға бардық. Ол жерден жағдайды егжей-тегжейлі иеленгеннен кейін, Торғаев эскадроны ыңғайы келсе Гоминдаңға өздерін бір танытып қоймақшы болып, Əділхан мен Бекен деген жігіттерге жол бастатып, Жолдасбай сайын айналып, Сантайдың желкесіндегі Алыптың тауына кетті. Біз оларға қош айтысып, ары қарай жолаушы, жоқшы, бақалшы саудагер болып қыстаудағы ел ішіне сіңдік те кеттік. Сонан Алыптың тауы, Утай, Қосемшек, Тақия, Бұратала, Қарабұқа, Арасан өңірлеріне барып, келіп отырғанымыз осы.

	– Шəй ішіңдер, шəй іше отырып асықпай айтыңдар,– деп Үсен үлкен темір пеш үстіндегі сырылдап тұрған жез шəугімнен екеуіне екі шөңке шəй құйып берді. Лескин мен тағы бір-екі адам ақ қағазға сыпылдатып жазып отыр.

	– Елден естуімізше,– деп Омый ойлана əңгіме жалғастырды. Қазір Сантайда жатқан əнеукүнгі бізге арт-артынан шабуылға өткен Гоминдаңның шерік саны он бес мыңға жуық дейді. Олар Алыптың тұмсығымен көл ішіндегі Бұрқан төбеге үлкен-үлкен 3-4 зеңбіректерін орнатып қойып, алдыңғы қарауылдары болған Талқының кезеңі мен Сымпытузының қайқаңынан осы жаққа көз алмай қарап отыр екен.

	– Өздерің маңайлап бардыңдар ма?

	– Көз жетер алыстан қарауылдарым, Сайрам көлінің бетіндегі мұз үстінде шұбап жүрген құмырсқадай жау əскерлерін əбден байқадық...

	– Тамаша, тамаша! Нақ теңеу, айта беріңдер!

	– Əлгі Торғаев эскадроны Алыптың желкесіне барғаннан кейін, ел ішінен Қажыбек дегенге жол бастатып, түн ішінде жаудың бір жасырын бекінісіне тұтқиыл шабуыл жасамақшы болып таяй бергенде Қажыбек аяқ астынан: «Мұхаммед, Мұхаммед!» деп ұрандай жөнеліпті. Сол-ақ екен, тыныш жатқан жау олардан бұрын шоқпар үйіріпті. Сонымен атты эскадронның жоспары сəтсіздікке ұшырап, бұрынғы жол бастаушысы Бекен деген жігіт пен тағы екі жауынгер бекерден-бекер құрбан болыпты. Қажыбекті қатарындағы солдат сұлата салыпты. Бұл істі біз артынан анықтап көрсек, əлгі Қажыбек деген сұм Гоминдаңның жансызы екен. Сонымен Торғаев Шапқанжотада жатқан Ысқақбек пен Мəуленовтердің қосынына барып қосылыпты.

	– Енді бір байқағанымыз Утайда жаудың ұсақ бөлімшелері ғана бар екен. Сытай бекеті тек əскери тасымал үшін 10-20 адаммен ғана су қайнатып, азық-түлік əзірлеп отырыпты. Қазірше, Алыптың айналасындағы Бестөбе, Аққора, Бесқора төңірегінде жасырын болмаса, ашық жау жасағы жоқ. Қар қалың, күн суық. Ең қауіпті жағдайдың бірі Гоминдаңның Құлжадағы қосындарға көмек көрсету жаңа жобасы бойынша Жың ауданының солтүстігіндегі Ашалы асуына жəне Тақиядан Құсемшекке əскер жөткеп жатқандығы. Мынау ұйғырша-ханзуша (қытайша) жазылған қағазды малшылардың қолынан алдық. Малшылар мұны жақында ғана Құлжа жақтан құйрығымен қанатынан қара түтін будақтап, өртеніп қайтқан бір аэропланның тауға тастаған қару-жарақ, азық-түлік теңдерінің арасынан тауып алыпты. Өзі əскери былғары сөмкенің ішінде екен. Сөмкенің бауы үзіліп кетіпті. Міне өздерің оқып көріңіздерші,– деп Болат етігін шешіп жіберіп, киіз ұлтарағының астынан төрт бүктелген қалың сабан қағазды алып, Лескиннің қолына шұлғаулы сыңар аяғын көтере абын-күбін ақсаңдап барып ұстатты.

	Жағалай отырғандар Болаттың балалығы басым осындай аусарсоқ қылығына мəз бола күлісіп алды. Ал, Лескин бүктеулі қағазды жайлап ашып, асықпай айналдыра қарап болғаннан кейін, ұйғырша жазылған бетін қолма-қол қазақшалап дауыстап оқи бастады:

	– «Құлжадағы қаһарман офицерлер мен жауынгерлер! Мен сіздерге қыруар қару-жарақ пен азық-түлік сəлемдеме тиеп Ли Те Жун генералды арнаулы аэропланмен аттандырдым. Ол жол-жөнекей Жыңға барып, Құлжаға көмектесу соғысына қолбасшылық етеді. Жаңа 45-дивизияның командирі Шие Ифың, запас 7-дивизияның командирі Ли У Шаң, жаңа 45-дивизия 3-полкінің командирі Хоу Вын Сы, запас 7-дивизия 19-полк командирінің орынбасары Фаң Иу Рың, 39-құрама тасымал басқармасының бастығы Зың Шы Сүн, əуе армия отрядының бастығы Шүй Ян Мулардан ұйымдасқан жаңа 2-армия алдыңғы шеп қолбасшылық орыны Жыңда құрылып болды. Сіздер кеше ғана бізге жеткен мемлекет атасы Жаң Кай Шидың:

	– Сталинград рухынан да асып түсетін рухпен соңына дейін берік тұрыңдар! деген жеделхат тілегін орындағайсыздар! Бұл бəрімізге берілген қатаң бұйрық. Адалдықпен атқаруымыз керек!

	Жу Шау Лян».

	Лескин енді хаттың мазмұнын қатарындағы Могут Ног бастаған командирлерге орысша аударып беріп еді, Могут Ног басын шайқап «Сталинград, Сталинград?!» деп танауынан жай ғана кекете мырс етіп күліп қойды.

	– Тағы қандай, қандай мəлімет бар?

	– Тағы да айтар болсақ Гоминдаңның Үрімшідегі өлкелік өкіметі жер-жерде көтерілген қарулы күреске əскери жəне саяси жақтан қатар іске кірісу тактикасын қолданып, қарулы күшпен жаныштаумен бірге «көңіл аулау» қимылын бастаған сияқты. Сол көңіл аулаушылардың бір бөлімі Ілеге келе алмай, Жың, Бұратала, Арасан аудандарында қазақ моңғолдарға қант, шəй, кездеме үлестіріп жүріп, Іледегі күрескерлер жөнінде өсек-аяң таратыпты.

	– Не деп?

	– Қызылдар, қырғыншылар, бандылар, дінсіздер, қу сіңір, жалаңаяқтар, содыр-ұрылар деген сияқты көкіген көп сөз...

	– Сонымен?

	– Сонымен бұл өтірік-өсекке қарсы Ерденің партизан отрядының Бұраталаға баруы еп болыпты. Жұртшылық тағы да үмітін өзімізге артып отыр екен. Ерде партизан отряды жуықта ғана Қайнам бастаған қарулы бөліммен бірігіп, Арасан қалашығын (Жаңашəрді) екі күндік шайқаспен азат етіпті. Соғыста Гоминдаң армиясынан жүздей адам жойылып, Арасан ауданының Уаң Биң Шяң деген əкімі қолға түсіпті. Оның орнына партизандардың Букамбаны отырғызғанын өз көзімізбен көрдік.

	– Иə, иə, сіздерге мəлімдейтін тағы бір іс – Арасанды алу шайқасында Қайнам батыр арқасынан жараланған екен. Керімбек бастаған жиырмадай жігіт оны керегеге етпетінен жатқызып Құлжаға алып кетіпті.

	– Жəне?

	– Бар болғаны осы.

	– Жақсы. Осы күнгі қым-қуыт дүниеде өздеріңнің ат-көліктеріңмен қоса аман-есен оралғандықтарыңнан артық олжа бар ма?! Қашан қайтып келгендеріңше зəрем ұшып, запыран құсып жүр едім. Міне, көңілім енді орнықты, жастарың ұзақ болсын,– деді Үсен батыр.

	– Ой, ағай, ат-көлік аман болу қайда! «Жігітке серуен де серуен, сергелдең де серуен» деп өзіңіз үйреткеніңіз сияқты, Тақияның шетіндегі малды ауылға таяй бере Гоминдаңның шолғыншыларына кезігіп, қайран Құлабесті мен Омыйдың қоңыр шұнағынан бір-ақ айырылдық. Олар алдында бізді «банды» деді. Біз «шəй-тұз алып жүрген малшымыз» деп зарладық. Сөйтсек, олар өзімізден гөрі атымызға сұғын қадап тұрған қасқырлар көрінеді, бізді қоржын-қолаңымызбен, ер-тоқымымызды арқалатып дөйдалаға тастап кетті.

	– Ойбай-ау, онан кейін қайттіңдер?– деді Үсен орнынан ұшып тұрып.

	– Біз де тірі жанбыз ғой,– деді Болат күлімдеп, – «Батыр барымтасыз жүре ме?» Тімтініп жүріп Бұраталаның маңайынан екі ат алып, Арасаннан қайтар жолда оның санын алтыға толтырып айдап келдік.

	– Халықтан ба?

	– Жоқ, жаудан. Алғашқы екеуін сақшының қорасынан, кейінгі төртеуін Жаңашəріден қашқан сарыаяқтардың астынан.

	– Паһ-паһ, өздерің жүрек жұтқан немесіңдер ғой деймін!– деп Үсен қатулана қарғып тұрып оларға таяй берді.

	– Батыр аға, жүрек жұтсақ та, күрек жұтсақ та өзіңізден үйренгеніміз ғой, — деп Болат Омыйдың қолтығына түртіп, қулана кейін шегінді.

	Кеңсай партизандары 1944 жылдың желтоқсаны мен 1945 жылдың қаңтарын қалың қар астында қанды шайқастармен осылай өткізді.

	Міне ақпанның ортасы болып қалды. Кешегі оқ осып, бомбы қопарған, көшкін жүріп жартас жарылған, өрт кетіп, орман от алған Талқының асуы мен Кеңсай аңғары қайтадап аппақ жұмыртқадай қарға бөленіп, түк көрмегендей ащы аязда шытынап тұр. Тұп-тұнық көк зеңгірде қыран қалқып, қос қанаттағы заңғар шыңдардың иығына ұлпа мамықтай тұман тұнған. Қапталдардағы қар басқан бұта-бүргендер мен қалың қарағай арасында ұшып-қонған тоңсирақ құстар шыр-шыр етіп безек қағады. Сай ішіндегі мұздақ жолда бүгін жүргінші жоқ. Жаңа Артайдың қарлы жазығында қалың партизандар жалау көтеріп, жалпы жиын ашып жатыр. Қаза-қтар тұрған партизандардың самсаған найзалары жалтылдап, өр жақтан баса соққан ызғырық жел мен аттарының жал-құйрығы зу-зу еседі.

	Ат үстінде Кеңсай партизандары қосының парасатты сардары Фəтей Иванович Лескин сөйлеп тұр. Қоралана тұрған мыңға таяу жалынды жасақ желсіз күнгі көл бетіндей тып-тыныш.

	– Жолдастар!– деді Лескин үзеңгісіне шірене кеудесін қыранша бір көтеріп, – бүгінгі жорық алдында өз қосынымыздағы барлық батырларға туысқан партизан отрядтарының жеңісін желбіреген тудай биік көтеріп, көрсетіп қою орынды сияқты. Əнеукүні олар да біздің Кеңсайдағы жеңісімізді осылай салтанат еткен болатын. Қаңтардың ортасындағы бір жетіде Тураасу, Көгершін, Көрісай кезеңдеріндегі Нылқы, Құлжа партизандары Ілеге көмекке жіберілген Гоминдаң армиясынан 1300-дей адамды жойды. Екі жүздей адамын қолға түсіріп, жиырмадай ауыр-жеңіл пулемет, жеті жүздей мылтық олжа алды. Ал бұдан да үлкен бір жеңіс, – деді Лескин жан-жағына тағы да көтеріле көз салып, – сұрапыл шайқас үздіксіз тоқсан күн жалғасқан Іле аймағының орталық қаласы – Құлжа ақпанның бірінші жаңасы жезтырнақ жаудан ада-күде азат болды!

	– Ура! Ура! Ура!

	– Жеңіс үшін алға!!!

	– Ұзақтан бері,– деп сөзін қайта сабақтаған Лескин енді мынандай ұзақ сандар мен фактілерге аялдады. – Құлжада берік үш қорғанға бекінген жау ең алдымен Гу Иаң Мяудан шегініп Айранбаққа паналады. Іле-шала халықтың қаһарман қосыны Айранбақтың астан-кестенін шығарып еді, құр сүлдерін сүйреткен қалдық қасқырлар аэродромға қашып барып індеді. Сонымен аэродром да пана болмаған Ду Ды Фу генерал қалдық мыңдай əскерімен үш мыңдай бұқараны бастап, қарлы боран, қақаған аязда Көкқамыр тауын бетке алып, Жыңға қарай қоршауды бұза қашты. Бірақ, олар Білікші сайындағы партизандардың қатты соққысынан сол жердің өзінде-ақ жер жастанды. Гоминдаңның жоғары дəрежелі офицерлерінен Ду Ды Фу, Жиаң Шуаңдар өзін-өзі атып өлтіріп, Саур Ляң, Фың Жүниелер арт-артынан оққа ұшты. Жаудың жалпы 1600-ден астам əскері жойылып, 3700-дей адамы (бала-шаға, бұқара да бар) тұтқынға түсті. 2100-дей мылтық, 6 минамет, 98 ауыр-жеңіл пулемет, 54 аэроплан, 16 автомобиль олжаға алынды.

	– Жолдастар! Осындай жеңіл іс азабы арқасына аяздай батқан жендет Жəн Кəй Ши екі күннің алдында Үрімшідегі бас қолбасшысы Жу Шау Лянға «Жыңның батысындағы əскери бөлімдерді алдымен Жың, Шиқу өңірлеріндегі қауіпсіз жерлерге шегіндіріңдер. Онан соң емін-еркін бекініс жасаңдар! Бұдан былай Шынжаңдағы маңызды орындарды мықтап қорғап, қолдан кеткен жерлерді қайтарып алудың базасы ету керек. Барлық жерді қорғауға зорланғанмен, бүкіл Шынжаң қолдан кетеді, оның ақыры апат. Жыңның батысындағы əскери бөлімдерді қалайда, тез арада шегіндіру қажет!» деп қатаң бұйрық түсірді. Енді біз не істеуіміз керек?

	Лескин өзі қойған сұрауына өзі жауап берді. Партизандар қосынына жорыққа аттану бұйрығын жариялады:

	– Біздің қазіргі міндетіміз – Алып тауының айналасындағы жаулардың шегінер жолын найзағайдай тездікпен барып үзіп тастау. Сонан кейін жаулардың маңызды орыны Тақия мен Жыңға шабуыл жасау. Біз қазір екіге бөлінеміз. Іріктелген бір бөлімше осы жерден тапжылмай, Талқы мен Сымпытузыдағы жаудың қарауылшы бөлімдерін партизан бас қолбасшылық штабынан Могутнов жолдас көмекші күш əкелгенше жасқап тұрады.

	– Екінші қомақты қосынымыз Сайрам көлінің батыс жағынан орағытып өтіп, Алып тауының артына жасырынған соң, Сантайдағы сансыз жаудың қарақұсынан қатыра соғамыз. Ал, батыр партизандар, алға!– деп ұлы қосынды өзі бастап Кеңсайды құлдай жөнелді. Көп аттың шақылдаған тағалары мұзды жолды дүрсілдете ойып, партизандардың:



	Қорғауға ұлттың намысын,

	Азаматтықпен ант еттік.

	Еңіреген елдің қамы үшін,

	Қан іштік жəне қан төктік,



	– деп əндеткен біркелкі екпінді үнмен екі қанаттағы қиын шыңдар мен жалама жартастарды дүр-дүр сілкіндіріп, дірілдете тербетіп барады...

	Ұзыннан-ұзаққа созылған жорықтағы жойқын осы қосын ертесі Дашыгүрден шығып, Орта Ақсу өзенін өрлеп, Ақбайтал, Ағым асуларынан асып, біржарым тəулікте аттарын ақ қырауға бөлеп, Сайрамның батыс солтүстік етегіндегі Шұбыртыдан шұбап шыға келді.

	Көсілген сұлу Сайрам көкпеңбек айнадай мұз болып, ашық күнге шағылыса шаңқиып жатыр екен. Шығыстан партизандарға қарсы соққан үскірік жел бет қаратар емес. Көз ұшында шығысы шөмейіп, батысы биіктеп, шөккен пілдей болып Алыптың тауы бұлдырайды.

	Қолбасшылық штабтың бұйрығы бойынша Мақарбек бастаған мерген шолғыншылар түнде озып кеткен.

	Мақарбектің қазіргі қарулы көмекшісі Болат. Ол бабындағы қырандайəбденшабыттаныпалған. Таңғажақыншолғыншылардың ішінен Болат, Омар, Қойтайлақ, Шежінбек, Алашбектер Местөбеден жаяулап кетіп, жау шебіндегі Сантайдың бірталай жерін еңбектеп жүріп шолып қайтты. Сонан шолғыншылар таң ата қосынға келді де, көрген-білгендерін толық баяндады.

	Партизандар қосыны Сайрамның солтүстігін орағытайланып, үдіре тартып келеді. Олар Бестөбеден өте бере түндегі шолғыншылардың айтқанындай көл ортасындағы Бұрхантөбе мен Алыптың маңдай шекесіне орнатылған ауыр зеңбіректер атқылай бастады. Партизандар бытырай, шеп жая аттарына қамшы басып, лезде Аққора мен Бесқора жақтағы оққағар қалқаға өтіп кетті.

	Алыптың үстімен Сарнауа, Серікті өңірлеріне де жау жасырын пулемет ұяларын орнатқанын партизан бас штабы Сантайдың шегінер жолын кескен күні кеште анықтады.

	Ымырт жабыла бере партизандар Бесқора маңында тамақтанып жатыр еді, «Утай жақтан бір мəшине келе жатыр» деген хабар келді.

	– Болат, бес-алты партизанмен сен барып тос!– деді Мақарбек бас штабтың бұйрығын тапсырып алғаннан кейін.

	Екі сағаттан кейін Болаттар ат-көліктеріне азық артып, Гоминдаңның екі жүргізушісін сүмірейтіп айдап келді.

	Бастық, жаңағы Сантайға азық-түлік əкеле жатқан жалғыз мəшине екен. Үстіндегі дүниесін алдық та мəшинесін өртеп тастадық. Мына екі сүмелек мəшиненің доңғалағына дəлдеп атқанымызда-ақ қоянның көжегіндей жол шетіне бұғып-бұғып жата қалды. Сонымен бұлардың бір қасық қанын қиып, өзіңізге əкелдік,– деп Мақарбекке Болат доклад беріп жатқанда, Лескин мен Василий жетіп келіп:

	– Енді жауды тосып жата беруге болмайды, Мақарбек, Болат, екеуің мергендеріңді бастап барлауға шығыңдар! Алыптың асты-үстінде бірде-бір жасырын жау ұясы қалмасын!– деп олар қырғабақ-қарды бұрқылдата Сытайды бетке алып желе жортып жүріп кетті.

	Болат сол түні Оспанғазы, Нұрқанат, Əбен, Қожахмет, Көпесбай, Үсен қатарлы 11 партизанды бастап, Ақөзен, Селікті жақты бір айналып шықты. Таң ата қашқан елден қалған 7 сиырды қамдау бөліміне жеткізіп беріп, ондағы Алашбек, Омар, Қанатбек, Шежінбек қатарлы жер жадысына жетік партизандарды ертіп Аққора мен Бесқораны шығыс жағынан Алып тауының жонына шығып кетті.

	Олар аяз бүріп, қызыл үскірік жүріп тұрған ақ мұнар тау үстіне шыға келіп қалғанда, «хақылық, хақылық, хақылық» деп кекілікше сайраған бір дыбысты Болат ең алдымен ести қойды.

	– Аттан түсіңдер,– деп жанындағыларды жалп еткізіп қар үстіне жатқыза қойды да, өзі де кекіліктен аумай үш рет шақырды. Қарсы жақтан қайталай бағанағы дыбыс тағы естілді.

	– Тұрыңдар, Мақарбектер екен,– дегенше болған жоқ, Мақарбек бастаған барлаушылар да бір шұңқырдан өріп шыға келді.

	– Паһ-паһ, мына аязды-ай. Қару ұстаған қолымды құмырсқаша шағып барады! Тауға біз де жаңа шықтық. Қазіргі адамымыз 25. Енді Алашбек қатарлы 3 адам аттарымызды алып қайтады. Қалғанымыз қару-жарағымызды сайлап, Гоминдаңның тау үстіндегі жасырын бекіністерін іздейміз. Барлығымыз қоянша жымып, қасқырша қарысып, ілбісше іліп түсуге дайындалайық! Кім де кім өзінің жолбарыстың жонында, аюдың арқасында, ажалдың алқымында тұрғандығын ұмытпасын!– деді Мақарбек бұйрық раймен.

	– Орындаймыз! — деді партизандар бірдей тіл қатып.

	Болат бір жартастан айнала бере жата қалды. Жылт-жылт еткен жарықпен тең пулемет те сақылдап қоя берді.

	– Саспаңдар! Екінші оқ шығарғанда өзім жайратайын бұл сұмырайды, — деп Болат шыныдай тасты аяқ жағына қарай лақтырып жіберіп еді, жау пулеметі жəне «та-та-та-лата» жөнелді. Болат кораблін басып-басып қалды да, оң жағындағы Қойтайлаққа:

	– Лақтыр гранатаңды!– деді ақырын. Қойтайлақ пулеметтің үні өше қалған əредіктен пайдаланып, арт-артынан екі гранатты құлаштап-құлаштап лақтырып жіберді. Жартас астындағы үңгірден құлақ тұндыра шыққан гүрсілмен бірге қызыл жалын көтерілді.

	– Əй, ешкішім-ай! Ана қарсыда отырып мына қарсыдағы ешкіні таспен қайыратын жаман Қойтайлағым, жарадың!– деп Үсен оны құшақтай алды. Болат Үсен ағасының қылығына сүйсіне күліп жіберді. Ол кісі жас барлаушыларға ақыл алқа болып жүрген мұнда.

	Жаңағы атыс аяқталар-аяқталмастан жер бауырлап жеткен Мақарбек Болаттың жанына жата қалып:

	– Таң атып келеді. 22 адам жеке-жеке бытыраған бойы қимыл жасайық. Күн шыққаннан кейін де əр қыратта қасқырша қарысып жатып, байқалған жау болса ілбісше іліп түсейік. Орайлы уақытта өзім аралап, хабарласып тұрамын,– деді де жер бауырлап жорғалай жөнелді.

	Əр белеңде қасқырша қасарысып алдын аңдып жатқан партизандардың дəл түсте жоны жылына бастады. Оның есесіне, жел тынып, аязы қайтқан Алып тауының қарсыз қыраттары бейне көктемдегідей болар-болмас буланып, еңбектеген мергендердің кеудесі мен шынтақтарына еріген тоңның желімдей қарабатпағы жабыса бастады.

	– Алдарыңда ештеме байқала ма? Артымыздан азық келді. Бір кесек ет пен бір жапырақ нан жетер қазірше, оның бəріне таратып болдым. Ойдағылар да ойнап жатпапты. Жаудың тағы бір мəшинесін қолға түсіріпті. Əуелі сол мəшиненің төбесінен бір керемет танкі атар қаруды олжаға алыпты дейді. Жол бойындағы партизандар телефон сымдарын үзіп, Жыңдағы Гоминдаң қолбасшылық штабымен Сантай бекінісінің көмегіне құм құйыпты. Сарнауа-Сандазы жақтан Салабаев, Бодан, Ілияс, Айтуған қосындарға еңкейіп келе жатқан сияқты,– деп Мақарбек жаңалықтарды жарыстыра сөйлеп жатқанда, батыстан түңіліктей бұлт ойнап шыға келді де, соңынан қарлы боран қағып ала жөнелді.

	– Жарайды, жарайды. Бұл тағы біз үшін ерекше пайдалы. Жараңдар, бір түн шыдайық, жаудың қалған бекіністерін өзіміздің баяғы қыстау қоралардан суық торғай ұстау əдісіміз бойынша шамды жылт еткізіп, торғайды пыр еткізіп, бір-бірден құрта берейік,– деп Оң жамбасқа қарай жылжи жөнелді Мақарбек.

	Сол күні түні бойы аласұрған қарлы боран қиыршық тасты ұшырып, алай-дүлей болып таңға басылмады. Мақарбектің «суық торғай ұстау» əдісі бойынша жұмылған Болаттар тағы бір жер асты бекінісін күйретті. Ал, Мақарбектер Алыптың дəл маңдайына дейін қоянша жымып барып, алакеуімнің алдында Сайрамға төнген бір жасырын пулемет ұясын ілбісше іліп түсті.

	Сəске қия бере барлаушы мергендердің ортасына Лескин мен орта отряд бастығы Шақанбек жаяулап келіп, хал-жай ауысты.

	– Партизандардан шығын жоқ. Мынау Болаттар арыстандай атылғалы тұр тағы да,– деп Мақарбек екі түн, бір күндізгі барлау жағдайын əдемілеп ғана айта салды.

	– Айналайын ақ алмасым, қарашоқпарым, қатырған екенсің, жігіттерің де жігіт-ақ екен!– деп Лескин Болатты жауырынға қағып тұрғанда, кенеттен төбелерінен екі аэроплан Сымпытузы мен Талқының кезеңіне қарай ұшып өте шықты.

	– Міне бағанағы Могунтовтар да Кеңсайдан шығып Талқы мен Сымпытузыға кезенген екен,– деп дүрбісін көтерген Лескин енді Шақанбекке ұсынып, – көрдіңіз бе, Сымпытузыдан құлай қашқан Гоминдаң шеріктері Сайрамның үстінде құмырсқаша өріп келеді,– деді. Барлаушылар да тесіле қарай қалды. Айғыз-айғыз мұз үстінде жыландай ирелеңдеген қара нөпір бірдемелер жай көзбен көруге де болатындай жерге келіп қалыпты. Арттарынан күркіреген зеңбірек үні, алдыларынан жарқ-жұрқ жарылыс көрінеді.

	– Жан-жаққа күзетші қой, қазірше осы орында демала тұрыңыздар, біз қолбасшылық штабқа Мақарбек отрядын «ерекше еңбек сіңірді» деп, оның ішінде Болат, Оспанғазы, Үсен, Нұрқанат, Қойтайлақ, Рахманбек, Жəрдембектер «ерлік көрсетті» деп қарар қабылдаймыз. Тағы да бір айтар іс,– деді Лескин Сантайдың шығысы мен батысына кезек-кезек көз салып тұрып. – Қазірден бастап Утай мен Талқының арасында кескілескен соғыс болады. Ол кезде қалың қосын тас жолы бойында болатындығы сіздерге айдан-анық. Бүгін таңертең Сарнауа, Сандазы жақтағы Қырсан, Бодын бастаған дұнған отряды жеті жерден Гоминдаңның жасырын бекінісін байқаған екен, сіздерде жер жадысына жаттық деп, оның үстіне кешеден бергі жемістеріңізді естіп, өздеріңізден көмек сұрап отыр олар. Оған біз қосылдық. Ендігісін ақылдасып бір жəйлі етіңіздер. Алыптың бұл жағына да абай болыңыздар!– деп қорғаушыларымен қотарыла артына бұрылды.

	Барлаушылар ақылдаса келіп, дұнған отрядына көмекке Болат, Несіпбек, Жəрдембек, Əбіш, Көпесбай, Əбдірахым, Майқаралардың баруын белгіледі. Алыптың қалған жерін Мақарбектер тінтетін болды.

	Болаттар Сандазы-Сарнауадағы дұнған отрядының жанына күн батпай жетті. Жарықта жер жағдайын мұқият барлап, түн қараңғысы қоюлай бастағанда əлгі жасырын апандарға арыстандай атылды. Олар арт-артынан үш ұяны патырлатқаннан кейін, қалған төрт ұядағы жау өздігінен зытып берді. Жазық жерде болмаса найзадай тік жартастардың арасында қимыл жасауға орашолақтау дұнған отрядтағылар партылаған бекіністердің көп олжасына осылай батып қалды. Таң саз бере қалған белдер мен беткейлерді тінте қайтқан Болаттар Алыптың Өтеп бейіті жанындағы бір жартастың қуысынан жаудың жасырын үлкен қоймасын кездестірді. Жартастың түбіне абайсызда жетіп барған Жəрдембек жасырын атылған оқтан жазым болды. Жартастың төбесінде жасырын оқ көзін тінтіп таба алмай тұрған Болат сұлқ жатқан Жəрдембектің сүйегін амалдап алып кетуді алыстан Əбішке ымдады. Қағылез Əбіш еңбектеп келіп, мүрдені арқасына ала бергенде шаңқ ете түскен жалғыз оқ Əбіштің төбе сүйегін төңкеріп кетті.

	– Əй, əттеген-ай, есіл ерлерім-ай!– деп ашына айқайлаған Болат атылған оқтың көзіне арт-артынан бірнеше гранат лақтырып, жартас үңгірінің ту-талақайын шығарды.

	Болат бастаған батыр барлаушылар жиырма бес мылтық пен бір пулемет олжа алып, Алыптың үстіне дəл түсте оралды. Олардың алдынан Мақарбек қарсы ала шықты.

	– Жаудың жеті бекінісін талқандадық. Амал қанша, Жəрдембек пен Əбіш құрбан болды. Несіпбек жараланды, Мұқаш ерекше еңбек сіңірді,– деді Болат жалыннан жасуы басымырақ кейіппен қарлыға.

	– Құрбандардың ерлігін құдіретті ұранымызға айналдырып, барлау барысындағы тəжірибе-сабақтарды қорытындылап, тағы да алға басайық!– деді Мақарбек жорықтан келген партизандарды арт-артынан, бір-бірден құшақтап тебірене. Ертеңінде қолбасшылық штабтан «Тау үстінде Болаттың бөлімшесі қалып, қалған мергендер түгел Шөладырға жетсін!» деген бұйрық келді. Осы хабармен бірге Алыптағыларға минаметшісімен қосып бір минамет жіберіпті.

	Алыптың айналасы қиян-кескі атыс. Кеңсай партизандары Шөладыр жақтан Сантайды бүріп келеді. Могутнов қосыны Талқы мен Сымпытузыны басып алып, енді жалғыз Қарағай, Жолдысай, Құсемшек, Қызылүйді қуалап, Сайрамның ақ қар көк мұз құрсанған жазығымен Сантай жаққа шабуылдап келеді. Ерсілі-қарсылы атылған зеңбірек оқтарының жарылысынан Сайрамның жарты мұзы күл-талқан болып, үстіндегі Гоминдаң шеріктері сеңді суға тышқанша сүңгіп жатыр...

	Алыптың үстінде анда-санда бұрағай-бұрыс қашқан жауға минаметтен оқ жаудырып, қайыра соғып тұрған Болаттарға екінші күні «етекке түсіңдер»– деген бұйрық келді.

	Таудан жаяулап түскен олар етектегі дайын тұрған аттарына мініп, сап түзеп келе жатыр еді, қарсы алдарындағы қараған арасынан бір топ Гоминдаңның əскері қарға омбылап қояндай қаша жөнелді. Оларды əп-сəтте жойып, қаруларын сыпырып алды да, Бөріхан адырына жетті. Жан-жақтан партизандар құйылып осы жерге келіп жатыр екен. Сол күні-түні партизандар көз ілген жоқ. Талқы мен Сымпытузыдан жан сауғалап, Сантайдан бытырай қашқан жауды Бөріхан адыры мен Сытай маңайында жер жастандырып жатыр. Жолмен келе жатқандар жолда, жолдан қиыстай қашқандар қырда қосылды. Таң ата қолбасшылық штаб «оқ ату тоқтатылып, жол айырықтары мықтап тосылсын, төңірек түгелдей тазартылсын!» деген бұйрық түсірді.

	Болаттың бөлімшесі түнде Бөріханның мойлағынан тартып Қосқораға дейін барлауда болған. Таңертең қолға түсірген 20 тұтқынын (ішінде 1 взвод командирі бар) шұбата айдап, екі пулемет пен бірталай мылтықты қолбасшылық штабқа тапсырды. Басқа партизандар да осындай мол бөктеріншегімен жан-жақтан құйылып келіп жатыр екен. Ұзынқұлақ хабарларға қарағанда, Гоминдаңның үш жүздей атты əскері боранды түнде Заманбек, Жықай, Ақпай деген жергілікті алаяқтардың жол бастауында қоршаудан құтылып, Бұратала жаққа өтіп кетіпті. Қалған бір полк командирі мен штаб бастығы бар 1500-дей жау əскері тірідей қолға түсіпті...

	Олжаланған қарулардың ішінде 2 танкі мен бірнеше мəшине жəне үлкенді-кішілі зеңбіректер бар екен. Сантайдағы партизандық қос қолбасшылық штаб шұғыл жиын ашып, көп санды адамды қан сасып қаңырап қалған Гоминдаңның Сантайдағы қолбасшылық штабының орнын реттеп тазартуға жұмылдырды. Болаттың жиырма адамдық барлаушылар бөлімшесіне екі сөтке ішінде Сантайдан Утайға дейін, Утайдан Тақияға дейін толық шарлап шығу міндеті тапсырылды. Олар осы бұйрықты тапсырып ала сала-ақ ақ түтек боранға қарамай атқа қонды.

	Барлаушылардың батысында Алатау, артында Алыптың асқары, шығысында Еренқабырға, оңтүстігінде Бұраталаның қара күңгейі созылып жатыр.

	Утайдағы тұрғын ел босып кетіпті. Тек Бекеттегі берік бекіністің ауласында өлген аттардың өлексесін шикідей жеп, аяқ-қолы үсінген Гоминдаңның жүзден астам қашқын əскері ыңырсып жатыр екен. Тақияның батысындағы Шилеуіт жазықта екіден-үштен бөлек-бөлек келе жатқан барлаушылар Болаттың көтеріліп басыла қалған қол ишараты бойынша ат үстінде еңкейіп-еңкейіп тұра қалысты. Екі жігіт аттан түсіп еңбектеп алға таман барды да, орындарынан ұшып тұрды. Ши ішінде түтіндетіп жатқан бір мүсəпір ұйғыр шал екен. Оның айтуынша: «Гоминдаңның бұлап-талауына тап болған бұқара торғайдай тозып кетіпті. Жуықта Фатих бастаған қырық партизан келіп, Тақияға шабуыл жасаған екен, оларды жанасалай жүрген жансыздар партизандар санының шағындығын жауға жеткізіп, күшті қарсылыққа ұшыраған партизандар қайта шегініп кетіпті. Дəл осы тұста Тақиядағы жаудың 700-дей адамы берік бекініс жасап жатыпты. Оларға жан-жақтан торғайдай тозған жаулар келіп, күн сайын қосылып жатыр екен». Шалекеңнің бұл мəліметін Тақияның шығыс солтүстік жағында Бұраталадан келе жатып кезіге кеткен 140 адамдық Карташов, Барат, Зекен дегендердің партизан отрядтары да растап, сонымен Болат бөлімшесін қайта Сантайға бұрды. Олар түнімен суыт жүріп, ертеңінде сəске мезгілінде Сытайдың жазығына ілінді. Қалың соқыр тұман түсіп тұрған болатын. Сол тұманды далада қаңғып қашып жүрген Гоминдаңның бір бөлімшесімен айқаса кетті. Барлаушы батыр-мергендер айқасқан жерден-ақ қылыштың жүзін, оқтың отын бір көрсетті бəлемдерге. Сөйтіп, е дегенше екі пулемет тоғыз мылтықты олжаға алып, тірі қалған сарыаяқтарды Сытайдағы гарнизонға əкеп тапсырып берді. Онан олар Сытайдың желкесіне шыға бере Ашалыдан қашқан бір топ жауға тағы кезіге кетті. Алғашында ат үстінде найзаласа қалып, одан жерге түсіп, бір сағаттай атысқаннан кейін, бір эскадром командирі бастаған алпыс адамды қару-жарағымен қолға түсірді де, Сантайдағы қолбасшылық штабқа жетіп барды. Көргендерін мəлімдеп, бір-бір шыны тиесілі ыстық сорпасын іше бергенде, штабтан «Сантай мен Бұратала ордасындағы пошташыны Сытайдың еңісігіндегі ен жазықта үркіп жүрген жаулар өлтіріп, хат-хабарды тонап кетіпті. Болаттың барлаушылары тізгін ұшымен тағы да аттансын!» деген бұйрық түсті. Барлаушылар Қожақан, Қойтайлақ бастаған 20 адамды қатарларына үстемелей қосып алып, астыларына тыңнан ат ауыстырды да, түнгі сағат 10 мезгілінде Утайды бетке алып ұшырта жөнелді. Таң белгі бере Болат барлаушыларды Утайдан айналдырып өткізді де, Құмтөбеге Қожақанның 20 адамын қалдырды. Қалған өз барлаушыларын Утайдың оңтүстік жағындағы тас жолдан 300-400 метрдей сыртына орналастырып, қаңғып жүрген жаудың жолына түсті.

	Қарақшылар Утайға жетіп қонған екен. Таң ата сырнайларын тартып жолға шықты. Бет алысы – Тақия. Қаннен-қаперсіз келе жатқанда барлаушылар олардың алды-артынан бірдей оқ жаудырды. Сасқалақтаған жаудың жарымы жол шетіне жата қалып, жарымы таяу маңдағы аласа көпірдің астына жасырынды. Атыс сəскеге дейін жалғасқанда, жаны алқымына таяған жау найзаға байлап ақ ту шығарып, «бағындыққа» келді. Сонымен, оларды қозыдай көгендеп, қойдай айдаған бір батальон командирі, екі рота командирі мен төрт взвод командирі бар 70 адам, 140 мылтық қолға түсті. Адам өлтіріп, пошта тонағандар да осылар екен.

	Парасатты барлаушылар қайтып келгенде, Сантайдағы қолбасшылық штаб Гоминдаңның қоқырынан əбден тазартылып болыпты. Казарманың айналасы мен əскери жаттығу алаңдары, жатақтар мен асханалар айнадай тазартылып, көрген жанға біртүрлі көңілділік бағыштап тұрғандай көрінді.

	* * *

	Наурыз айының соңы. Самарқанның көк тасы балқып, жер тебіндеп көктей бастаған кез. Қытымыр қысты жаугершілікпен өткізген малшылар Бұраталадағы қыстауларынан жылжи көшіп, жер жаннаты Іледегі көктеуліктеріне көлін сағынған жыл құсындай шұбап жатыр. Бұл қарсаңда қолбасшылық штаб жайлана орныққан Сантай бекеті қалың халыққа ортақ, аса көңілді еді. Көш жолдың дəл үстіндегі казармадағы партизандар сағынысқан ағайын-туыстарымен қауышып, мəре-сəре болып жатты. Олардың асыға жазған хаттары жан-жаққа көшкен елмен бірге кетіп жатқан. Осындай шуақты бір күні түс қия бере кенеттен əскери сырнай тартылып, жиылу белгісін берді. Мұздай қаруланған партизандар лезде Сантайдың Сайрам көлі жиегіндегі жаттығу алаңына жинала бастады. Болат өз бөлімшесін бастап, мұнда бағанадан бері жаттығу жасап жатқан болатын. Сондықтан олар үсті-бастарының шаң-тозаңын қағып, беті-қолдарын жуып көлдің жиегіне тізіле қалды. Басқа бөлімшелердің бас-аяғы жиналып болғанша, Болат жан-жағына сүйсіне қарап тұр. Қарсы алдыларында мөлдіреген Сайрамнан су ішердей ұмсынып, қос қанатын қомдаған тəкəппар қырандай Алып тауы тұр. Арттарында өкшелерін соға жай толқып, бұйра толқынды сұлу Сайрам жатыр.

	Болат шағаланың шаңқылдаған үніне құлақ салып тұр еді, Сайрамда одан басқаша үн де мол екен. Құлақ түріп тыңдай қалды. Көл кейде алыстан күркіреп ұрандағандай долы, ереуіл үнге басады. Кейде өксіп, күбірлеп-сыбырлайды. Болат артына бұрылып, Ақбайтал мен Айғырсайрам жаққа қарап еді, Ақсеңгір шыңның үсті бұрқасындатып тұрғандай көрінді. Қайта бұрылып, Алыптың аспанына көз салды, зеңгір көктің бұл тұсы шəйдай ашық екен. Қос қанатын жайған жалғыз қыран құс оңтүстіктен солтүстікке қарай жебедей зулап барады.

	– Түзулен, құрмет!– деген айбарлы команда Болаттың тəтті қиялын шымырлаған көл бетіне тас түскендей бұзып жіберді. Ол бөлімшесінің қатарына тігіле жалт қарап, тез алдына бақты.

	Алаңның ортасындағы сөредей биік жалпақ тастың үстіне штаб басшыларын бастап Лескин шығып барады екен. Тəжірибелі сардар биікке шыға сала қойын сағатына бір қарап, тамағын кенеп алды да:

	– Барлық бауырластар, батыр партизандар, сəлеметсіздер ме?– деп саңқ ете түсті.

	– Басшыларға рахмет!– деген жауап қайтарылды күндей күркіреп.

	– Қазір біз мынандай үш істі істейміз,– деді Лескин қолына қағаз алып, – бірінші, семьясында қиыншылығы бар, жасы егделеген партизандарымыздың есімдігі оқылып, үйіне қайтарылу жол хаты таратылады. Екінші, жаралылар мен мүгедек партизандар емханаға жөнелтіледі. Үшінші, уақыттық өкіметтің 24 нөмірлі қаулысының рухына сай, қосынымыз ішінен тонаушылық, басқыншылық істеген алты адамға өлім жазасы беріледі, — дегенде партизандар іші толқып барып, сəлден кейін құлаққа ұрған танадай тыныштала қалды. Ең алдымен үйіне қайтарылатындардың тізімі оқылды. Олар өздерінше бір сапқа тұрып, таныстыру жол хаттарын қолдарына ала бастады. Онан кейін, емханаларға жөнелтілетін жаралылар мəшинелерге шығарылып, көрпелері қымталды. Ең соңында, бұқараның үйіне басып кіріп тонаушылық істеген, қолға түскен жау əскерлерінің əйелдеріне басқыншылық жасаған, Бұраталадағы Хан ордасын жаудан азат етуде алтын-күміс, інжу-маржан ұрлаған алты содырды байлап алып шығып, қылмысын бірден-бірден оқыды да, сол майданда атып тастады.

	– Ей, жігіттер, шаптарыңнан жарылсаңдар да, мұндай бейбастақтыққа жоламай тек жүріңдер,– деді Үсен Болаттардың бөлімшесіне қарап əдейі сүйкене...

	– Иə, Үсен аға, осы біздің қасиетті аналарымыз тіліміз шыққанда-ақ «Тек жүрсең тоқ жүресің, бүлінгеннен бүлдіргі алма» деп үйреткені рас болса, арымызға ақау түсірмеспіз,– деп Болат екі иығын көтеріп қойды. Соның арасынша Сымпытузы жақтан бір джип мəшине зымырап келіп штабтың алдына тоқтай қалды. Лескин бастаған штабтағылар жүгіре басып қарсы алды да, көп кешікпей көл жағасындағы қосынның ортасына қайта оралды. Орталарында басына ішінен сəлденің бір шетін шығара үлкен қара құндыз бөрік киген, семізше, орта бойлы, қырықпа сақал, қырық жастар шамасындағы ақ шапанды адам маңғаздана басып келеді. Артынан қару асынған қорғаушылар мен былғары қапшық асынған хатшылары зыр жүгіріп жүр. Лескин əлгі адамды демеп, жалпақ тастың үстіне шығара бере:

	– Шығыс Түркістан уақыттық өкіметінің құрметті төрағасы Əлихан төрені қызу қарсы алайық!– деп ұран шақырды. Айнала тұрған партизандар сонда ғана орталарына келген кісінің Əлихан төре екенін аңғарып, ұранға бірдей үн қосты. Енді Əлихан төре сөйлеп тұр:

	– Барлық ержүрек Кеңсай партизандары, сіздерге сəлем беріп, құрмет білдіремін! Сіздер орыс ұлтының қаһарман ұлы Лескиннің қолбасшылығында құжынаған жаумен бес рет қиян-кескі соғыс жүргізіп, Лу Сау Гу, Кеңсай, Сантай, Утай, Бұраталаны азат етіп, жаудың неше мың əскерін жайратып, мол қару-жарақ, танкі-мəшинені олжаға алып, ерекше еңбек сіңірдіңіздер! Осыған орай мен бүгін уақыттық өкімет атынан сіздердің партизандық қосындарыңызға шарт-жағдай пісіп-жетілгендіктен Кеңсай атты əскер 3-полк деп ат қойып, полк командирі Лескин, орынбасары Данисов, комиссары жəне ақылшысы Доскенов болғандығын жариялаймын.

	– Ура!

	Осыдан кейін уақытты өкіметтің əскери істер меңгермесінің жауаптысы Ахметжан Қасыми сөз кезегін алды:

	– Жолдастар, жаудың бетінде, елдің шетінде ертерек шартын əзірлеген Кеңсай атты əскер 3-полкі 5 эскадроннан құралады. Өздеріңіз жаудан олжаға түсірген қару-жарақ түгелдей осы полктің өзіне беріледі. Сəлден кейін жауынгерлерге əскери киім таратылып, полк командирі Лескинге жəне 1-дəрежелі «Азаттық үшін» алтын ордені; партизан басшысы Шақанбекке эскадрон командирлігі мен «Батырлығы үшін» ордені, Мақарбек, Болат бастаған 53 партизанға «Батыр партизан, ержүрек барлаушы» деген даңқты ат беріледі. Міне, мынау сіздердің полк туларыңыз! — деп Лескинге жасыл түсті ту тапсырды Ахметжан Қасыми. Лескин тізерлей отыра қалып, тудың етегінен сүйіп, онан кейін айбынды туды биік бағананың басына желбірете тігіп қойды. Сонан кейін, ту түбіне ерекше екшелген ержүректер сапқа тұрып, батырлық ордендері мен ерлік белгілерін ту алдында серт беріп ала бастады. Ең соңында бүкіл қосындағы жауынгерлер бұйрық бойынша дəрет алып, Əлихан төремен бірге бедерленген Сайрамды бетке алып бесін намазына отырды.





Тақияға тап беру




	Іле аймағының түгелдей қолдан кетуі Үрімші тұрмақ, Нəнжіңдегі Гоминдаң өкіметіне үлкен үрей тудырды. Олар əскери жақтан қанша зорланса да қырылғаны қырылып, шегінгені Тақияны тастап, Жыңда жығылып-сүрініп, ұлар-шу болып, Шиқуға келіп паналады. Дəл осы тұста қарақшы У Жоу Шың: «Шынжаңдағы бекіністерді қазіргі қолда бар қатынас құралдары, азық-түлік, қару-жарақ, əскери күшпен қорғау өте қиын. Жыңның батысындағы тау асулары түгелдей қолдан кетуге айналды. Енді қыл аяғы Жыңды да қорғай алмайтын сияқтымыз. Жың қолдан кетсе, бүкіл Шынжаң аласапыран болғалы тұр. Егер, осындай күн туа қалса, шығыс солтүстік Қытайдағы ахуал қайталана ма деп қорқам. Дипломатиялық жақта ұтымды шара қолданғанда ғана қазіргі жағдайды оңауға болады» деп безектеп Жаң Қай Шиге жеделхат жолдап, одан медет тіледі. Ал, Жаң Қай Ши: «Артыңа қырық қадам шегінсең, енді қырсықтың шалғаны!» деп Шынжаңдағы əскери қолбасшы Жу Шау Лянға қатаң ескерту берді. Сонымен балға мен төстің ортасында жаншылған қара темірдей қағажу көрген Жу Шау Лян өзінің Шықызы, Майтау, Шиқуға дейін шегініп келген қашқын əскерлерін кеудесінен кері итере шегіндіріп, Жың мен Тақияға қайта жапты.

	* * *

	Сəуір айының 8-жұлдызында Құлжада құрылған ұлттық армияның қолбасшылық штабы енді құлашын кең жаюға кірісті. Орайды мықты игеріп Жыңға шабуылдау үшін Іле жаяу əскерлер 2-полкін, минамет батальонын, дұнған дербес атты əскерлер батальонын, све дербес атты əскерлер ротасын Тақияны шабуылмен алуға, Текес атты əскерлер 1-полкін Ашалы асуына барып орналасуға, Іле жаяу əскерлер 4-полкін Сытай мен Утайға барып орналасуға бұйырды. Дəл осы кезде Сантай мен Утай арасында қорғаныс алып жатқан Кеңсай атты əскерлер 3-полкінің командирі Лескин Тақияға алдын-ала тап беруге бір бөлім қосынды орналастырып қойған болатын. Бұл қосынға полктің бас хатшысы, орынбасар штаб бастығы жергілікті адам Гарпик басшылық етіп, Ілияс эскадроны Тақияның шығыс оңтүстік жағынан, Картошов, Зекен бастаған құрама эскадрон батыс жағынан, Мақарбек, Болат бастаған взвод солтүстік жағынан таңғы сағат төртте шабуылға өту белгіленді. Сонымен Гарпик таңдап əкелген 3 жергілікті адам Тақияға жол бастап, кешкі іңірден кейін-ақ шығысқа қарай ала жөнелді.

	Айтулы уақытта атойға басқан бөлімшелер Тақияның айналасында ойда-жоқта қияқтай қырқылды, өздерін нас басқанын сонда бір-ақ білді олар.

	– Неге бұлай?!– деп ақырды капитан Гарпик астындағы тор төбелімен ағызып келіп Мақарбекке.

	– Қақпанға түстік, капитан!

	– Қақпаның не айтып тұрған?

	– Жол бастаушы сатқын екен!

	– А?

	– Ол бізді аңдып отырған жаудың ортасына енгізіп жіберіп, өзі ғайып болды...

	– Қап!– деп Гарпик атына қамшы басып жүре беріп еді, шаужайынан шап беріп ала түскен Болат оны атынан жұлып алды. Сол-ақ екен жау пулеметтен оқ жаудырды, Гарпиктің атын жалманынан түсірді.

	– Капитан, мен кеше кеште жолда келе жатып, жол бастаушылардың сенімділігін сізден сұраған едім. Амал қанша, адасып қалыппыз. Бізден он неше адам құрбан болды. Қалған екі эскадрон қайтті екен ə,– деді Болат Гарпикке етпеттеп жатқан бойы бұрылып. Гарпикте тіл жоқ. Екі көзі шатынап қалш-қалш етеді. Сол мезетте:

	– Алға!– деп Мақарбек орнынан тұра беріп еді, оны да иығынан жұлқа тартқан Болат:

	– Жолдас командир, шегінейік!– деп Мақарбек пен Гарповты ертіп артына қарай жамбастай сырғыды. Болат алдын-ала меңзегендей-ақ, бұларды қуалай жасырын ұяшықтардағы жау пулеметтері бастырмалата оқ боратып қала берді.

	Тасада қалған аттарға жеткеннен кейін, капитан Гарпик Мақарбекті ертіп, оңтүстік пен батыс шептегі екі эскадронның күй-жайын білуге жүріп кетті. Мақарбектің взводын Болат басқарып қалды.

	Таң ата бере Болат бастаған взвод Тақияның солтүстігінен орағытып өтіп шеткерірек бір бекініске тап берді. Тап бергенде де бүкіл взвод бойынша оқты қарша боратып, күйрете соққы беріп, жаудың омыртқасын үзе кірді. Жуықтағы қолға түскен Гоминдаң əскерлері айтса айтқандай-ақ Потай мен Қорғанды əрі биік, əрі қалың соғып, сыртын орлап су толтырып, оның сыртын сылап тастапты. Болат бастаған взвод 1-бекіністегі жауды жайратқаннан кейін, сол бекіністі паналап тұрып басқа бекіністерге минамет пен пулеметтен оқты жаңбырша жаудырды...

	Гарпик пен Мақарбек Тақияны айналып өтіп Ілиястың эскадронына келгенде қызыл жайма өліктің үстінен түсті. Өзі де жаралы Ілияс 110 жауынгерінен бір-ақ айырылыпты. Отыздай адамымен қоршаудан зорға құтылып сенделіп отыр екен. Оның да жол бастаушысы жоғалып кетіпті. Гарпик ат үстінде не дерін білмей теңселіп тұрғанда:

	– Алданыппыз. Қаскөй жол бастаушы бізді қақпанға бастырып, қан қақсатып кетті,– деген қайғылы хабар жетті тағы бір эскадроннан.

	Ертеңінде бүкіл пульт бойынша бұл реткі сəтсіздіктердің ащы сабағы қорытындыланып, Гарпикті міндетінен алып тастады.

	– Қырағылық деген не?– деді Лескин Гарпикті бүкіл полктің алдына шығарып.

	Гарпик үндемеді.

	– Қырағылық дегеніміз, – өзі қайыра жауап берді Лескин, – мынадай миша былыққан заманда «сапты аяқтың сабына қарауын қойып», – жан-жағыңа екі қарап, бір шоқып ас ішу деген сөз. Түсінікті ме?

	– Түсінікті, полковник,– деді Гарпик төмен қарап иығы құнжыңдап.

	– Ендігі түсінгенің қай күніме керек? Қаншама шайқастардан қан кешіп аман өткен боздақтарымды бауша қырып тастап, қырын қарап тұрғаныңды білесің бе сен, ынжық! Нағыз командир деген өзі өлсе де жауынгерлерін қорғап қалуы керек! Жол бастаушыларың кім еді?– деді Лескин тамағын өксік аралас ашулы үн кернеп.

	– Тақияның айналасындағы таныстар.

	– Қалай таныс, сенімді болғаны осы ма?

	Гарпик жауап беріп орнына өз басын өзі төмпештеп, өкіріп жылап жіберді. Көзінің көлдей жасы оның жирен сақалын жуып, жерге сорғалап тұр...

	Екі күннен кейін ұлттық армияның қолбасшысы Палинов генерал 60 мəшинемен мəнсүр басшылығындағы дұнған полкін бастап Сантай мен Утайдағы Кеңсай атты əскерлер 3-полкіне келіп түсті. Палинов келе сала-ақ асығыс жиыс ашып, жиынға барлаушылар взводынан Болатты да қатынастырды. Болат барғанда полктің қолбасшылық штабы болып тұрған үлкен шатыр адамға лық толы екен. Олардың көбі түгел эскадроннан жоғары офицерлер.

	Ішінде бірен-саран қарапайым жауынгерлер де көрінеді. Айнала сақырлаған қарауыл.

	Шатыр төріндегі үстелде өзара сөйлесіп отырған Палинов пен Лескинге бір штаб офицері жақындай беріп, оң қолын шекесіне апарып, əскери сəлем беріп:

	– Жиынға шақырылғандар түгел келіп болды, құрметті полковник!– деп мəлімет беріп, кейін шегінді.

	Лескин орнынан тұрып, келгендерді шолып өтті де, Палиновты сөзге ұсыныс етті. Отырған офицерлер қатар-қатар қойған тақтай орындықтарынан лып етіп түрегелді. Палинов оларға құрмет көрсетті де, орындарына отыруға рұқсат етті.

	– Офицерлер,– деді ол сонан соң қоңыр дауыспен асықпай сөйлеп, – қолбасшылық штаб тез арада Тақия мен Жыңды жау қолынан азат етуді бекітті. Гоминдаң атаманы Жу Шау Ляң да жуықта өзінше əскери орналастыру жасап, Жың, Шиқу аудандарын қорғаныс артқы шебі етіп белгілепті. Ол Гоминдаңның 2-армиясының штабын өзімізбен көшіріп Шиқу қалашығына орналастыруды, Шиқу ауданында тұратын жаңа 45-дивизияның 1-полкін Жыңға барып қорғаныс жасауды, атты əскерлер 1-дивизиясының штабын Шиқуда қалдыруды, бір-ақ оның 1-полкін Шепейзы, Ганшяқу, Бесқұдыққа барып қорғаныс жасауды бұйырыпты. Запас 7-дивизия штабын көне Шиқуға көшіріп, уақыттық 2-дивизияның 2-полкін Майтау, Күрті, Талдық, Шигышорға бөліп орналастырыпты. Шие Ифіңді жаңа екінші корпустың командирлігіне тағайындап, оған Шиқуда тұрып, жоғарыдағы əскери бөлімдерге біртұтас қолбасшылық етуді тапсырыпты. Мұнан тыс Гоминдаңның жаңа 45-дивизиясының штабын Жың ауданының қалашығына көшіру бұйрығын түсіріп, Гошиді жаңа 45-дивизияның командирі етіп тағайындап, оған 45-дивизияның Жың қалашығында, Бажяқуда тұратын 1-полкі мен 3-покіне, Жыңның оңтүстігіндегі тауларда тұрған запас 7-дивизияның 21-покіне, 191-дивизияның 571-полкіне қолбасшылық етуді міндеттепті. Қазір Гоши Шиқу мен Жың ортасында ала шапқын болып, ең алдымен Жың ауданының əкімі Иəн Шу Шиаңға қашып келген мекеме қызметкерлері мен халық бұқарасын бастап Шиқудан Жыңға қайтуды, бара-сала-ақ əскери бөлімдердің Жың қалашығын қорғауына қолғабыс етуді жүктеп отыр. Сондай-ақ, Жың мен Тақиядағы барлық фотайларды екі метрден артық қалыңдату, қорған сыртынан үш метрдей кеңдікте ор қазып, оған су толтыру, оның сыртынан жиілетіп мина көмуді орналастырыпты. Осыған ұштастыра, Леу Лин Лиан покіне «ұлттық армия тұрған Лу Шиқу көлін тартып алып, ұлттық армияны ол арадан шегіндіріңдер» деген есек дəмелі бұйрығын түсіріп отырған көрінеді. Бұған орай біз, полковник Лескин орналастырған Ақбұттағы Карташок эскадронын, Утайдағы Шақанбек эскадронын, Қамысбұлақ пен Талдыбұлақтағы 700 адамдық све дивизиясын осы жерге таңертең келген дұңған полкімен күшейтіп, Жыңның жолын кесіп, Тақияны бүгін түнде тарпа бас салғалы отырмыз. Бұл жөніндегі бұйрық барлық қосынға кешкі сағат 7-де жеткізіледі!– деп Палинов Лескинге қарады. Лескин:

	– Тараңдар! Қазірден бастап түнгі шабуылға əзірленіңдер,– деді.

	Офицерлер есіктен таласа шығып жатқанда, Лескин полковниктің:

	– Барлаушы Болат, сіз қала тұрыңыз!– деген таныс дауысы саңқ ете түсті.

	Болат олар отырған үстелге жақын барып сəлем берді.

	– Жолдас генерал, алдыңғы күнгі Тақияның бір бекінісін атойлап алған батыр барлаушы Болат деген жігіт осы. Бұл онан сырт, Гарпиктің əлгі сатқын жол бастаушыларына да сынай қарап, бастықтарына алдын ала ескерту жасаған қырағы жауынгер. Сондай-ақ Ілияс пен Картошов эскадрондарының жау қоршауынан шегініп шығуына да көп көмек көрсеткен азамат!– деді Лескин Палиновқа Болатты тебірене таныстырып.

	– Жарайсың, азаматым! Онда бүгін түнгі шабуылда барлаушыларыңды бастап Тақия мен Жыңның ортасына тағы сен бар. Жеңіс туы астында сол жерде кездесетін болайық!– деді Палинов Болаттың қолын алып. Болат қолын шекесіне көтеріп:

	– Құп, құрметті қолбасшы! Бұйрығыңызды сөзсіз орындаймын. Осыдан бара сала-ақ əзірлік жасап, Жұлдызшыға жүріп кетемін!– деп артына бұрылды.

	Тақиядағы алдыңғы сəтсіздікті тез арада жеңіске ұластыру үшін қолбасшылық штаб сан ойланып, сан толғанды. Ең ақырында коллектив басшылықтың бірлікке келіп ортаға қойған шабуыл жобасын бір ауыздан мақұлдады.

	Сағат тілі түнгі нөлге барғанда, Тақияға айпарадай ашық көрінетін Құмтөбеден 60 мəшинені жүз метрлік аралық тастап, бес айналдырды Лескин. Тақияның биік қорғандарының үстінен мұны көрген Гоминдаң қарауылдары мен кезекші офицерлер «Советтің 300 танкісі Тақияға таяп қалды!» деп мəлімдеді қолбасшылық штабтарына. Сонымен у да шу болды да кетті. Істің соңы Лескин мен Палиновтың алдын-ала ойлағанындай-ақ жауды жапырыла Жыңға қашуға мəжбүр етті.

	Ұрымтал жерлерді тосып жатқан жауынгерлер жауды бір шеттен сыпырды да отырды. Жаяу əскерлер оларды жапырақтай түсірді. Аттас эскадрондар атойлап жүріп, қылыш үйірді. Мəшинемен қашқандарды Лескин полковник ылғи пулеметпен қаруланған 20 мəшинемен қуып жүріп кез келген жерде жайрата берді. Ең соңында жаудың озыңқырап кеткен 5-6 мəшинесін өкшелеп жеткен Мақарбектер, иен далада əлгі мəшинелердің күл-талқан болып күйіп жатқанының үстінен түсті. Қолға түскен екі полковник пен бірнеше ұсақ офицерлерді жол шетіндегі жаңа ғана көктей бастаған сарыбалақ пен баялыштың арасына қосақтаған қойдай тізіп қойып, жүгіріп шықты Болат. Өз полковнигінің алдына арсалаңдап шыға келген Болатқа Лескин:

	– Жарайсың, қыраным! Кешегі генерал берген міндетті даңқпен орындадың! – деп Болатты өз інісіндей аялап, құшырлана құшақтай алды.

	– Құрметті полковник, осы өңірге алдын-ала келгендігіміз мұндай жақсы болар ма, қашқан жаудың алды өкпе тұсымызға жетіп келгенде-ақ автоматпен жайпадық. Артынан қол бомбымен соғып едік, құзға түскен қаңбақтай өртке оранды да қалды, – деді Болат айқұлақтана.

	Сол күні Болаттар Тақияға қайта қайырылғанда Палинов қолбасшының қабылдауында болды. Генерал оларға:

	– Бір күнде мыңнан астам жау əскерін жойып, қыруар қару-жарақ, 20-дан астам мəшинені олжаға түсіріп, Тақияны жаудан тап-таза тазарттыңыздар. Мен сіздерді осындай зор жеңістеріңізбен құттықтаймын!– деді өзі бастап қол соғып.

	– Отан үшін қызмет етеміз! Жауды жеңу борышымыз!– деп жауынгерлер ұрандап орындарынан көтерілді.





Тамаша тəлім




	Ендігі сөзді батырдың өзіне бердім. Ол тебірене сөйлеп, мен тесіле жазып отырмын.

	– 1945 жылы сəуір айының алғашқы жарымында ғой деймін, Тақияны айналып, шолғыншылық міндетпен Ақтүп деген жерде жүргенмін. Желдей ескен жедел хабаршының біреуі бүктелген көкшіл конвертті қолыма ұстата салды иен далада. Мен оған таңырқай бір қарадым да, конвертті биік жарлауыттың жоғарғы жағында ат үстінде дүрбі салып тұрған взвод командирі Шақанбекке апарып бердім.

	– Бұл не?

	– Білмеймін.

	– Ашып оқы!

	Конвертті ашып қарасам, шетіне қиғаштана салынған бір жапырақ қағаздың басына: «Қорғастағы командирлер даярлау курсына адам жіберу жөніндегі ұқтыру» деген сөз жазылыпты. Қиғаштаманың басында менің есімім, соңында Лескиннің сүйкектеткен қолы тұр.

	Ұқтыруды тез-тез бір шолып, қайта Шақаңа бердім. Шақаң хатты асықпай көрді де:

	– Ей, Қара тұйғын, сүйіншіңді əкел. Офицерлік оқуға баратын болыпсың!– деп ат үстінен арқамнан қақты. Өткен жылдан бері қан майданда өз ағамдай болып кеткен парасатты басшыма, қамқоршы жерлесіме не дерімді білмей:

	– Рахмет сізге, взвод командирі!– деп қолымды шекеме апарып, құрмет білдірдім қуанышым қойныма сыймай.

	– Жөнел, жөнел енді! Тері тонды, киіз байпақты бізден де енді сынадай шпорлы, сап-сары бала офицерлер шығатын болды, қарағым!– деп толқып тұрып кеңкілдеп күлді де, əлгі ұқтыруды қолыма қайта ұстатып жатып:

	– Тезірек Утайдағы гарнизонға жет. Сол жерден мəшинеге отырады екенсіңдер. Оқуды тауысқан соң, сөзсіз өзімізге оралатын бол шырағым!– деп ат үстінде мені қапсыра құшақтап қош айтысты.

	Мен иен далада зар желіп келе жатып, жаңа Шақанның: «Тері тонды, киіз байпақты бізден де енді сынадай шпорлы сап-сары бала офицерлер шығатын болды!» деген сөзін ішімнен дұғадай қайырып, былтырдан бергі өзімізге басшылық етіп жүрген Советтік қызыл армияның кілең адуын да айбатты офицерлерін көз алдыма елестете бердім. Олар Гитлерді кебіндеген керемет жандар ғой!..

	Утайға келсем, Қорғасқа жүретіндер жиналып болған екен. Буынып-түйініп, қару-жарағымызды асынып, 40-тай жауынгер мəшинеге шықтық. Менің серіктерімнің көбі біздің Кеңсай атты əскерлер 3-полкінің жауынгерлері екен. Басқа көршілес бөлімшелер мен құрамалардан да бірен-сараны көрінеді.

	Сайрам көлі жай толқып, Талқы мен Сымпытузы жақтан майда қоңыр тау самалы еркелей беттен өбеді. Сайрамның шетіндегі қайқайып жатқан қарағайлы қапталға малшы ауылдары əлі келе қоймапты. Сұлу көл бетінде үйрек-қаз ұшып-қонып жүр. Ақ қалпақты еңселі шыңдардың төсіне шарбы бұлттар жайылып, ойдым-ойдым қолқаттарда ұлпа тұман тұнып тұр.

	Көктемде көп соғыс болған Талқы кезеңінде əлі қорғаныс алып жатқан белгілі гарнизон асығыс дала машығын жүргізіп жатыр екен. Біз олардан да өте шықтық.

	Кеңсайдың іші тып-тыныш. Тек алуан əуенді құстардың жарыса сайраған, таудан құлаған ерке бұлақтардың сыңғыры бүкіл ой-қиялыңды өзіне баурап, көңіліңді елжіретеді. Жол үстіндегі былтырғы қазылған орлар тындырылып үйілген тастар екі шетке сырылып тасталыпты. Беткейлердегі жасырын жабалар мен күркешелер, қабырғалардағы жолақ-жолақ жолдар мен жал-жалдары үйілген дөңбектердің қалдығы, жалама беттердің ұшар басындағы үйілген отау-отау тастар кеше ғана өткен сұрапыл соғыстың белгісіндей қалқиып қарауытып көрінеді. Қираған танкілер мен мəшинелердің қаңқасы өлген пілдей болып əлі өзенде жатыр.

	Екі қабырғаға кезек қарап, ескі қиялдың есігін айқара ашып келе жатқанымда, өткен желтоқсанда Үсен ағай айтқан бір əңгіме есіме түсе қалды. Онда біз қарға малтығып, мұз қашап, тас үйіп, дөңбек кертіп, Кеңсайдың кез келген жерінен шабуылдап келер күшті жауға қарсы берік бекініс, жасырын тосқауыл жасап жатқанбыз. Сонда Үсен ағай екеуміз бір күні сонау қызыл жартастың иегіндегі үңгірде отырып, бүкіл өзен аңғарының атысқа қолайлы жасырын жерлерін белгілеп жатқанымызда, ол кісі бір тарихи əңгімеге ойысқан болатын:

	– Болат-ау, тарихтағы сан сарбаздардың қайсысы осы Сайрамның салқынына омырауын тосып жүр. Талқының кезеңінен көсіле асып, Кеңсайдың кербез табиғатына елтімеді дейсің?! Дүниені дүр сілкіндірген Шыңғыс хан да, қазақтың аруақты ханы Абылай мен арыстан батыры Қабанбай да, өзіміздің ер əкеміз – Есбосын да, бүгінгі төңкерістің ту ұстаушысы болып отырған Əкпар мен Сейіт те осы жолмен жүріп, тарихқа өшпес із қалдырған егейлер ғой. Кеше ғана бізді төңкеріс жолына бастап, біреуі 33 жасында, біреуі 28 жасында қыршын жанын қиған, қайран қос боздағым Əкпар мен Сейітті айтсаңшы! Олар жүрген осы киелі жолда енді жанымызды шүберекке түйіп, біз келеміз. Адам аз ғұмыр көрсін, көп ғұмыр көріп кешсін, əйтеуір өз өмірін мəнді өткізіп, еліне азырақ та болса пайдалы іс істесе болды аты аңызға айналады екен. Бала кезімде өз көзіммен көріп, ет құлағыммен естіген бір əңгімені анау өзен бойындағы бес зəулім терек пен қалың ақ қайың ойыма оралта береді. Дəл сол жерді осы өңірдегілер қазір де «Шерік айланған» деп атайды.

	– Ол қалайша солай аталып қалды екен?– деп Үсен ағайдың аузына сабырсыздана қарадым.

	– Тоқта, тоқтай тұр, балақай. Мен дəл сол əңгімені айтқалы отырмын саған. Ол былай болған.

	Осыдан 20 жылдай бұрын ғой деймін, Сайрам бойындағы Сақан қажының ауылына өзі əнші, күйші, балуан, көкпаршы бір кісі пайда бола қалды. Той мен аста оның қасына барып өң-түсін де талай-талай көрдік. Биік қабақ, қыран көз, жазық маңдай, жалпақ жауырынды, денелі, қарасұр адам болатын. Елден ол кісі «мұздай қаруланып екі атты жетектеп, үш атты кезек мініп жүреді екен» деп естігенбіз. Əйтеуір, қашан көрсең де астындағы торысы мен күреңі, ала аяқ шабдар қасқасы бір қабырғалап, ойнақшып тұратын. Ол адам жөнінде ауылдағы үлкендер «Есбосын батыр, генералға дес бермеген, зорекер байлар мен мансаптыларға дес бермеген Есенгелді Есбосын, əуелі осы келісте Советке барып 3 жыл Қазақстан мен Қарақолды шарлап келіпті, Есекеңнің өнерін енді көреміз!» деп дүр-дүр əңгіме етіп жүрді. Сонымен бір күні ойдан шыққан түрік құлақ саудагердің бірі айтқан: «Есбосынды тірі ұстауға, қарсыласса басын алуға Күреден генерал көп шерік аттандырыпты. Олар Көкқамыр тауларына таласа-тармаса өрмелеп келеді екен» деген үрейлі хабар бүкіл жайлауға дүңк ете түсті. Соның арасынша кемпір-шалдар: «Əкем-ау, мынау Есбосының шынында жүрек жолбарыстың нақ өзі екен. Кешегі суық хабарды ести тұра, «мені ұстайтындардың алдынан өзім шығайын» деп жетектеген екі атына құдаларына берген қозы жүнін артып, беліне Советтен əкелген ақ шалғысын қыстырып, Кеңсайдың қан жолымен ойға түсіп кетіпті» деп еріндерін сылпылдатып, сақалдарын тарамдап таң қалып отырысты. Кейін естісек, Есекең салып ұрып осы Бестеректің тұсына келгенде, алдынан салаң етіп екі шерік пен бір жансыз шыға келіпті. Жансызы əрі тілмаш екен. Үшеуі Есбосынның алдынан көлденеңдеп, батырды жан алқымға алып сұрай бастапты.

	– Кімсің?

	– Сақан қажының малшысымын.

	– Қайда барасың?

	– Жүн алып ойға барамын. Егін орып, шөп шабамын.

	– Атың кім?

	– Қабанбай.

	– Есбосын деген адамды білесің бе?

	– Білемін.

	– Ол қайда?

	– Сақан қажының ауылында жүр.

	– Не істеп жүр?

	– Белінде қылыш, қолында мылтық. Айтқаны əн, шерткені домбыра. Өкіметті аударып, генералды бауыздаймын дейді ол.

	Мына жүргіншіден жансыздың аудармасы арқылы жаңа-жаңа хабар естіген екі шерік Есбосынды енді жолдың шетіне бұрып, онан əрі өңмеңдей сұраққа алды. Сонда Есекең қалың терек пен қайыңның арасына ішкерлей кіріп, аттан түсіпті де абын-күбін біртұлып қымызын қанжығадан шешіп, еті мен нанын, құрты мен ірімшігін қоржынынан төгіпті. Бұл тұрмақ əуелі қойнындағы екі құмыра «водкасын» да суырып алып, көкжапырақтың үстіне қаздитып-қаздитып қоя салыпты. Сонан əй-шəйға қарамай сапты аяғы мен бəкісін сылдырап аққан Кеңсайдың суына жуып-шайып, жанындағы «құрметті қонақтарын» дəмге шақырыпты. Сонда алыс жолдан шаң қауып, ат үстінде қарындары шұрылдап келе жатқан əлгі қулар семіз бағлан еті мен майлы бауырсаққа құмайдай құлаған екен дейді. Бір мезетте жансыз тілмаш балдай қымызды жұтып жатып, еріні кеберсіген екі шеріктің көзі екі құмыра «водканы» тесіп бара жатқанын байқапты да:

	– Ей, мынауың не? — депті ет турап жатқан Есбосынның жеңінен тартып.

	– Арақ. Жолдағы омарташы орыс достарым беріп еді. Олар мұны «ар жақтағы орыс жерінен келген жақсы арақ» дейді. Аздап өзім де ішемін, сондай болса да, аузымнан жырып, Лу Сау Гудегі бір бай қытай төреге алып кетіп барамын, — депті жайбарақат қана.

	Саптыаяқтағы қымызды жаңа ғана иіскелеп ұрттап, дəміне таңданып отырған екі шерік, енді құмыраны қолдарына алып, сыртындағы əшекейлі жазуын танымаса да сипалай бастапты. Сонда Есекең құмыраның біреуін қолына алып, қарш еткізіп қақпағын тісімен ашыпты да, өзі арақтан жұтып-жұтып жіберіп, шеріктің біреуіне ұсыныпты.

	– Жоқ, болмайды. – Біз қазір Есбосын қарақшыны ұстауға барамыз!– деп шеріктер кейін шегініпті. Сонда:

	– Ой мырзалар, қазір түс мезгілі. Күндіз Есбосынға көрінсеңдер жазым қылады, асықпай тамақтанып, мынау салқын орман ішінде жайлап демалып, жайлауға кештете жетсеңдер, жолдарың сонда болады,– деп Есекең саптыаяққа иісі аңқыған ақ арақты созақтата құйып, аузынан сілекейі шұбырып отырып орыс ақ қараға ұстата қойыпты. Сонымен неше күннен бері ат соқты болып жүрген шеріктер лезде-ақ күшті арақтың буымен отырған орындарында серейіп-серейіп домалап қалыпты. Кешке таяу оларды орындарынан тұрғыза алмаған жансыз шəңкілдеп Есекеңе тиісіпті. Сол-ақ екен, Есекең жансызды құлақ шекеден отырғызып, үшеуін тырыстыра бір қайыңға байлапты да, екі мылтық, бір наганды қолға түсіріп тау жолымен тартып отырыпты...

	Міне, сөйтіп жүріп Есбосын батырдың тырмаштап тыққан қару-жарағы ширақ ғасырдан кейін Əкпар-Сейіт партизандарына ес қатарын онда кім білген?! Шырағым, осы жолы Кеңсайға келген Гоминдаң əскерлерін келістіріп бір соқсақ, мылтық тұрмақ зеңбірекке де ие боламыз. Тіпті Əкпар мен Сейіттің құнын да қолма-қол қайтарып алып, аруақ алдында антымызды да орындаған болар едік! Мен қартайып қалдым, Болат-жан! Ендігі үміт өзің сияқты жастарда. Анау бір кезде құрыш құсып, от бүріккен «екі айға жеткізбей жер шарын жемтікке айналдырам!» деп жер тепкілеп өрекпіген Гитлерді жер жастандырған мынау Совет қызыл армиясының офицерлерінен жақсы үйрен, жарқыным. Сенің болашағың алдыңда!– деген Үсен ағаның əсерлі əңгімесін қиялдап отырып, қалғып кетіппін. Басымды көтерсем, мəшине шекарасындағы Қорғас қалашығына кіріп келеді екен.

	Қорғастағы əскери мектеп-қалашықтың батыс шетінде екен. Ұзыннан-ұзаққа созылған ерсілі-қарсылы екі қатар казарманың алды-арты кең алаң көрінеді. Алаңның үстін осы бастан-ақ тұсардан асқан қышыма қурай мен одан сəл аласалау алабота жасыра бастапты. Байқаймын бұрынғы бір көне мектептің орыны сияқты.

	Казарманың алдында бізді еңгезердей бір майор қарсы алып, атымызды бір-бірден шақырып, жатақ-жатаққа орналастырды. Іле-шала қоңырау соғылып, далаға жүгіре шықтық. Майданда ала-құла киімді адамдар өріп жүр. Солардың ішінде Кеңсай атты əскерлер 3-полкінен келген 27-іміз біркелкі əскери формамен Қарқараның балапанындай болып қатарға тұрдық.

	Бізді келген орнымызға қарай рет-ретімен төрт шаршылап сапқа тұрғызған майор, өзі үйілген көне кірпіштің үстіне шығып, фамилиямызды қосып атымызды шақырды. Біз бұйрық бойынша бір-бірден екі адым алдыға аттап, майорға құрмет білдіргеннен кейін, рахат қадамға ауыстық. Сол кезде өзі де кеудесін кере, түп-түзу тұра қалған майор:

	– Түзел!– деп барлығымызды қайтадан ширата команда берді де сөз сөйледі.

	– Жауынгерлер, біздің бұл реткі командирлер курсының мерзімі үш ай. Бұл курста Совет одағының ысылған бір бөлім офицерлері тəрбиеші болады. Сіздер тəрбиеленгеннен кейін əрбір əскери бөлімдер мен құрамаларға тұрақты ұлттық армия құруға, бөлімшелерді командирлік міндет өтеуге, қарулы күресті онан əрі өрістетуге, таяныш күш болуға барасыздар. Біз осы қысқа ғана үш айлық уақыт ішінде мынадай үш басқышты оқу-оқыту программасын орындаймыз: бірінші, жауынгерлік борыш жəне əскери жаттығу; екінші, командир жəне командирлік өнер; үшінші, əскери мəнуер жəне соғыс тактикалары. Əсілі программалардың бір-бір тармағының өзін жайшылықтағы əскери академияларда бірер жылдан оқуға тура келеді. Оның үстіне сіздердің мағлұматтарыңыз да шалаңғыр. Бірақ, солай болған күннің өзінде де қазіргі Гоминдаң шірік өкіметіне қарсы азаттық соғысы мен күрделі қоғамдық жағдай сіздерге ауыр міндет арқалатып, əскери өнерге тез жетілуді күтіп отыр. Сондықтан ертеңнен бастап түгелдей біркелкі əскери киім киіп, тегіс қаруланып, күндіз-түн демей алдыңғы шеп тəртібінде болып оқып-оқыту мен əскери машықты бірлестіре жүргіземіз. Кəне, бұған сіздерде берік сенім бар ма?

	– Отан үшін отқа түсуге дайынбыз!– деп ұрандадық.

	– Жарайды, онда осылай болсын!– деп майор курсанттарды 4 взводқа бөлді де, взвод командирлерінің есімін жариялады.

	– 1-взводтың командирі – Болат Қонысбеков дегенде селк ете қалдым. Тез сергіп, адымдап алдыға шықтым. Сонан, 2-взводтың командирлігіне Ахмет Армановты, 3-взводтың командирлігіне Сағындық Сапаровты, 4-взводтың командирлігіне Əбілез Ошыровты шақырды. Біз алдыға шыққаннан кейін, майор бəрімізге естіртіп:

	– Бұдан былай əр күндік сабақ кестесі бойынша жауынгерлерді взвод командирлері басқарады. Взвод командирлерінің қимылын əскери тəрбиешілер қадағалайды. Қайшы келгендер əскери ереже бойынша жазаланады. Еңбек көрсеткендер сыйланып, естелікке алынады. Əскери тəрбиешілер мен мектептің жалпы жұмысын мектеп директоры — полковник Қабыл Қаржаубаев жолдас басқарады. Мен сіздерге осы орайда қадірлі директор Қаржаубаев полковник пен əскери тəрбиешілеріңізді бір-бірден таныстыра кетейін,– деп екі жағында тұрған еңгезердей-еңгезердей орденді офицерлерге кезек қарап, – мына кісі, дүниежүзілік екінші соғыстағы Совет одағының батыры, құрметті мектеп директоры – полковник Қабыл Қаржаубаев!– деп оң жағындағы денелі қарасұр адамға қарады. Ол кісі сол аяғын сəл шекіп басып алдыға шығып, қолын шекесіне көтере курсанттарға құрмет білдірді.

	– Құрметті тəрбиешілеріңіз,– деді одан кейін жағалата таныстырып, – майор Едіге Арыстанов, капитан Жолон Фазылов, капитан Мырзакрам Қалиев, ал менің əскери шенім майор, аты-жөнім Серік Қаршығаұлы.

	Біз шатырлата шапалақ соқтық. Капитан Жолон Фазылов пен Мырзакрам Қалиев те, бəрін жөн-жөнімен таныстырып, ең соңында өзінің аты-жөнін айтқан Серік майор да сырбаз мінездері, сымбатты да кербез келбеттерімен бізге керемет ұнады.

	Таңертеңгі бес шақырымдық тез жүруден кейін, жуынып-шайынып алып, далада лекция тыңдауға отырдық. Шаңқылдаған ашық та, міңгірлеген əлсіз де емес, Қабыл Қаржаубаев полковниктің қоңыр үні кең шанақты домбыраны тербелткен шешен ішектей бізді өзіне баурай берді.

	– Қымбатты жауынгерлер!– деп сөзін бастаған полковник, – соғысқа қатынасқандарыңыз болса, қолдарыңызды көтеріңіздерші!– деді кішіпейілділікпен бəрімізді барлай.

	Жапырлата оң қолымызды көбіміз көтердік. Жалтақтаған санаулы ғана адам қолын көтермеді.

	– Түсіріңдер. Ал, екі-үш реттен соғысқа қатынасқандарыңыз қолдарыңызды көтеріңіздер!

	Екі жүздей курсанттың жарымына таяу қолын көтерді.

	– Түсіріңіздер. Енді бес реттен он ретке дейін,– дегенде, он-он бес адам ғана қол көтердік. Сонда полковник:

	– Жарайды, 1-взвод командирі Болат Қонысбеков, сіз айтыңызшы, қанша рет соғысқа қатынастыңыз? — деді.

	– Үлкенді-кішілі тоғыз рет соғысқа қатынастым, құрметті полковник.

	– Жараландыңыз ба?

	– Жоқ.

	– Жаумен жақын жерден жағаласып көрдіңіз бе?

	– Жоқ, ол жағаласайын деп өңмеңдеп ұмтылғанда, мен оны найзамен жарып тастадым.

	Полковник те, басқалар да менің қайтарған бұл жауабыма қарық бола қатты бір күлісіп алды.

	– Өме қапқырды жарып өлтірдім солай, болмаса өзімді мерт қылатын сияқты, – дедім етігімнің тұмсығына қарап міңгірлеп тағы да. Полковник езуін жия қойып:

	– Қорықтыңыз ба? – деді жайбарақат.

	– Алғашында сескеніп едім, кейін ерленіп кеттім, құрметті полковник!– дедім енді өзім де балаша мəз болып.

	– Солай, солай, Қонысбеков. Мен де жауынгер кезімде сенен арман болғанмын,– деп сөзін қайта сабақтады полковник. – Мəскеу түбіндегі алғашқы шайқаста неміс танкілері менің төбемнен жаншып өтті. Əй, өлген деген осы екен ғой!– деп көзімді жұма бердім. Сəлден соң көзімді ашсам, топыраққа көміліп қалыппын. Терең окоптан сілкініп түрегелсем, əлгі көк шұбар доңыз қарсы алдымда шыр көбелек айналып, шиыршық атып екінші окопты таптап жатыр екен. Тұлабойымды дүлей ашу кернеп, арт-артынан екі бума гранатты құлаштап ұрдым. Сол-ақ екен, жаңағы тажалдың бөксесінен қара жалын бұрқ етіп барып, қасындағы бір танкіге соғылды. Сөйтіп, е дегенше екеуі де жанып кетті. Мен егіліп жылап жібердім. Ол қорыққаннан емес, қуанғаннан төгілген жас еді. Артынан сақылдап тұрып күлдім, ол алабөтен үрейдің күлкісі емес, «өзің ер болсаң, жауың жер болады» деген ата тəлімінің асқақ үнді күлкісі еді.

	Менің əлі қалшиып түрегеліп тұрғанымды енді байқаған полковник:

	– Қонысбеков, отыр, жарайсың!– деді де сөзін одан əрі жалғады. Айнала құлаққа ұрған танадай тып-тыныш. Тек, шытырлаған-сытырлаған қағаз бен қарындаштың сыбдыры ғана естіледі. Маңайда қызылды-жасылды көбелектер көлбеңдеп, бұлбұл сайрайды, жауынгерлер емініп естелік жазып жатыр.

	– Бір ауыз сөзбен тоқетерін айтар болсақ, жауынгердің ұраны «жаным – арымның садағасы» деген тəмсілге саяды. Егер бізде сондай ар-намыс болмаса, қар жастанып, мұз төсеніп, аттың жалы, түйенің қомында күн кешіп, шыбын жанымызды шүберекке түйіп, азуы алты қарыс жыртқыш жауға қарсы шаппаған болар едік. Əрине, əскер тəртібі темірдей берік тəртіп. Армияның атойшыл болуы да осы шартқа байланысты. Командирі парасатты, пайымшыл болса, жауынгері жанкешті болады. Жауынгер бəрін біледі. Ол өмірді де, өлімді де түсінеді. Өлмес өмір орнату үшін жаналғыш жауға қарсы жарылғыш бомбы, жаңылмас оқ атады. Қырғын қылыш сілтеп, өткір найза үйіреді. Керек болғанда кеудесін əзірейіл оққа қалқан етіп, апаттан сүйікті Отанын, қасиетті халқын қорғайды. Міне, жауынгердің ар-намысы дегеніміз осы! Сіздер кеше ғана қаналудың қасіретін əбден тартқан егінші, малшы, жұмысшы, зиялы қауымнан келіп шыққансыздар. Бүгін Отанның азаттығы үшін өрт лаулаған сұрапыл соғысқа өз еріктеріңізбен қатынасып, оқ ызыңдап, зеңбірек ұлыған майдандардан келіп отырсыздар. Біреулерің — құралайды көзге ататын мерген, біреулерің — ат құлағында ойнайтын шабандоз, біреулерің – жағаласқанның жанын көзіне көрсететін атан палуан, енді біреулерің – ерекше, тіпті алуан түрлі өнер-техниканың иесі шығарсыздар. Бірақ, оның бəріне бүгінгі мынау кіші командирлер даярлайтын əскери мектеп мүлде ұқсамайды. Бұл мектеп сіздерге төтесінен айтқанда, соғыс ғылымынан алғашқы сауат беріп, жауынгерлік борыш пен командирлік өнерді түсіндіріп, қасиетті əскери өнердің уəжіп-парызын үйретеді. Үйренген сайын айқынырақ білесіңдер жігіттер, қазіргі қару тілі ғажайып тіл, соғыс ілімі соншама терең, жайшылықта алты адамды алдымызға жүгіндіре алмайтын біз үшін, 50, 100, 200, 700, мыңдаған адамды нажағайдай шабуылға бастап, шығынсыз шегіндіру, болаттай қорғаныс жасаттырып, əккі жаудан айласын асырып екінің бірінің қолынан келе бермейтін керемет іс. Біз енді, бұрынғыдай белдеуден ақ сойылды ала салып, «Абылайлап» жауға ұмтылатын жадағай сарбаздар емеспіз. Осы замандық жойқын соғыстық қарлы-қаруын игеретін, əрі игерген ержүрек офицерлерміз. Құлшына жақсы үйреніңдер, жақсы жаттығыңдар! Бүгінгі сарп еткен санаң мен аққан терің – ертеңгі амандығың мен жеңісті атақ-абыройың үшін!– деп барып мектеп директоры сөзін тəмамдағанда, курсанттар орындарынан көтеріліп ұзақ шапалақ соқты.

	Көп өтпей мектеп директоры – полковник Қаржаубаевтың айтқанының бəрін əмəлиятта көре бастадық. Тəрбиешілер сəуір айында сəл кеңірек болған сияқты еді, мамырда майымызды сорғалатып, маусымның басында шылбырдай ширатты.

	Атты əскер майоры Едіге Арыстанов асқан бапкер екен.

	Ұдайы 15 күн алуан түрлі ат өнеріне жаттықтырып, қаз-қатар «қарақшыны» қылышпен баудай түсіруге машықтандырғанда, ат құлағында ойнаймыз деп жүрген небір дəуперімдер оның алдында қоянша жымып қала берді. Пай-пай-пай! Астыңдағы атыңмен тіл табысып, онымен өмірлік достасудың өзі де біртүрлі сырлы ғылым екен.

	Зеңбірек атудың маманы, капитан Мырзакрам Қалиев қандай ғажайып өнерпаз десеңізші! Үлкенді-кішілі зеңбіректерді тау мен тасқа дəлдегенде допты шаңырақтың ортасына түсіреді. Минометті миына орнатып, зеңбіректі зейініне жасырып алғандай. Бөлшектерді көзін таңса да көріп отырғандай дəл құрастырып, өлшем-цифрларды жаза баспай жатқа айтады. Үнемі: «командир ақылмен істеуі, солдат ақылмен соғысуы керек» деп сөз бастайтын капитан Жолон Фазылов бізге өзінде бар өнерін түгелдей сарқып құйғысы келеді. Бірақ, амал қанша, уақыт тығыз, сөз қысқа болды. Сондай болса да, біз əскери бөлімше, взвод, рота, батальон, полк командирлерінің жалпы қызмет өнері мен міндеті жөнінде қыруар білімге ие болдық. Оның үстіне қолымызға қызыл-көк қарындаш ұстап топографиялық жəне соғыстық карталармен схемаларды бастауыштағы балалардай қиқы-шойқы сызуға да жаттықтық. Жасырын порольдің сан түріне сауаттанып, əскери құпиялықты сақтау, сымсыз телеграфпен хабарласу жолдарынан да үзіп-жұлып сабақтар тыңдадық...

	Жаяу əскер майоры Серік Қаршығаұлының өнерін Далаң ашығы мен əскери маневрден «қанғанша» көрдік. «Қанғанша» деп отырғаным — өмір бойы түнде түстен, күндіз естен кетпестей сабақ алғандығымыздан болар...

	Мектеп төрт взводты қосып рота деп атайды. Маусым айының 14 жаңасы. Таңғы сағат төртте бүкіл рота сапқа тұрып болды. Түнімен жауған жаңбыр басылып, таң шапағына шомылған мұнарлы дала шымылдық ішіндегі қас сұлудың сұлбасындай күңгірт көрініп тұр.

	– Рота, түзел! Ал қаруыңды, аттан! Бас алға!– деді майор Серік Қаршығаұлы есік пен төрдей жирен қасқасымен алдыға жарқ етіп шыға келіп.

	Сарт етіп атқа қонып, жалт етіп тау жаққа бұрылдық та, «Кеген қайдасың?» деп екі-екіден сап түзеп жүріп кеттік.

	Бір жарым сағаттан кейін жерге алтын күннің алғашқы шұғыласы төгіле бастады.

	– Тоқта!– деп бір қабырғада келе жатқан майор қатты айғайлап бұйрық түсірді. Тоқтай қалдық.

	– Қоралана жинал!– деді ол. Біз қалың қарағаштың ішіндегі алаңқыға доғаша иіле қалдық.

	– Болат Қонысбеков, алдыға шық!– деді майор тағы да саңқ етіп. Атымды тебіне алдына жетіп бардым.

	Майор мəліметті тыңдағаннан кейін, мені өз қатарына алып, жауынгерлерге, – Түзел!– деп команда берді. Олар взвод бойынша аттарының басын есепшоттың тасындай қатарлап қаздиып-қаздиып тұра қалды. Мойындарында қаруы, арқаларында қапшығы, қанжығада жеңді білектей бөктеріншегі, белдерінде оқшантай, гранаты бəрі-бəрі де тастүйін.

	Ротаның алдында алты ауыр пулемет айбындайды. Соңында əрбіріне төрт аттан жеккен екі тау зеңбірегі тұр. Зеңбірек пен атты əскерлер арасында радистер мен крест белгілі сөмке асынған санитарлар көрінеді. Қарағашты орай Кеген өзені сарылдай ағып жатыр.

	– Бүгін,– деді майор ат үстіне көтеріле, – қалған екі апталық курс жоспарындағы екінші рет жорық күні. Бұған қазірден бастап Болат Қонысбеков командирлік етеді. Мен əрі қолбасшы, əрі ақылшы болып қосын айналасында бірге жүріп отырамын. Мынау бұл реткі жорық картасы. Рота осы карта бойынша қимыл жасайды. Жорық уақыты – бір сөтке. Яғни 24 сағат. Барлығымыз үшін айтқанда, армиядағы ең басты нəрсе – бұйрықты екі айтқызбай орындауда! Бұл – тəртіп. Қатаң тəртіп болмайынша армияда еш нəрсе де болмақ емес. Жарты сағатта тамақтанып болыңдар. Оған дейін Қонысбеков командир қолындағы картасын көзден кешіріп, жорықтың жаңа жоспарын өз талғамымен қайта жасайды.

	– Рұқсат па, құрметті қолбасшы майор!– деп жетіп бардым. Қорғаушысымен бірге ас қалбырына шəй қайнатып жатқан майор басын көтеріп:

	– Рұқсат, – деді.

	Мен ешқандай əрі-сəрі болмастан өз ойымдағы сұрауларды ағыта бастадым:

	– Мынау Кеген өзенінің ар жағы Советтік Қазақстан емес пе? Екі ел шекарасының түбінде ресми оқ атып, мəнуер өткізу əбестік болмай ма?

	– Айтқаның əбден дұрыс, Қонысбеков. Бірақ, біз бұл істі екі жақ алдын ала келісіп қойғанбыз. Сен осылай сұрақ қоя ма, қоймай ма деп өзім де алаңдап отыр едім. Енді саған қобалжуым орынды болмас. Бір сөткеге бүкіл ротаны өзіңе тапсырдым. Бұл жорыққа жауынгерлерді өлім үшін емес, өмір үшін ұрысқа бастаңыз! Командир кеудемсоқ емес, епті де ержүрек, ақылды да айлалы болуы керек!– деді.

	Сағатқа қарасам, əлгі жарты сағат уақыт та таяп қалыпты. Мен жүректілікпен картаға қарап тұрып, өзім ойлаған жаңа жоспарымды атқаруға кірістім.

	– Шолғыншы бөлімші, атқа қон!– деп команда бердім орнымнан тұра сала.

	Бес адамдық сығайланған бөлімше бұйрығымды алды да, тауға қарай құйғыта жөнелді. Мен қайта орныма келіп шəй іше отырып, жанымда жаюлы жатқан картаға көз жүгірттім.

	Кеген өзенінің аңғары мен Егістүбі, Тұғылық Темірхан мазары мен Ақсу өзенінің шыға беріс аузы, Шыңсықозы мен Қызылқұм, Іле өзенінің Қарғалытүбек өткелі мен Шапшалдың Алтынбұлағын, Қорғас қалашығын бір-біріне ирек сызықпен қосып, жоғарыдағы аты аталған жерлерді қызыл қарындашпен қоршап қойыпты. Картаның бұрышындағы ескертуге «осы 80 шақырымдық жорық жолы бойынша аттылы-жаяу жедел жүріп, шабуыл-қорғаныс, жасырыну, шегіну, жаудан тіл ұстау қатарлы міндеттерді ұқыптылықпен өтеуді ұмытпағайсыз!» — деп жазып қойыпты.

	Жаңа ғана майор берген қойын сағатыма қарасам, жарым сағат уақыт та болған екен. Ас қалбырымды жуып-шайып, өзім ең алдымен атқа қона бере:

	– Рота, аттан!– деп бұйрық түсірдім. Тез аттанғандардың алдынан байқап көлденеңдеп өтіп, артта қалған жайбасарларға қабағымнан қар жаудырып бір қайттым ойқастап. Ілезде сап түзеп жүріп кеттік. Тау етегіндегі қабаққа іліне бере, сонау көз ұшындағы қырқа-қырқаның үстінен қарақошқыл түтін бұрқ-бұрқ етіп, екі-үш жерден белең бере қалды.

	– Зеңбірек, минамет тез дайындал! Жау белгісі түтін, атыңдар!– деп артымда тұрған майорға бұрылып, қолымды шекеме көтере бере:

	– Құрметті қолбасшы, жасырынған жау сонау тау баурайынан байқалды. Алдымен зеңбірекпен атқылап есін шығарып, артынан атты əскерлер лап қояды. Қазір зеңбірекшілер мен минаметшілердің аралықты дəлдеп қараға алған-алмағанын көзден кешіргейсіз,– дедім.

	Майор атынан түсе қалып, гүрсілдеп, озандата ысқырып жатқан зеңбірек пен минаметтердің өлшем дүрбісіне бірден көз салып, «Жарайды, жарайды! Кілең жақсы атқыштар екенсіңдер! – деп онан өз дүрбісімен тауға қарап, – бəрі де нысаналы орынның шаңырағын ортасына түсіріп жатыр!– деді өз төбесін сұқ саусағымен шұқып көрсетіп.

	Енді қарап тұрудың қажеті қалмағанын түсіне қойдым да, – Алға!– деп қылышымды суырып алып, өзім бастап шабуылға өттім. Қиғаштай шауып, құйғытып келем. Қиялай шауып, қиып келем. Екі қанат та пулемет сықылды, ысқырған снарядтар басымыздан аса барып жарылып жатыр. Қылышын оңды-солды үйіріп қолбасшы Серік Қаршығаұлы да қосынның ортасына орай атын құйғытып келеді. Оның соңында хабаршылар мен санитарлар...

	Мен ат басын зеңбірек оғы ойрандаған Егізтөбенің түбіне жете іріктім. Басқа қызып алған сəйгүліктер «жау шебіне» өте барып, орағытып айналып жатыр.

	Егізтөбенің биік аспанына қарақошқыл қою түтін көтеріліп, жердегі жайқалған ақ селеу мен көкпек, изен-жусан ат тұяғымен жүнше түтіліп, бозамық шаң бар алапқа тарап жатыр.

	– Құрметті майор! Алғашқы шабуыл жеңіспен аяқталды. Кегеннің егіз төбесінде жаудың екі ротасы ойрандалып, жүзге тарта адам мен қыруар қару-жарақ олжаланды. Енді ең сенімді хабарға қарағанда, Тұғұлық Темірхан мазарынан «бір рота жау» бізге қарсы аттанғалы жатқаны мəлім болды. Мен қазір дереу ат басын солай бұрып, келе жатқан жауды жорық үстінде жоюға бүкіл ротаға бұйрық түсірем. Жөн көрсетуіңізді өтініп тұрған рота командирі Болат Қонысбеков!– дедім.

	– Атқарылсын!

	– Барлаушылар шығыс солтүстікке!

	– Рота зар желіспен алға!– деп лап қойдық.

	Қасиетті Тұғұлық Темірхан мазарына түске таяу жеттік. Мəуелі бақтағы Іленің əйгілі ақ өрігі сабағы иіле уылжып, толыса бастаған қызылды-жасылды алмалар қозалана жұпар иіс шашып тұр екен. Кең аумақты бау-бақшаның дəл ортасында ажары аспанмен тілдескен екі күмбез көз тартады. Күмбездің айналасында қаз-қатар қазан асылған, тасаттық үйлер мен жатақханаларда бірнеше ер-əйел, кəрі-жас тəуіпшілер жүр.

	Төрт шаршылана тұра қалған бүкіл ротаның алдына шыққан майор:

	– Жауынгерлер, қазір қолбасшылық штабтан жедел бұйрық келді. Зеңбіректер мен аттар осы жерден түгел артқы шепке қайтарылады. Қалған 1-2 взвод – 1 рота; 3-4 взвод – 2 рота болып, жаяу жорыққа шығады. 1 ротаның командирі Болат Қонысбеков; 2 ротаның командирі Сағындық Сапаров. 1 рота осыдан Ақсу, Шыңсықозы, Қызылқұмнан айналып, түн ортасы ауа бере Іле өзені бойындағы Қарғалытүбек өткеліне жетеді. Ал 2 рота осы жүргеннен Қызылқұмды басып, сонан Қарғалытүбек өткелінен өтіп, Шапшалдың Алтынбұлағын айналып, түн ортасы ауа Қарғалытүбек өткелінің арғы жағасына қайта оралады. Дəл осы кезде екі рота бір-біріне қарсы «жау» майданында тұрып, ерекше пайым-парасат көрсетіп, қарсыласын тарпап бас салуға тиіс. Мен осы жерде тұрып сымсыз телеграф арқылы сіздермен хабарласып, қолбасшылық етемін. Титтей де ағаттық істеуге жол жоқ. Командирлер мен жауынгерлер бұйрықты екі айтқызбай орындауы керек. Алты пулеметті үштен, екі минаметті бірден бөліп, санитарлар мен радистерді тең санап алыңдар. Уақыт тығыз, алға!– деді майор оң қолын шығысқа сілтеп.

	Тұғұлық Темірхан мазарынан шыға бере-ақ, 1 рота шығыс солтүстікке, 2 рота шығыс оңтүстікке қарай суыт жүріп кеттік.

	Бағанағы жоспарым жартылай орындалмай жатып, жаңа бұйрықтың берілуі мені тағы да əлекке салды. Ротаның алдында жүріп келе жатып, əлсін-əлі артыма қарап қоямын. Барар жерді, басар жолды ойлаған сайын көңілім күпті бола берді. Аз жүргеннен кейін Ақсуға дейін қабат-қабат қырық қырқаны қырқып өтетін жалғыз аяқ ат жолға түстік. Жаныма 2-взводтың командирі Ахмет Армановты шақырып алдым. Ол екеуміз қатарласа жүріп, ақылдасып келеміз...

	Күн қызып, түс ауып барады. Жауынгерлерге қарап-қарап қоямын. Бəрі де тершіп, бас киімдерін желкелеріне ысырып, жеңдерін түріне бастапты.

	– Жауынгерлерді түскі тамаққа Шыңсықозда тоқтатамыз ба?– дедім Ахметке қарап.

	– Құрметті рота командирі, олай етуге болмас. Қазірдің өзінде түс қиып барады. Ең жақсысы Ақсуда тамақтандырып, ары қарай суыт тарту керек, – деді атанжілікті Ахмет Арманов көтерген пулеметін оң иығынан сол иығына ауыстырып.

	– Онда солай болсын! – дедім мен.

	Түскі тамақты жарты сағаттық уақытпен Ақсудың аяғындағы тал тоғанның бойында іштік.

	– Рота, сапқа!– деп айғайлай түрегелгенімде екі аяғымның зілдей болып, белімнің де сырқырап тұрғанын аңғардым.

	Жауынгерлер ас қалбыры мен қапшықтарын арқалай, қорбаңдап келіп сапқа тұрып жатыр. Байқаймын, таңертеңгі ат үстіндегі арын қазір бірде-бірінде жоқ. Сонда да жорық жолын жалғастыра бердім...

	– Жолдас рота командирі, сізді шақырып жатыр,– деп артымнан ентіге жеткен байланысшы құлағындағы қабылдағышын маған ұсынды. Мен ол ұсынған қабылдағышты қолыма алып, жүріп бара жатып:

	– Мен Сұңқар! Мен Сұңқар!– деп қайталадым.

	– Мен Қарлы шың, жағдай қалай? Қай тұсқа жеттіңдер?– деді майор Серік Қаршығаұлы маңғаздана.

	– Шыңсықозыға таяп қалдық. Жағдай жаман емес. Солай болса да, біздің қазақ жауынгерлері ер-тоқымы мойнына кеткен қолау тайдай қолтығын жаза алмай еңселеп бара жатыр, құрметті майор,– дедім шымбайыма батып келе жатқан шындықты жасырмай.

	– Иə, иə, бесіктен белі шыға салып-ақ, салт атпен сабаулатып өскен біздің ауылдың жігіттерінің жаяу жорықта осылай болары бесенеден белгілі. Ал басқа ұлт жауынгерлері ше?

	– Жайшылықта да салдыртып жаяу жүріп кететін ұйғыр, өзбек, татарларым жаман емес. Олар барған сайын қазақтардан қамшысалым озып барады.

	– Құлақ сал, Сұңқар, сен осындай əскери жорықта жауынгерлерді аяла, бірақ аяма! Оларды орманды өңірлерде жүгірт! Қара жолдардан жер бауырлатып өткіз! Елді қыстақтардан аршындатып алып жүр! Сазды жерлерден окоп қаздыртып, ылайға аунат! Міне сонда ғана алдағы сұрапыл соғыстар үшін өзімізді сомдай түскен боламыз. Сен əнеукүні сабақтың беташары ретінде сөйлеген Суровтың:

	«Əскери оқуда бейнет көрсең, ұрыста қиналмайсың!» деген əйгілі өсиетін ретін тауып қиналған жауынгерлердің құлағына тағы бір құйып көрші, еңсесі түсіп бара жатқандар шынайы ез болмаса, сəлге болса да ереулеп-ақ қалар,– деді майор бұйрықпен ақылын араластыра.

	– Рота, бес жүз метрге жүгір!– дедім айғайлап.

	Жауынгерлер жүгіре жөнелді. Кейбіреулерінің шиыршықталған шинелдері өкпесін, гранаттары мен қапшықтары сартылдап сауырын соғып барады. Өзім де жетісіп келе жатқан жоқпын. Екі қара саным үзіліп дəрменім құрып келеді. Бірақ, жанымды əскери тəртіптің алмас қайрағымен жанып келемін, сол кезде:

	– Сұңқар, Сұңқар! Қайдасың, жауап бер?– деп бебеулеген майордың дауысы тағы да саңқ ете түсті.

	– Мен Сұңқар, мен Сұңқар! Шыңсықоздан жаңа ғана Қызылқұм жаққа қайырылдым,– деп жауап қайырдым.

	– Сұңқар, қазір кіші бесін болып барады. Сендер алдыларыңдағы Ақтоғайға кіргенде əлдеқашан күн батып, түн болып кетеді.

	Ондағы түнгі «сырнайшылар» сендерді «түйебасқа» салып түтіп жеп қоймасын. Осыны ойландың ба?– деді майор жұмбақтап.

	Мен аң-таң болып:

	– Түсінбедім, құрметті майор, нені меңзеп айтып тұрғаныңызды,– дедім де, – Құдай басқа не салса, мен көндім!– деп едім:

	– Сұңқар, жауды кеудемен емес, зердемен алатын бол! Майданды боймен емес, оймен иелен. Менің айтып тұрғаным – кешке сазды орман ішінде түтеген сары масаның шабуылына тап боласыңдар. Ол жерде от жағып, түтін салуға тіпті де болмайды. Сонда қайтпекшісің демекшімін.

	– Пай-пай, бұл үш ұйықтасам түсіме де кірмеген іс екен,– дедім кібіртіктеп.

	– Білмесең, дəл қазіргі өзің тұрған жол бойынан осының ұтымды шарасын тап, айтайын дегенім осы. Ал жолдарың болсын,– деді майор шотана.

	– Фəтима!– деп айқайладым.

	Жеп-жеңіл киініп, бейне жал-құйрығын сүзген құнандай қунақы буынып-түйінген 19 жастардағы татар санитарка, сасқалақтап, бір аяғы ақсаңдап зорға жетті жаныма.

	– Масаға қарсы қолданатын дəрің бар ма?

	– Қайдағы масаны айтып тұрсыз, командир?

	– Кешкі жыныс ормандағы, Іле бойының қалың қамысты сазындағы маса.

	Фəтима шошынған еліктің лағындай көзі бадырайып тұрып қалып:

	– Екі жүз грамдай спирттен басқа ештеңе де жоқ командир. Бұл маса деген пəлекетті кім ойлаған?– деп тұрғанда, біздің жанымыздан өтіп бара жатқан дұнған аспаз Муса деген жігіт:

	– Мына бойжеткеннің тапа-тал түсте айтып тұрған масасы не? – демесі бар ма.

	– Муса, тоқта!– дедім білегінен ұстай алып, оған жалма-жан.

	Майор айтқан жұмбақты жеткіздім. Ол:

	– Ой Құдай-ай, ол оңай. Мен осы Қорғаста туып-өскен жанмын. Біздің ауылдың күріш атысы нақ сол қайнаған сары масаның ұясында болады. Оған ең жақсы əдіс от пен түтіннен қалса, əр жауынгерге үш талдан у сарымсақ таратып беру ғана. Оның біреуін шайнап, екеуін езіп анда-санда бет-ауыз бен қолға жағып қойсаңыз болғаны, иісшіл маса озандатып «ұрандап» келгенімен, семсері майырылғандай тауы шағылып, адамға жолай алмайды,– дегені. Соны естігенде көңілім сəл орнына түсті.

	– Бес минуттық демалыс!– деп жарияладым Шыңсықозыдан шыға бере.

	Қыстақ шетінен дереу сарымсақ сатып алып жауынгерлерге таратып бердік.

	– Рота, сапқа!– дедім межелі уақытта. Жауынгерлер тапыр-тұпыр жүгіріп сапқа тұра қалысты. Сонда көзіме анандай жердегі соқпа дауал артынан түрегеліп, асығыс келе жатқан 2-взводтың командирі Ахмет Арманов түсті.

	– Ахмет Арманов, сапқа қосылма! Алдыға шық!– дедім зілдене.

	– Рота командирі, алдыңызға келдім,– деді ол қолын шекесіне апара.

	– Неғып жайбасар болып жүрсің?

	– Жауынгер Əбден мен Мамыт жараланып қалған екен...

	– Не дейсің?

	Ол жаңағы сөзін қайталады:

	– Семіз Əбден мен Мамыттың шабы жаяу жүрістен езіліп, сылынып қалыпты командир, соған мақтадан миот қойып жатыр едім...

	Қатардағы жауынгерлер ду күлді.

	– Тоқтат күлкіні! Ондай жаралы адам болса санитарға неге бармайды?

	– Құрметті командир, өйтуге болмайды. Өзім-ақ миот қойып, дəкемен байлап бердім,– деп Ахмет артына қарады. Ол қараған жаққа мен де бұрылсам, бүкіл денесі тұлыпша іркілдеген Əбден мен Мамыт атақазша талтақтап əрең келеді екен. Өзім де мырс етіп күліп жібердім. Анадай жерде қашқалақтап санитарка Мəрия тұр.

	* * *

	– Осы ма Қарғалытүбек деген жер?– дедім Сəлімге сəл еңкейіп ақырын. Қызылқұмнан тартып қараңғыда жыныс орман мен қамысты сазды қақ жарып Іле өзенінің қабағына дейін жол бастап келген сыбдырсыз Сəлім бұрын аңшы болған шапшалдық жігіт екен.

	– Құрметті командир, мынау аспанмен тілдесіп қарауытып тұрған бір шоғыр киіз терек Қарғалытүбектен басқа Іле өңірінің ешбір жерінен кезікпейді. Сіздерді дəл үстінен түсіріп тұрмын. Егер албасты басып жаңылыс бассам, ертең сазайымды тартқызыңыз!– деді Сəлім құлағындағы ызыңдаған масаны қолымен қағып тұрып.

	– Сендім.

	Қорғасындай ұйыған алажайқын Іле өзені қараңғыда ешбір үнсіз-тілсіз шымырлап қана ағып жатыр. Анда-мұнда шортанның шоршығаны, сусары мен құндыздың жұлқысқаны, əлденеден шошына ұшқан сұқсұрдың сусылдаған қанатының дыбысы естіледі.

	Қамыс арасынан оқтын-оқтын доңыз қорсылдап, елік бəуілдейді.

	Бақа шұрылдап, анда-санда ағаш басынан үкі əупілдейді.

	Жан-жаққа жасырын күзетші қойып қоралана отырған жауынгерлердің ортасына келдім. Бəрі де сарымсақ шайнап, бет-ауыздарына сүртініп отыр екен. Сонда да қаптаған қалың масаның түтеген ызыңы құлақ етіңді жейді. Қалыңдығы сондай, төбеңдегі бос ауаны қармап қағар болсаң алақаныңа құжынаған қара шыбынша сатырлап соғылады.

	Түн ортасы əлдеқашан-ақ ауып кеткен. Жауынгерлерге Суровтың «Əскери оқуда бейнет көрсең, ұрыста қиналмайсың!» деген өсиетін іштей жаттатып, өзім таңғы шабуыл жөнінде қиялдап мүлгіп отыр едім:

	– Құрметті командир, ар жақтағы жағадан жылтылдаған «шайтан оты» көріне бастады,– деді күзеттегі Алексей деген əскер құлағыма сыбырлап.

	Жалт қарасам, ғажап! Жылт-жылт еткен жұлдыз құрттай тізілген жарық бірдеме өзен жиегінде ұзыннан-ұзаққа созылып жыбырлап тұр екен.

	– Бұл не?– дедім өзім түсіне қойсам да, Алексейден əдейі.

	– Ағаштың фосфорлы шірігі дейін десем, бұл жаңа жоқ болатын. Жарқырауық қоңыз ба дейін десем, басқа жерден неге көрінбейді? Түсінбедім, командир, бұл ғажайып сиқырды,– деді ол. Сонда мен:

	– Ой, қара басқырлар-ай! Майордың жұмбағын шеше алмаған екенсіз-ау! Бұл Сағындық Сапаровтың самсаған сары масаға қарсы амалсыз жасаған түтін жорығы болды. Олар жан таппағанда темекінің түтіні арқылы масаны үркіткен түрлері ғой,– дедім жауынгерлерге түсіндіре.

	Көп өтпей таң қараңғылығы үйіріле қалды. Ротаны қабаққа төндіре отырғызып, əлгі «жылтылдақты» əбден көрсеттім. Жынойнақтай бірталай жерге созылған «жылтылдақ» енді біреуі өшсе, бірі жанып, кейбіреуі ұшқындап-ұшқындап кетіпті, бадырайып-бадырайып көрініп тұр.

	– Рота, түзел!– деп команда бердім де, ротаны үшке бөлдім. Қырықтан-қырықтан сексен адам «жылтылдақтың» бас-аяғынан алысырақ жерден судан өтіп, «жын отының» қыр желкесінен тарпа бас салуға аттанды. Өзім жиырмадай адамды бастап, аузымызға өзегі ойылған – май қоғаның сабағын тістеп су астымен жүзіп барып, «жын отының» иегінің астынан шыға келуге қалдым.

	Алыстан орағыта жоғары-төмен жүріп кеткен бөлімшелер межелі жерге жетті-ау дегенде, біз де суға сүңгідік. Салқын суда ылғи сушыл жігіттер мені орталарына ала үйректей жүзіп келеді. Бір уақытта бағанағы Алексей менімен қатарласа беріп, шынтағымен бүйірімнен нұқып қалды. Шүрегей үйректей басымды судан шығара қойсам, құрық бойындай тік қабақшаның астына келіп қалыппыз. Ерте бастан бірлікке келген əдісіміз бойынша басқалар да терең суда бірін-бірі иығымен қаға хабарласып, қабақшаның астынан қаздай тізіліп шыға-шыға келді. Мен бетімнің суын сүртіп, шығысқа қарасам, енді-енді балық бауырланып таң атып келеді екен.

	Аспай-саспай аспанға қаратып арт-артынан үш рет алаулы жарық оқ аттым. Сол-ақ екен, иен қопаның ішін қопара, «уралаған» жауынгерлерім «жын отының» үстін таудан құлаған тасқындай бір-ақ басып қалды.

	Кенеттен құйынға тап болған жандай ес шыққан 2-ротаның дəл иегінің астынан найза кезеп біз де секіріп шыға келдік. Сасқалақтаған олардың біреуінің езуінен темекісі ұшып кетіп, ежелгі үгітіліп тұрған қудай шірік қопа лап ете түсті. Алаулы өрттің ақ сəулесінің астында бет-аузы көнектей-көнектей болып көлкілдеп кеткен Сағындық Сапаровтың адамдары арбита-арбита қолдарын көтере берді.

	– Бүкіл рота өртті өшіруге кірісіңдер!– деп айғайладым. Жауынгерлер су киімдерімен сабалап жүріп, жалаңдай бастаған тілсіз жауды тұншықтыра қойды. Бір сəт қарбаластықтан соң қайқая шығысқа қарасам, сонау Көксеңгірден шартарапқа алтын табақтай күн нұры құйылып келеді екен. Ойылып қалған екі табанымды суға соқтырып, жамбастап жата кеттім көк шымды жағаға...





Қиянға ұшқан қырандар




	Қорғастың шыңдайындағы шыжыған, қапырық ыстығы мен құжынаған қалың сары масасын Талқысайының көлеңкелі өзен бойында сəл де болса ұмытып, рахаттана қалған еді жас жауынгерлер. Олар отырған үсті ашық жүк мəшине енді Жамбасшаздан қайқайғанда жауырындарын өткір жалын қарып, маңдайларынан тер моншақтары шып-шып шықты.

	Қойшы əйтеуір, қырылдап-сырылдап, ышқына өрге тартқан мəшине Талқының асқарына зорға көтерілді. Асу үстінде үп еткен жел жоқ. Тал түстегі қызулы күн төбемізден қып-қызыл табадай төніп тұр. Мен мəшине кебежесіне сүйене кеудемді кере бір тыныстап, сағына Сайрамға қарадым. Сайрам бейне аспан перизатындай сиқырлана сықылықтап жатыр.

	– О, құдірет, табиғат ананың құшағында осындай да сұлу сурет болады екен-ау, ə?! Түс көріп тұрғаннан саумыз ба осы біз?!– деп бұрын Талқы кезеңін аспаған бірталай серіктерім қайран қалып, таңдай қағуда. Сол мезетте, кезең үстіндегі жол шетіне аттарын байлай салған үш-төрт адам тапыр-тұпыр бізге қарай таласа жүгірді.

	– Қошан аға, Қошан аға!– деп ентіге дүрілдеп тұрған мəшиненің үстінен жерге қарай секіргенімді өзім де білмей қалдым. Құшақтаса кеттік. Қошан ағам менің басы-көзімді аймалап, құшырлана сүйіп, сəңгірлеп сөйлеп жатыр.

	– Сені осы кезеңнен тосқалы қашан?! Ауыл жолда, қазір-ақ алып кетемін бəріңді. Ей, Ботақан, бастығың қайсы?– деді ол бір мезетте.

	Солдаттарды түгел жерге түсіріп, түсті кілемдей жасыл шалғын үстінде олардың үсті-бастарының шаң-тозаңдарын қақтырып жатқан капитан Сəбит менің даңғырлаған Қошан ағама «бастық мен» дегендей күлімсіреп жалт қарады. Сол-ақ екен, Қошан ағам бейне оның да туған ағасындай жүгіріп барып құшақтай алып:

	– Бастық! Мен өздеріңді осы жерден сарыла күткелі табан 3 күн болды. Мен анау тұрған жауынгер Болаттың ағасы боламын. Сонау күні Қорғастағы əскери мектепке Болатты көруге Нүрила жеңгең барғанда, сендердің Утай мен Тақиядағы қосынға қайтатын межелі уақыттарыңды ауылға айтып келген болатын. Ал, жүрейік, жүріңдер ауылға! Ақсарбастарың байлаулы, айран-қымыздарың дайын тұр. Ауыл, міне, міне əудем жерде-ақ,– деп ырғайдай мойнын онан əрі созып, шығысты меңзеді иегімен.

	– Жолдан бұрыс болса ауылға бармай-ақ қоялық, ағай. Əуре болмаңыз, əскери тəртіп солай ғой,– деп Сəбит құшақтасқан бойы Қонысбекке тіл қатты.

	– Жоқ, жоқ. Осы кезеңнің астында ғана, Сайрамның жиегінде отырмыз. Өздерің ойдан шаршап-шалдығып, шаң қауып келгенде рахаттана аунап-қунасын деп əдейі салқын сазға тартып, төрт күннің алдында жұрт жаңалап қонғанбыз. Бол, бол міне атың,– деп Сəбитті əй-шəйға қаратпай өз атына мінгізіп, өзі қасындағы біреуге мінгесе қойды.

	Сəбит мінген ұзын бел, жарау, алаяқ, қаратөбел ат Сымпытузы еңісіне қарай шұлғи басып, жорта жөнелді.

	Мен мəшиненің үстіндегі серіктеріме естірте серпіле сөйлеп келемін:

	– Алдыларыңдағы төбесінен түсті жібектей сансыз самғып төгіліп, аспан айнасындай шымырлап жатқан қасиетті алып Қаракөксу – көрмегендерің көптен бері көксеп жүрген Сайрам атты тау көлі. Оның оңтүстігінен солтүстігіне дейін отыз шақырым, шығысы мен батысының аралығы жиырма шақырым. Көлдің ең терең жері 85 метр. Көлдің шығысында сонау жатқан бұдырмақ Сарнауа адыры, онан əрі Жалғызқарағай төскейі делінеді. Ал, шығыс солтүстігіндегі анау тұрған Сантай бекеті, онан əрі Бестөбе, Аршалы, Алыптың тауына дейін созылады. Батысы Ақбайтал тауының алқымы, оңтүстігі Көтектінің жалымен жанасқан Қарағайлы қаптал — Күркілдек болып келеді. Қараңдаршы, көлдің айналасы əсем гүлмен көмкерілген жап-жасыл жазық дала. Көл беті қайысқан аққу-қаз. Көлдің майда толқынында қарағай-қайыңды, арша-шыршалы асқар таудың кербез келбеті аспанмен астарлана жеп-жеңіл желкендей тербетілуде. О, ғажап!..

	– Болат-ау, сен бұл жердің бейне шежіре даласындай тауы менен суына ағып тұрсың ғой өзі,– деді бір əзілқой жауынгер менің иығымнан баса, – Сайрамның шаралы айдынына таңдана қарап.

	– Ақпағанда ше, бұл мені жұмыртқадай шайқап, балапандай бауырынан ұшырған туған жерім, нəрлі суым емес пе?! Мұның үстіне былтырдан бері барлаушылық міндетіммен бұл маңайды ең кемінде алты рет айналып, Гоминдаңның көлге тастаған қару-жарағын сүзуге де бастан-аяқ қатынасқам,– дедім «енді не айтар екенсің?» дегендей артыма ежірейе бұрылып, Сайрамға тұңғыш қадам басқан бір топ жігітке мақтана.

	Мəшинеміз көл бойы шығысқа қарай жағалай берді, бейне жас келіннің алдынан шыққандай аттылы-жаяу, бала-шаға, ерəйел бір топ адам алдымыздан шашу шаша лап қойды. Олардың соңын ала қаздай мамырлаған қалың əйелдің ортасында қызыл жақтаулы кимешек-шылауышты, ұзын бойлы, қараторы Нүрила тəтем жүгіріп келеді.

	Көл шетіндегі балаусалы енге қатарласа тігілген екі үй мен бір шатырдың алдына келгенде мəшинеден көк майсаға лақтай секірдік. Қартамыс аналар мен ақсақалды аталар кезек-кезегімен маңдайымыздан иіскеп, бетімізден сүйіп:

	– Уа, елдің шетінде, жаудың бетінде, желдің өтінде жүрген боздақтарым, армысыңдар? Қашанда аман болыңдар, айналайындар?!– деп жатыр тебірене аңқылдап.

	Өткен қанды қырғын соғыстарда өз балаларынан айырылған кейбір қайғылы аналар қайсы жауынгерді көрсе де «Қанатымнан қайырылдым, жанарымнан айырылдым!» деп шағына жоқтау айтып, оларды қамқор омырауына өз баласындай басып солқылдап өксіп жатыр.

	Бағанадан мəз-мəйрам болып, үй айнала шапқыласып жүрген қарақожалақ малшы балалары енді тып-тыныш бола қалды. Себебі, жауынгерлер үш үйге бөлініп шəй ішіп шыққаннан кейін ауылдың батыс жағындағы көл бойына текемет, сырмақ төселіп, адамдардың барлығы сол жерге жиналды. Кейбір тентектеу балалар жауынгерлердің қылышы мен мылтығын айналдырып, жалтыраған үш қырлы найзаларды жүрексіне ұстап, еппен сипап-сипап қояды. Ал ересектеу балалар солдаттардың омырауындағы ордені мен иығындағы погоны жарқ-жұрқ еткен Сəбит капитаннан көз алмай, оның жып-жылтыр былғары етігінің өкшесіндегі күміс шпорына дейін қызыға қарап, таңданып тұр.

	Ымыртта дала дастарқанына бас əкелініп бата сұралып, табақ тартылды. Артынан тағы шəй құйылып, қымыз сапырылды. Дəл осы сəтте орнынан екі қолымен жер тірей, асасына сүйене əрең тұрған Əбжат қария суырыла сөйлей жөнелді:

	– Е, батыр балаларым, «Кемеліңе келдің бе? Кербестіге міндің бе?» деген замандарың міне осы. «Жетеу болып кетеміз, жер түбіне жетеміз!» деп сендер отырсыңдар, ал, біз сияқты ата-аналарың мен қасиетті ел-жұрттарың «Ай соңынан ілессең, жұлдыз қайда қашар дейсің?!» деп тілеулеріңді тілеп, «Шағала дауылды толқыннан, батыр қан майданнан қорықпайды!» деп өздеріңді үлкен медет тұтып «Төзім ердің тірегі!» деген киелі сөзді тудай көтеріп отырған жасымас жайымыз бар. Ер азамат аман болса, əлі-ақ бейбіт күнге, берекелі бірлікке жетеміз. Аспанымыз ашылып, азаттық таңы арайлар! Кəне, барлығымыз азаматтарға ақ жол тілеп аттандырып салайық!– деп күректей алақанын жайды. Қаумалаған жұрт жұмыла,

	– Иə, əумин! – деп қолдарын көтере батагөй бабаның аузына қарады. Жасы сексеннен асқан қарияның аппақ күмістей етекті сақалы тау самалымен таралып, қою қыраулы қасы əлсін-əлі жоғары-төмен серпіліп, жеңіс дұғасын жан-тəнімен үйіріп тұрғандай.

	Батадан кейін бас киімін түзеп киіп, орнынан ұшып тұрған Сəбит капитан жалт етіп шығысқа қарады. Жұлдыздана бастаған аспанға көрікті ай бір биіктен қалықтап шыға келді. Жаңа ғана қарауытып тұрған толағайдай Алып тауының төбесі сəлделене ағарып, қаракөк қорғасындай ұйып жатқан Сайрамның кең төсіне үлбіреген ақ шағидай əсем нұр судырай төгіліп келеді екен.

	Жалқарағайдың жазығынан баса соққан тау самалы Сайрамның ауыр ентігін ары серпігендей. Осындай көңіл толқыны мен көл толқыны тоғысып кеткен абыр-сабыр бір сəтте жұрт ішінен дірілдей шыққан ару дауысы əрең естіліп, өтінішті тілек білдірді:

	– Сəбит ағай, бір əн айтып беріңізші!...

	– Жөн-ақ, жөн ғой. Айтсын-айтсын!– деп гу-гу етісті қарап тұрған жұртшылық.

	Сəбит тоқталған жоқ:

	– Айтайын, шырағым, айтайын. Мен айтқанда да дəл саған арнап жан сырын ақтарғандай болған жалынды, жауынгер ақын Қасым Аманжоловтың «Жауынгер жырын» айтып берейін. Ал, азаматтар білетіндерің маған ілесе беріңдер!– деді де дауылдата жөнелді:



	Алқара көк астымда,

	Белде болат қанжарым.

	Күзеттемін мен мұнда,

	Қайда менің жан жарым?!



	Жалынды жырдың қайталанған қайырмасын жауынгерлер жүк мəшиненің үстінде жалғастырды. Осы бір күркіреген күндей, шатырлаған найзағайдай екпінді жыр, ерлік жыры қырандай еркін самғап Ерентаудың ең биік құздарына жетіп, жан-жаққа ұрандап таралып жатты.

	Болаттың бағанадан абын-күбін жүрген Қошан ағасы дəл қоштасарда жүгіріп барып, үйден алып шыққан атасының киелі қара шоқпарын Болаттың кеудесіне, маңдайына басып, басынан асыра үш мəрте көкке сермеп жіберіп ішінен: «Жортқанда жолың болсын, жолдасың Қызыр болсын!»– деп Болатты қапсыра құшақтай алды. Осы кезде бүкіл денесі дел-сал болып, көңілі көлдей толқып, не істерін білмей абдырап тұрған Нүрила да Қошанның қолтығынан басын тыға, Болаттың маңдайынан емірене сүйді-ай келіп. Оның көз жасы төгіліп тұр екен, Болат та егіліп жылап жіберді. Үнсіз айқасқан ана мен баланың өксік ата қоштасқанын мəшиненің гүрілі, аттардың дүбірі, балалардың шұбыры ешкімге де естірткен жоқ. Тек, «қош! қош!» деген қалың дауыстан соң, жауынгерлер отырған мəшине ақ сəулелі қос шырағымен қара түнді қанжардай тіліп, алға қарай зымырай жөнелді. Əу баста мəшинемен қатарласа жүгірген Қошан сəлден кейін шоқпар ұстаған қолын көтерген бойы, айлы жол үстінде тас мүсіндей мелшиіп тұрып қалды...

	* * *

	Талайдан бері құлашын кең жайып жатқан Кеңсай атты əскерлер 3-полкі əуелі десең, қара жолдың шаңын да шығармай, бір жеті ішінде ың-шыңсыз ғана жасырын жылыстап, Сантай мен Сытайдан сырғып, Утайдан ойысып, Тақияның шағын қалашығына ту тікті де, тып-тыныш жатып алды...

	Жоқ, мүлде олай емес. Бұл ержүрек Алып қосын көрер көзге күндіз солай болғанымен, түні бойы бел шешпей құпия қимыл үстінде. Солдат атаулы əскери жаттығудың алуан түрінің қыл көпірінен айсыз қараңғыда өтіп, ат баптап, қанжар қайрауда. Бұл көрініс бейне дауыл алдындағы мүлгіген бір сəттік жым-жырттық, нөсер алдындағы жанға жайлы ақ жаңбыр сияқты еді...

	Сол күні түнгі барлаудан жай қайттық. Жай болғанда тіпті түс əлеті болып қалған. Əдетте біз жерге жарық түсе бере казармаға ың-дыңсыз кіріп алуымыз керек еді.

	Қайнар көзі Ерентаудан басталатын Тақия өзенінің екі жағы биік жарлауыт терең аңғарымен құлдап келе жатқанбыз. Өзім бөлімшенің ең алдындамын. Бір тұмсықтан айнала бергенде астымдағы атым оқыс қорс етіп қос құлағын алдына тігіп, осқырынып, ойқастап тұра қалды. Секем ала қарсы жаққа көз салсам, əудем жерде төрт-бес əскери ат айқастыра байланып, екі қарулы қарауыл қаздиып-қаздиып тұр екен. Олардан арырақ өзен жағасында бір топ адам отыр. Оларға жарлауыт ішімен жақындап келіп, орағытып өте беріп едім, отырған орнынан ұшып тұрған Лескин полковник:

	– Ей, Қара тұйғын, мойныңды бұра кетші,– деп қолын бұлғады.

	Атымнан секіріп түстім де, жүгірген бойы полковниктің қасына жете бере:

	– Құрметті полковник, мəлімет!– дедім оң қолымды тек шекеме апара, өкшемді бір-біріне сарт еткізіп.

	– Жарайды, Қара тұйғын. Маған қатып-сіреспей-ақ, алдымен анау отырған қолбасшы Доскенов ақсақалға сəлемдес!– деп өзінің арт жағында отырған қалың қасты ұзын бойлы, қыр мұрынды, қырықтың ішіндегі адамды көрсетті.

	– Сəлем, құрметті қолбасшы! – дедім екі адым ілгері аттап тағы да.

	– Рахмет! Сонда бұл кіші лейтенант кім болып... деп қолбасшы көзінің қиығымен Лескинге қарады.

	Лескин «Ал енді өзің де əзірлене бер» дегендей маған иегін бір көтеріп қойып:

	– Бұл азамат – біздің полктің алғашқы түлектерінің бірі Болат деген жігіт. Өзі батыр барлаушы, құралайды көзге атар мерген, жау жүрек жауынгер. Сондықтан біз мұны полк бойынша «Қара тұйғын!» деп қастерлейміз. Өзі үш айдың алдында Қорғастағы əскери мектепке жіберілген болатын. Қайтып келгелі мұнымен мен де кездеспеппін. Кəне, қазір қайсы міндетті қалай істеп жатырсың, Қара тұйғын, өзің айтшы?– деп мені бейтаныс бастыққа қысқаша таныстырды да, сөз соңын маған берді.

	– Мектептен келгеніме екі аптадан, асты құрметті полковник, құрметті қолбасшы! Алғашында бір эскадронның əскери инспекторы болғанмын. Үш-төрт күннен бері белгілі барлаушылар бөлімшесінің бастығы болып міндет өтеп жатырмын,– деп мен де оларға қып-қысқа жауап қайырдым.

	– Жөн, жөн!– деп басын изеді əскери ердің былғары көпшігінің үстінде шолақ ішкиіммен ғана жалаңаш денесіне май жағып, күнге қыздырынып отырған қолбасшы. Оның тұла бойына көзім түскенде, жаным түршігіп, төбе шашым тік тұрып кеткендей болды. Жалаңаш кісінің кесел басынан басқа, ұлы денесінде саутамтық жоқ. Айғыз-айғыз тыртық. Сыйдиған екі қолдың қары мен қара санының бұлшық еттері жұлым-жұлым. Тұла бойдағы ет пен терінің көп жерінен жарғақ тонның жамауындай айқыш-ұйқыш ілмелеген жіп іздері құмырсқаның көшіндей шұбатылып көрінеді...

	Полковниктің нұсқауы бойынша барлаушыларымды да түгел шақырдым. Жаңа қолбасшы біз келуден бұрын айтып отырған бір əңгімесін қайта жалғастырды:

	– Жігіттер, «қырық жыл қырғын болса да ажалды өлер» деген қазақ мəтелі қандай керемет! Міне, мені өздерің көріп отырсыңдар ғой, мен Мəскеу түбіндегі сұрапыл соғыста неміс танкісіне кеудемді тосып, Украина майданында қанша рет лаулаған өртке оранып, Қара теңізге қанымды қосып, Берлиндегі Рейхстагқа белімді сүйретіп еңбектеп шыққан жансебіл жауынгердің бірімін. Енді, қазір өздеріңмен бірге қамқор Гоминдаңның қабат-қабат қазылған терең орының, электрлі торының, нөсердей төгілген оғының алдында отырмын. Біз сияқты жаны сірі солдаттар үшін бір ауыз сөзбен айтқанда «басым кетсе де, еркіндіктен айырылма!» деген сөз асқақ ұранға айналуы керек. Сонда ғана өмір сүру жолын, азаттық таңның алтын арайын шынайы түсінеміз. «Ат құлағынан ақсамайтыны» сияқты толарсақтан қан кешер толып жатқан алдағы жорық жолына белін буынып, тастүйін отырған сендер үшін қылыш пен оқ, семсер мен найза неге тұрмақ?! Бірақ, оққа түйрер, қылышқа кесілмеу үшін біз де жауды жайратарлық жауынгерлік рух, əскери əдіс-амал, күшті тактика мен көреген стратегия болу керек. Мұның бəрінен биігі – “Отан үшін!” деген жалғыз ауыз шын тілек. Ол бізді жеңістен-жеңіске бастайды. Ол бізді өлімнен қорғап, ұзақ өмірге ақ сұңқардай, қара тұйғындай қанат қақтырады!– деп келе жатып, «Қара тұйғын!» деген кезде қолбасшы маған еркелете жымың етіп, жайнаған өткір көзін қысып қойды...

	Біз Доскенов қолбасшының əңгімесінен кейін аттанып кеттік. Ат үстінде соғыс пен бейбіт өмір туралы терең ойға шомып келе жатыр едім, артымнан дүбірлеген дыбыс естілді. Жалт қарасам, қаз мойын күрең төбелін көсілтіп келе жатқан полковник екен.

	– Жə, Қара тұйғын, бағанағы сөзіңді естімесем де бəрін көзіңнен көріп тұрғандаймын. Ал, жаңағы мəліметіңді енді айтшы, қандай хабар, нендей жобаң бар? – деді Лескин менімен қатарласа беріп.

	– Жаңағы бар ғой жаңа хабар көп, құрметті полковник! Жортуылшы жауынгер жобасыз жүре ме мұндайда. Түнгі барлауда кездейсоқ бір іске жолығып қалып, соны адақтап қайтқанша таң атып кетті,– дедім былшықтанған көзімді уқалап, ат үстінде керіле бір есінеп.

	– Ей, Болат, онда басқалар дереу демалсын. Біз полк штабына барып ақылдасайық бұл мəліметіңді,– деп полковник аттың басын штабқа бұрды.

	Штабқа кіріп барсақ, Разынков, Шевченко, Рауов, Дəулен қатарлы бір топ офицер отыр екен. Түгел орындарынан ұшып тұрып, полковникке сəлем берді.

	– Отырыңыздар, отыра қалыңыздар. Сіздердің мынандай асығыс сəтте осы жерде болғандықтарыңыз қандай жақсы болды. Мынау барлаушылар бастығы Болаттан еститін жаңа бір хабар бар, атқаратын аса маңызды міндет шығатын сияқты, бəріміз кеңесіп бірге талқылайық. Ал, Болат, айта бер!– деді полковник қағаз-қаламын қолына алып байырғы əдетінше.

	Мен орнымнан ұшып тұрып, отырған офицерлерге құрмет білдірдім.

	– Болды, болды. Отырып сөйле!– деді полковник.

	Мен отырдым да, көрген-білгенім мен көкейіме түйгенімді түгел ақтара бастадым:

	– Менің барлаушылар бөлімшем неше күннен бері Жыңдағы жаудың бір топ əскери атын тыйып кетуге төніп жүрген болатын. Кеше түнгі барлауда сол аттарға тағы кезігіп қалдық. Күзетші көп емес екен, не бəрі он шақты-ақ адам. Оларға таяп барып, жылқыны қайда үйіріп, қайда жусатар екен деп түні бойы баспаладық та отырдық. Осындай мезетте басқа бір кездейсоқ кереметке тап болдық. Түн ортасы ауа өркеш-өркеш құм төбелердің арасындағы жылым-жылғалармен Қызылтұмсыққа жеткен бір жүк мəшинесі ылым-жылым көз алдымыздан жерге кіріп кеткендей ғайып болды. Біз аң-таң болып отырдық та қалдық. Ол, жоғарыдағы Тасқазғанға да, төменгі Қамыстыға да қайырылған жоқ. Алдын ала аңдып отырғанымыз дəл көртышқанша Қызылтұмсықтың көкірегіне кіріп ғайып болды. Дереу бұл сырды анықтау үшін, Қызылтұмсықтың екі жағынан құлдатып, төрт барлаушыны жаяу жібердім. Олар көп кешікпей қайта оралды. Жаңағы ғайып құпиялықтың сыры былай екен. Таудан тас таситын қара жолдың жиегінде, Қызылтұмсықтың дəл иегінің астында шыммен бастырылып, үстіне сарбалақ, бұта-бүрген егілген үлкен жасырын қақпа бар екен. Оның шығыс жақ қабырғасының қалтарыс қабатында аюдың апанындай терең үңгірден жалғыз аяқ жол шығып бастауға баратын көрінеді. Сыртында күзет тұрмақ сайтанның сапалығы да көрінбейді. Есік-тесігінде жылт еткен сəуле жоқ. Не болса да əйтеуір ішінде мол сыры бар қомақты əскери қойма екені анық. Бұл құпиялықты əбден тексергеннен кейін, тағы да бақылап көп отырдық. Таңға таяу бағанағы мəшине шым қақпадан суырыла шығып, құм жолдардың қойнына кірді де кетті. «Ім, білдім» деп тісімізді тісімізге басып біз де қайттық. Сонан казармаға жеткеніміз осы...

	Сəл үнсіздіктен кейін штаб бастығы:

	– Енді қайту керек?– деп Лескин екеумізге қарады.

	– Мұны Болат айту керек!– деді Лескин шоршына бұйрық іспетті.

	Тағы да орнымнан ұшып тұрып, енді отырмай-ақ өз жобамды ортаға былай қоя бастадым:

	– Бүгін түннен қалмай менің барлаушыларым недəуір толықтырылған күшпен Қызылтұмсыққа аттандырылса деймін. Біз бара сала күндегі əдеті бойынша алтауы ұйықтап, төртеуі əскериаттардың төрт жағында мүлгіп отыратын жау күзетшілерін жайдақ атымыздың баурына паналап барып, түгел қанжармен жер қаптырар едік. Сонан соң əлгі жасырын қақпаның жақтауынан тесік ашып, ішіне қол бомбымен жай түсірсек, сол кезде суатқа шығатын құпия үңгірдің аузында біздің найзалылар мен қылыштылар қырандай түйіліп тұрар болса, қандай еп болар еді. Бөлімше жай оғындай жарқылдап, осылай қимыл жасаса, жасырын жау терең жер астында тұншығып, жаудың көмекші күші жеткенше біздің батырлар да мол барымтасымен аман-есен үйіріне қосылған болар еді...

	– Бұл жобаға ең алдымен өз сенімің бар ма?

	– Бар.

	– Жолдастар, онда Болаттың осы жобасына сіздер қалай қарайсыздар?

	– Қарсылығымыз жоқ, қосыламыз. Бірақ, жасырын қойманың екі жағындағы есігі мен тесігіне мина тазалаушыларды да ала барған жөн.

	– Жарайды. Солай болсын! Қашан да «сақтықта қорлық жоқ» дегендей осыны ұмытпа, Болат. Қарауылды күшейтіп, қадамыңды аңдып бас! Қазір бізбен бірге тамақтанып ал да, жатағыңа барып ұйықтай қал. Кеште жорыққа тағы аттанасың, Қара тұйғыным!– деп полковник арқамнан қағып, ауыр міндетті зор сеніммен арқалатты.

	Сол күні ел жата біз кеше кеште өзіміз барлаған Жыңдағы Гоминдаң армиясының тау қойнауына жасырған қару-жарақ, азық-түлік қамбасына тұтқиыл шабуыл жасап, түгелдей тыйып алдық. Тастай қараңғыда екі жүздей ат айдап, он арбамен қару-жарақ, азық-түлік əкеле жатқанда, баяғы Үсен ағам ат үстінен құлағыма былай деп күбір ете түсті:

	– Ей, қаратаңқай! Алдағы күнде бүгінгі жеңісіңмен тағы сыйланатын болдың ғой. Құттықтаймын сені! Иə, айтпақшы, ертең кеште сендер Тарбағатайға аттанатын болдыңдар. Мен осында қаламын. Бағана, ой Құдай-ай, кеше түстен кейін екен-ау, полк штабында шұғыл мəжіліс болып, Құлжадағы бас қолбасшылық штабтың мұнан кейінгі үш бағыттағы соғыс майданы жөніндегі бұйрығы оқылды. Оның біріншісі, оңтүстік соғыс майданы екен. Оған Мəуленов, Ысқақбек, Əбдікерім Апбасовтар басшылық етіп Қашқарға қарай бет алатын сияқты. Екіншісі, орта соғыс майданы деп аталып, оған Палинов, Мыңбаевтер қолбасшылық етіп, Жың, Шиқуды алып, Үрімшіге үдіре тартатын көрінеді. Үшіншісі, солтүстік соғыс майданы. Бұл майдан Доскенов, Лескин, Қайса қатарлы батырлардың қолбасшылығында Тарбағатай мен Алтайды жедел азат етіп, Шиқу мен Манасқа көмек қолын созатын бүкіл жоңғардағы Гоминдаңның байланысын шорт кесіп тастап, орта бағытқа ереуілдеп қайта қосылады екен...

	– Иə, иə,– деп əлденелерді ұғысуға оқтала бергенімде, артымыздан тақымдап қуғыншы келіп қалды, соған қарай пулеметтен оқ бората ұмтылдым...

	* * *

	Əскери бұйрық – атылған оқ. Келесі күні кеште Үсен батырдың айтқанындай-ақ полк біздің барлаушылар эскадронын алдын ала Ебінұр көлі мен Қызылтұздан айналып, Майлыға дейін шолғыншылыққа аттандырды. Жол бастауға жаңадан қосқан Жанпейіс деген Қаракерей аңшы жігіт нағыз жыланның ордасынан жылып өтетін ысылған ыспардың өзі екен. Ол тас қараңғы түнде қабыланша аңдып басып, қалың қара жыңғыл, сексеуілден, ойдым-ойдым шалшықты саздан, төбе-төбе құмнан, ит тұмсығы өтпейтін, қоғалы көлдер мен аңызақ шөлдерден бізді тоқтаусыз бастап өтіп келеді...

	Жанпейіс екеуміз ең алдыда аяңдап келеміз. Бүкіл эскадрон түнгі жорық тəртібі бойынша, тықырын тышқанға білдірмей айдаһардай сусылдап ақырын жылжуда.

	Жанпейістің жолдағы жүріс-тұрысы тіпті қызық. Мен үшін шытырман, бейтаныс жолда ол біресе атын желдірте жөнеледі, біресе шорт тоқтай қалып, шалқая көк жүзіне көз жүгіртеді. Кей-кейде иегін көтере ауадан иіс алса, енді бірде жерге жата қалып, сырлы да сиқырлы дыбыс тыңдағандай болады. Əуелі жол үстіндегі нар сексеуілдердің дыңын құшақтап, əлсін-əлі қамыстың жапырағын шайнап түкіреді де, жаңағы жүріп бара жатқан бағытына басқаша бір бұрылыс жасайды.

	– Мұныңыз қалай, Жəке?– деймін сонда өзімнен мүшел жас үлкен аңшыға əуестене сыбырлап.

	– Онда құлақ қойып, толық ұғынып ал, барлаушы, Болат бауырым!– дейді ол, – мен ойласам осы барлаушы да саятшы, саятшы да барлаушы сияқты. Мен қазір жұлдыздың жолынан, жердің түбі – бойынан, сексеуілдің бойынан, қамыстың құлағынан бағытымыздың сорабын сұрап, біліп келемін, шырағым. Айналаңда тіл қатар адам жоқ түнгі жүрісте меңіреу даладағы тылсым табиғаттың біле-білсең бізге ұғындырары көп. Жұлдыздың орыны, ауаның иісі, ағаштың бойы, жапырақтың дəмі, жердің шөбі белгісін таныр болсаң адасқанда бəрін айтып, арығанда таңдайыңа нəрін құйып, мен мұндалап тұрады. Тіпті менің құлағыма мынау ызыңдаған сары масалар да қазір: «Ебінұрдың аяғына, Қызылтұздың төбесіне төніп келіп қалдың жігітім!» деп тұрғандай,– деді бала жасынан жер тамырын жете игеріп өскен саңлақ саятшы.

	Түн ішінде мен оның асқан өнерін көкірек көзіммен көріп келе жатқандаймын. Бағанағы қарағанда қопалы жыныстар сұйқыл тартып, үйір-үйір қабандар мен қарақұйрық, бұғы-маралдар, жыртылып-айрылған құс, құландар саябырлай бастады.

	– Бұл тұс əйгілі Қобының құмының батыс балағы,– деді Жəкең бір мезетте.

	Міне, Жоңғардың шығыс жиегі үлбіреп сөгілгендей, алау шақпақтанып бозғылтым таң атып келеді. Ең алдымен құйқылжыта саһара бұлбұлы сайрап, басқа құстарды ұйқыдан оятты. Түнімен сарпалдаң жүрісті келе жатқан жауынгерлер таңырқай жан-жағына қарасты. Сəлден соң күн найза бойы көтеріліп, құмайт далада ащы аңызақ ыстықтың лебі есті.

	Сəл жүргеннен кейін Жанпейіс жалт бұрылып, жарқылдаған көл бойына бет түзеді. Бəріміз де қуанып қалдық. Аттар да аяғын жылдам басып, оқырана алға ұмтылды. Сөйтсек, шөл даланың сайтан сағымы бізді алдапты.

	Күн түске таяды. Қаталап, шөлдеп келеміз. Тағы да алдымыздан үйрек ұшып, толқыған көл көрінді. Артымызда Сарытаудың қауқайған қара сақалындай бұп-бұйра құзар жартас тұр.

	– Бұл шынында да көл,– деді Жанпейіс. Онан батысқа бұрылып, анау Алып аңғар əйгілі Алакөл ауызы. Сол аңғардың солтүстігін басып Тарбағатайға баратын Қарағанды-Қожық жолы кетеді. Қытай-Совет шекара сызығы да нақ сол жерде. Жеделдете жүрелік! Біз енді Көкбастауға түс қия жетеміз,– деді де аппақ мрамордай тас қайрақ жазықпен тасырлата шаба жөнелді. Оның артында шаң емес, жалпылдаған сағым ойнап қала берді.

	Төбемізден зақпының тасындай бұлдырық зымырап, аяғымыздың астында дамылсыз айыр тілін жалаңдатып сарыжағал жыландар мен үлкен-үлкен шөл кесірткелері жүр. Жан-жағымызда зарлап көкқасқа шегірткелер шырылдайды.

	– Құдай-ау, мынау əдейі құйылған мұздай тап-тақыр қылтансыз қандай дала? Əлде өзі ежелгі аэродром ба? Осы тап-тақыр тас майданның шығыс оңтүстігін басып жатқан анау көлге қашан жетер екенбіз?– деп біз де аттың басын қоя бердік.

	Көлге де жеттік. Көл шетіндегі қос қамыста торғайлар мен шымшықтар үзілтіп, құбылтып жеке-дара да, қосылысып та сайрап жатыр. Аққу мен қаз, үйрек пен шағала шымырлаған көлде жүзіп жүр. Толқыны оншалықты күшті емес көл жиегіне қып-қызыл ұсақ шағыл иін-иін болып қоралана иіріліп қалыпты. Соған жете бере өзіміз көлге етпеттей құлап, атымыз ауыздықпен бас қойды.

	– Əй, жігіттер, тоқта, тоқтай қалыңдар! Бұл судан ат та, адам да татуға болмайды. Татсаң болды құйрықты құмға төсеп, төсек тартып жатудан басқа шара жоқ. Ал, достар, Қызылтұз көлінің аяғы дегеніміз осы. Бұл көл барған сайын тартылып барады. Арттарыңызда қалған жаңағы Ақтақтай алаң суалған тұз көлінің бұрынғы тағаны. Тізелеріңдегі үйіріліп жатқан ылағылдай қызыл шағыл – нағыз шағыл емес, қып-қызыл тұз. Өздерің бір-бір түйірден алып ауыздарыңа салыңдаршы!– деп бұйыра да, түсіндіре айғай салды ат үстінде тұрған Жанпейіс. Біз маржандай саудыраған қып-қызыл тұз түйірін таңдайымызға басып, сілеміздей қата сілекейімізді жұттық. Түс қия ерніміз жарылып, жүзіміз оттай шалқыған жалынға қарылып, атымыз əлсіреп, жүк артқан түйелеріміз тұралап Көкбастауға əрең жеттік. Көкбастау дегеніміз — үсті ашық үлкен екі ешкі қорасы бар, төрт бөлмелі тоқал там мен жалғыз соқыр құдықты, Жоңғар жолындағы ежелгі алақандай бекет екен. Түйе терісінен тігілген көмекпен көп адам кезек-кезек əлгі құдықтан су тартып, солдаттардың ыдысына, аттардың суатына суықтығы шекеңнен шығатын мұздай кəусарды толтыра бастады...

	Біз сол жерде алдымыздан шыққан Тарбағатайдағы ЕбінұрМайлы партизандарының байланысшыларымен бірге қалдық. Жанпейіс əбден тынығып, тамақтанып, жан шақырып алғаннан кейін, сығайланған төрт шолғыншы жауынгермен бірге аттарын ауыстырып, кештете Тақияға суыт қайтып кетті.

	Таңертеңгі шəйді қазақылап айтқанда, сəресіде іштік. Сонан кейін барлаушылардың «қылдан тайсаң, қырсыққа жолығасың!» деген тəмсілі бойынша эскадронды үшке бөлдік.

	1-бөлімшені Мақарбекке басқартып, жергілікті шолғыншылардың жол бастауында Майлы партизандарының қолбасшылық штабына аттандырдым.

	2-бөлімшені өзім бастадым да, жаныма Ебінұр партизаны Еркінді қосып алып, Қарабауырдың көктеуімен көсіле шығысқа тарттым. Ондағы ойым – ежелгі Жібек жолының сорабы – Ақтам керенесімен Гоминдаңның көп күші орналасқан Шепейзының алқымына дейін барлап қайту. Тағы бір мақсатым, жол-жөнекей өткенде ақиқатқа қайтқан Гоминдаңның рота командирі Сопақынды адасып жүргенде түзу жолға салып, құтқарып жіберген Ыбырай Ботайұлының аулына да барып онымен ақтарыла сыр тоғыстырмақпын. Қайтарда Көкбастаудың солтүстігіндегі Лаба асуына да бір шығып, Майлының бұл тұсындағы жолдарды да ептеп көкейге қондырып қайтпақпын.

	3-бөлімше артқы шеп жұмысымен Көкбастаудың өзінде қалды. Мен Көкбастауға тізгін ұшымен бір жарым тəулікте оралдым. Мақарбектер ат-лаумен үшінші күні түсте келді. Қиянға ұшқан қырандай екпіндете сол күні кіші бесінде Тақияда қалған бүкіл полк та жетті. Əншейінде шегірткенің шырылы, ешкінің маңырағы, еліктің дəуілі ғана естіліп жататын қағыр дала лезде хан базарға айналғандай ду-дүбірге тола қалды.

	Ең алдымен полк штабының үлкен шатыр ордасы ортаға тігілді. Оның айналасына эскадрон-эскадрон, взвод-взвод бойынша шағын шатырлар мен жорық жолындағы жауынгерлердің абылайшалары көшелене қойды. Қарауылдар мен шолғыншылар жан-жаққа орналастырылып, ақ көбік аттар айқастыра байланды.

	Штабтың төбесінде полк туы айбындана желбірейді. Қатар-қатар жер ошақтарда сексеуілдің оты маздап құралайдың қазанын қолды-аяққа тұрғызбай бұрқ-сарқ қайнатып жатыр.

	– Ал, жігіттер, бүгін алдымызға тұңғыш тартылған Майлының майлы дəмін тоя жеп, көсіле бір ұйықтап алыңдар. Ертеңгі асар тау, жүрер жолымыз ұзақ, – деп əр шатырдың алдында бірден қамқоршы аспаздар жүр ет пен майлы сорпа таратып.

	Ақшамнан кейін қолбасшылық штаб эскадрон командирлерінен жоғары офицерлер мен тағы басқа да қатысты адамдарды шұғыл жиынға шақырды. Бəріміз уағында жығылып, тастақ жерге жайылған брезенттің үстіне отыра-отыра кеттік. Төрдегі жалпақ-жалпақ тақтайдан құрастыра салған ұзын орындықтың үстінде қолбасшы Доскеновты қоралай полковник Лескин, штаб бастығы Разинков қатарлы басшылар отыр. Биік шатырдың төріне ілінген үш-төрт кəресін шам буалдыр жарығын шашып, төрдегілердің төбесінен төніп тұр.

	– Кəне, жиынымызды бастайық. Алдымен барлаушылар эскадронының командирі Болат жолдас Майлы мен Қарабауырдың жай-жапсарын сөйлеп берсін!– деді Лескин полковник келтесінен.

	Мен орнымнан ұшып тұрып құрмет білдірдім де, жорық жолының мəн-жайын ауызша баяндай келіп, Майлы партизандарының жалпы жағдайын таныстыруға Əлібекті ұсыныс еттім.

	Əлібекті төрдегі басшылар өздерінің қасына шақырды. Бағанадан Көкбастаудағы Мамырбек, Байған ауылдарының екі-үш жігітімен сыбырласып отырған орта бойлы, кең иықты əдемі мұрты сұңқардың шалғышындай жүзіне құп жарасқан жайдары, жарқын жігіт Əлібек орнынан тез көтерілді. Онымен қатарласа орнынан ұшып тұрып, қаздия қалған Мақарбек үш күннен бергі жолдастық қарызын өтегендей:

	– Əлібекті арыдан айтсақ, күллі Керейге мəлім Ақлақ батырдың немересі, беріден айтсақ кешегі Ебінұр партизандарының басшысы Байкенже батырдың досы. Қазіргі Майлы партизандарының алғашқы он ұйымдастырушысының бірі, сондай-ақ бүгінгі Майлыдағы мың адамдық төңкерісшіл қосынның атойшылар бастығы,– деп таныстырды.

	Əлібек бөгелген жоқ. Əр сөзін құстай қондырып, оқтай төндіріп, суреттей жайып сөйлей бастады.

	– «Ел құлағы елу» деген емес пе, жолдастар, былтырғы Іле төңкерісінің желдей ескен жеңіс хабарын біз желден бұрын жеткізген қазақтың жаяу телефонынан бастап, бүгінгі ұлттық армияның Кеңсай атты əскерлер 3-полкін қарсы алғанша қаншама сағынышты, зарыққан күндерді өткіздік десеңіздерші! Ақыры жеттік міне сол аңсаулы сағаттарға! Баянды болсын, батырлар, алған беттеріңіз, жортқан жолдарыңыз!

	Шатырлата шапалақ соғып, Əлібекке алғысымызды білдірдік. Ол онан ары ақтарылды. Басшылар картаға түртіп, хатшылар жазып жатыр.

	– Сіздер «Атасы ел бастаса, анасы көш бастаған Қызай анамыздың батыр əулетісіздер. Біз де «Керей елінің серкесі» деген Абақ анамыздың ұрпағымыз. Бүгін арманымыз бен арымыз тоғысқандықтан аттың жалы, түйенің қомында тілеуіміз жалғасып, ортақ жауға қарсы от ашып отырмыз. Қысылғанда бізге созылған көмек қолдарыңызға алғыстан басқа айтарымыз жоқ! «Қорқақты қуа берсе батыр болады» дейді қазақ халқы. Біз жау шауып, кісі өлтіріп, батыр атағымызды шығарайық деп ежелден ойламаған ел едік. 19 ғасырдың соңғы жарымында Алтай өңірінен ауып келген Майлы-Жайыр Керейі жарым ғасырдан артық бейбіт өмір сүріпті. 20 ғасырдың 30-40 жылдарында Тарбағатай, Орқашар, Барлық, Майлы, Жайыр тауларын мекендеген қазақтар отырған өңірі, рулық тектері бойынша Мəметек пен Қошқарбай, Дөртуіл, Мəмбет, Керей болып төрт Үкірдайға бөлініп, Шəуешек, Дөрбілжін, Толық, Шағантоғай аудандар деп аталыпты. Майлы-Жайыр Керейі – қасиетті бабаларымыз Мұқы, Бұғыбай, Темір, Топайлардың бастауында Алтайдан ауып келгелі ел ішінде «Ері өліп, ер-тоқымы шағылған» ірі уақиғалар болмапты. Қазір сол бейбіт заман тозып, Іле мен Алтайдың көкнайзасына шаншылған Гоминдаң өкіметі «сары жаудың бəрі жау» деп бізбен де жауласты! Алман-салығын еселеп ауырлатып, қазақтың жан серігі жақсы атын, шаңырақ салар қайсар атанын қидай сыпырды. Қыл аяғы аң аулап, жан бағып жүрген жалғыз атар мылтығын да қоймады. Оның үстіне «жұт жеті ағайынды» дегендей, былтырғы жылдың қуаңшылығы мен қыраулы қысын айтпайсыздар ма, қырып кете жаздады! Əсілі біздегі Майлы майданының төңкеріс отын 1944 жылы Барлық тауының батысындағы Көкжамбас жайлауында Жантекейдің Атантай ауылынан Əбілмəжін деген жігіт тұтандырған екен. Ол Совет одағының шекарасындағы Тасты-Бұрған қарауылының бастығы Дүйсенбайдан атқа айырбастап мылтық алып, оны Гоминдаң өкіметіне кезепті. 1945 жылы Майлы, Жайыр, Барлықтағы жеті зəңгі Керей бір Үкірдай ел болып, бүкіл Керейдің «тайлағын боздатып, тайын терлетпесем!» деп ойлайтын ел қамқоры Ахмет Сəлімжанұлы үкірдай болды...

	Əлібек əлі сөйлеп тұр. Шатыр іші жым-жырт. Жақыннан күзетшінің аяқ тықыры, алыстан аттардың кісінеп-оқыранғаны естіледі.

	– Осы жылдың басында Майлыдағы жасырын ұйымның бұйрығы бойынша мен Бұраталаға барып, Ебінұр партизандарының басшысы Байкенжеге жолығып, көп кеңес, аздап қару-жарақ алып қайттым. Сонан нартəуекелге бел байлап, құпия үгіт жүргізіп, іштей сойыл-шоқпар сайлап, өздеріңіздей төңкерісшілермен байланыс орнаттық. Осындай сəтте Майлыда «езілген ел, тозған топырақ үшін!» деп ұрандаған он партизан бас қостық. Олар – Нұрсапа Сейітжанұлы, Жақыпжан, Шеттікбай батыр, Қайсар Жұмекенұлы, Əлібек Дүрбінұлы (яғни мен), Ыбырай, Жайырдың Нұрсапасы, Қали Қизамеденұлы, Шорағали жəне Ақынбай шешендер еді.

	Көп өтпей Нұрсапа Сейітжанұлы партизандар қосынының қолбасшысы, Қали мен Қайса оның орынбасары, Шеттікбай батыр ту көтеруші, елге ұран тастар атойшы болып белгіленді. Шорағали мен Ақынбай үшеуміз мергендерді басқаратын əрі қарауылшы;

	Жайырдың Нұрсапасы мен Жақыпжан, Ыбырайлар топ-топқа бөлінген жасақтардың бастығы болды.

	Қанқұйлы жау бізге қатулана қабағын түйіп қаншама түнергенімен биылғы көктем ел үшін жадырап жаз бола келді. Партизан қосынымызға Майлы боздақтар қотарыла қосылды. Бүкіл Бұраталаның батыс жағы азат бола салып, Байкенже мен Оспан Сағитовтың ерлері, оның артынан іле-шала Тоқты Əлимов пен Əбдірейім бастаған жүздей батыр партизан тағы келіп қосылып, жігерімізді желкендей көтеріп, теңіздей тасқындата түсті. Жаугершілікте үркуді білмейтін момын елді атқа мінгізулі ақылы ата салты «Аттан, аттан, жау шапты!» екен. Оны да соғыста сойыл сілтеп жүріп білдік.

	Тыңдап отырғандар ду күлдік. Штаб бастығы дереу бəрімізді тəртіпке шақырды. Осы сəтте Лескин полковник:

	– Офицерлер, осы отырғандарымыздың ішінде некен-саяғымыз болмаса Əлібек айтып отырған Майлы төңкерісінің шежіресі тұрмақ, елі мен жерінің сырын да толық білмейміз. Құлақ қойып тыңдап, жадымызға жаттап алайық. Алдымыздан мұндай бейбіт орайдан гөрі, бізді сұрапыл соғыстар көбірек күтіп отыр. Ондай кезде Əлібек бізге шежіре шертпек түгіл, бұрылып қарауға да мұрша таппас. Солай ма, Əлеке?– деді оны шабытқа шақырғандай.

	Əлібектің шежіресі енді тіпті шешіле түсті:

	– Алғашқы орналастыруымызда Қайша, Оспан Сағитов, Байкенже батырлар Майлы партизандардың штабында тұр, Іле, Бұратала жақтағы көтерілісшілермен хабарласуға жəне жалпы жұмысқа жауапты болды. Қали екеуіңіз Майлының шығыс шетіндегі Керқаданың биігінен қарауыл ұстап, бүкіл Майлының күнгей теріскейін тегіс шолып, Еренқабырға, Тарбағатай таулары жағынан келетін жаудың жолын тостық. Нұрсапа мен Шеттікбай батыр Барлықтағы екіұдай болып отырған елді Майлыға көшірумен қарбалас болды. «У ішсең руыңмен» дегендейін, барлық елі көп кешікпей Майлының Үшмоңғол жайлауына көшіп те келді. Жан-жақтан анталаған жау төбесі көрінген сайын ел-жұрт та «арпа-бидай ас екен, алтын-күміс тас екен» деп артық дүниесін тау-таудағы қоймаға жасырып, етек-жеңін түріне бастады. Біз бірінші реткі соғысты Гоминдаңның ұзын бұлақ бойындағы Шаджы деп аталатын əскери бекетінен бастадық. Сол Шаджыны «қарақасқа атты командирден» күшпен тартып алғаннан кейін, Айыр асуындағы көшімізге киліккен жау əскерлерін күйрете соққылап, зорекер алпауыт Дашауениенің бес мың қойын тартып алдық. Үшінші реткі соғысымыз жаудың Байыншоқы түбіндегі жазалау отрядына қаратылды. Байкенже батыр дəл осы шайқаста ерлікпен құрбан болды. Ертеңінде таң қараңғысында атқа қонған көтерілісшілер: «Өлсек жанымыз Байкенже батырдан артық емес!» деп ұрандап қаруы күшті, адамы көп жауды тез арада тып-типыл жойды. Қазір Байкенженің қабірі Бəйгебұлақтағы Бəйгетөбенің үстінде елді ерлікке шақырып, ереуілдеп тұр!

	...Келесі күннің не боларын алдын-ала болжау кім-кімге де қиын ғой. Десе де, кейбіреулер, берекесі кеткен осы қу заманда шірік өкіметтің күн санап кері кетіп бара жатқанын əлі де сезбей отыр. Олар: «Бағы қайтқан ел патшасына қарсы болады» деген құлдық сөзді құлағынан көтере ұстап, «қай жеңгенің менікі» деп əліптің артын бағып жатқандай. Ал, қалың малшы-егінші «Заманың қалай болса бөркіңді солай ки», «Таңғы несібе тəңірден!» деп ереуілдеп Майлы партизандарына топ-тобымен қосылып жатыр. «Құдай əмірі – парыз, патша əмірі – уəжіп» дейтін көне көзқарас қазір көп адамнан қалды.

	Маусым мен шілденің өларасы Тарбағатай өңірінде жаңбырлы болды. Ел ішіндегі есепшілер: «Ендігі шілде мен тамыздың өліарасы да солай болады» деп жорып жүр. Не болса, ол болсын, «Жаңбыр Алланың нұры. Заман-заманнан бері қарлы боранда қаздай шұбаған қазаққа бұл жаңбырдың несі қиын?!» деп Қайса мен дуалы ауыз батагөй қариямыз Боданбай жақында Жайырға кеткен. Сол маңда Гоминдаң өкіметі де жанталаста дейді. Олар «қал сұрау» үйірмесі дегенмен ел басыларына шəй-шалаң, мата-сата тарту етіп, «жаудан» қорғану үшін деп көтеу мансаптыларға қорғасын оқты бір атар, тозығы жеткен тоғыз атар мылтық таратып беріпті-мыс. Қайса батыр мен Бөдекең оған қарай ма, Жайыр елін жай-жадыра ақылмен-ақ алып, əлі-ақ көшіріп келеді деп Майлыдағы қолбасшылық штаб зор сеніммен солай қарап отыр. Бүрсігүні таң бозынан 500 сарбаз шығыс тас жол бойындағы Гоминдаңның берік əскери бекінісі Ұтыға шабуыл жасайды. Қалған 500 сарбаз Майлыдағы ел-жұрттың амандығын қорғайды. Жуықта бізге келген Ерденің отряды Сетіркей тауындағы биіктен бекініс алып, батыстағы Толы қарауылына төніп отыр. Тоқты Əлимов, Əбдірейім партизандары Ұтыға аттанатын атойшылдармен бірге. Бұл жорыққа, Алла бұйырса, Шеттікбай батыр екеуміз бас болып барамыз.

	– Жолдастар, «Жазғы аттың майын жаудан аяма!» дегендей, мен осы жерден түн ортасы ауа аттанып кетемін. Майлы партизандарының қолбасшысы Нұрсапа жолдас мен осылай жүрерде: «Бүкіл полктағы қолбасшылар мен батырларға мың қайтара сəлем айт! Алыс жолдан асықпай ат-тоны аман келсін! Біз оларды Ұты соғысының жеңісімен қарсы аламыз!» деген болатын. Осы тілекке бəріміз аман-есен тең жетейік! Айтпақшы, Керейде: “Тарақты болып тасқа шығайық!” деген бір тəмсіл бар. Онысы əсілі ауаша сөйлесейік дегені сияқты. Бүгін мынандай командирлердің ауаша жиынында мен тағы төмендегідей істерді түсіндіре кетсем, пайдасынан басқа зияны болмас, – деп бір тоқтап тыныстап алды да, сөзін онан əрі жалғады, – Шиқудан келетін күре жол біздің Майлы партизандарының шебіндегі Бұғыты, Ұты, Жиырмасу, Көлденең, Көкжайдақ, Тартас, Тарғын, Жаматы, Қарағайты, Қапшық, Толы бекеттерін басып, Дөрбілжін мен Тарбағатайға өтіп кетеді. Қазір осы жолдағы Ұты қарауылында, Тартас казармасында, Толы қалашығында екі жағына жалтақтап Гоминдаңның көп жасағы жатыр. Біз Ұтыны алғанша, сіздер де Майлыдағы қолбасшылық штабқа жетіп барасыздар. Сонан соң қалған соғыстарды тізе қоса жүргізетін боламыз! – деп Əлібек ақырғы сөзін сеніммен аяқтады.

	Лескин бұрылып Доскеновке қарады. Полковник шенімен ортада отырған қолбасшы асықпай, ақырын тіл қатты:

	– Рахмет, Əлібек жолдас! Жеңімпаз қосыныңа аман жет айналайын. Бізді көп нəрседен хабардар етіп тастағандай болдың. Енді жалпыларыңа айтарым: жол-жөнекей де, ел ішіне барған соң да шенін көрсетіп шелтеңдеуге, құралын көрсетіп қоқаңдауға, халыққа айбар көрсетуге рұхсат жоқ. Мұндай істер байқалса, əскери сотқа тартылады! Біз бүгін осындай жан алып, жан беретін қанды қырғын заманда, еңселеген халыққа қайрат, алаулаған төңкеріске ту боламыз! деп кетіп барамыз. Біздің бұл жорығымызды жер-жердегі Гоминдаңның сарыаяқтары да иіс алған иттей тұмсығын көтере күзетіп отырған шығар, сақ болайық. Жол үстіндегі, ел ішіндегі жансыздар мен жасырын көздерден жорық кезіндегі бүкіл полктің бағыттық құпиялығын қатаң сақтауды, ең жоғары соғыс əзірлігінде болуды барлық бөлімдерге хабарлаңдар! Жапан даладағы қара қоста келіскен осы сөз жеңіс үшін бір бекем байлам болсын! — деді. Сонан соң жиын тез тарады.

	* * *

	Ерте оянып кеттім. Таңғы тұнық ауада азандата шақырған полк имамы Əбдіқадыр əпендінің азаны ұйқымды шəйдай ашып жіберді. Іле-шала əскери сырнай да сұңқылдады. Тез киініп орнымнан тұрдым. Далаға шықсам, бір шеттегі түтіні ширатылған асхананың артында Əбіқадыр имам мен кəрі аспаз Өмір əңгімелесіп тұр екен. Штаб белдеуінде тұрған қарасұр атқа қарғып мінген жас шолғыншы əлдеқайда шаба жөнелді. Қарауыл тақтайларын құшақтаған əскери тəрбиеші терістіктегі жазықтан бері қарай бір топ солдатпен бірге асығыс жүріп келеді.

	Недəуір алысқа ұзап қайта айналғанымда, шығыстағы Қобының құмынан шығып келе жатқан күнге еріксіз көзім түсті. Күн шымырлап қайнап тұрған бір қазансымақтың ішінен қалқып шығып ұша жөнелген қызыл шардай, артына қаншымақ бояуларын төгіп, биік төске өрлеп келеді.

	– Бүгін де қапырық ыстық болғалы тұр,– деді сəлемімді алғаннан кейін Əбдіқадыр əпенді күнге қарап.

	– Қарағанды-Қожеке жолынан арбамыз аман өтсе, Майлы жонында шатақ жоқ дейді ғой Жанпейіс,– деді Өмер аспаз ұйғыршасы мен қазақшасын араластырып.

	Түс қия бере шатырлар жиналып, жер ошақтар тындырылды. Аттар ерттеліп, арбалар жегілді. Жорық дабылы қағылып, бүкіл полк лезде сақадай сай бола қалды.

	Көкбастаудың батысындағы осы мидай далада сап түзеген сайлауыт мың сан офицер мен солдаттардың алдына қос күреңін ойнақтата қолбасшы Доскенов пен полковник Лескин шығып, қосынды көзден кешіре бастады.

	Полктың маңдай алдында ылғи тобылғы торын мінген барлаушылар эскадроны, онан кейін ылғи күреңдерін шұлғытып пулеметшілер эскадроны тұр. Қос қанатта барлығы баран атты, қырандай қылышты, қалың шабуылшы сарбаздар сап түзеген. Оның артында, ауыр зеңбіректер сүйреткен жуан тұғыр аттар мен азық-түлік тиелген қос дөңгелекті арбалардың кейбіреуінен кеспелтек-кеспелтек тіреуіштей минамет трубалары көрінеді. Оған жалғастыра санитарлық үсті жабық арбалар тізілген. Қатар-қатар арбаның артында қаздай тізіліп артиллеристермен араласа артқы шеп пен қамдау басқармасының жауынгерлері тұр...

	– Бүкіл полк, тыныштал!– деп команда берді штаб бастығы. Оның қатарынан ала аяқ жирен төбелдің сұйық жалын ақырын сипап, екі үзеңгісін шірене көтерілген Лескин:

	– Жауынгерлер! Қазақ халқында: «Жүрек батыр болмай, білек батыр болмайды!», «Жүрмесе жол таусылмайды!» деген киелі егіз екі сөз бар. Біз осыған сай берілген серт, алынар кек үшін жаңа жорыққа аттанып барамыз. «Бұзау жамырағанның да сəті болады» дегендей қазірше жолымыз ашық болып келеді. Бұдан былай да теріс болмас. Ат өткен жерден ақылы табылса түйе де өтеді. Ең жақсысы осыдан суыт тартып, қас қараймай тұрғанда Қарағандыға ілініп алайық. Барлаушылар эскадронының командирі Болат жолдас қазірден бастап арт жаққа тосқауыл, ортаға хабаршы, алдыға шолғыншы орналастыр! Оларға күндізгі белгі мен түнгі парольді нақтап-нақтап ұқтыр! – деді.

	– Полк, алға! – деді Разинков.

	Қосын орнынан эскадрон-эскадрон, бөлімше-бөлімше, взвод-взвод бойынша ретімен, ширақ жүріп кетті. Сарбалақ пен күйреуік өскен тарғыл тасты, борбас дала төсінде шілденің аңызақ ыстығы жүзіңді шарпиды. Ат тұяғының астында шөл бақалар шоршып, сонадайдан бірен-саран түлкі бүкшеңдейді. Ін аузында суыр шəңкілдеп, майтышқандар шиқылдап ініне зытады...

	Мен барлаушыларды бастап қосыннан ұзап кеттім. Міне екі жағынан құс мұрынданып Қарағанды мен Сарытаудың биік-биік салмауы төнген Алакөл аузының қысаңындағы Қызылшоқыда артыма қарап тұрмын.

	Əне, кешегі құс үнімен қоңыраулаған Қызылтұз көлі батысқа қарай тырнадай тізіліп келе жатқан үлкен қосынның оңтүстік бүйірінде бұлдырап қалып барады. Онан əрі көз салып едім, сонау көкжиекте Тəңіртауының ақшулан бұлт белдеулеген дара шыңы мен мұндалап көрінді. Иек астындағы бас жарып, дəн алып, сарғая бастаған қызыл изен, бөрте жусанды өзектерде кебедей-кебедей дуалақтар жайылып жүр. Онан ары, сағым ойнаған сарыдалада үйір-үйір қарақұйрық пен бөкендер тосын бір сыбысты сезгендей шаң боратып үркіп барады. Қолым мойнымдағы «гермаңкаға» тие бере, алақанымды ара шаққандай тартып алдым. Сол кезде кешегі қолбасшы Доскеновтың: «Кім де кім жол-жөнекей аң-құсқа рұхсатсыз оқ шығарса, оны қарусыздандырып, қатаң жазалау керек!» – деген ескертпесі есіме түсіп, өзімнен-өзім ұялып қалдым. Батыстан баяу жел есе бастады. Көз ұшындағы полкке қайта қарадым. Алыстағы қосын шөл даладағы сан құбылған сағым ішінде бірде жерден, бірде көктен көрінгендей ереуілдеп, бейне аңыз-ертектердегі сиқырлы теңіздің үстінде көк нұр толқынға тоғытылып жүзіп келе жатқан айдаһардай елестеді. Артыма жалт бұрылып, құйындата жөнелдім. Бағана менен оза суыт кеткен барлаушыларым Қарағанды сайының аңқайған аузында тосып тұр екен. Жусаны мен бидайығы, көдесі мен көкбегі жайқалған ту дала түлейіп жатыр. Аңғар аузына хабаршы қалдырып, Мақарбек пен Жанпейістің жол бастауында беткейі күлтеленген ақ оттық пен бұйра жусанды, өзектері сарыағаш пен көк бояулы, қыраттары қалың Қарағанды бұйрат-бұйрат бұдырмақ адырды өрлей жөнелдік.

	Ымырт жабылды. Аспанға күлімдеп əсем ай көтерілді. Барлаушылардың алдындағы шолғыншы мен артындағы хабаршыларды жиі-жиі, ерсілі-қарсылы қосар атпен шаптырып, бейтаныс бел-белестен ендей өтіп келе жатқан полктен үзбей хабар алып келемін.

	Түннің бір мезгілінде артымызда ұзап қалған полкке өзім бұрылдым. Жанғаруды іштен байланып, автоматты сырттан асынғанбыз. Ерге еңкейе екі серігіммен зар желіп келе жатыр едім, кенет бір кезеңнен аса бере:

	– Пароль! – деген қатқыл үн саңқ ете түсті ту сыртымнан.

	– Найзағай!– дедім тізгінді ірке бере. Сонда əлгі дауыс:

	– Темірқазық! – деп тебіне қалың қарағанды қақ жарып, жаныма жетіп келді.

	– Мақанбысыз?

	– Иə. Болатпысың, сусының бар ма? Кеңезем кеуіп, қаталап тұр едім,– деді Мақарбек.

	– Өзіңіздің сусыныңыз қайда?

	– Ой, оны бағана тауысып қойғам,– деп жанторсығын алақанымен қағып-қағып қойды.

	Мен сусынымды оған ұсына беріп:

	– Мынау салқын түнде соншалықты шөлдегеніңіз қалай, Мақа?– деп едім, ол:

	– Əй, Болат, əлі бала екенсің ғой өзің. Мынау тұрған жерің, сімірген ауаң, кеше түсте Көкбастауда жеген етің бəрі-бəрі де «майлы» деген Қорқыт пен Асан атаңның аңсап өткен Жерұйығының дəмі емес пе?! Біздің Іледе бір жігіттің өзі-ақ құнан қойдың етімен қосып, сорпасын да іше салады. Мұнда бір қойдың етін 20 жігіт жесе де сасық кекірік, 3 күн нəр татпай қалады екен. Бала кезімде марқұм Əлдиша деген əжем: “Жуасынан қан сорғалап, ешкісі күніне үш сауылатын, жалғыз жапырақ майы екі күнге еркін азық болатын, қасиетті Майлы-жайыр деген жерім-ай!” деп отырушы еді кемсеңдеп. Міне, біз қазір сол ғазиз ананың қайталай бір көруге зар болып, көксеп өткен күлтөбелерінің бірінде тұрған шығармыз шырағым! – деп суық суды қылқылдатып жатқанда, кенет басымыздағы Барлық тауының басы жарылғандай, аспан айырылып, найзағай ирелеңдеп, күн күркіреп қоя берді.

	– Барлық тауы деген міне осылай. Бұл жердегі ел: «Сүйектің сұламасы мен Қарасеректің қасқасына тоқымдай бұлт ілінсе, Қызылқайың мен Айырдың асуынан аса алмайсың, нөсер жүреді!» дейді екен. Мынау сол тұстағы өткінші ғой, алдағы біздің жүрер жолымыз жатық. Қатты жаңбырдың жөн ғана екпіні келуі мүмкін,– дегенше сабалап бұршақ аралас жаңбыр да жетті. Атымыз тұқыра шыр көбелек айналып, өзіміз сулықтарымыз бен жаздық шинелдерімізді жабыла киініп, етектерін қымтай тақымымызға бастық...

	Ұшыртып полкке жетсем, қараңғы түн ішінде арсы-күрсі болған жауынгерлер кезек-кезегімен зеңбірек, пулемет, оқ-дəрі, азық-түлік тиелген арбаларды жабыла сүйреп, жанталаса алға жылжып келеді екен. Бағана шаңы шығып жатқан тау жолы енді жылтылдаған тайғанаққа айналып қалыпты. Бірақ жаңағы долы нөсер қазір сəл толастай бастады. Көшкен бұлттың ара-арасынан ай ұрлана сығалай қалған бір мезетте:

	– Құрметті қолбасшы, жағдайларыңыз жақсы ма?– деп Доскеновке жанасалай беріп едім, ол кісі:

	– Ей, Болатпысың? Жақсы-жақсы! Мынау салқында тоқтамай, үдіре тарта беріңдер. Осы Қарағанды-Қожекеңде ұлар ұшқан Ұлытау болмағанымен, сиырдың бүйрегіндей қалың бұдырмақ бел-белес аттың жанын жеп-ақ келеді,– деді.

	– Қазір қай жерге келдік, барлаушылар бастығы,– деді Лескин.

	– Қожекенің кенересінде келеміз.

	– Таң да таяп қалды білем, ə?– деді ол қол шамының жарығын қойын сағатына түсіріп.

	– Аз қалды. Таңертеңгі асты штабтың алдын ала орналастыруы бойынша Теректі өзенінің бойында ішіп, күндіз сол өңірде көбірек дем аламыз, полковник.

	– Арт жақтағы тосқауылға дейін барып қайттың ба?

	– Түгел аралап қайттым. Ел аман, жұрт тыныш.

	Сарпалдаң ұзақ жүріспен кезеңге шыға келгенімізде, аппақ болып таң атты. Қойнау-қойнаудан тұман сейіліп, жақұттай жасаң дала көзімізге оттай басылды. «Ер жігітке сейіл де сейіл, сергелдең де сейіл» деген рас-ау, жауынгер қосын Теректі өзенінің бойына тоғанағын түсіріп, еркін ауамен тыныстап, көрмеген жерді тамсана тамашалай бастады. Əр жерден от маздап, майлы бақыр бұрқылдап, жауынгерлер көк майсаға рахаттана жантая-жантая кетті. Төбе-төбеде қарауыл күзет тұр.

	Өзен бойы көкпеңбек бұйра тал. Қырат-қыратпен беткей-беткейде киікоты мен көкмаралдың гүлдерінен хош иіс аңқиды. Майлының жал-жалы қарағай-қайыңсыз, қалың ормансыз болғанымен, бүкіл тұла бойы қымыздықты қызылсірік, бетегелі шымдауыт. Қарабас шалғынды гүл-бəйшешек, жауылша шұғынық пен тарлауы таласа өскен тамаша жер екен. Бір-біріне жалғасып жатқан жап-жасыл жон-жоталарда қоза-қоза қой бүлдірген ат тұяғын бояп, мөлдіреген тошаласы мен солқылдаған рауғашы сонысын бұзбай тұнып тұр. Полк келесі күні кіші бесінде Көкжамбас жайлауына қайқайды. Жол бойындағы үйір-үйір жылқы, табын-табын сиыр, қора-қора қой шырынды шыртылдаққа мас болғандай, жалы құлағынан асып, құйрығы мен желіні жер сызып, теңселе қаптап жүр. Жырға толы Қоңыроба сазының көгінде бозторғайлар қалықтап, зəу биіктен бүкіл өңірді əнімен тербейді.

	Полк Ұзынбұлақ бойына іліне бере дөңес-дөңестен шағаладай киіз үйлер мен қаралтқым қарашалар ауылы көрініп, барған сайын жиілей бастады.

	Салқын жайлаудың саумал ауасы ұзақ жолдан бұйығып келе жатқан жауынгерлер мен олардың астындағы Іле тұлпарларын кешеден бері-ақ əбден сергітіп тастаған. Сонан болар бүкіл полк жайлау елінің ортасынан ереуілдеп өткен сайын эскадрон-эскадрон бойынша кезек-кезегімен:



	Аттан атқа, қарап жатпа!

	Бетіңді бұр жау жаққа.

	Бəрің бірдей қайрат қыл,

	Жетем десең мұратқа!



	Жарқылдаймыз нажағайдай!

	Күркірейміз күн болып.

	Жауларымыз кетсін аулақ,

	Бас көтеру мұң болып.



	Іле, Алтай, Тарбағатай,

	Бейбіт күнде көңіл жай.

	Төңкерісте көп таяқ жеп,

	Тойтарылды зəлім-сұмырай.



	Ал, қолыңа қызыл туды,

	Берме жауға еш оны.

	Жаулар созса бізге қолын,

	Жаншып тастаймыз біз оны!



	– деп айбынды атты əскерлер маршын аспандата шырқап, шет-шегін көкжиек көмкерген тау-даланы солқылдата жүріп келеді. Жол бойындағы малшылар алақайлап қарсы алды, ақ жамбыдай жарма құрт пен алтындай сары ірімшіктен төгілте шашу шашып, сусынға сапырып сары қымызын беріп жатыр.

	Ұзынбұлақ пен Бəйгебұлақтың дəл ортасындағы жұмыр жонда полк басшылары қарсы алдыларынан асыға құйғытып келе жатқан Мақарбек лейтенантқа кезіге кетті. Ол келе сала ентігіп тұрып:

	– Құрметті қолбасшы, құрметті полковник! Полктің қоналқалық жері алдымыздағы Майлы партизандарының штабымен бірге Бəйгебұлақтың басына орналастырылыпты. Бірақ, жаңа ғана... Ол сөзінің соңын айта алмай, көзіне жас алып, ықылық атып тоқтай қалды.

	– Ой, нендей іс? Айт соны! – деді Лескин өңі бұзылып.

	– Ұты бекетін алу шайқасында Майлы партизандарының атойшы батыры, абыройлы ту көтерушісі Шеттікбай батыр шейіт болыпты.

	– Əлібек аман ба екен? – деді Доскенов əнеукүнгі Əлібектің «бүрсігүні Ұтыға аттанамыз!» деген сөзін есіне алып.

	– Əлібек Шетекеңнің сүйегін өзі өңгеріп, ауылға қазір жетіпті.

	– Ұты бекеті алынып па?

	– Алыныпты. Ол жерге азырақ қарауыл қойып, қалың жасақ қайтып келіпті. Бүкіл ел киелі батыры үшін күңіреніп жатыр.

	– Нұрсапаға жолықтың ба?

	– Жолықтым. Ол кісі полк ел орынға отыра осы жерге жетіп қонсын, арнаулы тіктірген 40-50 үйіміз ас-суымен түгел дайын тұр. Өзім Шетекеңнің сүйегін бүгінше осы орынға орналастырып болған соң, кеште армия басшыларына амандаса барамын. Амал қанша, алыстан келген батыр бауырластарымның алдынан шыға алмадым, айыпқа бұйырмасын!– деді.

	– Ертерек қамданайық. Полктің имамы қайда? Шақырыңдар!– деді Доскенов.

	– Разинков, Василий, полк тəртібі мұқият орналастырылсын! Болат, хабаршыларың мен қарауылдарыңды ерте жарықта қайта ретте! Ері өліп, елі еңіреп, есі шығып жатқан қаралы ауылға барғанда ешқандай ағаттық іс туылмайтын болсын! Эскадрон командирлерін қазір осында шақыр! — деп Доскенов жол шетіндегі торғын төбеге бұрылып, атынан түсті...

	* * *

	Күн батардың аз-ақ алдында суыт жүрген Доскенов пен Лескин Бəйгебұлақтың басындағы Ботамойнаққа шыға келді. Кезең астындағы қалың ауылдың бір шетіндегі ақ орданың төбесінде Майлы партизандарының шұрқ-шұрқ оқ тескен бозғылтым туы желбіреп тұр.

	– Осы ауыл ма?

	– Иə, анау ту тіккен үй партизандардың қолбасшылық штабы.

	– Сол үйге барамыз ғой?

	– Дəл солай, партизан басшылар да қазір сол үйде.

	– Анау жазықтағы үйлер ше?

	– Ол полкке арнап тігілген үйлер екен.

	– Əбдіқадыр имам, Нұрғали ақалақшы, сіздер Қызай елінің ата салты бойынша «ой, бауырымды!» осы жерден бастаңыздар! – деді Доскенов қасымдағы Лескиннен басқа бір топ адамды алдыға шығара.

	Шол шоғыр еңіске түсе бере «ой, бауырымға!» басып, ауылға қарай лап қойды. Олардың қарасы 15-20-дай адам. Умақ-шумақ үш буын болып келеді. Доскенов алдыңғы, Лескин орта тұстағы топта.

	– Ой, асқар тауым-ай!

	– Ой, ардагер ақылшым-ай!

	– Ой, қамқоршым-ай!

	– Ой, айдыным-ай, айбыным-ай!

	– Ой, еңіреп туған ерім-ай!

	– Ой, ту көтеруші белім-ай! Бауырым-ай!– деп ат үстінде толқып келе жатқан ерлердің еңіреген үні мен күңіренген қайғылы «ой, бауырымы» азалы штабтың алдында тұрған Нұрсапа, Əлібек, Қайса, Сағи топтар мен үйде отырған Боғанбай бастаған ақсақалдардың сай-сүйегін сырқыратты.

	Бауырымдап келгендер сырттағы ақ таяқсыз, қол қусырып, еңкейіп тұрғандармен құшақтасып көрісіп, үйдегілерге қол беріп амандасқаннан кейін, Əбдіқадыр имам отырғандарға жағалай көз жүгіртіп,

	– Е, туыстар, «Ерінен айырылған ел жетім, жерінен айырылған ер жетім!» дегендей бүгін асқар тауымыз құлап, бəйтерегіміз сынғандай бəріміз де құлазып отырмыз. Қайран, Шекең батырдың топырағы торқа болып, ел-жұртына қайырын, артта қалған батырларына айбынын берсін! – деп көңіл айтты.

	Сонда, бағанадан көңілі босап, əлсін-əлі қолындағы ақ жібек орамалымен жасаураған көзін сүртіп отырған, аппақ сақалды, орта бойлы, шымыр денелі Боданбай шешен ырғатыла орнынан қозғалып, артындағы жүкке сүйене отырды. Оның мына порымы сексендегі селкілдек шал емес, бейне биіктен кеудесін көтере, ұшарға қомданған ақ тұйғынды елестеткендей еді.

	Бодекең көп бөгелмеді.

	– Е, өмір деген солай ғой, Керейдің кейінгі заманындағы төрт батыры – Ошанбай, Биқоныс, Елубай, Шеттікбай еді. Енді міне өмірінде абақты мен кісенге тұрмаған Шекең сынды киелі батырды ажал деген алапат арамыздан алып кетті. «Тас түскен жеріне ауыр» дегендейін, неше күннен бері сіздердің келе жатқандықтарыңызды естіп, қарсы алуға алақайлап əзірлік көріп жатқан ел болатынбыз, бүгін таңертеңнен бері көңіліміз босап, көзімізден жас сорғалап, қаралы болып қалдық, қарғаларым! Бүкіл ауыл «ту көтерген батырым-ай, арысым-ай, дуалы ауыз ағекем-ай!» деп күңіреніп жатқаны мынау,– дей бергенде кең дастарқан жайылып, шəй құйылды.

	Сəлден соң қайнауы жетіп, түйе сүті қосылған қызыл күрең шəйді асықпай ұрттай отырып, Бодекең жаңағы сөзін қайта жалғады:

	– Кешегі желкілдекке мініп, жел қайысқан қолды бастап, аман аттанған қайран Шекең, бүгін таңертең оқ тескен маңдайы шытпен таңылып, тілсіз оралды. Сонда Шекеңнен бізге не қалды? Жеңімпаз туы қалды. Жаудан жанын қиып қорғаған жері қалды. Күндіз-түні «аттандап» жүріп жинаған қалың қолымен қол бастаған Нұрсапа қатарлы ері қалды. Əне, белі мен мойнына қара байланып, бос мойын шоқпары мен қаратамақ найзасы тұр керегеде кемсеңдеп. Қазақ халқы ежелден «Мың жылқың болғанша, бір жүйрігің болсын! Мың өлезің болғанша, бір елім деп еңіреп туған ерің болсын!» деп тегін айтпаған екен. Шекең Майлы партизандарын бастап атқа мінген алғашқы күні-ақ, – Уа, халайық, мен елімнің іргесі көтеріліп, түңілігі желпілдейтін жаугершілік заманға жолықпауын армандаушы едім. Ол тілегім бүгін қабыл болмай тұр. Бағынған өкіметіміз зұлымдыққа басып, қораға қасқырша шауып, адал азаматтарға жай түскендей, байлап-матау, қамап, ату асқынып барады. Егер «еркек тоқты құрбандық!» болары шын болса, соның басы мен-ақ болайын. Аттаныңдар жұртым!– деп еді-ау. Осы айтқанын орындады. Шекең осы көктемде ғана сіздер Нұрсапа қолбасшыға жіберген партизандар туын қолына алып, етегінен сүйіп тұрып:

	«Барлығыңмен бауыр сорпасын бір ішіп келе жатыр едім, енді өмір бойы Жəнібек бабам мен Қабанбай батырдың есімін ұрандап, кеуделеріңе қалқан, бастарыңа дулыға болуға жарап, ту ұстаушы бола алсам армансыз-ақ болар едім!» деп еді. Оны да өзінің аққан қанымен көрсетті...

	Бодекеңнің сөзінен кейін Нұрсапа мен Əлібек сөз алып, Шетекеңнің ерлік, ізгі қасиеттерін егіле де сағына отырып, ұзақ əңгімеледі.

	Түн ортасы бола бере Əбдіқадыр имам бағана батасын жасаған ақсарбастың басы тартылды. Кештік қонақасы дастарқаны жиналарда отырғандар енді Бодекеңнен бата сұрады. Сонда Бодекең көп бөгелмей:

	– Мынау, – Ұты шайқасына аттанар күннің алдында ғана Шетекең берген бата еді,– деп мынандай дуалы бір батаны судырата жөнелді.



	– Айналайын бар елім,

	Жүрегімде бар едің.

	Айналайын Керейім,

	Тайыңа бата берейін.

	Жолыңызды Құдай оңдасын,

	Жəнібек бабам қолдасын.

	Жеңіске жеткен елдің жолын берсін,

	Еркіндік, теңдікке қолың жетсін!

	Аллаһуакпар,



	– дегенде, – айтқаныңыз келсін! – деп бəріміз дүр етіп жүзімізді сипадық...

	Таңертеңгі шəйден кейін, ұлттық армия басшылары мен партизан басшылары штаб жанындағы сазға тігілген ақ отауға аяңдап барып, Шетекеңнің дидарын көрдік. Бізді бастап жүрген Нұрсапа егіле еңкейіп, батырдың бетіндегі жайнамазын ақырын ашты. Маңдайын ақ матамен сəлделей ораған апайтөс алып батырдың жүзі сұрлана, ақ пəтес жейдесінің ашық жағасын қан жауып киімшең жатыр екен. Отаудың сыртында екі қарауыл қаруымен тұр.

	– Бүгін сəскеден кейін сүйекті ақбас атанға артып, қара кілем жауып, ел-жұрттың азалы жоқтау дауысымен Үшмоңғол жайлауындағы Шекеңнің ауылына алып жүреміз,– деді Нұрсапа штаб жанындағы төбеге жаяу өрлей бере. Сол мезетте, – молдалардың пəтуасы бойынша шағид белуарынан төменгі жағы жуылып, ақыретке оралып, жоғарғы жағын жумай қаншейіт бойынша киімшең жерленеді екен. Сонда Шекеңнің қабірі – күллі Керейдің көш жолы, тоғыз жолдың торабы Үшмоңғол жайлауының жазығындағы Шиліқарында болады,– деп Боданбай ақсақал бірталай хабардың басын түйістіре тоқетерін айтты да бетегелі бетке отыра кетті.

	Шымды дала. Ауыл айналасында топ-топ адам, шоғыр-шоғыр ер-тоқымды ат. Партизандар қолбасшысы Нұрсапа елтірі тымағын қолына алып, жер жағдайын түсіндіре бастады бізге:

	– Анау созылып жатқан Ұзынбұлақ, мынау Бəйгебұлақ. Сонау көрінген көрікті салмау – Күреңбұлақ. Онан əрі Кеңсу, Бурыл-байтал, Сұрқашы, Батпақты деп кете береді. Бұл жерлер ғасырлар бойы талай-талай ірі уақиғаларға куəгер болып келеді. Мынау Майлы тауынан басталып солтүстікке қарай ағатын Бəйгебұлақ, Ұзынбұлақ пен Күреңбұлақтың дəл ортасынан ойып ағады. Бұрын қасиетіңнен айналайын Қызай анамның ұрпақтары мекендеген кезде Ортабұлақ деп атағаны сондықтан болса керек. Кейін мұнда Керей əулеті келген соң, «Керейдің бес байламы» деген басқосу осында өткізіліп, алты арыстың ат бəйгесі осы жерде болғандықтан Бəйгебұлақ атанып кетіпті. Ал, анау Бəйгетөбе. Сонау Майлының шығыс шетіндегі аспанға шаншылған айдарлы шоқы Керқада өзенінің Кертас деген дарасы. Онан былай Байыншоқы мен Бөлісбұлақ даралары көрінеді,– дей бергенде, таяқ тастам шығыс жақтағы Белегірден:

	– Аттан! Аттан! Жау шапты! – деп озандата айғайлаған жалғыз атты шауып шыға келді.

	Бəріміз етек-жеңімізді түріне түрегелдік. Хабаршы да қасымызға құйындатып келіп, атынан қарғып түсті. Омырауын ақ көбік басқан қаракөк ат ілгері-кейін кетіп, сенделіп тұр.

	– Кеше кеште Шиқу жақтан мəшинемен келген Гоминдаңның қалың шерігі Ұты қорғанын тұйықсыз басып алып, біздің қарауылда қалған 10 партизанның 9-ын кескілеп өлтіріпті. Соның біреуі əрең дегенде қашып құтылып, хабарға келіпті. Қазір өңмеңдеген дойыр жау Қызылжалдан бекініс алып, біздің Көлденеңдегі партизандарға шабуыл жасап жатыр! — деді жап-жас партизан ентіге.

	– Аттан, Əлібек! Аттан, Қайса!– деді Нұрсапа жанындағы атойшыларына бұрылып.

	– Аттан, Болат! Барлаушылар эскадронына пулемет эскадронын қосып аттандыр, Разинков!– деді Лескин жалма-жан.

	Атыма қарай жүгіре жөнеліп едім, артымнан:

	– Ей, Болат, қайт артыңа!– деді Доскенов бұйыра. Қайтып келдім. Ол маған тесіле қарап тұр:

	– Міне, талайдан күткен Тарбағатай соғысы да басталды. Осы жолы партизандармен тізе қоса отырып, алғашқы соққыны дəл, өте сəтті жүргізуіміз керек. Жауынгерлеріңді жақсы орналастыр. Айлалы, əдіс-амалыңды толық істет, Қара тұйғын! Өлім іздеп келген жаудың төбесінен жасын түсіріңдер, ал жолың болсын!– деп қолын бір-ақ сілтеді.

	Біз Көлденеңге апақ-сапақта жеттік. Екеуміз қатар тұрған бір қыратта жанымдағы Əлібек:

	– Ау, Болат командир, осы жолы жақсы аттың жалын сипап, ата аруағын шақырып, үлкен мақсат, жақсы тілеу жолында басымыз қосылып, бірге қан майданға кіргелі тұрмыз. Ұлт азаттық қозғалысы үшін келістіріп, бір соғайықшы бəлемдерді. Мен жер жатысына жүріп тұрмын, сіз алыстан ататын қарулар мен автомат-пулеметтерді бір сөйлетіңізші!– деді қылышын қынынан суырып.

	– Қосылам, Əлібек, ерлік байламыңа,– дедім қолма-қол.

	Ол разы бола, елтірі тымағының маңдайын қамшысының сабымен көтеріп, саңлақтана жан-жағына құлақ түрді. Алдымыздағы тасадан үздік-создық мылтық дауысы естіледі. Кейде ұласқан сарын арасынан пулемет-автоматтың сақылдағанына гранаттың күшті қопарылысы қосылып жатыр.

	– Əлеке, алдымен жаумен өз шекарамызды айқын ажыратып алайық, онан кейінгісі оңай,– дедім мен де зор сеніммен серігімді серпілте.

	– Шолғыншыны бағана жібергем, қазір-ақ келеді,– деді Əлібек.

	Соның арасынша екі жақтан бірдей шолғыншылар да қайта оралып, жау жағдайын жер жадысымен түгел баяндады.

	Біз таң атқанша кірпік айқастырған жоқпыз. Əлібек екеуміз ат үстінде жүріп жауынгерлер мен партизандарды, пулеметтер мен минаметтерді шағын-шағын бөлімшелерге бөліп, Дағымбел, Еденніңқызылы, Қызылсай, Майтас, Жиырмасу биіктерін иелеп болдық. Тіпті, күшті қаруланған бір взводты Ұтының шығыс жағындағы Қойтасқа аттандырып, қалғанымыз Қызылжал айналасының тас жолындағы жауды алды-артынан атқыладық та отырдық. Кей-кейде жаудың дəл жанына өзек-өзекпен таяп барған жаужүрек қазақтар «аттан-аттанмен» олардың зəре-құтын қашырып, қорғанысын тас-талқан қылып, қайтып келіп жатты.

	Жұлдыз сиреп, ағарып таң атты. Дүрбі салып едім, жау негізінен тас жол бойында шеп жайып, Қызылжалдан Ұтыға дейін үзік-үзік болып жатыр екен.

	– Залпымен соқ!– деп тау зеңбірекшілері мен минаметшілерге бұйрық бердім. Оған топ-топқа бөлініп, төбе-төбеден төніп жатқан пулеметшілер мен мергендер де қосыла кетті. Бұрқ-бұрқ түтін, жалт-жұлт жалын, жер тітіреткен гүрсіл. Дүрбіден анық көріп тұрмын, дəл түскен зеңбірек, минамет снарядтары жау мəшинелерін жаңқаға айналдырғанда, сай-сайдан қылышты қырандар құйғытып шыға келіп, жаяу қашқан жау шеріктерін снаряд ойған шұңқырларға домалатып жатыр.

	«Қораға келген бөз арзан» дегендей, енді түгел шабуылға өттік. Қоянның жымындағы шиырдан түлкінің ізін сабақтап шығаратын аңшы қазақтар жасырынған жауларды сирағынан сүйреп шығарып жүр жықпыл-жықпылда.

	Ауыр қаруларды түнде иелеген биіктерінен əлі қозғамағанмын. Оның пайдасын сəске болар күркіреп-сарқырап жау аэропландары жеткенде көрдім. Үш-үштен бөлінген кілең мергендер төбе-төбеде аэроплан атуға қалды да, қалған қосындар қалтарыс-қалтарысқа жалт бердік.

	Қиян-кескі шайқас ертеңінде күн батқанша жайғасты. Ұтыны ойда-жоқта басып алып, Тартастағы жау жасағына көмекке келген 16 мəшине шерік ойсырай жойылып, үштен бірі қолға түсті.

	Кеште қайтадан азат етілген Ұты бекетіне күшті қарауыл қойып, Көлденеңге қарай көсілте жөнелдік.

	Көлденең – Жайыр тауының батыс жақ тұмсығындағы Сарышоқыдан батысқа қарай ағатын жіңішке бұлақ екен. Осы бұлақтың жан-жағындағы биік шоқылы, жалама-жартасты қысаңнан пайдаланып, Тартас деген бекетте Гоминдаңның бір батальон əскері қорғаныста жатыпты. Таң ата олардың төбесінен төніп, қабат-қабат үш орап тұра қалдық. Егерде қарсылық көрсете қалса, тозақтың қазанына қайнатпақпыз. Соны сезді білем, жау қақпанға түскен қасқырдай аз-кем қыңсылап тұрды да, бүлк етпей қол көтеріп қару тапсырды.

	Тартасты Майлы партизандарына тапсырып, біз тағы да батыс солтүстікті бетке ала жүріп кеттік.

	Жеңіс шабытымен шалқыған екі эскадрон ереуілдеген бойы Жаматы жазығына жеткенде, Сетіркей тауындағы Ерденің қосыны мен Бəйгебұлақта қалған бүкіл полк та сол жерге жетіп жиналып тұр екен.

	– Біз қазір Тиірменді (қазіргі Толы ауданы сол кезде осылай аталатын) қоршап шабуыл жасаймыз!– деді Лескин командирлер мен партизан басшыларын шеткерірек бір көкжасанға шығарып алып.

	– Мен ел ішіндегі Білəл бастаған инабатты адамдарды Тиірмендегі Гоминдаң жасақтарына елшілікке жіберуді сөйлесіп қойып едім. Мүмкін, олар барып сөйлессе, жау жалынып қару тапсырып бағынар!– деді Ерде ең алдымен.

	– Алдымен Тиірменді қоршауға алып, қолбасшылық штабты Тесіпаққанға орналастырайық. Сонан кейін елшілерді жіберіп, жаудың емеурінін байқасақ, егер олар қанқұйлылықпен қарсыласар болса, тарпа бас салып, жатқан жерінде жаншып тастайық!– деді Нұрсапа тершіген жүзін қол орамалымен сүртіп тұрып.

	– Құрметті қолбасшы, құрметті полковник! Мен Нұрсапаның жобасына қосыламын. Қазір бұл майданның оңтүстігі Шиқудан тартып, батыс солтүстігі Дөрбілжін, Шəуешекке дейін қоздаған өрттей болып тұр. Кеше Көлденеңнен күйіп қайтқан аэропланын көрген жау, бүгін жасақтанған қалың қолын Шəуешек пен Дөрбілжіннен Тиірменге қарай аттандырары сөзсіз. Сондықтан бұйрық берсеңіздер мен барлаушылар эскадронын бастап, жау жолына аттанайын,– дедім.

	– Соғыс кезінде секөнтпен есептесу жеңістің ұшқыр жебесіндей рөл атқарады. Мен Болаттың сөзін құптаймын. Барлаушылар эскадронына хабаршыларды көбірек септеп, қазір аттандыру керек!– деді Доскенов.

	– Олай болса, қазірден бастап, батыс солтүстік шепке Болат командирлік етеді. Екі ортаға хабар жеткізуге сегіз жауынгер жүргізілсін, штабпен болған байланыс үзілмесін!– деді Лескин қолма-қол орналастыру жасап.

	Мен сол майданда қалың нөпір қарулы қосыннан бөлініп, барлаушылар эскадронын бастадым да, Тесіпаққан өзенінің құйғанын қуалай жүріп кеттім.

	Тиірменнің аяқ жағындағы Өндірбүйрек жазығына бара сала-ақ шеп жайдым. Онда шағын-шағын жатаған төбешіктен басқа қорғанысқа қолайлы ештеңе де жоқ екен. Тек түлежіген ту дала, мидай жазыққа шөккен түйе көрінбес сары сасыр жыныс ормандай мүлгіп тұр.

	Мен күн батпай, ерте жарықта көп іс тындырып алу үшін, бес адамдық бір бөлімшені жау жолындағы Саргусын қыстағын алыстан абайлап шолып келуге Жақсылық пен Алмалы адырына аттандырдым. Үш адамдық тағы бір бөлімше «көз байланбай қайтып келеміз» деп Күртіге аттанды.

	Эскадронның қалған қомақты күшін сасырлы даладағы тас жол бойына тастүйін орналастырып тастап, бітірген ісімізді мəлімдеуге штабқа хабаршы жібердім.

	Қас қарая жан-жақтағы шолғыншыларым мен хабаршыларымның бəрі қайтып келді. Қазірше Дөрбілжін жолы жым-жырт екен. Қолбасшылық штабқа кеткен хабаршы жігітім Лескиннің: «Болатқа айта бар, бүгін барынша абай болсын. Күдікті қараң-құраң бірдеңе байқала қалса, оны штабқа ертерек хабарлауды ұмытпасын!» деген бұйрығын ала келді.

	Қоржындағы азықтан жүре тамақтанып, бір жерде байыздап тұра алмай, атпен айналып жүрмін.

	Ең алдыңғы қорғаныста жолбарыстай жұтынып, қараңғы түнде қадап атар пулеметшілерім – Көпесбай мен Рахымжан отыр. Онан кейінгі жолдың екі жағында ауылдан бірге аттанған ардақты туыстарым, ақылгөй серіктерім Мақарбек пен Жұмақан, Əкім мен Мұқаш, Қозыбек пен Аусынақындар жер бауырлап жатыр. Қылышын қымти ұстаған атты бөлімшелер жағалаудағы Сасыр теңізінің тереңіне жасырынған. Минометшілер мен жеңіл зеңбірекшілер Өндірбүйректің аумаған бүйректей-бүйректей, кішкене төбелерінің үстінде тұр. Түн салқын, аспан ашық. Ай төбеден ауып барады...

	Таң қараңғылығы қоюлана түскен бір сəтте жанымда келе жатқан етікшінің кездігіндей аласа бойлы, шапшаң жігіт Қалмақбай тізгінін іркіп тұра қалып:

	– Командир, көз салыңызшы. Саргусын жақтан бір жарық көрінеді,– деді сыбырлап.

	Жалт қарасам, біреу емес, үздік-создық екі жарық жалғасты көрінді.

	– Сəл сабыр етейік, ертелі еңбекке шыққан егіншілердің оты болып жүрмесін, бағана біз барғанда сол маңайдан сап-сары бидай атызын көрген едік,– деді Жұмақан.

	Құлағым жауынгердің сөзінде болғанымен, əлгі жарықтардан көз алмай тұрғам. Жұлдыздай жарқыраған төрт сəуле бізге қарай ақырын жылжып төніп келе жатқандай сезілді.

	– От болса, қызғылтым болар еді. Мынау, сөзсіз мəшиненің, болмаса танкінің жарығы екен. Əрі ақшулан, əрі көлемді көрінеді. Хабаршы, штабқа шап! Саргусыннан төрт мəшине бізге қарай төніп келе жатқанын тез хабарла. Мұны барлаушылар эскадроны өзі-ақ қарсы алады деп мен айтты де,– дедім кесіп-пішіп.

	Хабаршы штабқа, мен алдыңғы шепке қарай бұрылдым. Ілгерлеп барып, бағана-ақ орналастырып қойған қашқан жауды қайыра соғатын қырық қыраныма:

	– Келе жатқан мəшинелерді оқ шығармай орта тұсқа өткізіп жіберіңдер. Олардың қайтар жолын қатты бөгеңдер!– деп тағы да ескерттім де, тізгін ұшымен эскадронның орта бөлігіне оралдым. Көп кешікпей штабқа кеткен хабаршым да құйындатып жетті.

	Штаб менің орналастыруыма бүкілдей қосылыпты. Өздері де осы жаққа көз салып отыр екен.

	Таңғы қараңғылық сейіле бере үстіне самаладай ғып шерік басқан мəшинелер да алдымызға аңыратып жетіп келді. Алдыңғы үшеуі қоршауға кіріп, төртіншісі жете бере, – Ат! – деп бұйрық бердім.

	Сол-ақ екен, жер-дүние зіл-зала болды да кетті. Мəшинелер күл-талқан болып, гранат пен мылтық үні тоғыса жаңғырығып жатыр.

	Қылышымды қынабынан суырып, атыма қарғып міне беріп едім, жанымда жатқан Мақарбек:

	– Тоқта жігітім, ақсақтың аялына бақ. Соншалықты желігетін қан түртіп тұр ма сені!– деп аттан қайта жұлып алды.

	Жолдың шет жағасында, қалың қурай арасында жау əскерлері жанталаса атысып жатыр. Ең соңғы мəшинеде бізге жете бере үстіндегі əскерлерін төге салып, қайта зыта бергенде мен:

	– Атқан оқ ажалыма кез келсе өлермін!– деп Мақарбекке естірте айттым да, орнымнан тұра ұмтылдым. Жүгіріп бара жатып, автоматпен жаудың бір ауыр пулеметін сүйретіп, еңбектеп бара жатқан төрт шерігін жер жастандырдым да, Жұмақанның взводындағы Алдабергенге жау пулеметін алып келуді тапсырып, ары қарай жүгіре жөнелдім. Жаңағы соңғы мəшинеден түскен жау əскерлері сасырдың ішінде жанталасып жүр екен. Автоматпен жайпай бердім. Сонан жолдан зорға бұрылып, сырғи бастаған жау мəшинесіне жанасалай бере жалғыз отырған жүргізушіні наганмен басып қалдым. Сол кезде мені əрең қуып жеткен қорғаушым қолымнан ұстай алып, атымды көлденең тартты, қарғып міндім «алғалап».

	Жерге жарық əбден түсіп, айнала түгел көрінді. Қашқан жауды жауынгерлерім қоянша қуып, жасырынғанын жабыла қадап атып жатыр. Анау бір шеттегі қурай ішінде салдырлата қашқан он шақты жауға автоматтан оқ боратып, атыма қамшы бастым. Сұмпайылар лезде түгел сұлап қалды. Енді алдыңғы тосқауылдарыма бұрылып жүре бергенімде, сол жақ қаңсарымнан сарт етіп тиген оқ жақ бетімнен шығып кетті. Ат жалыны ауып барып, қайта түзеліп, қарауытып кеткен көзімді ашсам, екі жағымнан бірдей атқалақтап тұрған қып-қызыл қанның қақ ортасынан қашып бара жатқан біреуді көзім шалып, атпен бастырта барып, қылышпен шауып тастадым.

	– Жолдас командир, жараланып қалдыңыз, жүріңіз дəрігерге!– деді жолдасым Құмаш. Сонда мен:

	– Жоқ, жоқ. «Абыройлы жігітке ажалды аң кезігеді» деген осы.

	Келген жауды тып-типыл етпей майданнан қайтпаймын!– десем керек оған.

	– Жолдас командир! Келген жау түгелдей жойылды. Екі мəшине өртеніп, екі мəшине, көптеген қару-жарақ олжаланды. Алпыстан астам жау əскері қолға түсті,– деп ол атымды жетелей жөнелді.

	Алдымыздан ұшыртып шыққан медбике Зура, мені аттан түсіріп:

	– Апырай, қансырап кетіпсіз-ау, жарақаттың аузын мынандай иен далада наркозсыз енді қайтіп тіктік?!– деді сасқалақтап. Мен екі ұртымнан шүмектеп тұрған қып-қызыл қанды қаперіме де алмай:

	– Шежінбекті шақырыңдар, ол «Барақтың күйін» шертіп, сен инемен тіге бер, Зураш!– деп езу тартпақшы болған едім, көз алдым қараңғылана берді...

	...Қан кешкен қатты соғыстардың бірінде қазақтың атақты Барақ батыры қарасаннан жараланып, оқ оның қалың етінің тереңінде тұрып қалыпты-мыс. Ол кісінің шошынған төрт-бес сарбазы батырды төрт жаққа кере ұстап, біреуі ұстарамен оқты ойып алуға ұмтылғанда, салалы мұртын саусағымен қайыра сипаған батыр: «Мені баспай-ақ қойыңдар, шырақтарым. Əкел домбырамды, мен күй шертіп отыра берейін. Ал мынау ұстарамен оғын ойып ала берсін!» – деп езу тартып отырғандай.

	...Мен батырға үңіле қарап жақындай бердім. Ұстара қалың етті қанын сорғалата тіліп барады. Барақ батыр домбырасымен «ойбай жаным, қайран жаным, шықты-ау жаным, кетті-ау жаным!» деп баяу зар қақтырып, оқ алынып болғанша жаңа бір күйін күңіренте бергендей...

	Есімді жинап, көзімді ашсам, аспа уколмен барлауымнан қан құйып жатыр екен. Екі көзім мен аузым ғана ашық. Басымды ақ марлымен орап таңып тастапты.

	– Қозғалма, қозғалма, шырағым. Есіңді жиғаның жақсы болды, батыреке. Алғашында қансырап кетіпсің. Тиірменнен келгеніңе міне бес күн болды. Содан бері жаныңда кезек-кезек отырған жауынгер серіктерің мен Лескин полковник өзіңді маған мың қайтара тапсырып, кеше ғана олар майданға аттанып кетті. Мен осы емханадағы Ахат деген бас дəрігер боламын. Сен қазір Шəуешек қалалық емханада жатырсың. Е, қарағым, Гоминдаңнан Шəуешек те азат болуға айналды!– деп Ахат дəрігер салдыр-гүлдір көп істерді көсілтіп түгел баяндай берді.

	Мен дəрігерге сөйлейін деп оқталып едім, тілім орамға келмеді. Екі ұртыма дəрілі мақта тығып, тілімді бастыра миоттап тастапты.

	– Болды, болды. Түсіндім. Сенің маған не айтарыңды біліп тұрмын. Жарақатың тез жазылып кетеді. «Өзгенің сөзіне сенгенше, өзіңнің көзіңе сен» деп қазақ атам бекер айтпаған екен. О, құдірет! Оқтың шеберлігін осы жолы көрдім. Сен де, қолға түсіп осы емханаға келген Гоминдаңның тағы бір жаралы əскері де жақтарыңды жамсатып, тістеріңді төгіп, бет-ауыздарыңды ойрандап оқ өтсе де, қарабастарың сау, тілдерің аман қалыпты. Бұдан артық қуаныш бар ма, енді қиялданбай-ақ қой. Ұйықтап ал. Неше күннен бері есің кіресілі-шығасылы болып, өлі мен тірінің ортасында қиналып жаттың,– деп жалбарақтаған Ахат дəрігер қаны сарқылған инені білегімнен суырып алып, көрпемді қымтап, алды-артына қарамай шыға жөнелді.

	Ұйықтап кеткен екем, ояна келсем, арғы төсектегі шал дəңгірлеп сөйлеп жатыр екен.

	– Ой көгенкөздер-ай, біз не көрмедік дейсің. Ер жігіт екі аяқтан айырылғанымен, еркіндіктен айырылмаса, бəрінен сол абзал. Мен өзім 1933 жылы жендет Шың Шысайдың бақталасы Иаң Зың Шыңды аударып, əскери-əкімшілік жақтан дувандық таққа шыққанында көргем. Оның алдында, 1931 жылы жапон басқыншыларының Ляуның өлкесін басып алғанын да еміс-еміс естігенбіз. 1944 жылы Гитлер Советтер одағына тұтқиыл шабуыл жасағанда «Сүбіханалла!»– деп жағамызды ұстағанбыз. Енді əнеукүні сол «Гитлер Берлиннен айырылып, өзін-өзі өлтірді» дегенде құп болыпты, өлсе өме қапсын! Е, кезекті дүние деген осы екен ғой деп шынайы күрес жөнінде танымымыз тағы тереңдеген болатын. Жаңағы Чың Дубан тұсында зұлымдықтың біз көрмеген несі қалды?! «Жұт жеті ағайынды» дегендей, оған ашаршылық, апат, ауру, алман-салық қосылып Шынжаңдағы əр ұлт халқын тұқыр жылатып-ақ жіберді ғой. Қой, шырақтарым, қанішер Шың Шысай кетті. У Жұң Шын келді деп оған алданбай-ақ қойыңдар. Бұл да ат ауыстырып, шарқы шаруаны жүргізе беру ғана. Ей, жарандар мынаны естідіңдер ме? Кеше менің көңілімді сұрап келген біздің Дөрбілжін атты əскерлер 4-полкінің бір офицері мынадай бір жаңа хабарды да маған жеткізіп кетті. Содан бері қуанғанымнан көзімді де іле алмай, он бес күннің алдында туған мекенім – Дөрбілжінді азат ету жолында екі аяғымды бірдей құрбандыққа бергенімді де ұмытып, шалқып жатырмын.

	– Ол нендей қуаныш? – деп жуан дауысты біреу гүр ете түсті.

	– Үрімшідегі У Жың Шын мен Жу Чау Лян Жяң Кай Шиге жеделхат жолдап, көмек сұрапты.

	– Не деп?

	– Не болушы еді, олар Жяң Кай Шиге шұғыл жеделхат жолдап, «Дөрбілжіннің қолдан кетуі тұтас солтүстік Шынжаңның жағдайына ықпал жасап отыр. Біз де енді төтеп берерлік амал қалмады. Шынжаңды басқаруға тезірек армия мен үкіметтің үлкен мансаптыларын жіберсеңіз!»– деп өксік атып, зар еңірепті.

	– Сауап болған екен иттің балаларына! – деді екінші төсектегі біреу.

	Мен де ішімнен «бəрекелді!» деп əңгімешіл шалға аса ризалығымды білдіргендей, оң қолымның бармағын шошайта жоғары көтердім.

	Сонан екі күн өткеннен кейін, есіктен еппен кірген Ахат дəрігер жанындағы медбикелерге үйдің тазалығы жөнінде ананы-мынаны тапсырып жатып, бізге:

	– Түстен кейін сіздерден хал сұрап генералдар келеді екен, – деді күлімсіреп.

	Оның айтқанындай-ақ түстен кейін біз жатқан жерге арт-артынан тізіліп алты адам кірді. Ақ қалпақты біреуінен басқасы түгел əскери формамен сіресіп тұр. Бастап жүрген баяғы Ахат дəрігер.

	– Қалдарыңыз қалай, жарақаттарыңыз жазылып қалды ма? – деді еңгезердей, елуді қусырып қалған біреуі маңғаздана.

	– Жақсы, жақсы!– деп жарыса тіл қатып жатыр менен басқа үшеуі.

	Мен Лескинге тесіле қарадым. Лескин де маған қадала қарап тұр екен. Көзін менен тез тайдырып əкетті де:

	– Жаралы жауынгерлерден хал сұрап келген, мына кісі қолбасшы Палинов, – деді жаңағы сөйлеген кісіні көрсетіп. – Мына кісі Тарбағатай аймағының жаңадан сайланған əкімі Басбай Шолақұлы Бафин,– деді қалпақты сақалды адамды нұсқап.

	– Ал, мына кісілер,– деді өзімізбен қатар тұрғандарды бірден-бірден нұсқап,– полковник Доскенов, полковник Қайса Дүйсенбеков, подполковник Нұрсапа Сейітжанов.

	Басы қылтанақсыз тап-тақыр, қалың қасты, шот маңдай Қайса полковник беліндегі қысқа семсерін қымти ұстап жалаңбас тұр. Кеше ғана басына ақ шыт тартып, үстіне түйе жүн шекпен жамылып, Бəйгебұлақтың басында кездескен Нұрсапа да шыт жаңа əскери киім киіп шірене қарайды жан-жағына.

	Лескин енді Доскеновке сөз берді. Доскенов менің төсегіме таянқырап келіп:

	– Батыр партизандар, жауынгер-офицерлер, «ақиқат жолында азап шеккен де абырой» дегендейін, сіздер өздеріңізге кəміл сеніп, жауды жеңе білдіңіздер. Біз осы бірнеше күннің ішінде Ұтыдағы, Тартастағы, Тиірмендегі, Қарапұшықтағы, Дөрбілжіндегі сұрапыл соғыстарды жеңіспен тəмамдап, Шəуешекті бейбіт жолмен азат еттік. Осы шайқастарда Гоминдаңның жарым мыңдай адамын жойып, қыруар қару-жарақ, 67 автомобиль, тағы басқа заттарын олжаладық. Мыңға таяу əскерін тірідей қолға түсіріп, сондықтан кеше солтүстік бағыттағы ұлттық армияның штабы ұлттық армияның бас қолбасшысы Иван Григоревич Палиновтың бекітімімен Нұрсапа Сейітжанұлына Азаттық алтын ордені мен Батырлық медалін, Қайса Жұмекенұлы мен Қали Хизамеденұлына жəне орталарыңыздағы мынау Болатқа Батыр атағын беріп, Батырлық медалін ұсынуды белгіледі. Қазір Палинов қолбасшы Болатқа орден ұсынады,– деді.

	Мен екі қолыммен төсектің қырына таянып кеудемді көтере беріп едім, аңқылдаған Баспай əкім:

	– Болды, балам, тұрмай-ақ қой орныңнан!– деп иығымнан ұстай алды. Палинов жарқыраған орденді кеудеме тағып, қолымды қатты қысты да кейін шегінді. Мен төсекте отырған бойы құрмет көрсетіп, үнсіз əскери сəлем бердім. Көзімнен жас ыршып кетті.

	«Əттең, тілімді дəрілі марлы басып, қозғалтпай тұрғаны-ай!» дедім ішімнен қынжыла.

	Артына жалтақтай қарап бірге келген кісілерімен есіктен шыққан Лескин полковник лезде қайта оралып, менің маңдайымнан иіскеді де, құлағыма аузын төсеп:

	– Біз қазір бір дербес атты бригада болып құрылдық. Бастығы өзім. Бригаданың құрамында біздің Кеңсай атты əскерлер 3-полкі, жаңадан құрылған Дөрбілжін атты əскерлер 4-полкі, Тарбағатай атты əскерлер 6-полкі, дербес моңғол батальоны бар. Бригада екі-үш күнде Алтайға, ал, 6-полк пен моңғол батальоны Шепейзі, Шиқуға шеру тартады. Сен жазыла салып, бізді қуып жет, ұмытпа, Қара тұйғын! – деді де екі иығымды қапсыра бір құшақтап, адымдап үйден шығып кетті...

	* * *

	Тамыз айының соңын ала жарақатым недəуір жазылып қалды. Екі бетімнің сыртқы жағын алақандай-алақандай ақ марлымен жапсырған бойынша, емхананың салқын бақшасында самалдап отырғам. Бір мезетте, екі шықшытын бейне менің бетімше таңып алған тағы біреу мен отырған ұзын орындыққа келіп отыра қалды.

	Менімен шамалас уыздай жас жігіт екен. Үстінде емхананың киімі. Оның бетіне қарап мырс етіп күлдім де:

	– Қалайсың, жігітім?– дедім ойымда ештеңе жоқ. Ол маған күлімсірей бұрылып, қытайша тіл қатты. Сөйтіп біріміздің сөзімізді біріміз ұға алмай, ежіктеп отырғанда:

	– Ау, Болат, бармысың, жарақатыңнан ада-күде жазылдың ба, жарқыным? – деп жатақ жақтан жарқылдап Қайса Жұмекенұлы шыға келгені. Жалт қарап, туған ағамды көргендей тұра жүгірдім. Ол да ұшып келіп, мені құшақтай алды.

	Сəлден соң оның құшағынан босап:

	– Сəлем, құрметті майор! – дедім оң қолымды шекеме апарып. Үстіне сап-сары ала майор шенді əскери киім киген Қайса ішек-сілесі қата күліп, мені қолтықтаған бойы жаңағы көлеңкедегі орындыққа келіп отыра кетті. Бағанағы жағын таңған жаралы жігіт бізге аңқиып қараған беті əлі отыр.

	– Жə, Хаке, қайдан келдіңіз?

	– Шиқудағы Тарбағатай атты əскерлер 6-полкінен.

	– Алдыңғы шептегі жағдайларыңыз қалай?

	– Біз қазір Шиқуға бардық, алғашқы Шепейзі соғысында бізден шығын өте көп болды...

	– Ол не дегеніңіз, əуелі полковник Қайса Дүйсенбеков «қайран қазағымның көгенкөздері-ай!» деп еңірепті дейді ғой, рас па?

	– Рас, тек Шепейзі соғысының өзінде тарбағатайлық қазақ жігіттерден 133 адам қаза болды. Олар бұрын Шепейзідегі сияқты сыртын орлап, сумен толтырып, тоқпен қоршаған жан-жағын миналап, күшті қарулармен қорғанып отырған қала соғысы тұрмақ, кейбір даладағы мылтық дауысын да естімеген ылғи ірімшіктей боздақтар болатын. Қайса полковниктің соған қабырғасы қайысып айтқаны ғой...

	– Алтайға аттанған бригададан хабар бар ма?

	– Бар. Доскенов пен Лескин бригадасы жақында Қобықсауырдағы Гоминдаңның атты əскерлер 11-дивизиясының 31-полкі мен өзін қорғау отрядының қатты қарсылығын үш күнде түбегейлі тойтарып, Қобық ауданын жаудан азат етіпті. Олар осы күнде Алтайды азат ету шайқасында.

	– Қашан қайтасыз?

	– Ертең.

	– Неге келіп едіңіз?

	– Жаңадан əскер алып, өзіңді де ертең бірге алып кетейін деп отырмын əуелі.

	– Алсаңыз барамын, жарақатым жазылды,– деп Қайсаға қайтадан бір өтінішті сұрау тастадым.

	– Ал, Хаке, өткенде мен жараландым да, кейін қансырап жатып қалдым. Көп істерден хабарсыз қалдым. Осы Толы мен Шəуешек ортасындағы шайқастарда біздің серіктерімізден шейіт болғаны ма?

	– Кеңсай атты əскерлер 3-полкі мен біздің партизандардан 80-дей адам жараланып, 4 адам шейіт болды. Оның ішінде сен танитын ілелік Оспанғазы деген жігіт пен Зура деген медбикеңіз бар.

	Көз алдыма өзіммен бірге «аттандап!» алғаш атқа мінген ауылдасым Оспанғазының ақжарқын дидары мен сонау күні қансырап бара жатқанымда қарсы алдымнан жүгіріп шығып құтқаруға кіріскен Зура бойжеткеннің толықсыған тұрқы келді...

	– Иə, айтпақшы, Хаке, мынау жаралы жігіт қытай ма, дұнған ба? Білмей отырмын. Бағанадан тілдесе алмай қор болдық. Сөйлесіңізші, қытайша білетіндігіңізді сонау күні Тартасқа елшілікке барғаныңызда-ақ білгенмін.

	Қайса жаралымен бірден жауаптасып, ақтарыла əңгімелесе жөнелді. Кейде екеуі маған кезек-кезек қарап қойып, сөздерін үзбей талайға дейін жалғастырды. Сонан кейін қарқылдай күлген Қайса майор əлгі жаралыны маған таныстырды.

	– Ей, батыреке, сен кіммен сөйлесіп отырғаныңды шынында да білмей отырмысың?

	– Жоқ.

	– Онда «даналықтың бір ұшы балалықпен сабақтас, жүрегі түкті найзалы ер дұшпанымен табақтас» деген аталы сөзді естіп пе едің?

	– Бұл қалай болғаны?

	– Ей, Болат, мынау Өндірбүйректе өзің атқан əлгі Гоминдаңның əскери жүргізушісі екен. Ол «Сол соғыста қолға түсіп осы жерде емделіп жатырмын» дейді. Тіпті сені шырамытып та отырған сияқты.

	– Онда, бұл Өндірбүйректегі төртінші мəшиненің жүргізушісі болды ғой, ол қайырылып қаша бергенінде, жанасалай жүгіріп бара жатып, басынан атып қалғанмын...

	– Дəл өзі.

	Мен адам өмірінің алуан-алуан сырына, тағдырдың таң-тамашалығына қайран қалып, жаралыға қадала қарадым. Ол орнынан ұшып тұрып, тізерлеп отыра қалды да, түсініксіз бірдеңелерді айтып, менің аяғыма тоңқалаңдап бас ұра бастады.

	– Мынау саған «Мені ажалдан арашалап атқаныңызға рахмет» деп жатыр,– деді Қайса майор осы жолы күлудің орнына ойлана.

	Мен қайтерімді білмей, сасқанымнан тізерлеп отырған жаралы жауымның қолтығынан демей бердім.





Шиқу – Манас шебінде




	Қыркүйек айының басы. Шəуешек қаласынан таңсəріде жиырма мəшинемен шыққан əскери керуен түс қия Шепейзі бекетіне келіп жетті.

	Жоңғар ойпатының батысындағы əйгілі Қобының құмы осы Шепейзіден басталады. Ол Шиқу қалашығының батыс терістігінен 50 шақырым жерден өтетін Шəуешек-Шиқу тас жолының бойына орналасқан Қордалы Қоржа.

	Бұл маңай көрер көзге бүгін тым үрейлі көрінді. Қоржаның астан-кестені шыққан. Күн күйіп тұр, ауа күлімсі. Өртенген үйлер мен ойылған жолдар, жол шетіндегі теңкиіп-теңкиіп, ісіп-кеуіп жатқан жылқы-сиырдың, есек-иттердің жемтіктері осында кеше ғана бір сойқанның болғанын аңғартады...

	Біз бекеттегі əскери казарманың шағын асханасынан тамақтандық. Ас үстінде алдыңғы шепке жаңа əскер, азық-түлік, қару-жарақ алып келе жатқан полковник Шыбылов пен Қайса майордың əңгімесінен осы өңірде өткен аптаның соңында сұрапыл соғыс болып өткенін, оған алғашында Тарбағатай атты əскерлер 6-полкі мен моңғол дербес батальонының мыңнан астам адамы қоршап шабуыл жасап, дегендей күші жетпеген соң Орта линияның бас қолбасшысы Палинов бұл майданға Сүйдін жаяу əскерлер 1-полкі мен көптеген зеңбірек, минамет жөткегенін, оған екі соғыс аэропланының сəйкесуінде ғана Гоминдаңның күшті қосыны орналастырылған осы бекінісі зорға талқандалып, қалдық жау қанын сорғалатқан бойы Шиқуға шегінгендігін естіп отырған мен, – құрметті полковник, сонда біз бүгін Шиқуға барамыз ба?– дедім өткендегі Қайса майордың «Шепейзі шығыны» жөніндегі айтқандары ойыма оралып.

	– Солай, ол жерде қазір текетірес ұрыс болып жатыр!– деді Шыбылов полковник біздің бойымызды осы бастан соғысқа үйрете берейін деген кісіше.

	– Жаңа əскерлер бір-біріне жалт-жұлт қарасып, үдірейе-үдірейе қарасты. Емханадан келе жатқан Қозыбек, Нұрқанат, Рахымжан, Тоқсынбай – бесеуміз қайыс белбеуімізді қаттырақ буынып, қарғып-қарғып мəшинеге шықтық.

	Колонна ел орынға отырарда Шиқудың батыс солтүстік майданындағы Тарбағатай атты əскерлер 6-полкінің штабының таяу бір жеріне жетті. Шыбылов қару-жарақ, азық-түлік пен жаңа əскерлерін əлдеқайда бөліп алып кетті. Қалған бесеуміз Қайса майордың жол бастауында штабқа бардық. Соғыс майданындағы жасырын шатырдан шығып келе жатқан орта бойлы бір адам Қайсамен кездесе қалып, бəрімізді бастап шатырға қайта кірді.

	– Сəлем, құрметті полковник!– деді Қайса Жұмекенұлы басы жалтырап төрде отырған Қайса Дүйсенбековке.

	– Отырыңыз, майор, аман-есен келдіңіз бе?– деп ол да орнынан тұрып қол алысқаннан кейін, жаңағы бізді бастап кірген дембелші адамға қарады да, – Құрметті комиссар Өркенов, міне полктің орынбасар командирі Қайса жолдас та үлгіріп келіп қалды. Жаңағы ісімізді енді қайта ойлассақ болар, алдымен қонақтарды тамақтандырып алған тəуір ғой деймін, ə?– деді өзі де алдындағы қарындаш-картасын жинастырып жатып.

	Далада айқыш-ұйқыш от құйрықты оттар ұшып, зеңбіректер гүрсілдеп жатыр. Ауадағы ащы дəрі иісі жүректі лоқсытарлықтай болып мүңкіп тұр.

	– Сіз өткенде Шəуешек емханасында жатып, Батырлық медалін алған Болат емессіз бе?– деді Қайса Дүйсенбеков аса қағылездікпен шатырдан шыға бере.

	– Дəл айттыңыз, құрметті полковник!

	– Ал онда мына қасыңдағы төрт жауынгер ше?

	– Бұлар да біздің Кеңсай атты əскерлер 3-ші полк пен сіздің Тарбағатай атты əскерлер 6-шы полкіңіздің жаралы жігіттері. Қазір жарақаттары құлан-таза жазылып, өзіңіздің алдыңызға келіп тұрмыз, құрметті полковник.

	– Жарайды, жақсы! Біз өздерің сияқты ысылған бір топ офицерлер мен жауынгерлерге аса зəру болып тұр едік,– деді полковник шығыс жақтағы еміс-еміс естілген мылтық дауысына құлақ түріп. Таңертеңгі шəйден кейін жан-жақтан бес жауынгер бас қостық.

	Ортамызда Өркенов Əбдірахман комиссар отыр. Сыртымызда алыстау-алыстау үш қарулы қарауыл тұр...

	– Жауынгерлер!– деді комиссар бəсең дауыспен. – Біз бүгін таңға жақын төрт күннен бергі сұрапыл шайқастың нəтижесі ретінде Шиқудағы Гоминдаң армиясының 1-қорғаныс шебін талқандап тастадық. Ал енді, біздің полк пен Сүйдін жаяу əскерлер 1-полкі, моңғол дербес атты əскерлер батальоны мен қорғаушылар батальоны бірлесіп, жаудың 2-қорғаныс шебіне шабуылға өтеді. Оған Совет Одағының 3-соғыс аэропланы мен броневиктері, зеңбірекші əскерилері көмектеседі, оған Палинов қолбасшы біртұтас басшылық етеді. Қазір бүкіл Шиқу соғыс майданына ертең сəскеден қалдырмай жаудың 2-қорғаныс шебін талқандау бұйрығы түсіп отыр. Бас штаб сіздерді ерекше бір қимыл үшін іріктеп алып, осы жерге шақырған еді. Бұл қимыл «жойқын жолбарыс!» деп аталады. Осы отырған бес адамдық екпінділер отряды кеште жаудың 2-қорғаныс шебінің дəл жүрегіне үңгіп кіресіздер. Отряд бастығы ұлттық армия батыры, парасатты барлаушы Болат жолдас. «Жойқын жолбарыстың» міндеті – жау шебіне кіріп, олардың жасырын күштерін, берік бекіністерін, от күші шоғырлы орналастырылған жерлерін шабуылшы қосынымызға жасырын мəлімдеп, меңзеп беру. Сондай-ақ жаудың хабарласу жолдарын үзіп ешқандай ағатсыз, нажағайдай тез қимыл жасау...

	Бесеуміз күні бойы қарбалас дайындық істедік. Көз байлана иен көктеуліктегі қой қораның ішінде буынып-түйініп жатыр едік, Қайса полковник қасындағы қорғаушыларымен бірге атпен ағызып жетіп келді. Апыр-топыр қатарға тұра қалып сəлем бердік. Сонан соң, мен командирлік борышыммен өзіммен құлдилата төрт жауынгерімді түгел таныстырдым.

	– «Жойқын жолбарыс» қимыл екпінділер отрядының командирі Болат, қанжаршы – Қармыш, мина маманы – Сергей, көзге атар снайпер, аудармашы – Əйбу, медбике, радист – Раушан, кедергіден өтудің кереметі пулеметші – Мамыт. Аты аталған жауынгерлерім сарт-сұрт бір адымнан алдыға аттап, сіресіп-сіресіп тұра қалды. Олардың басындағы болат каскалары, айқыш-ұйқыш асынған бес қаруына құп жарасып тұр.

	– Толық қаруланып болдыңыздар ма?

	– Болдық, полковник!– дедім де, – пулемет, автомат, қол бомбы, қанжар, радио аппарат, жетерлік оқ, бір торсықтан су, екі арқан деп шұбыртып барып тоқтадым.

	– Түнде жарық шығарып, белгі беруге толық жетерлік ракета алдыңдар ма? Ертең таңертеңгі сұрапыл шабуылда өздерің тұрған орынды көрсететін қызыл жалау ше?– деді Қайса Дүйсенбеков беліміздегі оқ қапшықтарды бірден-бірден сілке тартып, сынап көріп жатып.

	– Алдық. Алаңсыз болыңыз полковник, дəрі-дəрмегіміз де бар.

	– Жарайды онда. Сіздер қыл көпірден өтіп, тозақ отын өшіруге кетіп бара жатырсыздар. Кім-кімде жауды жеңу сенімі болады екен, машақатты міндеттің арты рахатқа айналары хақ. Ал жолдарың болсын, жеңіс туы алдында кезігейік, бүкіл полк сіздерге сеніп отыр!– деді полк командирі бір шеттен қол алысып тұрып. Біз:

	– Берілген міндетті жеңіспен орындаймыз! Азаттық үшін тұла бойдағы барымызды арнаймыз!– деп тастай қараңғы түнге сүңгідік те кеттік...

	Кетіп барамыз, кетіп барамыз. Кейде тік, кейде еңкейіп жүгіреміз, кейде жер бауырлап жорғалаймыз. Кейде бірден тізіліп, кей-кейде аралығымызды арқан бойы тастап, қатар-қатар жылжимыз. Үстімізде айқаса ұшқан қызылды-жасылды оқ. Біздің зеңбіректер басымыздан асыра тырнадай тізіп снарядтарын алысқа айдап жатыр. Жау зеңбіректерінің де жауап қайтарудан жағы сенбейді.

	Бір кезде қалашық шетіндегі бір мазарлы төбеге іліндік. Қатарымда келе жатқан Əйбу бейне майсуырша шəңк-шəңк ете қалды. Алдымыздағы Ойқылға қарасақ, болар-болмас шұбар сəуле ішінде мүйіздері сорайып-сорайып бір қора танкі тəукедей иіріліп тұр екен. Дереу кейін шегініп, қалың бейіттің бір шетіне бардық та, танкілер тұрған шұңқырдың межесін Раушан штабқа хабарлап, біз ракетамен меңзей салып, басқа бағытпен ішкерлей еніп кеттік. Па, шіркін-ай! Сəлден кейін артымызға қайырылсақ, əлгі танкілерді біздің зеңбіректер залпымен соғып жатыр екен солқылдатып.

	Қалың алаботаның ішімен шағын қыстаққа кірдік. Қыстақтың көшесымақ жолдарының шеті бітік өскен қурай екен. Бұл жасырынбақ ойнап жүргендей бірде ашыққа шығып, бірде ғайып болып жортып келе жатқан біз үшін өте ыңғайлы болды. Сондай бір қурайлы көшенің мүйісінен айнала бере сығаласам, бізге қарай жаудың үш шарлаушысы бірінің артынан бірі тізіліп келе жатыр екен. Түтінді аспандағы буалдыр ай сəулесінде олардың сорадай-сорадай қара көлеңкелері өздерімен бірге теңселеді.

	– Екі жаққа бөлініп жата қалыңдар, дымын шығармай қанжармен,– дедім менің иығымды баса үңіліп тұрған серіктеріме.

	– Алдыңғысын алып қалып, түнгі паролін ұғайық,– деді Сергей.

	– Болады. Сонда да оның кеңірдегін қысып, аузын жауып тұрып,– деп қурай өскен жырашыққа жата-жата қалдық та, шарлаушылар тұсымыздан өте бергенде, жалғыз-ақ қанжарды қорс-қорс еткізіп қадай қойдық қос өкпелеріне.

	Əйбудің аман қалған біреуінен асығыс ұғуынша, жаудың бүгінгі паролі «қалқанға жауап жебе» екен. Біз тез қимылдап, олардың сыртқы киімдері мен документтерін алдық та, тағы да тайып тұрдық...

	Сонан соң бір мезгіл алдымызға Əйбуді салып, үлкен көшемен хан базарды қақ жарып жүріп отырдық. Дəл сол кезде:

	– Қалқан?

	– Жебе!

	– Жебе?

	– Қалқан!– деп табанымыз жерге тимей, өкпемізді аузымызға тістеп, жанымызды шүберекке түйіп, қыл көпірден қырып өткенімізді пұшпағымыздан тер сорғалатып, қолымыз автомат пен пулеметтің тамағына қарысып қалғанын айтсайшы!

	Түн ортасы ауғанша төрт жердегі жаудың от күшін анықтап, өз зеңбіректерімізге қайнатар қазан, қопарыстырар қойма тауып бердік. Сонан биік бір жарлауыттың үстіндегі жартылай құлап қалған үйге жасырынып, жан-жағымызды барласақ, қарауытқан төбешіктің үстінен жаудың бір биік бекінісі байқалды. Оны батысы мен шығысынан жақын барып, егжей-тегжейлі біліп келуге Сергей мен Мамытты жібердім. Ұзақ өткен жоқ, екеуі де аман-есен қайта оралып:

	– Жолдас командир, екі жақтан да бекініске қарай терең траншеялық жол келді. Қазылған ордың əр жерінде қарауылдар тұр, ары бара алмадық. Сірə, бұл өзі қарауыл мұнарасы ма, жоқ, үсті от күші орналастырылған қорған немесе асты қомақты қол жасырынған жер асты бекінісі ме қалай? Мейлі қайсысы болса да біздің таңғы шабуылымыз үшін залалды!– деді менен бұйрық күткендей.

	Мен сəл ойланғаннан кейін, оларға мынадай бекім бердім.

	– Мамыт, сен пулеметіңді алып, алыстан орағыта биік мұнараның артына өт! Ал, Сергей мен Əйбу екі қанаттағы траншеямен жер асты бекінісіне түйлеңдер! Мен сол кездегі ыс-түтектен пайдаланып мұнараның үстіне өрлейін. Раушан, осы жерде отырып штабпен үздіксіз хабарлас, туды маған беріңдер!– дедім сеніммен. Бəрі орналастырғандай болды. Екі жақтан түтіні-түтініне қосылып лақтырылған қол бомбылар, жарылған миналар лезде таң қараңғылығымен араласып, ағып жатқан жұлдыздар мен атылып жатқан оқтарды көрсетпей жіберді. Жүгіріп траншеяға түссем, Сергей сүйретіліп жер асты жолына кіріп бара жатыр екен, қолында бір буда гранат.

	– Не болды?– дедім оның жон арқасын сипалап. Екі қара санынан төмен қанға шыланып, сүйегі сыртына шығып жатыр.

	– Минаны басып алдым командир, маған қарамаңыз, тезірек өрге шығыңыз!– деді ол тістеніп.

	Ішкі баспалдақпен жүгіріп жоғары шықсам, екі тесікте екі пулеметші сақылдатып атып тұр да, төрде отырған төрт офицердің біреуі телефонмен озаңдата сөйлесіп жатыр. Автоматпен ту сыртынан сыпыра бір-ақ тарттым. Сонан тесіктен сыртқа қарасам, алыстан анталап бізге қарай келе жатқан жау көрінді. Танк балық бауырланып сызып келеді. Жалма-жан туды төбеге тігіп, арт жақтағы аласа дауалға сүйеніп тұрған Мамытқа «артыңа бұрыл!» деп айғайладым да, екі жақтан жабылып келе жатқан жаудың жаяу əскерлерін меңзеп, танкі, окоп, зеңбірек топтарын биіктен көрсетіп, үсті-үстіне ракеталарды жарқырата жаудырдым. Сол-ақ екен, біздің артиллерия да гүрсілдетіп-күңірентіп жау төбесіне жасыл түсірді.

	Жүгіріп жерге түссем, он шақты жаудың өлігінің үстінде өзімнің Сергейім жатыр екен қан-жоса болып. Батыстағы траншеяның үстіне шыға келсем, Əйбуім алдына ұмсынған бойы оққа ұшыпты. Сасқанымнан Раушан жаққа қарасам, ол отырған тозық үйге өңмеңдеген жау таяп қалыпты. Алакеуім жарықта ентіге еңкейіп Раушанға жеттім де, қолынан жетелеген бойынша бекініс мұнарасына қарай қайта ұштым. Дəл осы сəтте, біздің желке тұсымыздан бір қол бомбы гүрс ете түсті. Осы күшті қопарылыстан екеуміз де бақбақтың басындай екі жаққа ұшып кеттік...

	Басымды қалың топырақтан жұлып алсам, екі білегім, бүкіл қарасаным мен қабырғамның сырты удай ашып, бүйі шаққандай ұйып барады екен. Мамыт біздің соңымыздағы жауды сатырлата атып жатыр. Аяқ-қолымды қозғап көрсем, сау секілді. Раушанға жалт қарасам, анадай жерде бүйірі бүлкілдеп теріс қараған бойы сұлап жатыр. Еңбектеп барып, радция, дəрі сандығымен қоса өзін балаша көтере жөнелдім. Оның айдай аппақ тамағының астындағы бүлкілдеген өндіршегінің үстінен көбіктеніп қан шығып тұр. Қапсыра құшақтаған қабырғасының астындағы алақаным қанға шыланып келеді. Бір кезде:

	– Командир, мені көтермей-ақ қойыңыз, қош болыңыз! Тез бекініске кіріп кетіңіз!– деп Раушан үзіп-үзіп тіл қатты да талықсып кетті. Оны көтерген бойы мұнараның үстіне алып шығып жатқыздым да, екі пулеметтен кезек-кезек қаптаған жауды жапыра бердім ұрандап.

	Бір кезде зымырап батыстан шығысқа қарай аэропландар өтті. Уралап біздің атты əскерлер де жетті. Əне, жер-көкті дірілдете, шақыр-шұқыр жортып, бес жұлдызды броновиктер мен танкілер де келеді.

	Сонан қуана пулеметші Мамытқа жалт қарасам, ол аласа дауалға асылған бойы, басы салбырап сұлық жатыр екен. «Қайран серіктерім-ай!» деп енді Раушанға бұрылсам, оның өкпесі əлі соғып жатқандай көрінді. Өз денемнен сорғалаған қан етігімнің қонышынан асып еденге тырс-тырс тамып тұр.

	Жалма-жан Раушанды көтердім де, сыртқа қарай жүгірдім. Айтарға болмаса, көз алдымнан шұбартып, сенделіп келемін. Міне, теңселіп далаға да шықтым. Алыстан құйындатып келген бір топ аттының ең алдындағысы Қайса майор мен Өркенов Əбдірахман комиссар екен. Олар атынан қарғып түсіп, «бармысыңдар, батырларым!» деп Раушан екеумізді бірдей қапсыра құшақтай алды. Мен екі жағымда тілсіз жатқан Сергей мен Əйбуға кезек-кезек қарадым да, иегімді көтеріп, бағанағы дауалды асылып тұрған Мамытты іздедім. Дəл сол сəтте құшағымдағы Раушан қинала көзін ашты. Енді екеуміздің де жанарымыз төбедегі дал-дұлы шықса да, айбындана желбіреп тұрған бес жұлдызды туға түсті. Сонан Раушан сəбише шалықтап, қиыла езу тартты да, кенет денесі бір жиырылып барып, сылқ етіп босап кетті...

	Шиқудағы жаудың 3-ші қорғаныс шебі таңертеңгі елең-алаңда біржолата талқандалды. Жарты жылдан бері жасақтанып жатқан жау қолбасшысы Шие Ифің қалдық бөлімдерін шұбырта шығысқа қарай қаша жөнелді.

	Ұлттық армия өзінің негізгі күшін қашқан жауды өкшелей соғуға ұйымдастырып, сөткеге толмайтын сұрапыл соғыста Күйтүнді, Шиқу аэродромын, Майтауды басып алып, ат басын Анзыхайға тіреді. Бір апталық Шиқу шебіндегі кескілескен соғыста Гоминдаңның 900-ден астам адамы оққа ұшып, мыңнан астам адамы мен қыруар қару-жарақ, оқ-дəрісі олжаланды.

	* * *

	Қолбасшылық штабтың бұйрығы бойынша Тарбағатай атты əскерлер 6-шы полкі мен моңғол дербес батальоны Шиқудың бас-аяғындағы 40 шақырым жерде шеп жайып, Жыңнан босып, торғайдай тозып келе жатқан Гоминдаң қосынына тұрымтайдай түйіліп тұрғанбыз.

	Күніне алуан түрлі жаңа хабар дүп-дүп етіп құлағымызға жетеді...

	Соның ең сенімдісі «Ұлттық армияның бас штабы Жың алдыңғы шебіне арнайы жіберген қолбасшы Ысқақбек Мононов төрт мың адаммен аз-ақ күнде Иуң Жи Худы таптап өтіп, Гоминдаңның негізгі қосыны қоршап жатқан Бажахуды бас салыпты. Онан кейін Жыңнан ендей өтіп, қарсыласудан қайқая қашқан Гоминдаңның жаңа 45-дивизиясының командирі Го Шиді кірерге тесік таптырмай қоянша қуып келеді екен» дейді...

	Біз орта соғыс майданының қолбасшысы Палиновтың бұйрығы бойынша алдыңғы үш күнде сұрыпталған барлаушылар отряды Өрекенов комиссардың басшылығында Шиқудың батыс солтүстігіндегі сонау Көкқасқаның құмына дейін шолып қайтқанбыз. Онда бізге еріп жүрген 2 эскадрон атты əскер Көкөлеңнен көп жауды жамсатып, Қаражидеден қалың қашқынды айдап қайтқан болатын.

	Бұл күні біз Қайса Дүйсенбековтың төтелей басшылығында сол сұрыпталған барлаушылар отряды тағы да Талды өңірін тарақша сүзіп жүргенбіз. Ту далада нулап өскен əрбір сексеуіл, жыңғыл, тораңғының түбін санап, белес-белес белгісіз құм-төбелердің қалта-қалтарысынан қыранша қиялай із шалып келе жатыр едік, кенет Қайса полковник «тоқтаңдар!» деді де, алысқа дүрбі салды. Мен қасымдағы Советтік барлаушыларыммен қатар тұра қалдым.

	– Қараңдаршы, биік тораңғының үстінде бір адам отыр. Ағаштың түбінде аты байлаулы тұрған сияқты,– деді полковник.

	Жағалай дүрбі тарттық. Шынында да үстінде желбіреген желбегейі бар біреу ағаш үстінде ары қарап, тазқараша қопақтап отыр.

	– Ұры-қары болар,– деді Разхан.

	– Жоқ, жергілікті мал көздеуші ме, əлде жоқ қараушы ма?– деді Солтан мен Смағұл.

	– Қойыңыздар, не болса да тегін адам емес. Онан да уақытты босқа өткізбейік. Полковник бұйрық берсеңіз, мен-ақ біліп келейін. Егер қарсыласар жау болса, жалғыз оқпен-ақ жайратайын!– дедім мен Қайсаға қарап.

	– Болады, Болат, сен Тұрабай мен Смағұлды ертіп ал. Ең жақсысы, кім болса да атпай аман алып келіңдер!– деді Қайса полковник қабағын түйіп.

	Үшеуміз жүріп кеттік. Таяп барып тарғыл-тарғыл құмжалдың тұмсығынан баспалап дүрбі салсақ, байлаулы тұрғаны əскери ертұрманды көк қашар екен. Ағаш үстіндегі адам əлі теріс қараған бойы, бірдеме шұқылап отырғандай...

	– Мен енді жаяу барамын, сіздер осы тұмсықтан оны қарауылға алып, мылтықтарыңызды оқтап отырыңыздар!– дедім.

	– Олай болса, мен Болатпен бірге барайын капитан. Сіз баяғы

	Мəскеу түбіндегі снайперлік кəсібіңізбен сығалай тұрыңыз,– деді Тұрабай Смағұлға көзін қулана қысып.

	Тұрабай екеуміз əр түп сарбалақ пен баялышты қалқаланып, аузы арандай шөл кесірткісімен жарыса жорғалап, ағаш басындағы адамға таяй бергенімізде, байлаулы тұрған көк қашар қорс етіп артына шегінді де, сала құлаш қос құлағын алдына едірейте қалды. Ағаш үстіндегі адам да бізге қарай жалт бұрылды. Мен де оған сілеусінше секірдім. Тұрабай да: «Стоит!» деп автоматын кезене орнынан ұшып тұрды. Ағаш басындағы адамның тапаншасымен алақандай хабарласу ақпараты қолынан жерге түсіп кетті.

	Тұтқынымыз елулер шамасындағы еңкіштеу, қатқан қара адам екен. Ол ағаштан асылып түсіп келе жатып, бізге орысша бірдеме-бірдеме деп қалғандай болды. Екеуміз оның өне бойын түгел тінтіп, екі қолын байлап, көк қашарына мінгізіп, жетектей жөнелген кезімізде ғана Тұрабай маған:

	– Ей, Болат інішек, мынау кəрің орысшаға ағып тұр ғой өзі, бастығыңа апар мені дейді,– деп қарқ-қарқ күлді.

	Əдетте қабағы түксиіп, өңі сұрланып қатулы жүретін Қайса полковник алып келген адамымызбен аз сөйлескеннен кейін жайраң қаға бізге қарап, былай демесі бар ма, – Жарайсыңдар батырлар, əскери шендерің бір дəрежеден өсіріліп, бəрің Батырлық орденге ұсынылатын болдыңдар!

	– Құрметті полковник! Қалайша?– дедім мен оның нені меңзеп тұрғанын толық түсіне алмай.

	– Е, Қара тұйғын! Рас, сен қазақшадан басқаны білмейді екенсің-ау, мынау өз қолыңмен ұстап алдымызға сүмірейтіп айдап əкелгенің «қауқарсыз текенің қарағайдай мүйізі бар» дегендейін, Гоминдаңның əйгілі генерал полковнигі Го Чи мырза екен. Ол кезінде Мəскеудегі əскери академиядан 8 жыл оқығанмын деп тұр əуелі орысша орағытып...

	Мен аң-таң бола тақыр жерде талтайып отырған Го Чи генералға қарай бердім мүсіркегендей. Жоқ, жоқ, айбарлана!...

	* * *

	Манас өзенінің ар жағына етек-жеңін жия алмай ентігіп əрең жеткен Шие Ифін, қарсы алдынан қаңсарлата соққан Жу Шау Ляннің төре жұдырығына тап болды.

	Сонымен ол шоңқиып отыра қалып, Шын Гуң Фуды Манас қалашығының қорғаныс қолбасшылығына тағайындады да, Шұбырынды қосынына Манас өзенінің шығыс жағынан терең окоп қаздырып, берік бекініс жасауға бұйрық түсірді.

	Екі күннен кейін, түсінен шошынғандай болған Шие Ифін Үрімші қаласынан 150 шақырым шалғайдағы Манас өзенінің үстіндегі өрнекті үлкен əсем көпірді өртеп жіберіп, болашақ тарихқа таңбалы қарабетін төседі...

	Шие Ифінді қуа соққылай жеткен ұлттық армияның бас штабы Шыхызыға орта линияның қолбасшылық штабын орнатты. Ерентау мен сонау Саурға дейін Жоңғарды кесіп шеп жайды.

	Манас өзенінің батысын бойлай орналасқан ұлттық армияның 3 бригада, 7 полк, 4 дербес батальонының ерен екпінін естіген Үрімшідегі Жу Шау Ляң 8 сағатта Жан Кай Шиге 3 рет жеделхат жолдап, «қолда жұмсарлық əскер тапшы», сыртқы жақтан келер көмек жоқ. Үрімші Хау басында қалды. Мен ақтық деміме дейін алысып, мемлекет алдындағы борышымды ақтаймын... Сіздің ақылыңыз... ақылыңыз...» — деп безек қақты.

	Жан Кай Ши көп кешікпей Шынжаңдағы əскери істерге қолбасшылық етуге Го Жи Чяу есімді бір көзсізді жіберді. Ол келе салып, бүкіл Шынжаң тұрмақ, Шыңхайдан тізіп əскер жөткеп, Үрімші қаласы мен Манас бойына жүз мыңға таяу «қуатты» қосынын төгіп тастады.

	Манас өзенінің екі жағындағы бұл көрініс кезінде ұлттық армия жауынгерлері сүйіп айтатын мынадай шындығы шымырлаған өлеңді еске түсіреді:



	Керілген адырнасы садақтаймыз,

	Жауларды бас көтеріп қаратпаймыз.

	Ортада сырлы көпір өртелсе де,

	Манастан баса-көктеп ары аттаймыз!



	Жоңғардың жонында алып қамалдаймыз,

	Жолында əділдіктің табандаймыз!

	Жатсақ та мұз төсеніп, қар жастанып,

	Көктемде көсілетін самалдаймыз!



	Көрдің бе көрсоқыр жау найзамызды,

	Бөгерлік от пен суың қайда бізді?!

	Ертең-ақ азат болып алтын Отан,

	Таң атар бұлбұл құстар сайрап ізгі!



	Бұл неткен семсердей сенім, көркем көрініс десеңізші.

	* * *

	Тарбағатай атты əскерлер 6-полкі тағы реттеліп, Шиқудан шығарда мен лейтенанттыққа көтерілдім. Əрі полк штабының комендант (қорғау) взводының командирі болып белгілендім. Сол күні Го Чи генералды ұстағандағы айтқан сөзі есіне түсті білем, Қайса Дүйсенбеков:

	– Қалай, Қара тұйғын? Орденіңді əлі-ақ аласың, жақсылармен жарысып, ұмтыла еңбек көрсет!– деді маған сенім арта.

	– Құп, құрметті полковник! – дедім мен сымдай сіресе бойымды түзеп.

	Осыдан алты күн өткеннен соң, кешкі тамақта отыр едім, бір байланысшы жүгіре жетіп:

	– Жолдас лейтенант, сізді полк штабы шақырып жатыр, қару-жарағымен бір отделение атты жауынгерін ертіп, тез келсін дейді!– деді де асығыс қайтып кетті.

	Біз жалма-жан Манас өзеніндегі өткел аузына жетсек, екі мəшинемен бірталай адам тұр екен. Олардың көбі орта линия қолбасшылық штабының офицерлері көрінеді.

	Өзен бойында сəл аялдадық. Қазанның қара қошқыл аспаны күңгірт тартып барады. Тау жақтан баса соғып суық ызғырық тұр. Аттардың құйрық-жалы тегіс бір жағына құлап, зу-зу етеді. Жол шетіндегі қаңбақтар əлдеқайда қаңғып, көшіп барады. Ауа шыңылтыр суық. Жауынгерлерімді аттан түсіріп, қару-жарақтарын тексеріп, қатарға тұрғыздым да, асыға бұйрық күттім.

	– Болат лейтенант, мынау 16 адамды ар жаққа аман өткізіп, мынау құжатқа бұл кісілерді тосып тұрған жауапты адамның қолын қойдырып əкелесің! — деді қолбасшылық штабтың комиссары Дəуітов.

	– Құп, құрметті комиссар!– деп əлгі қағазды ерімнің былғары көпшігінің арасына жүгіртіп жібердім. Соның арасынша қолбасшы Ысқақбек бастаған офицерлер қонақтардың қолтығынан көтеріп, бірден-бірден аттандыра бастады. Менің жауынгерлерім де қарғып-қарғып əр қонақтың артына мінгесе кетті.

	– Дереу аттан түсіңдер!– деп жауынгерлеріме бұйрық бере ақырып қалдым.

	Олар қарғып-қарғып жерге түсті. Жаныма жетіп келген Дəуітов комиссар:

	– Не боп қалды, лейтенант?– деді аң-таң болып.

	– Бұл менің міндетімдегі жұмыс, комиссар, сіздер мұндай істі біз қайта оралғаннан кейін ұғысыңыздар. Ымырт жабылып барады.

	Тез жүрелік! — дедім де қонақтарды ылғи артымызға мінгестіріп, қаруымызды алдыға серт ұстап, күркіреп жатқан ағынды өзенге қойып кеттік.

	– Балам, атың кім, қай жердікісің?– деді өзеннен өтіп бара жатқанда артыма мінгескен қырықпа сақалды, орта бойлы, ақсары адам. Мен тез-тез аты-жөнімді, елімді айтып едім, ол кісі:

	– Рахмет, балам. Біз тұңғыш рет Гоминдаң өкіметімен келіссөзге кетіп бара жатқан Шығыс Түркістан ұлттық өкіметінің уəкілдеріміз. «Сақтықта қорлық жоқ» дегендейін, сынаптай толқып, сабындай құбылған мынау сұм заманда «саптыаяқтың сабына қарауыл қойғандарың жөн»,– деді даналықпен.

	Жас жүрегімнің жарлығын дəл түсініп, белімді қымти құшақтап, құлағымның түбінде түшіркене күбірлеп келе жатқан адамның кешегі халық қамқоршысы қайран Əбілқайыр төре екенін қайдан білейін ол кезде мен?!

	Көп кешікпей бергі жаққа қайта оралдық. Бағанағы адамдар өткел аузында тобын жазбай тұр екен. Жау жақтағы құрулы тұрған пулемет алдында құрысқан біреудің қолы қойылған əлгі қағазды аман-есен əкеліп комиссарға ұсындым. Ол сонда барлығына естірте маған:

	– Ей, сен жаңа мына қағазды көпшікке неге жасырдың? – деп сұрау тастады.

	– Құрметті комиссар! Жаңағы міндетіміз су үстінде өтелетін болғандықтан, алда-жалда бір уақиға туыла қалса қасиетті бұл қағаз құрғақ қалсын деп, көпшіліктің арасына жасырғаным сол еді.

	– Онда құрметті қонақтарды артыңа мінгестіргенің не? – деді ол.

	– Құрметті комиссар, мен бұл адамдардың өзгесін танымасам да, Ахметжан Қасыми мырзаны (Шығыс Түркістан ұлттық өкіметінің төрағасы) талайдан танимын. Сондықтан ең алғаш ауылдан аттанғандағы «халыққа қалқан, жауға жасын боламын!» деген сертімді орындадым. Қарсымызда көрер көзге құбыжық құйрығын бұлаңдатқанымен, астыртын азу тісін ақситып, айыр тілін жалаңдатып, қу тұмсық қорқау, улы жылан ирелеңдеп жатпай ма?! Мен соны ойладым. Алда-жалда Гоминдаң қарақшылары құрулы тұрған пулемет-зеңбіректерінен оқ жаудырар болса, жауынгерлердің кеудесімен келіссөз өкілдерін қорғауға əзірлік көргенім ғой. Əрине, бұл біздің адал борышымыз,– деп əдейі артымызға мінгестірдік...

	– Жігіт екенсің! – десті жанымда бағанадан гу-гу етіп тұрғандар бір-біріне сүйсіне қарасып.

	Кейін бұл іс, сол тұстағы замандастар ортасында: «Əуелі артына Əбілхайыр төре мен Ахметжан Қасыми төрағаны мінгестірген Егей ерің осы емес пе?» делініп, екінің бірінде əзіл болып жүрді.

	1945 жыл. Желтоқсанның соңы. Бұйрық бойынша штабқа жетсем, полк командирі Қайса Дүйсенбеков пен орта соғыс майданының бір үлкен офицері отыр екен. Олар маған салған жерден:

	– Бүгін жау жаққа барып, бір «тіл» əкелесің. Таңдаған жауынгеріңді алып, тап осы кеште жүріп кет!– деді.

	– Қанша уақытта?– дедім түрегеліп тұрған бойы.

	– Қанша тез болса, сонша жақсы.

	– Болады, асып кетсе екі күнде бұл міндетті жеңіспен орындап қайта ораламын, құрметті полковник!– дедім де штабтан шыға жөнелдім.

	Біз Манас өзенінің бойындағы өзіміздің 1-полк пен 2-полктің ортасындағы көкжайдақ мұздан өткенімізде түнгі боран қарды долдана үйіріп, бір-бірімізге қарамызды көрсетпей қасқырша ұли бастады...

	Түн ортасы ауғанда жау бекінісіне таяп барып, ағаш арасына тасаландық. Жел гулеп бет қаратпай тұр.

	– Бері жақындаңдар, бүгінгі міндетіміз «тіл» ұстау, құпиялыққа ерекше көңіл бөліп, өз орнымызға аман қайталық. Ешқашан да сезімдеріңді міндеттен жоғары қоюшы болмаңдар!– дедім бастарын түйістіріп тұрған тоғыз жауынгерге. Басқа үш жауынгер бір қыраттың астында аттарымызға қарап қалған болатын.

	– Құрметті командир, онда біз қазір тұтқиыл шабуыл жасаймыз ба?– деді қасымдағы қағылез аудармашым Қабдолла жанғалақтанып.

	– Жоқ. Осы тұста Го Жи Чаудың Шыңқайдан ат-түйедей қалап алып келген атты əскерлер полкі тұрады. Біз жоғары-төмен жағалап, алдымен солардың суатын табалық. Сонан кейінгісін жағдайға қарай көрерміз. Сауысқаннан сақ болыңдар!– дедім еңкейе орнымнан тұрып.

	Суатты жоғары-төмен жүгіріп жүріп зорға таптық. Айналасындағы тал-шырғанақты кесіп сиретіп тастапты. Солай болса да, аласа бұта бүргендер мен балапан қамыстар қар жамылып, шилеуіттер үйшік-үйшік болып тұр.

	– Тезірек жасырыныңдар. Таң сүзіліп келеді. Ат суаратын əскерлер қазір-ақ жетеді мұнда. Бүгінгі қимыл белгіміз мына сіріңке. Мұны мен бірінші рет шаққанда түгел ұмтылуға əзірленіңдер. Екінші рет шаққанымда барыстай бас салыңдар! Онан кейін, егер атысып-шабысуға тура келсе, үшінші рет сіріңке тартамын!– деп бəріне ұғындыра ескерттім.

	Ақ жамылғылы барлаушыларым қарлы жағада ғайып болды. Қабдолла екеуміз суатқа ұрымтал бір шетке барып, өзгелерге қарамызды əбден көрсеткеннен кейін, үйшіктей қопаға күмп етіп кіріп кеттік.

	Екінші тауық шақырған мезгілде жау жақтан ат дүбірі, адам дыбысы естілді. Демімізді ішімізге тартып, қаруымызды қатулана кеудемізге баса бердік.

	Аттар айғыз-айғыз суат жолымен шұбап келеді. Тау желімен қамыс бастары зар-зар қағады.

	– Жолдас командир, бір взвод командирі бар сияқты іштерінде,– деді Қабдолла келе жатқандардың дəңгірлескен сөзіне құлақ салып.

	Аттар алдымыздан өтіп болғаннан кейін күзетшілер де көрінді. Ұзын саны 11 адам екен. Түгел тымақтарының құлағын байлап, жағаларын қымтап алыпты. Бəрі ат үстінде ұшатын құстай обаңдап келеді.

	Олар бір жерге иіріліп тұрып, сөйлесе қалды. Қабдолланың айтуынша, əлгілер астындағы аттарын, басқа барлық аттар су ішіп шыққаннан кейін суарғалы тұр екен. Мен де сіріңкемді қолыма алып, сол мезетті күттім. Жау əскерлерінің қарулары қалай болса солай. Кейбіреуінікі мойнында, кейбіреуінікі тақымында, кейбіреуінікі ерінің қасына іле салған бойы тұр. Бір кезде суаттағы аттар түгел пысқырына осқырынып судан шығып еді, ат үстіндегілер еңкейе ағынға түсті. Мен де едел-жедел бірінші сіріңкеге жалғас екіншісін де тартып жібердім. Жауынгерлерім де жарыса лап қойды. Өзім ең алдымен жетіп, пулемет өңгерген ұзынтұраны құлақ түптен қондыра қойып жібердім. Ол суға жалп етіп ұшып түсті. Оны жалма-жан қанжармен жайратқанымша, қалғандар да теп-тегіс қарусыздандырылып, өз шылбырларымен ат бауырына аяқтары байланып үлгерді. Қалш-қалш еткен олардың артына мінгескен азаматтарым бір қолымен жау əскерлерінің қабырғасына қанжарларын қадап, бір қолымен тізгінді ұстады да, лезде суаттан суырыла жүріп кетті.

	Сөйтіп, жаудың алқымының астынан аман-есен сытыла шығып, аттарымыздың жанына жеттік. Таң сарғайып жерге жарық түсті.

	Мен аттардың қасындағы 3 жауынгеріме он тұтқынды байлауымен тапсырып, Құмтөбенің артына аттандырдым. Онан соң 9 барлаушымды бастап, бір күріштіктің карізіне жасырынып жатыр едім, артымыздан аңдағайлап қалың атты шерік шыға келді. Қабдолланы қайқайта қара көрсетуге бір өзекпен жүгіртіп жіберіп, екі жеңіл пулеметті алыс-алыс құра қойдық.

	Тымағын найзасымен екі-үш рет көтерген Қабдолла жауды жаздырып, жасырына қалды. Сол-ақ екен, жаудың атты əскерлері жапырылып солай шапты. Əй, шіркін-ай десеңші! Олар қарауылға қадалды да қалды. Біз ақшалғыша оларды сыйпадық та бəрін жер қаптырдық...

	Дəл шекараның түбіндегі қауіпсіз районға келдік. Аттарымызбен тұтқындарға қарап қалған 3 жауынгер сексеуілдің шоғымен құм қыздырып, біздің келуімізді күтіп отыр екен. Алтындай сусыған тап-таза, ып-ыстық құмға қақтап киімімізді кептіріп, тамағымызды ысытып жеп, ел орынға отыра штабқа мол олжамен қайта оралдық.

	– Қанша адам əкелдің? — деп Қайса полковник орнынан ұшып тұрды.

	– Ұзын саны 10 адам, 11 ат. Бес автомат, бір пулемет, бес жапонка. Осының ішінде бір взвод командирі мен бір бөлімше командирі тағы бар, құрметті полковник! — дедім нақтап-нақтап.

	Менің мəліметіме бағанадан қоралана құлақ түріп тұрған офицерлер мен жауынгерлер жабыла келіп, мені төбелеріне көтере төрт рет аспанға атып, бауырларына басты.

	Сол күні ардагер əкеміз Нүсіпқан Көнбаев полковник пен Сауан саңлағы Қазыхан полковникті Қайса батыр дəмге шақырыпты.

	– Ой, айналайын, ақжолтайым-ай!– деп кешкі ас үстінде Нүсіпқан полковник менің маңдайымнан иіскеп, арқамнан қақты.

	Ертеңінде орта соғыс майданы бойынша зор жиналыс ашылды. Жиналысты басқарған бас қолбасшы Ысқақбек Мононов кешегі керемет «тіл» үшін Тарбағатай атты əскерлер 6-полкін алтын жазулы тумен сыйлап, маған Батырлық орденін ұсынып, əскери шенімді аға лейтенанттыққа өсірді.

	Іле-шала мен бұрынғы Тарбағатай атты əскерлер 6-полкі мен Еренқабырға атты əскерлер 7-полкінен ұйымдастырылған қазақ атты əскерлер 4-бригадасының комендант эскадронының командирлігіне, қосымша жаңа əскерлер батальонының бас тəрбиешілігіне тағайындалдым.

	– Жалғыз осы күнге емес, тіпті арыдан тартып барлық майдангерлер «батырдың жолы барысша» десе, енді біреулер «найзаның орны ұрыста» деп бірін-бірі толықтыра түседі. Менің де қан майданда көргенім, қазір ойласам ұшан-теңіз екен. Оның қадіріне де, қаупіне де адамның көзі бейбіт кезде ғана жететін сияқты,– деді Болат батыр əңгіме үстінде.

	– Е, есіңізге енді не түсіп отыр, батыреке?– дестік қаумалап. Бөкең құрықтай мойнын соза жан-жағына қарап алып, бір қызық хикаяны сорғалата жөнелді.

	1946 жылғы қаңтардың алғашқы күні болатын. Тау-дала ақшаңқан жұмыртқадай. Тфу деген түкірік жерге түспей, ащы аяз шақылдап тұрған. Біз 4-бригада командирі Қайса Дүйсенбековпен бірге оншақты адам Манас бойындағы Тарбағатай атты əскерлер 6-полкіне алдыңғы шепті тексере бардық.

	Полк командирі Мұрашов жағдайды баяндап отырып, мынадай бір істі бізге күңк ете түсті.

	– Гоминдаң қосындары біздің жағдайымызды жасырын бақылап отыру үшін, Бесқоржадағы бір биік ағаштың басына құпия қарауыл қойыпты...

	– Сіздер қалай байқадыңыздар?– деді бригада командирі.

	– Біз де биік құмтөбенің үстіне жасырын барлаушы қойғанбыз.

	– Иə, сөзіңізді жалғастыра беріңіз, қарсыдағы жау қазір қандай қимылда болып жатыр?

	– Олар қашып кеткен елдің қора-қопсысынан астығын тонап, арбалап, мəшинелеп тасып жатыр.

	Бригада командирі аз ойланып, тақыр басын тамсана сипады да орнынан тұрып, – жүріңіздер, бара көрейік,– деді.

	Біз биік құмтөбенің астындағы қалың қамысқа аттарымызды байлап, еңбектеп барып, қырдай жал үстінен дүрбі тарттық.

	– Бар екен, биік бəйтеректің үстінде жалпиып жалғыз адам отыр,– деді Қайса мен Мұрашов қатарласа. Мен де өз дүрбіммен ап-айқын байқап отырғам.

	– Аға лейтенант, аралығы қанша?– деп бригада командирі мені шынтағымен қағып қалды етпеттеп жатқан бойынша.

	Қолыма қатарымда жатқан барлаушы əскердің кең қарауын, дүрбілі мылтығын ала салып, сығалаған бойы:

	– Бір шақырымнан астамдай көрінеді, атайын ба? – деп артыма бұрылдым.

	– Сенімің бар ма, сездіріп алмайсың ба? – деді бригада командирі.

	– Мылтығыңның күтімі қандай еді? – дедім мен бригада командирінің сұрағына жауап берудің орнына жанымдағы қарауылшы жауынгерге.

	– Іші айнадай таза, қарауылы қадалып тұр, аға лейтенант! – деді ол өз сенімін серкелендіре.

	– Онда құрметті командир, дүрбілеріңізбен əлгі ағаштың басына қарай қалыңыздар! – дедім де шүріппені басып қалдым.

	– Тиді, тиді. Бейне қарақұстай қалбайып, бір-ақ жерге түсті,– деді бəрі де балаша мəз болып.

	Кейін естісек, жаудың емін-еркін қимылы содан кейін пышақпен кескендей шорт тыйылыпты. Бригада менің осы титтей еңбегімді де ескеріп, кезінде омырауыма Мергендік медалін тағып, астыма Аққоян деген тұлпарды сыйға мінгізген еді...





