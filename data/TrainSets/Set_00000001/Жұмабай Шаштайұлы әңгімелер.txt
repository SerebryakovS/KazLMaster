	Жұмабай Шаштайұлы

	Әңгімелер





Әңгімелер





ЕСБАЙ ТIГI




	Есбай ең ақыры бала мен қатынға бағам қалмайды-ау деп ойламапты. Көзi жөндi көрмей, құлағы шала еститiн халге ұшырағалы өзiн оқшау ұстап, мәңгiрген кейiпте жүретiндi шығарды. Әйелi Сана үй мен түзде найқала басып, бәрiн өзiмнiң аузыма қаратам дейтiн үстемдiк танытқысы бар. Кейiнгi кезде Есбайдың қасына жолауды қойды. Жаңадан келiншек алған Жасыбекпен дегбiрсiз Сана сөзге келiп қала ма, шаңқылдаған дауысын емiс-емiс құлағы шалады. Баланы құдайдан сұрау бекер екен дейдi. Есбайдың Жасыбекке де ренiшi жоқ емес. Келiн балаға кiшкене iзет сақтау керектiгiн айтпайды-ау, шамасы. Қара кешке дейiн соның жанынан үйiрiлiп шықпайтын ұлында, әлде ақыл жоқ па? Болмаса, өзiнiң пейiлi бұзылды ма, аңдығаны әйелi. Бұл байқайды, от басының берекесi қашып барады. Көзiнiң шырағы әлсiрегенiмен көңiлiнiң желпiнiсi әлi басыла қоймаған қария өзiнiң ойшыл болып кеткенiн сездi. Орайы келсе әңгiмеге араласайын дейдi. Бiрақ сөз төркiнiн ұқпай дымы құриды.

	Адаммен адамша сөйлесудiң зарын тартқалы өткен күндерiнiң қадiрiне жете түстi. Қазiргi Сана онда кергiмейтiн. Қайсыбiрi жадында қалды дейсiң. Дәп мына Жасыбектей әйелжанды болған жоқ, әйтеуiр.

	Есбайдың сопақша келген кескiнiнен уайымның табы бiлiнедi. Шот маңдайының қатпарлары жиырылып, ақ бурыл қаба сақалын тарамдап қойғаннан басқа қимылға бармады. Нұры тая бастаған көздерiн сығырайта, сыртты ұзақ шолады. Төтенше шымырлаған түйiршiктер әлсiз жанарын талдырып өтедi. Қарауытқан тiршiлiктiң бүкiл күңгiрттiгiнен жерiнгендей терiс қарап бүк түсiп жатады. Тағаты таусылғандай оң жамбасына қарай қайтадан аунап, әдетiнше тыстағыларды бажайлайды. Дәу де болса табалдырықта отырған келiнi. Ұзақты күнге оның қасынан үйiрiлiп шықпайтын анау Жасыбек. Немене өзiнiң қисыны қашып жүр? Шажылдап-бажылдап бiрдеңенi түсiндiре ме, тегi. Бiр кiлтипан бар-ау!

	Осы кезде Сананың саңқылы құлағына келгенде: «Апырай, анау тағы шаптықты ма?» – деп бағжаң еттi. «Құрғыр кiшкене сабыр сақтап, ең құрыса келiнге сыр алдырмай тұра тұрса қайтедi». Мұның қабырғасына бататыны – шеше болып Сана тиянақ танытпайды, бала болып Жасыбек кiшiреймейдi.

	Киiз үйдiң жапсарын бағана ортаншы ұлы Мылтықбай түрiп кеткен. Тiршiлiктен ажырап қалғалы Есбайдың көңiлiн табуға тырысатын сол. Қарагер дөнендi жүйрiк болады деп баптап жүр. Есбай бұл баласының осынысына тәуба етедi. Өзi кiсiге үйiрсек. Ал мына Жасыбектiң өз-өзiнен берекетi қашып, келiннiң ыңғайымен болатынына ренжiдi. Кереге көзiнен баласы мен келiнiне тағы шұқшиды. Жанары талып, басы айналғанмен аналардың қарасы ағараңдап көрiнгенше тесiлдi.

	– Жасыбек!

	Даусы қырылдап шықты.

	– А, – дедi баласы орнынан қозғалмаған күйi.

	Мұны естiмеген Есбай даусын одан сайын өктем шығарды.

	– Не? – дедi Жасыбек тырысып. Баласының бұл қылығы шамына қатты тидi.

	– Әй, тiрiмiсiң, келсеңшi берi?!

	Жасыбек орнынан жұлқынып тұрып, есiктiң көзiнен аңтарыла әкесiн бей-жай шолды. Қарияның кескiнiндегi кiрбiңдi аңғарып, не айтқысы келетiнiн шыдамсыздықпен күттi.

	– Не, ата? – дедi қатты дауыстап.

	Есбай баласын жаңа көргендей ұзақ тесiлдi. Көзiнiң қарашықтарына бiр қабат тұнып қалған жас бедiрейiп қараған сайын жылағалы тұрғандай көрiнедi. Жасыбек әкесiнiң ұсқыны қашқан түрiнен сескене:

	– Ата, не айтайын деп едiң? – дедi.

	Жаңағы пұшайман күйiнен аяқ асты арылып, ұлына емiне түстi.

	– Балам-ау, осы сенiң әйелге келгенде иiң неге жұмсақ, а?

	Жасыбектiң ақ құба сопақ жүзiне бұрқ етiп қан тептi.

	– Ой, ата, оны қайтесiз!

	– Қайткенi несi, құдай-ау! Тiршiлiксiз келiннiң жанында отыра берсең, анау шешең екеуiң сыйыспайсың.

	– Мен, тегi, бәрiңе бәле болып жабыстым ғой, – дедi Жасыбек.

	Есбай ұлының сөзiнен амалсыз тосылды. Iсiңкi көзiн уқалап, Жасыбекке бажайлап қарады.

	– Балам-ау, осы шешең он еркектiң есiн аударатын-ақ қатын. Қазiр ғой, менi құдайдың өстiп қойғаны. Әйелдi еркелететiн жерде еркелетiп, ұратын жерде ұрып қойған терiс емес.

	– Ата, сендердiң замандарың мен бұл заман тең емес,

	– дедi Жасыбек керегенiң көзiнен сыртқа жалтақ-жалтақ қарап.

	– Бұл заманға не болып қалыпты? – дедi Есбай ендi iсiм сенiмен болсын дегендей ұлына тiке сұрау қойып.

	Жасыбек қолын бiр-ақ сiлтеп, сыртқа атып шықты. Есбай оны тоқтатуға ұмтылып бiр-екi қопаңдап қойды. Бiрақ дауыстамады. Басын төмен сылқ түсiрiп, селсоқ отырды.

	«Ол заман мен бұл заман тең емес дей ме, жаңағы. Туһ, шiркiннiң кемеңгерi-ай! Ақылым асып отыр деп айтты ма екен, жоқ, бары сол ма? Әлде, басы жерде болғанмен, көңiлi аспанда ма? Бiр әйелдiң бабын таба алмай жүрген жетесiз неме!» – дедi.

	– Әй, шал, – деген Сананың даусынан басын жұлып алды. Мұның тегiн келмегенiн сезедi.

	– Е, не?

	– Тасқа иiген сорлы-ау, кергiтпей тыңда. Анауың бөлiнiп шығам дейдi.

	Сана шын ақылдасқысы келген сыңайын танытып-ақ тұр. Жөндi көрмейтiннен берi кiсiге ұзақ тесiлетiн әдет тауып едi. Осы жолы да әйелiне iшiп-жеп қарады. Әлсiреген жанарының әлi сұғы бар екенiн бiледi. Сана ойнақшыған көзiн амалсыз тайқытып, әп-сәтте әйелдiк сынық кейiпке көштi. Есбай айлалы Сананың мына сыңайын түсiне алмай әлек. Билiгiнен айрыла бастаған мұның бiр септiгi тиер деген үмiтпен келгенiн сездi. «Ау, бұл жақсы адам болса, бұдан бұрын қайда жүр? Көптен қатқыл қабақ танытып ем, ендi аяқ астынан кiшiрейсе, мен жазғанды қопаңдап, сестене қалады дейдi-ау». Есбайдың шырайы ала бөтен күреңiтiп кеттi. Бұл бұрқ етiп ашуланғанның белгiсi едi.

	– Ендi маған не қыл дейсiң? – деп саңылауында сәулесi жоқ кiсiше Санаға немкеттiлiкпен тiл қатты.

	– Не қылғаны несi, құдай? – деп Сана бажылдай жөнелдi. – Не байға, не балаға жазбаған байғұс басым-ай. Бүйтiп тiрi жүргенше құдай менi неге алмайды. Көр соқыр, тас керең боп отырғаны мынау. Қарғайын десем жалғызым, қарғамайын десем жалмауызым, анау!

	Есбай жөнделiп отырды. Баяғыда да осындай бетбақтығы бар едi. Көкбеттенiп кiсiге тура шабатын. Үнi көп уақыт өшпейтiн. Қазiр де құрғырдың шарылдап шыққан даусы құлағына талып жеттi. Он екi мүшесi сау, көк шыбықтай солқылдаған шағында да мұның сөзi жанын кәдiмгiдей жаралайтын. Жұрт арасындағы Есбайдай жiгiт Сананың ашса алақанында, жұмса жұдырығында дейтiн қауесеттi естiгенде де, өзге әрекетке бармай iштей тынатын. Оның үстiне қалтылдаған кәрi шешесi кей кезде:

	«Балам-ау, маңдайға жазғаннан артық ештеме жоқ. Бұл босағаға жақсы ұрғашыны жазбаған. Мен де баяғыда байғұс әкеңнiң апшысын қуыратынмын. «Бiрақ құдай асықпайды», – дейтiн.

	«Әй, сорлы шешем-ай. Жалғызыңның жалғанда жалқы екенiн ойлап, бала-шағалы болып қауымдасып жүрсе екен дегенiң ғой. Әйтпесе осы Сананың ақыл тоқтататын уақыты баяғыда болған жоқ па?»

	Есбайдың бойын ашу емес, өкiнiш билегендей көңiлi құлазып, iш дүниесi қаңырап бос қалғандай дел-сал күйi үн-түнсiз отырды да қойды. Адам қартайғандықтан емес, кемдiктен жарым көңiл болатынына көзi жеттi. Сананың бүгiнгi қылығына адам төзетiн болып отыр ма!

	Есбай ойға қатты кеттi. Бұдан былайғы өмiрiнде осындай күй кешу қиын соғатынын бiледi. Оған төзсең де төзесiң, төзбесең де төзесiң. Ажал келiп жанды ұрласа, бiр сәрi. Есбайдың ойға лайықсыз кесек кескiнiнен сарабдалдықтың жұрнағы да байқалмайды. Бозарған өңiне күреңiткен қызыл бояу жиi-жиi лап етiп шығады. «Құдайым, пендем десең, қор қыла көрме», – дедi де сыртқа құлақ тосты. Сана тынышталған-ау шамасы, жуық арадан үнi естiлмейдi.

	Күнi кеше дүйiм ел атын бiлетiн көкпаршы емес пе едi. Қырғыз-қазақ бас қосқан жерде тау-тасқа, өр-ылдиға қарамай, құйындатып шабатын. Былайғы жұрт мұның оспадарлығына бiрде таңырқаса, бiрде ашуланушы едi. Бiрақ жеме-жемге келгенде бетiне ешкiм қарсы келiп, мынауың жөн емес деп айта алмайтын. Анау, әлгi, қолына су құюға жарамайтын Тойшыбай ғана құрдастығын пайдаланып, ойындағысын iрiкпейтiн.

	– Әй, дию-перi, қашанғы көкпардың қызығын бiр өзiң көресiң. Өзiңнен кейiнгi жастар сапсиған сақалыңды сыйлайды. Әйтпесе бәрi жабылса ту-талақайыңды шығармай ма, – дейдi.

	Сөзi шымбайына батқан соң Тойшыбайды қалжыңдағансып, ат үстiнде жұлқылап, ит әлегiн шығаратын. Қызарақтаған Тойшыбай тағы тыныш тұрмай:

	– Ата сақалың аузыңа бiтсе де, ақыл кiрмеген дүлейсiң ғой бiр, – дейтiн.

	Сол Тойшыбай қазiр жетiлдi. Балалары осы колхозды тiреп тұр. Ат басын арнайы бұрып, мұның хал-жағдайын бiлген емес. Қатары ғой, ит те болса аңсайды. «Оның есiктегi басын төрге сүйреген балалары. Мына шiрiк неменiң айбыны болса, сол Тойшыбай сияқтылар өстетiн бе едi. Жаманды-жақсылы Есбай деген аты бар».

	Ой дегеннiң түбi жоқ. Шiлденiң ыстығында осылай омалып жатуы тұла бойын ұйытып тастаған ба, меңiрейген күйi сұлық отыр. «Қой, кiшкене сергiп, бой жазбасам болмас», – деп орнынан сүйретiле тұрып, сыртқа шықты.

	– Iнiнен күнге қыздырынуға шығатын кәдiмгi жылан. Бiраздан кейiн қайта сып берiп кiрiп кетедi. Ой, қайран көзел-ай! – дедi күйбеңдеп жүрген Сана.

	Сананың сөзiн сол қалпында естiген Есбай: «Құрғыр құлағымның бұдан да тас керең болып қалғаны жақсы едi», – дедi. Бiраз аңырып барып, шиыршық ата әйелiнiң жанына жетiп барды. Сана да Есбайдың тосын әрекетiнен сезiк алғандай ожырая қарап, шаптыға жөнелдi.

	– Ойбай, кәрi жының ба, баяғы?! Оныңнан ешкiм қорықпайды сенiң. Осы күнге дейiн қоқаңдағаның да жетедi. Құдайда көз жоқ деймiсiң. Мына қор болып отырғаның менiң назам емей кiмнiң назасы?!

	Селтие қалған Есбай: «Сөз киесi қайсымызды ұрады екен осы», – деп ойлады. Ашаң жүзi қуаң тартқан Сана қос бүйiрiн таянып алыпты. Түйдек-түйдек сөйлейтiн кезi осы-ау, шамасы. Бұл баяғыда пенделiк осалдық болса, Сананың бойынан анық көретiн. Қазiр де бiр нәрсеге таңырқағандай жаңағы күйiнен аумаған қалпы тұр. Әйелiнiң жақ жаппай сөйлеп жатқанын бiлдi. Оның сөзiн естiгiсi келiп ындыны құрып тұрған жоқ. «Кесерткелiк шамам қалмады дейсiң бе, балалардан ұят-ау». Өзiнше қадiрлi басының бағасы кетiптi.

	«Көп жыл отасқан мынаның сиқы былай болса, өзгеге не жорық», – дедi назаланған Есбай.

	– Жалғыз оқпен жайратса, шiркiн, кiмнен таптың дер едiң! – Есбай баяғы саушылықтағысындай оң жағына жалт бұрылып:

	– Әй, Мылтықбай, – деп айқай салды.

	– Оу, ата, – деп сары бала ентелеп жүгiрiп келдi.

	– Қарагердi ертте, өмiлдiрiгiн сал, тартпасын мықтап тарт!

	Керек-жарақ әбзелдi о бастан түгел ұстайтын ол бiр жаққа жүрсе-ақ, жасанып шығатын. Лезде ұлы көлденең тосқан қарагерге қонжия қонып, бiр ауыз тiл қатпай төстi бетке алып жүрiп кеттi. Есбай жаңағы ауыр әңгiмеден кейiн өзiне-өзi көп уақыт келе алмады. «Бұл бейбаққа не жазып едiм, сонша! Адам пейiлiнен көрмейдi екен-ау! Бар бәле өзiнде жатпаушы ма едi. Айыбым жетiм балаға, жесiр қатынға көмектескенiм бе? Қазiр олардан не зиян көрiп жүр? Сондағы менiң бергенiм әлденеше рет қайтпады ма?» Сана ұрынарға қара таппағанда:

	– Қой-мойыңмен Әлпишаның, Қайпыштың үйiне кiрiп ал! – деп бұлданатын. Сөз осымен бiтсе, бiр сәрi. Зарлап-қақсап миын аударатын. Сонда Есбай ашуына ерiк берiп, көтерiлiп көрген емес. Әй, бiр күнi шегiнен шықты-ау.

	– Жеттi ендi, тура өлесiң, – дедi гүжiлдеп.

	– Саған мұндай күш қайдан бiте қалды? Ненiң желiгi?

	– деп Сана өршеленiп шыға келдi.

	– Қол-аяғыңды матап, суға лақтырмасам ба, қарап тұр.

	– Құтыла алмай жүрсiң, бiлем. Сендей дүлейдiң қолынан өлгенiмше, өз аяғыммен кетiп тiрi жүрейiн. Көзiңе қашанғы албастыдай көрiнбекпiн.

	Есбай күйiп кеттi. Бойын ессiз ашу биледi. Әуелi сөйлей алмай қимыл-әрекетсiз отырды. Анасын қолына сыйғызбай тентiретiп жiбергенi анау, нақақтан жанын жаралап отырғаны мынау. Сонда да мұныкi жөн.

	– Әй, саған зауал бар ма, жоқ па? – дедi Есбай атып тұрып. Күйеуiнiң зәрлi шыққан даусынан тосылып, состия қалған Сана сәл кейiн шегiншектеп:

	– Жә, жә, – дедi. Сананың «жә, жә» деуiнде әйелдiк базыналық пен өтiмдiлiк жоқ едi. Сенiкi не желiк дейтiн таңырқаушылық пен тосырқаушылықты сезген Есбай:

	«Қазiр, қазiр» деп өзiне-өзi сөйлегендей сыртқа шығып, қолдан есiлген қыл арқанды үйге алып қайта кiрдi. Қолдан есiлген шумақталған арқанды шиыра лақтырып жазды да, екi қабаттап бiр ұшын тас қып түйдi. Бiр сәт бұл iстiң байыбына бармай тұрған Сана кенет:

	– Ойбай, ойбай, өлтiрдi! – деп шар-шар еттi.

	– Екi қабатталған қыл арқан етiңдi қимайды, қорықпа, – дедi Есбай тiстенiп. Сананың жан дәрмен қарсылығына қарамастан қолынан шап берiп ұстап, шиыра сiлкiп, төрге ұзыннан сұлатып түсiрдi. Бұлқына арпалысқан әйелiн ары-берi аунатып, жiптiң бiр ұшын iлмекке кiргiзiп, күшпен қатты тартты да, шандып орады. Сананың денесi әуелi шоршып-шоршып барып, былқ-сылқ етiп тынды. Соғыстан әкелген дорбасынан бiр шымшым темекiнi тiлдей қағазға салып, ұзақ орады. Түтiнiн үстi-үстiне будақтатып, арагiдiк көз қиығын әйелiне тастайды. «Тобаңа келер ме екенсiң, келмес пе екенсiң, көрейiн».

	– Түһ, шiркiн тыныштық орнады-ау, ақыры. Ертеден қара кешке дейiн зар-зар, миымды шiрiтiп бiттiң ғой. Бұл ақыл мен жазғанға бұрын неге келмедi екен!

	Бiр кезде Сананың үстi-үстiне ыршып шыққан жасы екi самайынан төмен саулады. Шырайлы өңi қуара қалған ол қиналған сыңайын байқатпайды. Есбай тек тәкаппар көз қиығын қадап өттi. Iстерiңдi iстеп қалшы дегендей Сана ендi Есбайдан көз алмай, қимыл-әрекетсiз қалды. Басына тартқан орамалы сыпырылған әйелiнiң жазық маңдайынан бұл бұрын байқамаған сызаттарды көрдi. «Тiршiлiктiң не тауқыметiн тартты сонша. Жетпейдi. Бар болса аз. Көзi тоймайды. Қанағат жоқ. Сонда кiсiлiк қайда?» Есбай үшiн Сананың санасында не бар екенi беймәлiм. Бәлкiм, екеуiнiң арасындағы күрмеудiң жазылар тұсы осы шығар. Есбай, әйтеуiр, мұның жақсылық емес екенiн түсiндi.

	– Ойбай, мұның не сұмдығың тағы? – деген дауысқа жалт қарады. Қалт-қалт басқан шешесi бүгжең қағып, Сананың жанына жетiп барды. – Құдайдың менi алмай жүргенi осы екен ғой! Сорлы қар-ай, бұған сөйлемей-ақ, бiр ауық әйел болып, айтқанын тыңдасаң неттi! – деп анасы бiресе жiптi, бiресе Сананың бетiн сипалап, дегбiрi қалмады. – Әй, адамзаттың баласы, – дедi ұлына телмiрiп. Есбай анасын әлi ширақ деп ойлайтын. Бақса, көзiнiң ұясы тереңдеп, қым-қиғаш әжiм торлаған жүзiнiң еттерi босапты. Байғұс кемпiрдiң одан сайын еңкiш тартқан кейпi Есбайдың жүрегiн сыздатып жiбердi. «Осының бәрi мына бейбақтың лаңы», – деген ой санасында қылаң берiп өткенде қаны басына шауып, көз алды тұманданып кеттi.

	Әйелiне қайта ұмтылғанда кесе-көлденең тұрған анасы қалтаңдап Есбайды әлсiз қарманып:

	– Жарығым, қой дегенде қой! Маңдайыңа жазылғаннан артық ештеңе болмайды, – дедi кемсеңдеп.

	– Жiбершi, апа, ана деп сiздi, байым деп менi сыйламайды. Құрысам, бiржола құрып кетейiн, тегi! –дегенде Есбайдың гүжiлдеген даусына шаңқыл араласты.

	– Соры бар түйнегiм, бүйтсең шекең қызады сенiң! – деп анасы дауыс көтердi.

	Осы кезде бiртiндеп жиыла бастаған көршiлер Есбайды бөгеп, Сананың қол-аяғын шештi. Сонда Есбай көпшiлiктiң назарынан қашып, атына мiне сала бетi ауған жаққа шаба жөнелiп едi.

	«Әйел таба қылады, бала бағамды бiлмейдi. Жасыбекке не кiнә қоясың. Ол бейшараның өмiрi де бiр әйелмен арпалысып өтетiн болды. Шешемнiң айтқаны, әлде рас па?! Бұл босаға құдайдың қырына неге iлiккен?» Елдiң келiн-баласына қараса, адам қызығарлық. Есбай игiлiк деп мал мен дүниенi ойлаған емес. Ендеше, осы күйдi қай қылығынан тапты. «Түбiңдi сұра» дейтiн шешесi әр кез. Ана сорлы ұлының ақыры осындай болатынын бiлдi ме екен?! Мен дейтiннiң бiреуi едi. Көкiрегiн өрге салатындармен қасақана ерегiсiп, қырғи қабақ жүретұғын. Сонда мына Тойшыбай кiм, бұл кiм едi?

	Есбай осы кезде өзiн шындап қор сезiндi. Астындағы қарагердi сыдырта желдiртiп отырып, Қарасайдың биiк жалын тiк өрлеп шықты. Терең қойнаулы жыраны қуалап келiп, ат басын қайтадан тiкке бұрды. Көктекше тепсеңiне көтерiлгенде өне бойы соғып тұрған самалды еркiн жұтты.

	«Кiшкене тазарып, осылай сергиiншi», – дедi.

	Әйтеуiр, малдағы ағайынның бұған деген ниетi басқа. Әкелерi тiрiлiп келгендей құрақ ұша, зыр жүгiрiп күтедi.

	Бұл да болса бiр жақсылық дейтiн. Ойласа, көне көзден қарайып жалғыз қалыпты. Біреулердiң қарауылына iлiксе, бiреудiң жаманды-жақсылы ақсақалы. Бұған да шүкiр. Көктекшенiң көгорай шалғынды жазығын баяғыдай қызықтай алмады. Бойында сәл желпiнiс барын бiлдi. Қазан-ошақты аңдып, әйелдiң қас-қабағына қарап, баладан үмiт күтуден гөрi шоқыға шығып, жер шолу бiр мезгiл тiрлiктегi лаңнан арылтатын көрiнедi. Көлденең кезеңдi асқанда-ақ, басын әлсiн-әлсiн шұлғыған дөнен алып жөнелетiндей тықыршып, тiзгiнмен алыса бастады. Тiк беткейдiң арғы қапталына аса бас бермей кететiн ыңғай бiлдiрдi. «Етi қызды ма, мұнысы несi!» Шұғыл ойпаңға көз жүгiрттi. Бiрдеңелердiң мол қарасы ма, желге жапырылған шалғын күн көзiнен ақшағылданып көрiндi ме, жанарын бұлдыратып жiбердi. Кенет адамдардың топырлаған үлкен шоғырын байқады. Қарайғандардың бiртiндеп ұзарып, бөлiнiп шыққан бiр тобы бiржола арқауын үзгендей көрiндi. Олардың бет алысы Аққолтық екенiн шамалады. «Не де болса, бұл – көкпар», – дедi. Бiр қиқуды құлағы шалғандай делебесi қоза бастады. Жан-жағына алақ-жұлақ қарап, тiке, төмен құлдилады. Келесi дөңге Қарагер ойнақтап шықты. Кезең белдеуiнде өрге қарай сап түзеп бара жатқан атты кiсiлерге таяды. Шыңға шапшыған қияда құйындатып шауып, жаңағыларды орағытып өттi. Бейтаныс бiреудiң тосын жүрiсiне таңырқаған топ әуелi ат басын iркiп, үйiрiлiп қалды.

	– Есбай ақсақал ғой, мынау! – дедi бiреуi саңқ етiп.

	– Дәмесiн қарай гөр жарықтықтың! – дедi екiншiсi.

	Есбай жұрттың қымсынбай айтқан бұл сөздерiн ап-анық естiдi. «Керең – арам келедi деген осыдан шығады екен-ау», – дедi құлықсыз жымиып, Жамыраса амандасқандарды салғырт шолып:

	– Көкпарды кiмдер алып кеттi? – дедi.

	– Қарасу мен Қайназар далаға алып түспекшi. Мына жатқан Октябрь келiп киген болатын, кiм бiлсiн, – дедi қатты дауыстап.

	– Көкпарды кiм берiп едi? – дедi Есбай даусын жаймен созып.

	– Бiз, – дедi ең алғаш тiл қатқаны. Есбай сен кiм едiң дегендей ұзақ тесiлдi.

	– Танымай тұрмысыз, Тойшыбай құрдасыңыздың баласымын ғой. Малды ауылдың басын қосып, оқуға баратын немереңiздiң тiл ашарын жасап едiк, – дедi сол айғайлаған бойы.

	Есбай бұдан әрi көп кiдiрмедi. Тепсеңнiң қия беткейiмен құлдилап барып келесi қапталдың дөңiне де ат басын тежемей шауып шықты. Сонау жайдақ жалда топырлағанды дода деп түйдi. Дөнен ылдиға да кiбiртiктемей бiр сыдырғы салып ұрып келедi. Додаға тақай бергенде суырылып шыққан үшеу қия жалға бет алды да, аттарының басын еркiн жiбердi. Үздiк-создық шұбатылып қалған жұрттың бiрлi-жарымы ғана қара үзiп шыққандардың iзiне түстi.

	– Әй, аналар Қызылауызға алып кетiп жүрмесiн, – деген дауыстан кейiн бiрен-саран адамдар қопаң желiске көштi. Есбайды елеп, назар тастаған жан болмады. Бұған қорынған ол жоқ. Өзiн топтан оқшау ұстаған бойы суырылып шыққандардың өкпе тұсынан килiгудi ойлап, тiк жалдатты. Тегiстеу беткейге келгенде атын жеңiл шоқырақтатқаны болмаса, Қарагердi жөнi жоқ қинамады. Дүниедегi ренiштi тарс есiнен шығарып жiберген. Бүкiл ықылас-ниетiн көкпарға аударған ол жаңағы үшеу келесi сайдың терең табанын құлдилауы ықтимал деп түйдi. Баяғыда ойда жоқта осындай көкпарға кезiккенi бар. Майтөбе шыңына iлiккен тұста қаумаласқан топқа кiрiп, серкештiң бiр пұшпағына жармасуға ұмтылды. Сөйтiп, үйiрiлiп тұрғандарды киiп-жарып еркiн кiрдi. Былай ғыларды шет қақ пайлап, дес бермеген төртеудiң қалың топты бiртiндеп сыналай сытылып шығып кету ниеттерiн байқады.

	Шұғыл әрекетке барғандарымен кес-кестеген жұрт алдын орайды. Тегеурiндi қимылмен кiрген Есбай көкпардың бiр пұшпағын ұстап, қашанғы машығына салып, тақымға басты. Астындағы жуан торыны күшпен тебiнгенде жұлқына ышқынған жылқы қарсы алдындағыларды қаға-маға ашық алаңқайға шықты. Бiреуi серкештен айрылар емес. Қиқулап шапқылаған жұрт ендi тiке жармаспай мына екеуiнiң арпалысын тамашалағандай қаумалай қалды. Жаңағыға тағы бiреу қосылды. Сәл кешiксе тақымынан жұлып әкететiнiн сездi. Есбай тәуекелге басып, ат басын шұғыл тiке бұрып, сүйрей жөнелдi. Дүркiреген топ, мына бiр бейтаныстың оқыс қимылынан шошынғандай, үйiрiлiп тұр. Ылди болса да тiзгiн тартпай Есбай шұғыл шабысқа көштi. Қанша уақыт өткенiн бiлмейдi, қосамжарласқан екеу қолдарын кiлт үзiп, жайларына кеткендерiне бұл шын таңырқады. Оның үстiне бiреуiнiң:

	– Қайда барам дейсiң, өлгiң келмесе, – дегенiн ап-анық естiдi. Есбай атқа жабыса отырған қалпы үстi-үстiне тебiне құйын-перi болып шауып келедi. Салбыраған алдыңғы екi сирақты тiзгiн тартпастан алдына жиып үлгерген. Кенет қарсы алдында көлденең шөккен жал-жал шұбатылған қожыр жартастарды көргенде көз жанары шарасынан шыға жаздап, үрейi ұшқан. Тiзгiндi тартса-ақ, ат екпiнiн тежей алмай құрдымға ұшып кететiнi кәмiл едi. Қас пен көздiң арасында «тәуекел» деген бiр-ақ сөз айтты. Көзiн тарс жұмып алып, тiзгiндi еркiне қоя бере салды. Торы қол-аяғын бауырына жиып үлгердi-ау шамасы, бiр түрлi ширақ секiргенiн сезген. Жерге дiк ете түскенде барып, көзiн жүрексiне ашты. Аспанда бiраз қалықтап тұрғанын шала-пұла бiлдi. Ат тағы тiкке алып жөнелдi. «Қанатты жануарым» дегенде Есбайдың көзiне ерiксiз жас iркiлдi. Осы кезде ойпаңдағы үй орнындай тоғаннан торы тағы қарғыды. «Жылқы екеш жылқы да, өз бағының жүрiп тұрғанын бiледi-ау, жарықтық!» – дедi Есбай.

	Сол заманның басынан тайғанын баяғыда-ақ бiлген. Бiрақ ескi желiгi өзiне дес бермей тағы бiр қиялға алып бара жатыр. Сол ессiздiк қолынан келмесе де, көңiлi шайлығып көрген жоқ. Ақырын берсе Есбай қателеспеген сияқты. Бөле-жарылып шыққан үшеу арғы кезеңдегi тiктiң ұшар тұмсығына таяды. Есбайды көрген олар әуелi селтиiп тұрып, қайта өрге тырмысты. Әлдебiреулер жай жүргiншi сыңайда шоқының айналма кезеңiне ат басын бұрды. Осы тiк жалдың бiтiсер тұсында ойпаң бар, соған жетуге асығып, Қарагердi еркiне қоя бердi. Осылай орағыта шауып тұйыққа тақағанда-ақ, өрде тырмысып келе жатқан жаңағы үшеуге қарсы жолықты. Барған сайын екi ара қысқара түстi. Көкпарды ортаға алған аналар тiптi жайбарақат. Алдарын орап келiп тосып тұрған Есбайды кiсi деп елер емес. Жайшылықтағыдай әңгiме базарын құрып, қарқ-қарқ күле ме, Есбай қанша құлағын түрiп тыңдағанымен сөздерiн түсiне алмай дал болды. Көзi жөндi көрмей, құлағы шала естiп қалғалы осындай мәңгiрген кейпiн жұрт мүсiркейтiн сияқты сезiлетiн. Мыналар да сүйтпесе қайтсiн. Ширығып алды. Ұясы тереңдеген қой көзiнен бiр тiрi ұшқын жылтырайды. Шот маңдайының әжiм қатпарлары жиырыла түсiп, ұсқынықашқаннобайымен аналардың көзiнеқораш көрiнiп тұрғанын бiлдi. Қапелiмде мыналардың Қайназардағы шешен жiгiттер екенiн байқады. «Бiр қора қазақ жiгiттерiнен жырылып шыққан бұлардың есiретiн жөнi де бар». Кенет Есбайға бiр өр, бiр ылди, ойқы-шойқы жердiң киесi бардай көрiндi. «Қапысын тауып, шұғыл қимылға бару керек», – дедi. Шарт бүктелген қамшысын аузына тiстеп алуға бiр оқталды да, дереу тыйылды. Аналар Есбайды жолай өтпекшi болып, еңiстi қиғаштап барады. Қарагердi бiр-екi дүркiн қамшымен осып-осып есiк пен төрдей жерге ойқастап барып, кiлт тоқтады. «Уа, Қарасай! Әруақ! Сақалымның ағында, өлерiмнiң шағында бiр iске барғалы тұрмын, жебей гөр!» дедi. Көзiнен ытып-ытып шыққан жасын елеместен жаңағылардың соңынан құйындатып шапты. Жазылмаған жұптың шетiн бөлiп-жаруды көздеген бұған аналар дес бермей бiр қапталға жалт бұрылды. Ендi Есбай жүйiткiп өтiп барып, жiгiттердiң алдын кес-кестейтiн оңтайлы тұсқа келдiм деп шамалағанда, шұғыл тоқтады. Әйтеуiр, қапталдасып үлгерiптi. Киiп-жарып кiруге жiбермейтiнiн сезген бұл ендi қайшы келудi ұйғарды. Аналарды бұлт берiп шығып кетуге келтiртпей алдарынан кесе-көлденең тұрып, ортадағының тақымындағы көкпарға жылдам ұмсынды. Үзеңгiлiктен жоғары қылтиып шыққан серкештiң алдыңғы сирағына қолы iлiктi. Ары-берi жұлқып көрдi, қозғалмады. Мына жазған өзiнiң тақымының мықтылығына сенедi екен деп түйдi. Қалған екеуi бұл шалдың не қауқары бар көрелiк дегендей жiктерiн кәдiмгiдей ажыратып, аңдысын бағып қана тұр. Есбай тартысатын жағдайға ендi келгенiн сездi. Өзiн ортаға алып, тапжылдырмай сайқымазақ етiп кетуi ықтимал. Дәмесi алдыңғы жақта ғана деген сыңай танытып, бiраз жұлқыласып бақты. Бiр-бiрiне тақаса бергенде тақымға салбырата басылған серкештiң жонынан теуiп өтiп, еңкейiп барып, артқы сирақты iлiп алды. Бұл қимылды күтпеген жiгiт көкпардың тақымынан сусып шығып кеткенiн сезбедi. Есбай серкештi тақымына салуға асықпай, шұғыл жұлқып, атының бүйiрiнен қатты түрттi. Көз шарасы жанарына сыймай Қарагер атылып кеткенде көкпардың алдыңғы сирағы ғана ананың қолында қалды. Есбай аударылып түсе жаздап барып, жөнделдi. Қол созым жерде қаумаласа қалған жаңағылар мұның адымын ұзартпай, алдын орауға тырысып жүр. Құлдилаған тiк қабақты тура бетке ала шауып келе жатып, астындағы атының дес бермей кеткенiнен секем алса да, тiзгiндi iркуге шамасы келмедi. Кенет тұла бойын мақтаныш тәрiздi бiр нәрсе кернеп, делебесi қозып, қиқулай бастады. Қарауыл шоқының қия жалынан еңiстеген бойы бағанағы өзi шыққан пышақтың қырындай шаншылған тiкке құлдилап, сорғалады. Ат екпiнiн тежей алмай арагiдiк құйрығымен шөмие шөге жаздағаны болмаса, әзiрге бағдарынан жаңылмай кiдiрiссiз батыл сырғыды. Есбайдың қиқуынан елiрген Қарагер одан сайын шабысын үдете түстi. Осы кезде шың басында үйiрiлiп қалған үшеу жанынан безген мына шалдың сұмдық әрекетiнен шошына үйiрiлiп таңырқап тұрса, сайдың етегiндегi қара тобыр қия шыңнан домалаған тастың қай тұсқа барып тоқтайтынын күткендей үрпиiсiп қалды.

	Құйғытып шапқан аттың үстiнде ары-берi ауып, бұлғаңдаған серкештi әрең дегенде тақымына басты. Қаққан қазықтай тiк отырған Есбай жұрт көзiне тiптi жайбарақат тәрiздi. Бiр кезде тұтасқан тiкендi жынысқа қойып кеткенiн бiлдi. Сұрапыл екпiнмен апырып-жапырып шыққан Қарагер ойпаңға iлiне бергенде, әуелi тұмсығымен жер сүзiп барып, өзiн-өзi тежей алмастан мойнымен бүктелiп түстi. Есбай аттың оқыс шалынысынан-ақ, ердiң басынан сыпырылып шығып, бiрқыдыру аралыққа ұшып кеттi. Қорымтастың жиегiне құлаған ол бiраз жер домалап келiп, шалқасынан түсе, аяқ серiппестен сұлық жатты. Тау мен тау соғысып, жер әлем шыр көбелек айналып кеткендей көрiндi оған. «Мылтықбайымның аты аман ба екен», – деп басын күшпен көтергенмен жаңағы тұсты шолуға шамасы жетпедi. Қарауытқан дүниенiң ара-арасынан төңкерiлген аспанды көрдi. «Неге мұндай күйге ұшырадым?» дедi кенет. Шатаса бастаған санасында iлiк-шатыс, ауыс-түйiс шым-шытырық қойыртпақ қозғалыстардан жүрегi айнығандай қинала тыжырынды.

	Қолтығынан бiреулердiң демеп тұрғызғанын шала-шарпы бiлдi. Бетiне су бүрiккенде бiр түрлi тынысы кеңiдi, демiн терең алды. Көзiн ашқанда өзiн анталай қаумалап тұрған жұртты көрдi. Өңiрiндегi түймелердi ағытқан соң тiптi баз қалпында келгендей құп-қу өңiне қан жүгiрдi.

	– Ат аман ба екен? – деп бiрiншi тiлге өзi келдi.

	– Аты құрсын, жаныңыздың қалғанын айтсаңызшы, – дедi өзiнен үйiрiлiп шықпай жүрген бiреу. Шырамытатын тәрiздi. Бұл әлгi Әлпишаның Қыдыры емес пе? Мақталмайтын ба едi. Көкпарды тура өзiне ұқсап тартады демеушi ме едi. Тұла бойы ауырлап бара жатқандай қайтадан жантайды. Мына шуылдақтардың дабыр-дұбырын қаламағандай басын жерге салды. Осылай жата беретiн бе едi, кiм бiлсiн:

	– Әй, қу керең, соқыр ит! – деген дауысты естiгенде барып, басын амалсыз көтердi.

	Бұл кiмнiң даусы өзi?! Құрғырдың есiне түспей тұрғанын қарашы. Бiр қызығы жаңағы сөзге намысының түк қозбағаны несi. Көзiн сығырайтып, дауыс шыққан жаққа ұзақ қарады. Тойшыбай екен ғой, әп-бәсе. Мысық мұрты едiрейген Тойшыбай қамшысын екi бүктеген күйi шарта жүгiнiп:

	– Өлсең жөнiңмен өл! Сүйегiме таңба салатын не әкеңнiң құны бар едi! – Астындағы тоқ биесi ауыздығымен алысып, тықыршып тұр. Айтатын сөзi тағы бардай Есбайдың алдына ойқастап келдi. – Қарашы-ей, қатын-баласына сыймай, тауда тентiреп жүрiп кез болғанын, – дедi.

	Есбай сазарған күйi Тойшыбайдан көз алмай қадалды. Тойшыбай бұған өмiрi осылай өктемдiк көрсетiп келе жатқандай көрiндi. Мұның жақсы кiсi болғаны жаңа ғой. Төрiнен көрi жуық қалғанда, естимiн деген сөзi осы ма едi.

	Орнынан сүйретiлiп тұрды. Оң иығының ауырсынғанын елеместен атының құлаған жерiне жүре бергенде:

	– Аға, мына атқа мiнiп үйге барыңыз, – дедi Қыдыр есiк пен төрдей келiстi жылқыны көлденең тартып.

	Қарагердiң мертiккенiн көруге бiртүрлi дәтi бармай Қыдырдың атына құлықсыз мiнiп, жыраны бойлап жүрдi. Жанын жаралаған мына оқиғадан әлi есiн жия алмаған ол Тойшыбайға бiр ауыз сөз айтпағанына өкiнбедi де. «Бiр атадан жалғыз екем-ау», – дедi. Жаңағы топырлағандардың арасынан ең болмағанда бiреусi Тойшыбайға қарсы сөз айтуға жарамады. Әлде, халық халықтығын iстей ме. Тойшыбай өмiр бойы iркiп келген көкейiндегiсiн дәл бүгiн лықсытып шығарғаны-ай! Басымнан сөз асырмаймын деген дәмесiнiң күл-паршасы шығып, сүйегi қатты жасыды.

	Көз байланар тұста Есбай қақпадан iшке ене бергенде-ақ, Сананың шаптығып шыққан даусын естiп, тосылып тұрып қалды. Бiр еркек те гүж-гүж етiп, шартпа-шұрт салғыласып жатыр. «Мұнысы несi тағы», – деп Есбай таяп келдi. Жаңағы бiреу Есбайды көре салып, бұған қарсы келiп аспай-саспай амандасып алды. Бұл Тойшыбайдың ауылдағы бригадир баласы Қияс едi.

	– Ақсақал, – дедi ол ентiгiн баса алмаған күйi. – Бағана Жасыбегiңiздiң арбамен шөпке бара жатқанын көргем. Көп ұзамай сол арадан өрт шықты. Бүкiл ел жабылып әрең өшiрдi. Бәрiбiр, дүниенiң шабындығы жанып кеттi. Тартқан темекiсiн жөндеп өшiрмей ме екен деп, мына жеңгейге айтсам, қайдағы-жайдағы сөздердi тередi келiп.

	– Темекi тартпаса мұрнын құрт жей ме екен оның?! – деп Есбай шын ашуға мiнiп, ақырып жiбердi.

	– Шал-ау, – дедi Сана түк болмағандай жайтаңдап келiп және жасына лайықсыз қылықтана: – Тойшыбай қу тiстiң өзiнен бастап үрiм-бұтағына дейiн бiзге ұрына алмай жүргенiн бiлмейтiндей, айқайлайсың ғой келiп.

	– Шеше, қойыңыз ендi. Үйiңiзге жасаған лаңыңызды өлсеңiз де маған iстей алмайсыз, – дедi Қияс дауыс көтерiп.

	– Ойбай, мынау байым сияқты өкiреңдейдi ғой, – деп Сана бүйiрiн таяна қалып, ұрысуға дайындалып үлгердi.

	– Қойсаңдаршы, түге! – дедi Есбай қиналған раймен. Әуелi Санаға содан кейiн Қиясқа жүзiн аударды.

	Маңдайының қатпар-қатпар қыртыстары жиырыла түсiп, көзiнiң сұғын қарсы алдында тұрған екеудiң өңмендерiне кезек-кезек қадады. Бiрақ мұнысына айызы қанбайтындай, даусын ыңыранта шығарды. – Әкеден озып ұл тумайды дегеннiң титтей өтiрiгi болса маған кел. – Есбай бiраз iркiлiп барып: – Сенiң әкең жақсы кiсi болған соң, бригадир болып ел сұрап жүрсiң. Ал ана бейшараның әкесi Есбай, шешесi Сана. Бұл екеуiнен туған ұл қайтiп жер өртемейдi. Өзiң сол жағын ойлап көр!

	Бұдан әрi кiдiрместен тарп-тарп басып есiктiң алдында тұрған орындыққа сылқ етiп отыра кеттi. Бей-берекет ұрыс-керiстен безiнiп, Сана мен Қиястың әлдененiң байыбына бара алмай тұрған кейiптерiне таңырқай қарады. Олардың көкейiне не оралғанын кiм бiлсiн, әйтеуiр, Есбай иығынан бiр ауыр жүк сыпырылып түскендей, кеуде сарайы ашылып, бойы жеңiлейiп, өзiн бiр түрлi сергек сезiндi.

	Ауылдың сыртын қаумалай анталаған таулардан бағанағы өзi сорғалап түскен тiгiн көзiн қанша сығырайта қарағанмен көре алмай жанары талды.

	Қараңғы түнде қалғыған таулардың арасында Есбай тiгi оқшау тұр едi. Ендi оны қайтып көру маңдайына жазылмағанына опынса да, «Есбай шыңы», «Есбай тiгi» деген атауды демi бiр бiткенше еститiнiне шүкiршiлiк еттi.





ЖЕРГЕ ОРНАЛАСТЫРУШЫ




	Ауаткомның жерге орналастырушы бөлiмiнiң бастығы Шормақов дембелше, жүрiс-тұрысы ылдым-жылдым, қимылы ширақ, мiнезi шалт кiсi. Жарықшақтанған даусы үнемi қатқыл нығыз шығады. Ұшқын атып тұратын өткiр қой көзiн тiк қадайды. Шолақтау мұрны делдиiңкi, қара-торы дөңгелек жүзi төтенше ойдың әсерiнен күреңiтiп тұратын секiлдi. Азан шақырып қойған аты – Мұхамеджан, ал оны жұрт бiле ме, бiлмей ме, шаруасы жоқ. Шореке десе де, Мұқа десе де бәрiбiр. Тiптi қатын-қалашқа дейiн мұны қолымен жаратып алғандай Шормақов, Шормақов деп тақ-тақ еткенiне морт кетiп, шарт сынып жатқан және бұл жоқ. Ағайын-туғанның, жора-жолдас, дос-жаранның кей-кейде Шормақов дейтiндерiне не жорық.

	Совет өкiметi орнағалы қай заман. Бiрақ мына колхоз, совхоздың арасындағы жер дауы кейде баяғының қыз дауынан да жаман. Мұның бәрiне көндiгiп, етi өлiп кеттi деген күнде де, бұл жолғының беталысынан көңiлi әжептәуiр қобалжулы. Бiрнеше күннен берi «Октябрь» совхозының директоры мұны орағытып, тiкелей ауаткомның председателiне барып жүргенiн бiледi. Ал өзi туып өскен колхоздың председателi Кеңес жоғары жаққа бармастан тура мұның алдына келдi. Мал ашуы – жан ашуы дегенге сайды ма, Кеңес сөздi құйқылжытпай бiрден бастады.

	– Мұхамеджан, осы қызметте ес бiлiп, етегiңдi жапқалы берi отырсың. Содан бергi уақытта ауылға бiр жақаттығың тиiп көрдi ме, айтшы! Төсте «Октябрьден» көресiнi көрсек, төменде «Қырық жылдығың» мен «Көкөзегiң» қыстауымыздың өрiсiн түк қоймай жеп бiтедi. Бәрi сенiң қаламыңның ұшында тұрған жоқ па, ал ендi ол бiр мезгiл неге бiзге қарай қисаймайды, осы!

	Кеңес сөйлегенде бiр тәттi тағамды лебiмен үйiретiндей ауызын шүйiре қоятын әдетi едi, бұл жолы ернi дүрдиiңкi. Қунақ жылтырайтын қоңыр көзiнен уытты ұшқын ойнақшып, қазанның түп күйесiндей қара қошқыл өңi түтiгiп кеттi.

	– Мемлекеттiң жерiне қалам ұшы жүрмейдi, Кеңес, оны өзiң менен де жақсы бiлесiң. Жер оның үстiне атамзаманда кесiлiп, шекара белгiленiп қойған.

	– Өзiң туып өскен колхозыңа бүйрегiң бұрмай-ақ қойсың, мейлiң. Бiрақ «Октябрьдегi» қойың, «Қырық жылдықтағы» сиырың бiзде де бар. Кiшкене жан ашу деген бола ма, болмай ма өзi? Жоқ, «өзi болған қыз төркiнiн танымай кететiннiң» керi ме мынауың?

	Кеңес дес бермей үстемелетiп барады. Әлденеге тамсанғандай аузын әйтек шүйiре бастағанын да аңғарды. Шормақов сасып-салбырап, құты қашқандай сезiндi.

	– Мұндай мәселеге ағайыншылық жүрмейдi. Жақын күндерде арнайы комиссия шықпақ, сонда анық-қанығын айтады, – басқа қосып-алатын ештеңем жоқ дегендей алдындағы қағаздарына шұқшия қалды. Бiрақ ойы сан-сақты шарлап үлгердi. Он комиссия шықса да «Көкөзек» колхозына еш үлес тимейтiнiн бiлiп-ақ отыр. Соғыстан бiраз бұрын әр шаруашылыққа жер кесiлiп берiлiп едi. Кейiннен «Көкөзектен» басқа колхоздың бәрi iрiленiп, совхозға айналды, сөйтiп аумағын әжептәуiр кеңейтiп алған-ды. Сондықтан бәрiбiр заң «Октябрь» жағында.

	Алдында отырған Кеңестiң амалы таусылды-ау шамасы, мұның үстелiнiң жақтауына қолымен сүйенiп, тұралап көтерiлгенде, түктi борбиған саусақтарынан тiксiнiп қалған Шормақов адырая қарады. Әлдене айтпаққа оқталған райынан тез қайтып, Шормақовтан бiржола түңiлiп кеткендей қабағын шыта сыртқа шығып кеттi.

	Шормақовтың бүйрегi «Көкөзекке» бұрмайды емес, бұрады. Көңiлiнде бәрi сайрап тұрса да, «бiр нәрсенi ескермей қалған шығармын» деген үмiтпен архив документтерiн алдырып, қарастырып көрдi. Коллективтендiруге дейiн Серектасты осындағы бiр азын-аулақ ел қоныстапты. Кейiннен оның бiр жағы Октябрьге, бiр жағы Ерназарға берiлiптi. Сондағы Ерназары қазiргi «Көкөзек». «Осыны Кеңес бiлмейдi емес, бiледi. Әшейiн қараниеттiлiкке салынып отыр» дедi.

	Бiр жаққа жолаушы жүретiндей бүгiн қызметiне алып-ұшып келдi. Орнына отырар-отырмастан суырмаларды бiр-бiр ақтарып шықты. Бiр шетке қаттап жиып қойған кешегi архив документтерiне абайсызда көзi түскенде бейтаныс бiреу ту сыртынан қадалып тұрғандай тұла бойы тiксiне шымырлап өттi. Сестi азаматтың порымы емес, сыны келiсiмсiз Кеңес секiлдi бiреудiң қыр көрсеткенiне қатты ұқсайды. «Адамның ойына не болса сол келе бередi екен ғой» деп ерiксiз мырс етiп күлiп жiбердi.

	«Бүгiнге өзi не белгiлеп қойды екем?» деп iс қағаздарын аударыстырып көрдi. Ынтымақ пен Бiрлiк дейтiн ауылдың Қырықжылдықтың құрамына кiргелi қашан, бiрақ соның ар жақ, бер жақтарына көршi шаруашылықтар көз алартатын көрiнедi. Шормақовқа адам, жер, шаруашылық бiр-бiрiнен ажырамайтын бiртұтас ұғымға айналып кеткендей. Тек бiр қоңылтақсыған сезiм көңiлiне оңдырмай сызат түсiрiп, түсiнiксiз қамығатын күйге ұрындырып жүр. Осы кезде сол жақ бұрыштағы екi құлағы қалқайыңқы, трубкасы кешегi Кеңестiң қолдарындай борбиған қара телефон шошып оянған нәрестедей шар ете қалды. «Антұрған сонша неге толып кеткен?» деп ойлап үлгердi. Жалма-жан құлағына апарып, «алло» дегендi асығып-аптығып айтты. «Шормақович» деген салмақты да сызданған дауысты бiрден таныды.

	– Иә, Валентин Григорьевич, тыңдап тұрмын.

	– «Көкөзек» пен «Октябрьдiң» арасындағы жер дауын қашан шешейiн деп отырсыз? Арнайы комиссия жасақтауды ұйғарған сияқты едiк.

	– Валентин Григорьевич, – дегендi Шормақов күшенiп айтты ма, жоқ, iшкi ойын сыртқа шығарар кезде толқыды ма, өңi тұтас күреңiтiп кеттi. – Бiр дауға бола сонша адамды жұмысынан қол үздiргенде не шығады. Ол жердiң кiмдiкi екенiн, қай кезде қалай болғанын мен жақсы бiлемiн. Егер ұлықсат етсеңiз, ертең барып реттеп келейiн.

	– Мейлiңiз, – деп ауатком председателi трубканы қоя салды.

	Шормақов iсiне қызу кiрiсiп кеттi. «Сонымен Бiрлiк пен Ынтымақ. Так...» деп ойлағанша болған жоқ, жылмиған бiреу монтансып имене кiрдi. Сопақтау пiшiнiнде көз тиянақтайтын бiр бұдыр жоқ, жып-жылтыр. Тек салбыраңқы қап-қара мұрты қияпатына салмақтылық берiп тұрғандай. Кiсiге дiттеп қарағанда көз аясынан қызғылт нұр жылт-жылт бiлiнедi екен.

	– Шореке, мен мына Октябрьдiң қой фермасының меңгерушiсiмiн. Жаңа Әлекең сiздi бiр топ кiсiмен ертең шығады деп айтты. Жер шалғай, жол бойындағы Қопаға бiр үйдi дайындаймыз. Асықпай түстенесiздер ғой, – деп әнтек езу тартты.

	Мынаның Шореке дегенi Шормақовтың қаперiне кiрiп те шықпады. Тек жымысқа жымиысынан секем ала аңырған сыңайда сәл бөгелдi де қабағын шытты.

	– Ешқандай комиссия бармайды, менiң өзiм реттейтiн болдым. Так что, ештеңеге әуре болудың қажетi жоқ.

	Ферма меңгерушiсi түкке түсiнсем бұйырмасын дегендей қас-қабағын таңырқай кердi. Есiктiң тұтқасынан ұстап барып, қолын қайта тартып алды. Әлдене айтпаққа оқталғанмен санда бар, санатта жоқ жер бөлушiнiң дәл қазiр дәуренi жүрiп тұрғаны, әйтпесе бүйтiп шолжаңдатар ма едiм деген кейiпте сыртқа шығып кеттi.

	«Газ–69» машинасының ұрмалы-соқпалы жүрiсiн елең қылмай шайқатылған Шормақовтың көзi тарс жұмулы, бiрақ ойы шартарапты шарлап шарқ ұруда. Туған ауылының iсi өрге бiр баспай қойды. Бастық та құтаймады. Осы Кеңес барғанда бiр қуанған кiсi Шормақов едi. Бәрiн бiрдей дөңгелентiп әкетпесе де елдi ауызбiрлiкке шақырар деген. Бұл адам о баста ақпейiл болмаған соң қиын екен. Дүниенiң бәрi Серектаста тұрғандай ал кеп дауласты. Одан да шөбiн шауып, мол жинап алмай ма, қыстау-қыстаудағы қорасын жөндемей ме. Мұны айтсаң шалқасынан түсер. Сенi де бiздiң ауылдың азаматы деп аузымызды алты қарыс керемiз ғой, қайтейiк дер. Шормақов жөнделе жиналып отырды. Ендi қазiр Кеңестiң өзi бастап, ел қостап мұны ортаға алып шыжғырады ғой. Шормақов шын сасайын дедi. Кенет соғыстың алдында Серектасты Қызылсайына дейiн жаяу шарлағанын есiне алды. Төбе-төбеге өз қолымен орнатқан обаларын ойша санап шықты. Жаман Антон атанып кеткен көмекшiсi екеуi осы төңiректе шарламаған жерi жоқ. Апырай, сол Антон, ұмытпасам, Серектастағы орнатқан обаға бос шөлмектi бiрге көмiп едi. Сонда бiрдеңе айтқан, онысы есте қалмапты. Қырық жылдан кейiн түкке тұрмайтын бос шөлмектi Шормақов далба тұтқанына еш қорынбады, қайта Антон бейшараның әруағына қатты разы болып келедi.

	Жол-жөнекей Қопа станциясының асханасынан шофер екеуi тамақ iштi. Тағы да ет пiсiрiм уақыттай жүрiп отырып, Қызылсайға тақады. Қаптаған шилi өзектi таспадай тiлген қасқа жолда кезiккен әр дөң, белеске қайта-қайта алдынан, көз мөрiмен мөлшерлеген нысанасынан жаңылып қала бередi. Қамшылар жағындағы тiзiлген шоқыларды омыраулай бекiнген қызғылт сұр жақпар тастардың саудырай қаңсыған құрғақ түстерiнен Шормақовтың кенезесi кеуiп, көңiлi елегзiгендей болды. Күнгей қапталдың жыра-жыраларындағы арагiдiк көзге шалынатын жыпырлаған қорым тастардың мұншалықты көптiгiне таңырқай қарайды. Кенет жүрек тұсы әлденеден шым ете түстi. Мынау күз мезгiлiндегi сұрқай өңiрде сәл шыдап бақса бiр қимас нәрсесiмен қайта ұшырасатындай алып-ұшты. Соғысқа дейiн де, одан оралып, қайта қызметке кiрiскенде де, жарықтық Қызылсай ойласа бiр өзгерiп қоймапты. Ендi оны бiреу келiп «Октябрьдiкi», бiреу «Көкөзектiкi» дейдi. Осы кезде шилi өзектiң артында үйiрiлiп қалып бара жатқанын байқады. Бойын дереу жиып ала қойып, тас түйiн отырды. Қарсы алдындағы дөңнен асса, ар жағы – Серектас. Айтқанындай, көз ұшындағы шоқының басына баяғыда Антон екеуi орнатқан оба, баурайындағы Көкбастау көзiне оттай басылды. Сол маңайға жиылған адамдардың мол қарасын көргенде Шормақовтың жүрегi жиi-жиi соқты.

	Елдi көрсе елiрме жыны бар ма, жоқ, қойшылардың қыр-сырын жақсы бiле ме, шофер машинасын зуылдатқаннан зуылдатып отырып, топырлаған жұрттың қастарына келiп бiр-ақ тоқтады. Малшы қауымның қазақы момақан нышандарында келген дөкейiң осы ма дейтiн сыншыл байыптылық бардай. Аңдап қараса, өз ауылдастары түгел бiр жағына iрiктелiп шығыпты. Ал Октябрьдің бiрқатар адамдары бұған жүзтаныс екен. Бұлардың тек ата қаздай қоқиып шеткерiрек тұрған директорының сыңайын суқаны сүймей қалды. Амандасудың ретi осы дегендей ернiн болымсыз жыбырлатты да қойды. Көп нәрсенi ерен санай бермейтiн Шормақов бұған әжептәуiр қитықты. Тек кешегi ферма меңгерушiсiмiн деген мұрттының әлденеден десi қайтқан ба, директорының жанында төменшiктеген күйi құр солбырайып қана тұр. Қазанның түп күйесiндей Кеңес өңiнiң күреңiте сұрланып алғанын Шормақов тiптi елемедi. Елмен жағалата қол берiп амандасып шықты. Мына қаба сақалды шұбар бет қария жамаағайын, ұсқынынан жас кезiнен берi бiр жылылық сезбейтiн. Қазiр де мұны бiртүрлi сыртымен бағып тұрғандай суық. Қайнылары ақ жеңеше деп атап кеткен сом бiтiмдi қартаң әйел баяғы бiр еркiндiгiне салынып, базынасын жеткiзiп үлгердi.

	– Бәлшебек қайным-ау, сенiң төбең көрінгеннен-ақ қуанып жатырмыз. Мына жоғарғы ауыл жерiмiзден қумақшы. Әйтеуiр, азамат бiздiкi, бiр жағына шығарар деген дәмемiз де жоқ емес, оны несiне жасырайық.

	Шормақов ақ жеңешесiн бiртүрлi жатырқап қалғандай қадалды. Октябрьлiктерге көз қиығын амалсыз тастады. Олардың да ақсақал, көксақалына дейiн өзiн бағатынын байқады. Қырғыз қалпақты, шоқша сақалды қағылез қария осылардың сұрқылтайы-ау, шамасы, қамшысын екi бүктей шарта жүгiне жөткiрiндi.

	– Әй, қатын! – дедi. Шаңқылдаған жiңiшке даусы сондай ащы екен. – «Қанына тартпағанның қары сынсын» дегенiң бе, бұл. Шормақовтан да жоғары өкiмет бар шығар. Жоқ, Көкөзекке еркегi тұрып, қатыны сөйлейтiн заман туған ба?

	– Әй, теке сақал неме, өлiп кетсең де Шормақов бiздiң адам, – ақ жеңгесi бүйiрiн таяна сала шаптығып барып, сап басылды. Бұған көз қиығын қадап, қолымен бетiн жыртты.

	– Ойбуу, ана бiреуге сөйлеймiн деп жүрiп, жәкемнiң атын атап қойыппын ғой, – деп жорта қымсынып, қалың топтың арасына қарай қойып кеттi. Бiрақ бұған селт етiп, ешкiм езу тартпады. Бәрi Шормақовты анталай қараған күйi тұр. Қандай дау-дамай болсын, ел-елдiгiн iстемей қоймаушы ме едi, бiрiн-бiрi қағытып, қажайтын құрдастық та, көне көздердiң алыс-жақынды болжайтын әңгiмесi де –бәрi пышақкестi тыйылыпты. Сөздiң төркiнi қайда ауып бара жатқанын қалт жiбермей сезiп, әлденедей күн туса өре тұруға сақадай-сай өңкей тас-түйiн кейiп. Шормақов шын састы, бiрақ сыр бермеуге тырысып:

	– Ау, ағайын, – дедi. – Бұл жердi соғыстың алдында бөлгенде бiр мүшесi мына мен болғам. Оған құр арам тер болып қайтесiңдер, одан да жөнге көшелiк те. – Шормақовтың танауы делдиiп, шеке тамырлары адырая дөңгелек жүзi күп-күрең тартты. – Жер Октябрьдiкi, одан басқа мен ештеңе бiлмеймiн, – деп сөзiн шорт қайырды.

	– Ой, азаматтың қошқары! – деп октябрлiктер қопаңдаса қауқылдасып қалды.

	Көкөзектiктер күжiлдесiп барып, сiлтiдей тынды. Мынауың не әлемет дегендей жүздерiнде таңырқау да, абыржу да бар. Бiр орнында тапжылмай қалшиып тұрған Кеңес кенет Шормақовтың алдына жетiп келдi. Қазанның түп күйесiндей қап-қара кескiнi отқа қақталғандай:

	– Әй, безбилет, ана Рахымжанов аузыңды майлап қойған ғой, сенiң. Әйтпесе, – дей берiп тұтығып қалды.

	– Мұны Ботағараның әруағы ұрайын деп жүр екен, – деп, шұбар бет қария сөзге араласты.

	– Шормақов, Шормақов деп аспан-сайбақ қылғандағыларың осы ма! – деп тағы бiреу дауыстап қалды.

	Басы шыңылдап кеткен Шормақовтың анау шетте миығынан күлiп тұрған Октябрь совхозының директорына көзi ерiксiз түстi. «Жұртым-ау, түбiртекте солай» деп түсiндiрiп жатуға уақыты жоқтай асығып-аптығып кеттi де, Кеңеске:

	– Мен емес, сен – безбилет. Мен өлiп кетсем де нанымды адал тауып жеймiн, – деп жұдырығымен төсiн қойғылап жiбердi.

	Мынау қайтедi дегендей Кеңес аңыра тосылып қалды. Қалған көкөзектiктер де шырылдаған Шормақовтың қалпынан бiр нәрсенiң жай-жапсарын байыптап, не де болса ақырын күтуге бекiнген ұстамдылыққа көштi.

	Шормақов та сабасына түскендей көрiнгенiмен, айналасына алақ-жұлақ қарап, тиянақ таппай Кеңеске назарын қайта тiктi.

	– Маған сенбесеңдер, анау обаның астында осыдан қырық жыл бұрын көмiлген бөтелке бар, егер ол табылмаса маған сын болсын, – деп шұғыл бұрылды да машинаға келiп отырды. Өзiне таңырқай қараған шоферға жүр деп ым қақты. Жуырмаңда ымыраға келе қоймайтын адамдардың түксиген-түксиген суық кейiптерi анау, бұлардан ат-тонын ала қашқандай болған Шормақов мынау, бiрiне де түсiнбеген шофер таң-тамаша. Ал оның не ойлағанында еш шаруасы жоқ Шормақов көзiн тарс жұмып алып, орындықта шалқая ырғатылып отыр. Бiр жаққа жолаушылап шығып, иесi ақыры тiзгiндi еркiне қоя берген аттай машина аудан орталығына тоқтаусыз заулады. Тек бiр рет қана Шормақов артына жаймен бұрылып қарады. Сөйтсе, жаңағы топ әлі тарқамапты. «Дәу де болса жаңағы өзi айтқан бөтелкеге жүгiнген екен ғой» деп түйдi.

	Шормақов ұзақ жолдан шаршап-шалдығып үйiне түнде бiр-ақ жеттi. Жуынып-шайынып тамағын iштi. Кiшкене серуендеп қайтқан соң төсегiне құлағаны сол едi, ештеңенiң ретiмен санаспайтын кенже ұлы мұның үстiне баса-көктеп кiрдi.

	– Көке, сiздi сыртта бiр кiсi шақырып тұр, – дедi де тапырақтап жүгiрiп шығып кеттi. Ол не қылған кiсi деп сұрап та үлгермедi. «Тағы не пәле болып қалды» деп ойлады киiнiп жатып. «Сол Кеңес-ақ, басқа кiм дейсiң, елдi, жердi айтып бiр тұқыртып алғысы келген шығар».

	Есiктiң алдына келiп тұрған жүк машинасының кабинасынан екi адам қарғып-қарғып түстi.

	– Оу, Мұқа, Серектастан ай-шайға қарамай тiке тартып отырдыңыз. Жұрт сiздiң айтқан бөтелкеңiздi тауып алып, жағаларын ұстап жатыр. Сiздiң соныңызды ала бiз де шығып ек, оны-мұны шаруаларды тындырғанша кешiгiп қалдық. Әлекең балаларыңызға көже-қатық болсын деп бiр-екi қой, сатып iшкенше деп бiр мөшек ұн берiп жiбердi.

	Лыпыл қағып тұрғанды кешегi қой фермасының меңгерушiсiне жорыды.

	Шормақов состиып тұрып қалды. Кенет мынаның өзiн анықтап қарап алайыншы дегендей ферма меңгерушiсiне еңкейiп:

	– Немене, қой мен ұн Рахымжановтың әкесiнiң қазынасынан ба екен? Көзiме көрiнбей қараңды өшiр қазiр! – деп Шормақов қатты айғайлап жiбердi. Сасып-салбырап қипақтаған ананың аузына «ендi-ендi» дегеннен басқа сөз түспедi. Шормақовтың ашулы кейпiнен шошынғандай ферма меңгерушiсi машина есiгiнiң тұтқасын қармана бергенi сол едi: – Әй, сен берi келшi, – деген жерге орналастырушының өктем даусынан қалт тоқтады. – Сен ана Рақымжановқа, «Шормақов өмiрiн адал өткiзудi ұйғарған екен, солай болады» деп айтып бар! Өзiңнiң де ол есiңде болсын, бiлдiң бе!

	– Мақұл, Мұқа, мақұл! – дегендi анау да әлденеден жазып қалатындай асығыс айтты.

	– Олай болса, бар! – деп Шормақов қолын шошаң еткiзе сiлтеп қалды.

	Үйдiң ауласынан машина бұрыңды-соңды осылай шұғыл бұрылмайтын. Ал Шормақов машина көзден тайғанша тапжылмай тұрды, тек көрiнбей кеткен соң ғана үйiне беттедi.





ҚОҢЫР




	Немере iнiсi қайтыс болғалы қатты шөгiп-шөжiген Қанақожа бүкжиiп, бiр уыс болып төрде отыр. Ынта-зейiнi құраққа ауған кемпiрiнiң қалпындағы iш пыстырар бейғамдыққа таңырқағандай көзiн ойнақшыта төңкергенде нұры қашқан қарашықтарының жиектерiне жалқындаған сәуле үйiрiлдi. Адырайған шеке тамырынан қан зор қысыммен жүретiндей бiлеуленiп кеттi. Сұраулы жүзбен бiр сәт ежiрейе қарап, әлденеден жерiнгендей қабағын шытты.

	«Құрағыңмен қоса құрып кеткiр» деп айта жаздап барып тыйылды. «Жалғыз қызы Бағдаттың бiрдеңесiне жаратам ба деген үмiтi шығар жазғанның. Бұл қатын деген шiркiн қарап отыра алмайды екен ғой» деп бiр қойды iштей. «Әлгi қыз қайда кеттi? Төрт жұмадан берi мына тұрған қаладан бiр келiп кетпегенi несi? Әй, жарығым Сейiткерiм-ай! Кәрi қойдың жасындай жасым қалғанда жер сипатып кеткенiң болмады-ау!»

	Қанақожаның алқымына ащы өксiк тығылып, iш дүниесiн жалын шарпығандай қызып ала жөнелдi. Сейiткерiмдi бiр ауық ойламай өзiмен-өзi отырып есiне кенет сап ете түскенде «Бағанадан берi қалай шыдадым екен?» деп өзiнiң дәтiнiң берiктiгiне таң қалатын әдет тапты. «Көке-ау» деген Сейiткерiмнiң даусы құлағының түбiнен естiлгендей көрiндi. Көз жанары ақилана жан-жағына алақ-жұлақ қарады. Ет жүрегiне ыстық тамшы тигендей шым ете түстi. Өзегiн өрт шала аһ ұрып күрсiндi. Өзiне жалт қараған кемпiрiнiң көзi қызарып кеткенiн байқады. «Жылаған ба антұрған?» деп ойлады. Шалының суық назарынан сескенгендей қашанғы можантопай қалпы сынық тартып:

	– Еншiлестiң күйiгi жалғыз саған түсiп пәле болды ғой бұл. Түк болмағандай жүр ғой әне келiнiң жайраң қағып. Не көрiндi сонша?! – дедi шаруасын былай ысырып тастап. Көзiн тiк қадағанда жалпақ сары қоңды әлпетi шымырлап күреңiтiп, қарашықтары көзiнiң құйрығына тығылғанда аласы ұлғайып, әлденеден абыржып тосыла беретiндiгiн байқайды. Кемпiрiнiң мысық тiлеуiнен түңiлiп кеткендей ошарылып ұзақ отырды. «Мына мыстан не дейдi? Сейiткерiмнiң күйiгi маған түспегенде кiмге түседi?

	Әкесi де, шешесi де мен емес пе ем, бiлсе?! Жайраңдайтын келiн жайраңдай берсiн». Тынысы тарылғандай жұтынып, отырған орнында бiр-екi дүркiн ырғала қозғалақтағанда иегiндегi аппақ шоқша сақалы шошаңдап кеттi. «Мұның сонда Сейiткерiм үшiн қабырғасы қайыспағаны ма? Бұдан артық опасыздық бола ма? Әке-шешесi бiрдей өлгеннен кейiн бiздi қара тұтқанын, жоқ, әлде бiлмей ме?» Шақшия қадалған көзiнде ашу-ызбардың уыты жоқ, тек бiржола түңiлген бейiлсiздiк бар.

	– Әй, менiң соқа басым сопайып қалатын жөнiм бе едi, Сейiткерiмнiң орнына мен кетуiм керек едi ғой!

	«Е, кетпеген өзiңнен көр, ендi маған неғыл дейсiң» деген сыңайда кемпiрi үнсiз қалды.

	– Бәрiн құдайдың жазуынан көр, кезек сенiкi болса қайт дейсiң маған, – дедi бiр кезде.

	Қанақожа мiзбақпай мелшиген күйi қалды. «Бұл сорлының ойында бiр ғана қыз. Бiр үрiм-бұтақта алпамсадай еркектiң айбыны болмаса, кiсiнiң көрiне дейiн басқа шығып кетпей ме» деген ойынан өзi шошынғандай болды.

	Манағы орнында тапжылмай сiлейiп қатып қалған кемпiрiне бұрылды. Ақсары кескiнi қуқыл тартып, мұрны қусырылып кеткен жазғанның безерулi әлпетiнен бiр нәрсеге қуыстанатын түйткiл барын аңдайды. Дiттеп қараған сайын жүзiн бұрып әкететiн қылығын неге жорырын бiлмей дал болды. «Мұның берекесi неге қашады сонша?» дедi iштей.

	Орнынан сүйретiле көтерiлiп, есiкке таман барып сәл iркiлдi, бүкiл денесiмен бұрылып, кемпiрiне аңтарыла қарады. Бiр нүктеге тас болып қадалған қосағының қалшиған қалпы жат, суық. Қанақожа сыртқа шықты. Күн Суықтөбенiң оң қапталын иектеп қалыпты. Бейуақытта үйде томырылып отыру денесiн ұйытып тастаған ба, айналасын бей-жай шолды. Кемпiрiнiң жаңағы кейпi жадына оралғанда: «Бұл бейшараның не бiлгенi бар? Уәйiмi сол қыз ғой, баяғы, басқа не дейсiң?» – дедi. Қанақожаның жүрегi кенет бұлқынып соқты. «Менi қойшы, бәрiне көндiгiп болдым. Бiр ауық шешесiн ойласа қайтедi!» Үй маңындағы сайда улап-шулап ойнаған балалардың айқай-ұйқайына құлағын тосып, осылардың iшiнде Сейiткерiмнiң балалары барын ойлады, «Әй, өңшең жетiмектер, сендерге де ойын керек. Бұлар өсiп, алды-артын болжайтын кiсi болғанша кiм бар, кiм жоқ. Әй, қайран Сейiткерiм жарығым-ай!» – дедi Қанақожа тағы. Тыныс алған сайын кеудесi тұтас ашып, жанарына жас кептелдi.

	Күздiң салқын ауасынан бойы тоңазыды. Батып бара жатқан күннiң көзi сөнуге таяу қалған бiлте шамның әлсiз сәулесiндей солғын. Тек айналасындағы қызыл арайдың аумағы ұлғайып, ұзақ уақытқы күннiң қызуынан албырай қозданады. Санасы сан-саққа жүгiрiп, ақыры ештеңеден тиянақ таппаған соң, состиып тұра бердi. Кенет жоғарғы көшеден осылай қарай беттеген бiреудiң қарасын байқады. Оған қанша шүйiлгенiмен бейiлсiздiк жайлаған көңiлiнде бұл кiм дейтiн қызығу жоқ. Тек iңiр қараңғысы қонақтайтын мезгiлде бөтен бiреулердiң бейсауат жүрмейтiнiн ойлап барып: «бұл, бәлкiм, Бағдат шығар?» дедi. Жүрегi алып-ұшып, көзiн қолымен көлегейлеп тағы қарады. Мынаның ылдым-жылдым жүрiсi Бағдаттiкiне келмейтiн сияқтанды.

	«Қартайғандықтың қорлығы көп дейтiн бұрынғылардың сөзi рас екен-ау», – деп бiр қойды. Бұл жалғанда одан да күйiктiң жамандығы санасына қайта қосамжарласқанда сәл сергiген қалпынан бүтiндей айрылып, құлықсыздыққа бой алдырды. Бұдан арғы әрекетке ықыластанбай, шарбақтың тұсына орнатылған орындыққа отыра кеттi. Көлденең ойлар қайта-қайта киiп, ақыры басы қаңғырып қалатын болғалы қысымның бәрi көзiне түсетiндей айналасы үздiксiз сыздап ауыратынды шығарып едi. Қазiр де көзiнiң тамырлары жиi-жиi шаншып, алакөлеңке шектен тыс қарауытып кеткендей көрiндi.

	– Салаумалейкум! – деп саңқ етiп шыққан дауысқа басын еппен көтергенде қарсы алдында өзiне ежiрейе қарап тұрған жас жiгiттiң көзiмен көзi түйiстi. Қарашықтары нұрлы екенiн байқады. Шалдың қабағын таныған соң жүзiндегi қуақы күлкi iзiм-ғайым жоғалып, өңi алабұртып кеттi. Тағзым етуге әзiр тұрған кiшiк қалпынан лыпыған шамдағайлық сезiледi.

	– Иә, батыр, жол болсын? – деп Қанақожа сазара қараған күйi самарқау тiл қатты. «Кейпi осындағылардың бiрiнiң өрен-жаранына келедi. Есiме түспей тұрғанын қарашы, қара басып» деп ойлады. Жас жiгiт екi қолын тiзесiне қойып, бұған сәл еңкейе түскенде манағы әнтек жымиыс езуiнде қайта пайда болғанын көрдi.

	Ата, сiз көп күй бiледi дейдi, соны жазып алайын деп ем.

	– Шаруасын асығып-аптығып айтқан ол алға тағы ұмсына түстi.

	Қанақожа: «Мынауың дұдық неме ме өзi?» деп жас жiгiтке аңтарыла қарады. Ыңғайланып отырды. Мынаның езуiндегi кетпей қойған болар-болмас күлкi қитығына тиетiндей шарасына бiртiндеп қылилық пайда болды, бүйрек бетi болымсыз бүлк ете түстi. Мүкiсi бар пендеше құлағына қолын апарып, көкейiне бiр ой сап ете қалғандай сәл тосылды.

	– Әй, сен осы кiмнiң баласысың, әуелi соны айтшы?

	– Шәрiпбай құрдасыңыздың баласымын ғой, ата.

	«Е-е, бәсе, бағанадан берi кiмге ұқсатамын деп ойлаймын. Шiркiн, дүние-ай, бала деген шыр етiп жерге түскеннен кейiн өлмесе, адам болып кетедi екен ғой». Шәрiпбай басындағы игiлiктi еш қызғанған жоқ, жалғыздығы жадына ерiксiз оралды. «Бiреу тойып секiредi, бiреу тоңып секiредiнiң керi емес пе, мынау Шәрiпбай баласынiкi» дегенде Қанақожаның ажары шұғыл күреңiтiп:

	– Шырағым, сенiң күйiң тұрмақ, бiр басымды жер-суға сыйғыза алмай жүрмiн, – дедi.

	Шәрiпбай баласы әуелi өзiмсiнгендей райда Қанақожаға таңырқап қараған сияқтанған. Бiрақ мұның өңiндегi селқостықты байқап, бөгелiп барып бұрылып жүре бердi. Сенсiз де таң атып, күн батар дейтiндей иiлкпейтiн сырт кейпiне қадала қараған Қанақожаның кеудесi шым-шым сыздап, көңiлi қоңылтақсып кеттi. «Жотаңды күжiрейтпек тұрмақ, жерге емес, ылғи аспанға қарап жүрсең де өзiң бiл, қызталақ» дедi iшiнен. Жалғандағының бәрi қаңыраған қуыс, даңғыраған бiрдеңедей. Осы дүниенiң қожасындай маң-маң басып бара жатқан қос қарғаны кенет көзi шалды. Бiр күнгi тiршiлiгiн сондай бағалы санап, ештеңеден қам жемейтiн тоқ нышандарына ойлана қарады. Бiреуi әлдененi шоқи қалса, екiншiсi сұғанақтанып жетiп келедi. Сол мезетте алдыңғысы оңдала қомданып, шоқаң етiп көтерiлiп, кiшкене аралыққа барып жалп етiп қояды. «Осы құзғын-қарға жүз жыл жасайтын көрiнедi. Ырыздығын шоқып тауып жейтiн бейшаралар, сонша уақытқа қалай шаршамайды екен?» – дедi көз алмай қадалған қалпы.

	Кемпiрiнiң манағы отырған орнынан әлi қозғала қоймағанын байқады. Алдындағы шаруасын тарс есiнен шығарып жiберiп, бiр жайдың байыбына жете алмай ұзақ сарылып отырып қалғанынан ыңғайсыздана атып тұрды. «Мұның не бiлгенi бар, жегi құрттай iштен жейтiн бiр пәле болды ғой» дедi Қанақожа ашу-ызасы қозып. Құрақ қиқымдарын қолапайсыз еңкейiп жинауға кiрiскен кемпiрiне бiраз уақыт тесiрейе қарады. «Саған не болды?» деп жөн сұраудың да орайын таба алмайтын сияқты. Үй iшiндегi қараңғылықтан жанары талып, босаға жақтағы басқыш түймеге дiңкесi құри телмiрдi.

	– Мына молаға қамап қойғың келмесе, жақсаңшы аңдағыңды!

	– Бұл мола жалғыз менiң тұрып жатқан жерiм емес шығар, – деп кемпiрi жұлқынып барып, түйменi шарт еткiзiп басып қалды. Бiрден шақырайған жарық көзiн қарықтырып жiбергенмен көкiрек сарайының саңылауынан себезгiлеп сәуле құйылғандай iш дүниесi бiртiндеп жыли бастады. Қабырғаға тұтылған түскиiздiң қызылды-жасылды ою-өрнегi қарақұрым матаға жан бiте қалса қоңыр-төбел тiршiлiктiң бiрыңғай түсiнен безiнуге дайын тұрғандай зорайып көрiнедi. Тұмсығынан шаншыла iлiнген түлкiнiң жалтылдақ қылшығы болмаса ырсиыңқы қалпында наразылық бардай. Екi құлағы қалқайып, бiр шетке қырын қараған домбыраның бүйiрi бұлтия шыққан шанағы сыртынан шертiп-шертiп жiберсең жiктерiнен шырт-шырт айрылатындай қаңсып тұр. Баяғыда осы қу ағашты Сейiткерiм бiр жақтан: «Сiзге арнайы әкелдiм, көке» деп дүниедей еткенiне бұл iштей ренжiген де. «Басқа бiрдеңе құрып қалғандай мұнысы несi?» деген. Белiнен жалғыз ғана қыз өргенiн осыдан көретiннiң қисыны ешкiмге тiс жарып айтпайтын құпия сырына айналғалы қашан. «Андағыңды зар еңiретпей көзiн құртшы әрi» дейтiн. Сейiткерiмнiң әкесi – өзiнiң ағасы Нұрберген. «Нұрберген сонда-ақ зар еңiреп қалатынымды бiлдi ме екен?» дедi. Қызыл қоңыр шанақты бейiл бұрып, тiлiн тапса сөйлеп кететiн ақыл-есi бар бiрдеңеге ұқсайтындай ұзақ шүйiлдi. Сейiткерiмнiң тiлi байланар алдындағы: «Көке, Нәрiкбайдың зарын тартыңызшы» деп үзiп-жұлып талмаусырай айтқан сөзi жадына орала кеттi. «Сандырақтап барады-ау, шамасы» деп топшылаған Қанақожа iнiсiне төнiп келiп, үңiрейiп кеткен көз ұясына көп қадалды. Сондағыдай дәл қазiр де тұла бойын шымырлатқан дiрiл жүгiрiп өттi. «Қаршадайынан Нәрiкбайдың зарын жадына тоқытқан мен оңбаймын. Қолыма домбыра алсам бiттi, Нұрберген бейшара қитыға қалушы едi. «Әй, мұның ақыры жаман болады, тiлеуiң алдыңда, сабыр етсеңшi» деген Нұрбергеннiң ағалығы қайсы сонда?!»

	Баяғы жайбасар қимылымен кемпiрi шай қамдап, дөңгелек үстелдiң шетiне жайғаса бере, бұған алара бiр қарап қойды. Жаңағы iлiк-шатыс сөздi көңiлiне дiк алып қалған оның қабағы жуық арада жадырамайтынын бiледi. Күнделiктi тiршiлiктiң күйбеңiнен жерiнiп қоймайтын бойында еш кiнәздiк жоқ кемпiрiнiң көмбiс әрi сызданулы қалпына қанша етi үйренiп кеттi дегенмен, Қанақожа iшiнде бiр қыжыл жатқандай. «Дастарқан басына келмейсiң бе?» деген екiұштылау емеурiнге селт етпеген күйi қалды. Мұның сүлесоқ сыңайынан сескенгендей қайта-қайта қарағыштай бергенiн аңғарса да бүкiл кәрiн өңiне жиып алып, қимылсыз отыра бердi.

	– Құдай-ау, келiп тамағыңды iшпейсің бе, онысы несi?! – Кемпiрiнiң даусы мәмлеге шақырғандай момақан шықты.

	– Iш, өзiң iш! – Көмейiне келiп қалған ащы сөздердi әрең тежедi. Кемпiрiнiң жалпақ кескiнiнде әлденеден ши шығып кете ме деген сақтық бар. Жаңағы бiр мезетте «Қызыңның шыққан жатыры жаман, әйтпесе бiр келiп кететiн жөнi емес пе едi» айтуға оқталған райынан тез қайтты. «Жазғанды тұқыртып жер ете бергеннен маған келiп кететiн не? Қыз деген шiркiннiң ниетi басқа жақта бола ма, кiм бiлсiн. Әйтпесе жаңағы Шәрiпбайдың баласын көрмеймiсiң. Ол иттiң домбыра тартып берiңiзшi дегенi несi екен?» Қанақожа алдындағыдай ашуға ерiк бермедi.

	«Сол баланың әуселесiн қайтарып жiбергенiм дұрыс болмады-ау» деген түйткiл көңiлiне дiк болып орныққандай.

	«О баста Шәрiпбай да, мен де бiр адамнан тарағанымыз тараған, – дедi кенет. – Кiсiлiк нұсқаның кезегi менде емес пе едi. Апыр-ай, жаңағы баланың бетiн қайтарып тастағаным жарамады-ау». Домбыраға назары тағы түстi. Жыпырлаған пернелi сағасының бетi ары қарап, қылқиған ұзын жұмыр мойны құлдилап келiп теңкиген шанаққа бiтiсетiн қу ағашқа соншалықты телмiргенiнен қуыстанғандай кемпiрiне бұрылды. Өзiне таңырқаулы пiшiнмен бағжиып қарап қалған кемпiрiнiң назарын дереу тайқытып әкеткенiн аңғарды.

	– Әй, сенiң iшiндi жегi құрттай жеген не пәле, айтшы?! – Осы сөздi қанша ұстамды айтайын дегенмен даусына ащы шаңқыл араласты. Кемпiрi бұған көзiн төңкере тастап состиып қалды. Кескiнi қызыл күреңiтiп, көзiнiң жиектерiнен жас моншақтары ытқып-ытқып шықты. Қанақожа таңырқаулы сыңаймен тосыла ұзақ аңырды.

	– Албасты, бала емес, шаға емес, мұнысы несi? – деп шарасы таусылған кейiппен сәл iркiлiп барып, сыртқа беттедi.

	Шалқалап туған ай сынық сүйем. Қойнау-қойнауына көлеңкенi молынан тықсырып, тау қарауытады. Мың-сан шоқ жұлдыздар шымырлаған теңiз бетiнде өшпей жанып тұрғанына мәз сияқты жымың-жымың етедi. Қанақожа күздiң осынау жайлы түнiне ықылас қоймағанымен, серпiлтiп, сергiтетiн таза ауада көп бөгелдi. Терiскейден соққан сары жел iштен шыққан жалынды басатындай салқын. «Кемпiрдiң бiр енi iшiнде, осы қыз бiрдеңеге ұшырағаннан сау ма? Қап, жаңағы Шәрiпбайдың баласынан көрдiң бе деп сұрамағаным-ай» дедi. Осылай жападан-жалғыз тұруының өзiн әбес көрiп, үйге кiрдi. Мұның төсегiн салып, кемпiрi әлдеқашан жатып қалыпты. Көзi iлiнбей көп дөңбекшiдi. Шәрiпбайдың ұлының лыпып тұрған қағiлез кейпi есiне түскенде: «Итiң кiдi ме, қалай? Кетiп бара жатып жақсы деп айтуға жарамады-ау» дедi бiр кезде. Майтөбеден берi асып, Бесқонысты жалдатып тiк төмен келе жатыр екем дей ме-ау. Астында мейiздей қатқан қара айғыр. Сәл еркiне жiберсең, алып жөнелетiндей төпеп келедi. Жайлау тұнып тұр. Құлдилап отырып, көлденең тепсеңге түскенде алдынан аузы құбылаға қараған алтыаяқ кезiктi. Төселген кiлемнiң үстiнде сағағына үкi тағылған домбыраны көрiп, тiзгiндi ерiксiз тежедi. Бәрiнен де үкiсi әдемi екен деп ойлады. Аттан түсiп, алтыаяқтың алдына келгенде әлгi алтықанатты киiз үйге айналып кеттi. Өзiне-өзi сенбей аң-таң болып тұрғанда әлдеқайдан күйдiң сазын құлағы шалды. Жаңағы үкiлi домбыра қайда ұшып кеттi деп таңырқаған бұл – киiз үйдiң iшiн тiнти шолды. Кiлем дегенi текемет сырмақ көрiндi. Ал домбыра ұшты-күйлi жоқ. Жаңағы бiр саз кiсiнiң дiңкесiн құртып, тағатын тауысатындай әуелеп-әуелеп барып кiлт үзiлдi. «Ойпыр-ай, мынау үздiктiрдi-ау», – деп алға қарай ұмсынып жатып Қанақожа оянып кеттi. Басын жұлып алып, жан-жағына алақ-жұлақ қарады. Терезеден түскен ай жарығынан үй iшiнiң алакөлеңке екенiн аңдады. Қырынан iлiнген домбыраның көлеңкесi сұлық қарауытады. Тумысында естiп көрмеген күйдiң сарыны көкiрегiнде сайрап тұрған сияқтанды. «Түсте домбыра деген қайсыбiр жақсылық дейсiң. Үкiсi несi? Қаракер айғыр ойға-қырға жүйткiген қарасанам шығар. Ал таудан төмен құлдилағаным құлдилаған ғой, ендi не қалды дейсiң». Жаңағы бiр саз кенет көкейiнде сол күйi жаңғырығып өттi.

	«Апыр-ай, өлерiмнiң шағында бiрдеңенiң шалығы тимесе екен» дедi. Iлгерiректе жасаған Әкiшбай деген кiсi ойына сап ете түскенi. Үстiндегi боз шапаны ағараңдап, басындағы қырғыз қалпағы қоқырайып, атқа тiп-тiк қаздиып отыратын жарықтық мылтығын асынып, ерткен топ тазысымен ауылдың тұсынан қораздана қоқиып өтетiн. Қырғыз қалпақ қанша қоқырайғанымен оңып кеткен. Ал түте-түтесi шыққан боз шапаннан ескен жұпынылықтан дәл қазiр ет жүрегi сыздап ауырғандай болды. Ел бiлiп айта ма, жоқ, долбарлап соға сала ма, Қанақожа қайткен күнде де сол Әкiшбайды ақылы ауысқан пендеге қимайды. Кезiнде өзi де: «Сонша тазыны қайтедi, мылтық асынғанына не жорық» деп ойлаған. Ендi Қанақожа: «Пенде шiркiннiң соңына бiр iз қалдыру әуелгi арманы емес пе. Әйтпесе жарықтықтың серiлiгi тасып, саяткерлiгi артып тұрған ештеңесi жоқ едi ғой» дедi. Ары-берi аунап, тыныш таппаған Қанақожа: «Шәрiпбайдың ұлы маған пәле болып жабыспаса не қылсын» деп ойын басқа жаққа бөлудi көздедi.

	Қаннен-қаперсiз ұйықтаған кемпiрiнiң пысылдаған дыбысынан қашқақтап, терiс қарап жатты. Әр-әр тұста салбыраған көлеңкелер қиығының ара-арасынан ай сәулесi белдеу сызықтанып барып, терезенiң тұсына қарай жалпайып кетедi. «Құдайым-ау, бұл не? Алжиын дедiм бе? Бiресе түс көрдiм, бiресе атам заманда сүйегi қурап қалған Әкiшбайды ойладым. Өстiп саржамбастанып жатқанша ататын таң тезiрек атса екен» дедi. Санасы сан-саққа сарсылып, кiрпiгi, әйтеуiр айқасып кетiптi. Ояна келсе үй iшi жап-жарық, тырс еткен бөгде дыбыс бiлiнбейдi. Шай қамдап жүрген кемпiрi бұған көз қиығын ұрлана тастап қояды. Кескiнiнен уәйiм табы сейiлмеген тәрiздi. «Бағдат қыз болмай ұл болғанда үйге келiн-кепшiк түсiп, қоқыр-соқыр бiрдеңелер жүгiрiп жүрер ме едi» дедi iшiнен. Осы бiр сумаңдаған ой сыртқа ашып-жарып айтпайтын жанды жарасының аузын тырнап өтетiндей көңiлiн құлазытып, құлықсыздыққа ұрындырды. Кенет назары домбыраға тұрақтады. «Мұны да ұстамағалы қай заман. Түндегi түске не жорық?»

	– Әй, Қанақожа, ауырып қалғанбысың? – деген кемпiрiнiң даусы шырқын бұзғандай қабағын шытты. Қосағының нобайындағы мазасыздықты аңдап: «Менiң бұл жатысым қай жатыс?» дедi.

	Киiнiп жатып та көз қиығын домбыраға ерiксiз тастады. Әлдененi есiне түсiре алмай бөгелiп тұрып, кемпiрiнiң тосырқаған қарасынан қымсынған реңiне қан жүгiрiп өттi. «Шәрiпбайдың баласының келгенiне бола сонша әуектегенiм не?» Кемпiрi құрғырдың да бiрдеңеден секемi бар ма, мұның әр қимылын қалт жiбермей бағады.

	– Ой, құдай, не көрiндi саған?!

	«Шынында маған не көрiндi?» деген түйткiл көкейiнен саңылау таппай санасында шарқ ұрды. Көңiлiн құлазудың суық лебi қарып, жүрегi шым-шым сыздайды.

	Бесқоныстың шошақ шоқысының қағаберiс қия-қапталына машина шыға алмайтын болған соң, қойшы-қолаң жеңiл-желпi көшетiн әдетi бар едi. Күнгейдегi жегжат-жұраттарды аралап қайтуды ұйғарып, Майтөбеге асып бара жатқан. Сонда бiр алтыаяққа кезiккенi қазiр есiне сап ете түстi. Түндегi түсiнiң қисынға келетiнiне қазiр қатты таң қалды. Бiрақ сондағы алты-аяқ ешқандай киiз үйге айналмады. Кiлем де төселiнбеген. Ұқыпсыз түйдектелiп жинала салынған көрпе-жастық, iргеде ашық-шашық жатқан ыдыс-аяқ – бәрi меймандостықтан ада-күде құлазушылықтан өзге ештеңенi сезiндiрмейтiн. Тек қолдан шабылған домбыраның ашты күнге қаңқая қаңсып жатқанына дәтi шыдамай аттан түсiп, көлеңкеге қойғаны бар-ды. Кейiннен сұрастырып бiлсе, сол алтыаяқ Шәрiпбайдыкi болып шықты. Сондағы елеусiз бiрдеңе қазiр аяулы қимас шағындай етжүрегi елжiреп, босаң күй кештi.

	– Әй, неғып тұрсың? Ерте күндi кеш қылатын болдың ғой.

	Ту сыртынан үн қатқан кемпiрiне: «бұл да маған пәле болды ғой» дедi. Бiр кезде апыл-ғұпыл жүрiп, үйге кiрдi. Есiктiң көзiнде аңырып тұрып қалған кемпiрiне де бөгелмедi. Не iстемекшi болып едiм дегендей қақ ортада селтиiп тұрып барып, домбыраға қол созды. Iлгектен шығара алмай әлектенiп жатқанда:

	– Оны не iстейсiң, – деген кемпiрiне одырая қарады.

	– Не iстеушi едiм, Нәрiкбайдың зарын тартамын!

	– Нәрiкбай дегенiң кiм тағы?

	– Менмiн, – деп айғайлап жiбердi.

	Кемпiрi кенет домбыраны жұлып алып, қолына ұстатты да, «Ал тартшы, тартқыш болсаң» дегендей арқасын қабырғаға сүйеп тұрып қалды. Қанақожа әлденеден қолайсызданғанымен: «Осының түлей шалыстанған тұрысы-ай» деп қынжылып та қойды. «Бәрi құрып кетсiншi» дедi де аттап-пұттап барып төрге жайғасып, домбырасын оңтайлап ұстады. Дың-дың дыбыстарға елiтiп, ырғалып тербеле құлақ күйiн ұзақ келтiрдi. Кемпiрiн көзiнiң астымен бiр сүзiп өтiп, шiркiннiң мұндай кездегi санасыздау пошымына ашуы келгендей шанақты үстi-үстiне қағып-қағып жiбердi. Ендi болмаса шанақ шытынап қақ айрылып кететiндей ащы саз домбыраның жоғарғы сағағында бебеу қақты. Саусақтары перненi қуалай келiп, төменгi тұста маймаңдай жорғалағанда шыңылдаған нәзiк әуен қоңыр қою дыбысқа бiртiндеп ұласты. Қанақожаның бидай өңдi ажары ашаң тартып, қоңыр көзiнiң қарашықтары дегбiрсiз ойнақшып, арагiдiк бiр нүктеге кәдiк қадалатындай. Оң жағына шынтақтай жайғасқан ол әр түрлi саздың ырқымен бiр еңкейiп, бiр шалқайғанда иегiндегi шоқша сақалынан болымсыз дiрiл бiлiнедi. Анда-санда көзiн кең ашқанда қызыл жиектенген шарасында кiсi дәт қылып қарай алмайтын айбын бар. Санасында iлiк-шатыс бiрдеңелердiң сұлбасы бiр көрiнiп, бiр ғайып болады. Кенет биiк шоқының құлдилаған еңiсi, құз шыңырауда ирелеңдеп аққан бұлақ, самал желге қоғадай жапырылған көгорай шалғын, обадай шошайған алтыаяқ, елтiрi бөрiктi қисайта киiп қалғып-мүлгiп кетiп бара жатқан әлдекiм, бәрiнiң көшi-қоны түзуленiп, көз алдынан тiзбектеле өте бастады. Екпiндi қоңыр сазды мезетiнде байсалды байыпқа көшiрiп, байырқамастан баяу шерттi. Сәт сайын қосамжарласқан шiңкiлдек дыбыс жүйкесiн жұлқып-жұлқып өтетiндей Қанақожаның денесi солқ-солқ етедi. Домбыраның қылша мойнын дедектетiп, секектетпей тыңнан тағы бiр әуез iздеген Қанақожа көзiн тарс жұмып алды. Осы жерден қайыру керек деген iшкi тоқтамына көнбеген шымырлаған үн бастапқы қоңыр сазға құйылыс тауып барып тынды.

	Қанақожа бүктүскен қалпында ұзақ отырды. Бiр кезде басын еппен көтергенде, жаулығының ұшымен көзiн басып, тұншыға жылап отырған кемпiрiн көрдi. «О, тоба, менiң тартқан шалдыр-шатпағымның күшi кемпiрдi жылатуға жеткенi ме? Осыны әлгi Шәрiпбайдың әртiс баласы көрсе оңды-ақ болар едi-ау» дедi. «Сейiткерiм жарығым-ау, Нәрiкбайдың зарын емес, өзiмнiң зарымды тартып отырмын саған» дедi. Кемпiрi жаққа көз қиығын тастап:

	«Жыла, жылай түс. Қатын деген халық кеулiндегiсiн жыласа да сыртқа шығара алады. Еркек жазған жылайын десе қатын емес, жыламайын десе күйiк жеп барады» деп ойлады. Кемпiрiнiң әлдене айтпаққа оқталған райын таныды. Жүзiнен мұң-наладан гөрi ашу-ыза бұрқ етiп шығып, көзiне баяғыдан таныс зәрлi уыт ұялаған. «Мына бейбақ қайтедi?» дедi iштей сескенiп.

	– Әй, әлгi қураған қу қаншық байға кетiп қалыпты. Кiсi иiсi жоқ жерге бармаса, бiр айдан берi алдымыздан өтпей албасты басып жатыр деймiсiң.

	Мынау не сандалып отыр дегендей Қанақожа аң-таң күйде. Кемпiрiнiң өңiндегi манағы зiл-нала iзiм-ғайым жоғалып, назары үркектеп жуаси қалғанына ашуы қатты қозды. «Қап, мына мыстан дымымды құртты-ау! Айтқан соң айта түспей ме, ақыры». Сөйлеуге демi жетпейтiндей көкiрек тұсы қызынып барады. Әлдене деп тiл қатайын десе алқымына таскесек тығылғандай булығып, шарасы бiттi.

	Қыздың жатжұрттық екенi бесенеден белгiлi. Алатаудай ағасы өлiп жатқанда байға тидi дегенi несi?! «Артынан бiрдеңе iлесе ме деп атын әулиедей ғып Бағдат қойып едiм».

	– Саған тартқан опасыз болмаса ойламас па едi. – Сөздiң жүйесi санасына ендi жеткендей кемпiрiнiң көзiнен ытқып-ытқып шыққан жас тарам-тарам саулады. Солығын баса алмай өксiп-өксiп жылады.

	– Жалғыз деп әздектетiп, әуектеткен де, қатарынан қалмасын деп қалаға оқуға жөнелткен де, бiр айдан берi өлтiрiсiн әкелдiрмей ел-жұртқа қарабет қыл деген де мен бе? – дедi.

	Кәдiк қарасынан танбай бөгелген Қанақожа кемпiрiнiң сөзiн салғырт тыңдаған күйi қабағын шытты. «Жә, жеттi, зарламашы» деп қолын бiр жасқап тастады. Iш дүниесi қоңылтақсып құлази қаңырап, өзегi өртенiп барады. Домбыраны бiр шетке ендi қажетi жоқ заттай ықылассыз қоя салды. Тумысында басынан кешiп көрмеген тығырыққа таянып, ендi одан шығудың жолын таппағандай сазарып отырды да қойды. Кемпiрiнiң күнделiктi қу күйбеңiне түк болмағандай кiрiсiп кеткенiне де бiр жағы таң. Жаңа ғана ағыл-тегiл жылаған адамға ұқсамайды. Лезде байыз табудың мұншалықты жосықсыздығына қайран қалды.

	«Сейiткерiмнiң өлiмiн қырқы өтпей жатып ұмытып, ана келiн құсап жайтаң қақса, Бағдат тәрiздi күйеуге шығып кетiп жатса, сонда не болғанымыз? Пайғамбардың жасынан асқан мынаған не жорық? Әй, Сейiткерiм жарығым-ай, Нәрiкбайдың зарынан да күштi зар болып кетпесе неғылсын бұл». Пенде шiркiндердiң көрген-баққаны бiр бұл емес, ештеңе жоқ, бәрi ұмытылады дейтiн өзiмшiлдiктiң атамзаманғы сұрқай нобайын қосағының қазiргi қалпынан анық байқағандай Қанақожа үнсiз томырылды.

	– Оразаңды ашпаушы ма ең? – деген кемпiрiнiң немкеттiлеу үнiнен басын жұлып алды. Сыңайындағы дәл қазiргi өзгерiстi Бағдаттың күйеуге шыққанын осынша жасырып келiп, ақыры жөнiн тауып айтып тынып, арқасынан бiр жүк сыпырылып түскен жеңiлденуге жорыды. Мынау қу жалғанда артыма тастаған тұлдыр жоқ-ау деген ой көкейiне қапелiмде келдi. Мұның шәлкем-шалыс қылиланған кәдiк қарасынан тiксiнгендей одырая қалған кемпiрiнiң пiшiнiнен баяғы түйсiксiздiктi аңдағандай шарасы бiтiп, дымы құрығандай ауыр күрсiндi. Әлденеден секемi бардай кемпiрi өзiн состиып бағып тұрғанын байқады. Шарасының жиектерiнен жалқынданған қызыл тап бiлiнедi. «Айтпақшы, мына жазған жылаған сияқты едi-ау» дедi кекесiнмен.

	– Әй, шал, кешке дейiн сазарып отырғанша, ана қураған қарға құмалақ ашшы, қандай жерге барды екен? – деген кемпiрiне алая қарады. «Дәмесiн қарай гөр. Ендi маған құмалақ салу қалған екен ғой». Назарын кемпiрi жаққа тастағанда кескiнiнен тобасына келуден өзге өзiмсiнген лайықсыз базыналықты таныды.

	– Албасты! – дедi түңiлiп кеткендей даусын ұзаққа созып. – Қызының алды ашық, көкбалақ болмай бай тапқан адамның үзеңгiсi берiк, жүрегi орнықты болмаушы ма едi. Не сандалып отырсың сен осы, а?!

	Мұның қисық мiнезiнен әбден зықысы кетiп, маңдайыма жазылған осы болса қайтейiн дейтiн көнбiстiгiнен жаңылмаған кемпiрi белгiлi күйбеңiне кiрiсiп кете бердi. Көңiлi бей-жай Қанақожа қыбыр етпей үн-түнсiз отыр. Көз қиығын кенет домбыраға тастады. Бастапқы тартқан саз жадында қайта жаңғырыққанда ыстық қан жүрегiне тұтас жайылып, бойында бiр сергектiк пайда болғандай көңiлi алып-ұшып кеттi.

	Басы құбылаға қарай қалқайған домбыра әлi қаперсiз жатыр.





ӨМIР ЕРТЕГIСI




	Баяғы өткен заманда шал мен кемпiр болыпты. Олардың әлпештеп өсiрген екi ұл, екi қызы бар екен. Екi ұлы Алматы дейтiн шаһарда тұрыпты. Ал қызының үлкенi Қиыр Шығысқа, кiшiсi Қырым жаққа күйеуге шығыпты. Қиыр Шығыстағы қыздары көзiнiң жасын көлдетiп отырып, әкесi мен шешесiне үзiлiп түсердей үздiгiп хат жазады дейдi.

	«Жаннан артық көрушi ардақты әкем, асыл анам! Сiздердi ойлаған уақытта ұйықтап жатқан жерiмнен шошып оянам, көңiлiм құлазып, қабырғам қайысып кетедi. Ұшарға қанатым жоқ, әйтпесе қастарыңызға қазiр-ақ жетiп бармас па ем, шiркiн! Қызым егер онға толса қолдарыңызға күң ғып-ақ берер ем, құрып кеткенде шай қайнатуға жарайды ғой. Әлi кiшкентай болып жатыр, қайтейiн. Далада қалғандай болғандарыңыз-ай! Бауырларым сол Алматысында аман-есен ойнап-күлiп жүрiп жатқан шығар?» Осы сөздердi оқысымен-ақ:

	– Бұл жалғанда қыздан өткен сорлы жоқ екен ғой, – деп жазған кемпiр көңiлi бордай егiлiп, боздай жөнеледi. – Осыған дейiн жан баласына тiс жарып, жақ ашпай келген құпия сырды қазiр сыртқа шығаратынынан қолайсызданғандай жүзi аяқ астынан түтiге күреңiттi. Көңiл күйiнiң ауанына қарай төңкерiле құбылған сәтте опырайған аузы аңқая ашылып, иегiнiң еркiне көнбей салбырап қалғаны анық байқалады.

	Манадан бүрiсiп отырған бiр уыс шақшадай шал басын көтерiп алды да, кемпiрiне сазарып ұзақ телмiрдi. Бiр болымсыз жайды ары ойлап, берi ойлап, ақыры есiне түсiре алмаған соң түңiлiп кеткендей биажат кейiпке көштi. Бiр кезде көзiне қуақы ұшқын ұялай қалған шал кеңкiлдеп күлiп жiбердi.

	– Қызымыздың тiлдi ұмытып қалмай өстiп хат жазып тұрғанының өзiне тәубе де.

	Тосыла аңқайған кемпiр қабағын күйзеле шытынып, жүзiн бұрып әкеттi. Көрнеу жақтырмай қалғанын байқаған шал:

	– Судан жерiген сиырша тұмсығыңды неге шүйiресiң, ей, сен! – дедi.

	– Ой, жерге кiргiр қақбас, – деп кемпiр естiлер естiлместей күңк еттi де, кенет дүрсе қойып, ұрса жөнелдi. – Өз тiлiн ұмытып оған бiрдеңе көрiнiп пе?! Қартайғанда сөйлемей тыныш қана отыра берсе қайтедi екен осы. Әй, шiркiн, бұрынғының кiсiлерi-ай! Қарап тұрсаң шеттерiнен әулие екен ғой.

	Бәкiсiнiң қуысын сiріңке шиiмен тазалауға көшкен шалдың бiр уыс жүзiнде ызбар атаулыдан түк жоқ, шұқылап шығарып жатқан шәйiр тәрiздi әлденеге бүкiл ықыласын аударған қалпынан байыпты жайбарақаттық аңғарылады.

	– Әулие болса әулие шығар. Қырымың мен Қиыр Шығысы дегенiңдi бiлмей-ақ өттi ғой. Мәндiбай деген кiсi баяғыда мына тұрған Суықтөбеге барып: «Ойпырым-ой, жүре берсең жер бiтпейдi екен» дептi. Қыздың арқасында көз көрмеген, құлақ естiмеген жер мен суды көрдiк. Ұлдың арқасында тоғыз қабат үйдiң төбесiне шықтық. Соғысқа бара жатып баяғыда Наубайсiбiрдiң бағзалындай бағзал көрген жоқ дегенiмнiң бәрi бекер екен.

	– Әй, жарықтық-ай, а, жер таусылмайды екен ғой дегенiн қарашы, әулие ғой. – Осы әзiрде ғана болған ренiштi мүлде есiнен тарс шығарып жiберген кемпiр сөзге еменжарқын араласты. Ал шал бұған бiрден елп ете түспедi.

	– Соның бәрiн көрiп-бiлiп отырып, ендi қалай сөйлемессiң?!

	Кемпiрдің қаракүрең реңiне лыпып қан жүгiрдi. Етжеңдi денесiн ары-берi жеңiл қозғап, ұзақ-сонар әңгiме айтатындай бейiлдi шырайға көштi.

	– Мына Балымның әкесi де әулие кiсi едi ғой, жарықтық!

	Шал әлденеден қалт тынды. Бiр нүктеге шақшия қадалып қалған оның жат әлпетiнен шошына состиған кемпiр аңыра қарап қалыпты.

	– Ыбырайымның сол Балымы да күйеуге алысқа кетпеп пе едi?

	«Бар айтпағың осы ма едi» дегендей түңiле күйiнiп кеттi.

	– Ой, жерге кiргiр қақбас, – дедi тағы да естiлер-естiлместей ғып.

	– Саған бiрдеңе көрiнгелi отыр ма! – дедi шал кенет даусын қатты шығарып.

	– Бiреудiң қызының алысқа кеткенiнде нең бар сенiң?!

	Қартайған кiсi ештеңемен iсi жоқ отырмаушы ма едi.

	– Шiркiн, қазiр алдыда ыстық шай болып бетiңе шашып кеп жiберсе, қалың бетiң шым етер ме едi, етпес пе едi, – дедi шал сазара қараған күйi.

	Ыстық шай бетiне шынымен-ақ шашылатындай кемпiрдiң өңi қашып, қараторы жүзi шұғыл ашаңдана бозарып кеттi. Бұдар арғы әңгiмеге құлқы шаппай қалған шал бiр жамбастап қисая жатты. Осы кезде сыртқы есiк шиқылдап ашылып, әлдекiмдер дүсiрлете кiрiп келдi. Кемпiр тiктеле жөнделiп отырды. Шал жаққа көз қиығын тастағанда оның лезде пысылдап ұйықтап кеткенiн көрiп: «Осының-ақ ұйқысы бiтпейдi екен» дедi.

	– Амансыз ба, апа, амансыз ба, ата, – деп саңқылдап шыққан дауысқа ернiн бейiлсiз ғана жыбырлатты. Шал да басын жұлып алды. Есiктiң көзiнде селтиiп тұрған үлкен келiнiне қызарған көзiмен ұзақ қарады. Шешесiнiң бауырына кiре түсiп тосырқап қалған немересiн көргенде өңi жылып сала бердi.

	– Далдиған тұрысыңнан садағаң кетейiн, берi келшi!

	– Иди, с дедушкой поздоровайся, – деп шешесi иығынан болымсыз итергенде ғана кiшкене бала қолын қақшита ұсынған күйi атасына тұра ұмтылды. Құшағына қатты қысып, маңдайынан, шашынан мейiрлене иiскеген шал:

	– Өй, Сәдуақастiкiндей салпиған дорба аузыңнан, Оташ сияқты алайып қарайтын көзiңнен айналайын, – дедi.

	– Қайдағыны қайдан шығарасың осы. Сәудақасың да, Оташың да өзiмен кетсiн, – дедi кемпiрi.

	Шал езуiне қуақы күлкi үйiрген қалпы немересiнiң басынан құшырлана иiскеп:

	– Аузы он жерден салписа да Сәдуақас бiр үйлi жанды асырап отыр де, анау алакөз Оташқа дейiн бригадир болып ел басқарғалы қашан. Осы оқымысты болмай-ақ, салпыауыз Сәдуақасқа ұқсап бiр үйдiң иесi болсам жетiп жатыр деп айт, жүгiр! – дедi.

	Кемпiр бұл жолы шал жаққа бейiлдене қарап саңқылдап күлiп жiбердi. Сонан соң етжеңдi денесiмен ұмсына түсiп:

	– Әй, кел берi, сақалы сасық жаман шалға бетiңдi сүйгiзгенше, әуелi маған келмейсiң бе, – деп өзiне қарай тартып, бауырына қысты. Содан кейiн маңдайынан құшырлана иiскеп, бетiнен шөпiлдетiп сүйiп-сүйiп алды. Әжесiнiң ернi тиген тұсты немересiнiң алақанымен қайта-қайта ысқылай бергенiн манадан бағып отырған шал кеңкiлдеп күлiп жiбердi.

	– Далдам-ау, қу кемпiр өзiңдi тiстеп алғаннан сау ма?

	Өңi аяқ астынан кәдiкшалыстанып күреңiтiп кеткен кемпiр зәбiр-жапаны жөнсiз шеккендей ұсқыны қашып, көз жасына ерiк бердi.

	– Мен өлмей қор қыламын ғой, өлiп кетсем екен, сонда бәрiн көрер ем.

	Әлдебiр нәрсенi қарманғысы келгендей шал жан-жағын сипаланып алды.

	– Өлген соң көрдiң не, көрмедiң не, – дедi. Даусы бiр түрлi бәсең. Нұры тая қоймаған қоңыр көзiнiң сұғын қосағының өңменiне ұзақ қадаған қалпынан осы әзiрде ғана мүләйiмси мүсәпiрсiген кескiннiң дереу қатуланып ала қойғанына таңырқай абдырағандық сезiледi.

	– Сен бұларға бiр күн тұрмақ бiр сағат та сыймайсың, – кемпiрдiң аяқ астынан шыққан даусына зор келгендей қарлығып қалды.

	– О, тоба-ай, десеңшi, жаңа ғана сап-сау сияқты едi, ендi бiрдеңенiң шалығы тигендей өстетiнi бар, – дедi шал түңiлiп кеткендей басын шайқап. Бiр кезде бойын ашу-ыза буып, сарайы сәл кешiксе тымырсықтанып бiтелiп қалатындай күшене айғайлап жiбердi. – Өлем, өлем дегеннен басқа сен не бiлесiң, өлмесең өмiрем қап! – Содан жұлқынып тұрғанымен, бүгiлген белiн әрең жазды. Кiлт еткен ауырсынғандықты сездiре қабағын кiржите шытып, сыртқа беттедi. Осы бiр жайсыз әңгiмеге өзiн қатысты сезiнген әлпетпен үлкен шешесiнiң тұсында басын салбырата жiберiп, сөлпиiп тұрған ұлына жетiп келген келiн үйiрiле төнiп түстi.

	– Жаным, жаным! – Көп айдан берi қауышпай сағынышы асқынған кiсiше ұлын ыстық құшағына алды. – Қорқып қалдың ба, жаным? Сейчас с дедушкой на коне будешь кататься, парное молоко будешь пить.

	Қанша уатып серпiлтейiн дегенмен ойын баласына лайықсыз берекетi қаша сүмпие бүрiскен немересiн сырттай бақылаған кемпiр кенет мұның нағашы атасының аузынан түскендей аумай қалғанына қатты таңырқады.

	«Оңашада не десе о десiн, мына келiнсымақтың көзiнше тепсiнiп кеткенi-ай, ана қақбастың» дегенде қаны басына шапты. Томырылған қалпынан шұғыл серпiлiп, бойын жиып алды. Дүниенi арғы-бергiден болжап, байыптайтын сарабдал кейiпке көштi. «Арғы тегiне тартпай қоймайды дегеннiң түк өтiрiгi жоқ екен ғой» дедi немересiне қарап отырған күйi. Көкейiндегiсiн оқып, тоқып тұрғандай бала әжесiне қарады. Ондайда аузы салпиып ашылып, екi иығы қушия бүрiсiп кетедi екен. Әбден теперiш көрiп, көкiрегi шерге толған құдды қамкөңiл баладай кенет өксiп-өксiп жылап жiбердi.

	– Арманчик, жаным, жылама, қазiр сүт пiсiрiп беремiн, қандай вкуснятина, – деп шешесi ас бөлмеге қарай тұра жүгiрдi де, онда ұзақ бөгелместен қайта келдi. – Апа, ыдыс атаулының бәрi кiр екен, тазаларын қайда қоюшы едiңiз?

	Кескiнi қуқыл тартқан енесi бiрден жауап қатпады. Келiнiне сазара қараған сайын iшкi дiттеген ойының шүбәсiз растығына көзi жете түсiп, қаракүрең шырайына бұрқ етiп қан тептi.

	– Мен ыдыс тұрмақ қу жанымды әрең алып жүрмiн. Осылай ербиiп тұрған соң бәрi әшейiн деп ойлайтын шығарсыңдар. Осының алдында ғана үш күн бойы нәр сызбай жатып қалдым. Мына көршi байғұстар болмаса, тiптi күн көретiн түрiм жоқ. Мына келiннiң көсегесi көгеретiн-ақ жан. Бейшара-ай, десеңшi. Жұмыстан келдi болды, сиырды да сауады, шайды да қайнатады. Бiр жағынан менi мына қақбас та өлтiруге айналды. Қайдағы-жайдағыны айтып сөйлей бередi, сөйлей бередi. «Сенiң тапқан балаларың» дей ме, кешке дейiн айтатыны ана бiреу салпыауыз Сәдуақас пен алакөз Оташ. – Сөзiн кiлт доғарған кемпiр келiнiне қараған күйi: – Әлгi қайда? – дедi. «Әлгiсi» кiм тағы дегендей таң-тамаша болған келiнi енесiне абдырай қарады. Содан соң ғана ұлын сұрап тұрғанын ұғып:

	– Автобустан түскен бетте-ақ, жолдастары күтiп тұр екен, солар iлестiрiп әкеттi, – дедi.

	– Құдай менi пенде ғып жаратпаған екен, бала таппаппын, тас тауыппын ғой мен, тас! – Кемпiр күтпеген жерден айғайлап жiбердi де, көзiнiң жасын сығып-сығып алды. Боркемiктене жасып шыққан даусы бiртiндеп қатая бастады. – Тоғыз ай, тоғыз күн көтерiп, толғатқан есiл еңбегiм-ай, әшейiн! «Апа, халiң қалай болып жатыр!» деп сұрағанды бiр бiлмейдi. Шалдың сұры болса анау, алжыды. Құдайдың осының бәрiн көрсетпей-ақ, алып-ақ кеткенi жақсы едi! Әлгi Жасұланды көрiп тұрасың ба, оның қатыны доғдырға қаралып жүр деп едi, бiрдеңе көтеретiн түрi бар ма?

	– Бiлмеймiн, бiз оларға бармаймыз, олар бiзге келмейдi.

	Кемпiр қалт тынды. Бағанадан жаулығын сыпырып, ақ шашын жайып тастап зар еңiреп жылағанынан түк шықпағанына опынғандай келiнiне қабағын шытып, оқты көзiн қадады.

	– Айналайын, ыдыс дегендi бiлмеймiн. Сүттi де шайға қататынын қалдырып, қалғанын ана келiн алып кетiп жүр. Ендi қайтсiн, шиеттей бала-шағалы, тұс-тұсынан аузын ашқан балапандай есiн алып жiбередi. Сиырды өзi сауып, өзi пiсiрген соң, «алма» деп айта алмайды екенсiң.

	– Жүр, жаным, дәу апаның үйiнен барып сүт iшiп келейiк, – деген шешесiнiң соңынан бала томпаңдап iлесе жөнелдi.

	Қатқан қара келiнiнiң қайқайып алып, бұрала басып бара жатқанына таңырқаулы кейiпте аңыра қараған кемпiр әлдене айтпақ болған райынан тез қайтты. «Әй, бұл текке тартпай қоймайды дегеннiң өтiрiгi жоқ екен-ау» дегендi ойлап iшiнен тынды.

	Сырттағы уақ малды жайған, шал үйге кiрдi. Босағаға таман аяғын созып жiберiп жатқан кемпiрiнiң тұсынан iркiлiп барып аттап, төрге озды да малдасын құра бүгжиiп отырды. Әуелi тиянақ таппай жан-жағын алақ-жұлақ қаранды. Көкейiне тыңнан бiр ой қонақтағандай бiр нүктеге сазарып ұзақ қадалды. Ақыры одан да жалығып, бiр қырына қарай қисайып жатты да мызғып кеттi. Бiр кезде елегзи оянып, көңiлi алабұрта бастады. Назарын ерiксiз кемпiрiне тоқтата:

	– Жаңағы келiн бiр жаққа кеткен бе? – деп сұрады. Еш дыбыс болмаған соң томырылып отырды да қойды. Арбиған ағаш шкафқа көзi түскенде: «Нәсiлi басқа болса да Степан бейшара көршiлiкке жақсы-ақ едi». Баяғыда бұлардың балалары тұрмай өле берген соң Степан: «Бастарың жерге жеткен кәрi емессiңдер, басқа жаққа қоныс аударып көрсеңдершi» деген. Амалы қайсы, оған да барды. Бәлкiм, соның да бiр себi тиген шығар, әйтеуiр, қарайып мыналар көрiндi. Содан бұлар тiл-көзден аман болсын деп сыртта бес-алты жыл жүрiп қалды. Қайтып көшiп келген жылы Степан ұзамай өлетiнiн бiлдi ме, «көзiмдей көрiп жүр» деп осы шкафты жасап берген едi. Шалдың көкiрек тұсы әлденеден түсiнiксiз сыздап өттi. Бiр қызу от шарпып өткендей өзегi шым ете қалды. Сол шым ете қалған жердiң орны ұлғая жайылып, әл-дәрменi бiтiп бара жатқандай тұла бойы сүлесоқ тартты. Кемпiрiнiң нақ осы сәтте көкiрегiн қарс айыра терең күрсiнгенiнен селк ете түстi де, арқасын қабырғаға бере шалқалап отырды. Балаларының баяғыда мектепте оқып жүргенде жаратқан кiтаптарына қайта-қайта назары түсе бердi. Ақыры бiрiн суырып алды да, құлықсыз парақтап, аударыстыра бастады. Iрi ғарiптердi бiр кезде ежiктеп оқып, «омыртқалы» деген сөздi әрең құрастырып шықты. Әр парақты абайлап ашқан шал ұшырасқан суретке кiдiрiстей бердi.

	– Сұмдық-ау, мынау не қылған қаптап кеткен жылан? – дегенде даусының шәлкем-шалыс шығып кеткенiн өзi де сезбедi.

	Басын оқыс жұлып алған кемпiр қаннен-қаперсiз отырған шалға бiрауық сүзiле қарады. «Жылан» деген пәленi қайдан ғана шығарып отыр дегендей. Кемпiрiнiң бұл әлпетiн шал сезбедi. Осының алдында ғана қоңылтақ күй кешкенiн есiнен мүлде шығарып та жiбердi.

	– Мынау баяғыда Бұлғақтан көп ұшырасатын көкбас-ау, а. Қаратастың сарыбас, қызылбастарына дейiн әкелiп қойыпты ғой. – Шал өзiмен-өзi сөйлесiп, даусын қамсыз созады. –Ойпырым, мынау бiлезiктей бiр-ақ қарысы баяғы жылан патшасы Шахмаранның өзi болып жүрмесiн. Әке мен шешеден жұрдай айрылып, тұлдыр жетiм қалған әлгi Жамсап деген бала өзiнiң кебiн құшқан бiр-екi құрбысымен тезек терiп жүрмей ме...

	Кемпiр басын көтерiңкiреп, жайланып жатты. Шарта жүгiнiп, кiтапқа шұқшиған шал алдындағы парақтан керемет құпия сыр аулағандай сол төнiп отырған қалпынан бiр өзгермедi.

	– Бiр күнi сол бала жай жатқан қойтасты аударып қалса астынан бал шығады. Соны базарға апарып сатып, күндерiн көре бастайды. Күн сайын ала берген соң тамтығы қала ма, әлгi жер екi кiсiнiң бойынан асатын шұңқырға айналады. Қалған-құтқан балды алып шығу үшiн әлгiлер Жамсапты түсiредi. Ол жазған шелекке сыпырып-сиырып салып бередi де, арқанды жөнелтедi. Содан аналар жөндерiне тайып тұрады. Әрi айғайлап, берi айғайлап Жамсап қалады. Жалынып, жалбарынғанмен не пайда, жаман жолдас деген сол. Бiр күн жатады, екi күн жатады, еш қайран жоқ. Бiр кезде қараса саңылау пайда болып, панардың жарығындай от көрiнедi. Не қылған от, не қылған жарық, оны бала қайдан бiлсiн, қайткен күнде содан көз жазып қалмауды ойлайды. Жолдың қайдан пайда бола кеткенiн де бiлмейдi, әйтеуiр, сол жарықтан қалмай жүредi де отырады. Бiр кезде қараса, қаптаған айдаһардың, ысқырған жыланның тура үстiнен шығады. Нөкерлерi бәрi бәтуаласып келiп, жаңағы Жамсапты өздерiнiң патшасына ертiп апарады. Неше түрлi ноян айдаһар, жалмауыздарына қарағанда бұлардың патшасы бiр-ақ тұтам бiрдеңе екен.

	– Ойпырымай, а, жарықтық, – деп кемпiр ерiксiз дауыстап қалды.

	– Е, ажалым, жеткен екенсiң-ау, а, – дептi сонда әлгi.

	– Иә, адамзат баласы, қайдан жүрсiң? Жөнiңдi айт, – дегенде Жамсап бейшарада жан қала ма, осылай деп бәрiн қалдырмай баяндап берiптi. Содан Жамсап, не керек, жылан патшасы Шахмаранмен жетi жыл жолдас болыпты, жетi жыл жердiң астында жүрiптi. «Адамзат баласына қайтайын» деп қыңқылдап болмаған соң, Шахмардан Жамсапты ақыры жiберiптi. Мұнда келсе сол баяғы өзi көрген тiршiлiгi екен. Кiмнiң қайда болып, не iстеп, не қоятынын бiле беретiн заман ба ол. Жамсап та келе салып, күнкөрiстiң қамына кiрiсiп кеттi. Күндердiң күнi болғанда осы елдiң ханы қатерлi дертке ұшырайды. Дүниедегi әулие дейтiн емшi, домшы, тәуiптердiң түгiн қоймай қаратқанмен, ештеңе шықпайды. Сонда бiреуi: «хан жылан патшасы Шахмаранның сорпасын iшкенде ғана жазылады» дейдi. «Оны қайдан табамыз?» демей ме сонда. «Шахмаранды көрген адамның кеудесi жыландiкiндей шұбарала болады» дептi. Содан еңбектеген баладан бастап, еңкейген шалға дейiн қарап шықпай ма. Ешкiмнiң кеудесi ондай емес. «Бiреу-мiреу ескерусiз қалған шығар, ойлап көрiңдершi» дейдi. Сонда бiреу қарап тұрмай: «Әлгi отыншы Жамсап қайда кеткен?» демесi бар ма. Айтқанындай, бәрi жетiп келiп қараса, Жамсакеңнiң кеудесi жыландiкiндей шұбарала екен. «Жөнiндi айт, әйтпесе басыңды аламыз» дейдi. Қу жаннан өткен тәттi не бар, ештеңесiн қалдырмай айтып бередi. Сөйтiп Шахмаранға түскен жолға бәрiн бастап алып келедi. Сонда бiр сиқыршы бiр күн оқып арбайды, екi күн оқып арбайды, үшiншi күн дегенде алтын табаққа салынып Шахмаран шығады. Адамзат баласының арасынан баяғы Жамсапты бiрден тани кетедi.

	– О, батырекесi, ешкiмге айтпаймын деген уәдең қайда? – дейдi Шахмаран. Жамсап жылап-еңiреп болған жайды баяндап бередi. Адамзат баласы опасыз демеп пе ем, сонда-ақ ажалым сенен, бiржола өлтiрiп кет дегенiм қайда!» деп дүрсе қойған Шахаң: «онда бопты» дейдi ғой. «Бiрiншi сорпамды сиқыршыға бер, екiншiсiн өзiң iш, үшiншiсiн ханға бер» дептi. Айтқанын бұлжытпай орындайды. Сиқыршы да, хан да сеспей қатады. Ал бұл Шахмаранның екiншi сорпасын iшкенде аяқ астынан шөптiң де, судың да, оттың, жан-жануардың – бәрiнiң тiлiн бiлетiн болып шыға келедi.

	– Алда жарықтық-ай, өткендердiң бәрi шеттерiнен әулие болған ғой, – дедi кемпiр бiр түрлi тұщынбай қалғандай тамсана түсiп.

	...Баяғы өткен заманда шал мен кемпiр болыпты. Олардың әлпештеп өсiрген екi ұл, екi қызы бар екен. Екi ұлы Алматы дейтiн үлкен шаһарда тұрыпты. Ал қызының үлкенi Қиыр Шығысқа, кiшiсi Қырым жаққа күйеуге шығыпты. Қиыр Шығыстағы қыздары көзiнiң жасын көлдетiп отырып, әкесi мен шешесiне үзiлiп түсердей үздiгiп жазатын хатын әлi доғармаған көрiнедi.





ҮЙ МЕН ТҮЗ




	Есiкпе-есiк көршi отырған Азаматтың әйелi жайраңдап келiп кетсе-ақ, үй iшiнiң шырқы бұзылатынына Жарасбектiң көзi жеткелi қашан. Әшейiнде үйге бас сұқпайтын ол – күйеуi оралса бiттi, Жадыраға жетiп келедi. Әр жол сапардан қоржыны тоқ қайта ма, Азамат дейтiнiң әйелi мен бала-шағасына базарлықты үйiп-төгiп тастайды. Бүгiн үйiне немере iнiсi Iлдебай келiп отырғанда, көршiсi сол командировкасында жүре тұрса екен деп тiледi. «Бұл әйел деген жарықтық, жылтырағанға неге сонша құмар?» деп бiр ойлап қойды. Тамақ қамына кiрiскен Жадыраның ыңылдап салған әнi емiс-емiс естiледi. Бөлме iшiнде әрi-берi сенделiп жүрген Жарасбек арагiдiк Iлдебайдың кескiнiне танымаған кiсiше одырая қарайды. Кенет есiктiң қоңырауы тынымсыз безiлдедi. Қалт тоқтаған Жарасбектiң санасында «Дәу де болса бұл әлгi Азаматтың әйелi» деген ой қылаңытып өттi. Есiктi ашуға тапырақтап жүгiрген баласының соңынан аңырып қарап тұрып, көңiлi кәдiмгiдей қоңылтақсыды.

	«Әке жүрегiндегi түйткiлдi бала деген өмiр бойы түсiнбей кететiн шығар?» – дедi.

	– Арманчик, мамаң қайда? – деп Азаматтың әйелi қашанғы әдетiнше баса-көктеп келдi. Өзiне тосырқай қараған Жарасбекпен ернiнiң ұшымен ғана амандасып, ас бөлмеге сып берiп кiрiп кеттi. Екi әйел әуелi әлденеге сықылықтап күлiп алды да, сыбырға көштi. Орнында тапжылмай тұрып қалған Жарасбек «Бәлкiм, Азамат әлi командировкасында жүрген шығар?» деп ойлады. Кенет бұған Жадыраның даусы ышқынып шыққандай естiлдi.

	– Жiбек-ау, саған қазiр бере қоятын байғазым болмай тұр. Ертең тура өзiм барып көремiн.

	Жарасбек ешкiммен iсi жоқ түксиiп отырған iнiсi Iлдебайға көз қиығын ерiксiз тастады. Iлдебай үйге келгiштегелi берi Жадыраның қабағында кiрбiң бар. Сол кiрбiңнiң түбi неге әкелiп соғарын кiм бiлсiн. «Әй, мен көрген Жадыра болса, бiр сойқаны дайын тұр-ау» дейтiн қаупi де жоқ емес. Өзiне салса, iнiсiнiң осы үйде тұрғанын қалайды. Алды-артын танығанша бас-көз болып жүргенiм дұрыс қой дейдi. Осындай көлденең ой килiгiп, ойланып тұрғанда Азаматтың әйелi қалай шығып кеткенiн байқамапты. Есiк қоңырауының тағы бiр беймаза шырылынан селт еттi. Қорқынышы Азаматтың әйелi едi, кiм болса ол болсын деген сүлесоқтықпен Жарасбек орындыққа сылқ етiп отыра кеттi. Тағы да тапырақтай жүгiрген баласының есiк ашуды өзiнiң мiндетiне алғанын ойлағанда манағыдай қынжылыс емес, езуiне болымсыз күлкi үйiрiлдi.

	– Көгершiнiм әншейiн, кiсi ғой бұл, кiсi, – деп жоғарғы қабатта тұратын Шырақбайдың әйелi маңдайынан сипап, сүйсiнген райда Жарасбекке қабағын кере қарады. Бiреулердiң қандай көңiл күйде екенiнде түк iсi жоқ, ешбiр тосылып-тосырқамай емiн-еркiн сөйлесетiн әдетiне бағып:

	– Қайным, ағаларың ауылдан қой алып келiптi. Соның бас-сирағын асып жатырмын. Үй-iшiңмен түгел жүрiңдер, – дедi.

	Азаматтың командировкадан келуi мен мына кiсiлердiң бас-сираққа шақыруының қабаттасқанын қарашы деген Жарасбек нышанында қынжылыс бар.

	–Жеңгей, күнде сiздерден болғанша, бiр күн бiздерден болмай ма? – Ел аузында жүретiн осы сөздi ойламаған жерден орайын келтiрiп айтқанына Жарасбек қарқылдап күлiп жiбердi.

	– Ендi бiздерге тамақ есептесу ғана қалған екен, – дедi Шырақбайдың әйелi.

	Әңгiме үстiне кiрген Жадыраның бұған бағыштаған көз қиығынан: «Ой, шiркiн, неменеңе мәз болып отырсың, ауаныңды қазiр-ақ басып тастаймын ғой» дейтiн астамшылықты аңғарды.

	– Мына сенiң күйеуiң... – деп көршi әйел сөзiн бастай бергенде, Жадыра дереу iлiп алып кеттi.

	– Тәте, бiздiң күйеуiмiз баяғы заманның мырзасы ғой, бiлмеушi ме едiңiз. Елдiң бәрi мұны тамаққа шақыруы керек. Елдiң бәрi мұның алдында құлдық ұрып тұруы керек. Ал бұл ешкiмдi тамаққа шақырмайды.

	Бiр iлiк тапса бiттi, содан тас болып айрылмайтын Жадыраның қазiргi қалпындағы ұстамдылықты неге жорырын бiлмей Жарасбек дал болды. «Апыр-ай, мына Iлдебай бiр келгенде осы тығырықтың таялғанын қарашы» деп ойлады. Бетiнiң ұштары сәл қызарып, танауы қусырылып бара жатқан Жадыраның әлпетiн байқаған бұл бәрiн басталдыға жорыды. Дүниенiң мән-жайын терең түсiнетiн, тек затым әйел ғой, әйтпесе бар ғой дейтiн шарасыздыққа ұрынатын Жадыраның жорта сынықтығы мұның қитығына тиiп жүргелi қашан. Ал, Шырақбайдың әйелi жаңағы өзiмсiген райынан қайтып, әлденеден тосыла, бiресе Жарасбекке, бiресе Жадыраға таңырқай қарап:

	– Ал, тез келе қойыңдар, – деп есiкке қарай беттегенде, Жадыра:

	– Жоқ, тәте, бара алмаймыз, рақмет,– дедi. Қалт тоқтаған Шырақбайдың әйелi:

	– Қашан болса да өститiндерiң не, осы сендердiң! – деп Жадыраға көзiн төңкере қадады.

	Жадыраның сыр бергiсi келмей iшiнен тынған қалпына ұрлана қарап, осы бiр қолайсыздықты әзiл-қалжыңмен жуып-шаюға тырысқан Жарасбек:

	– Жеңеше, бiзге кейiнгi кезде жас сорпа жақпайтын болып жүр, – дедi. Осы сәтте Жадыраның қабағын шытып, әлдебiр нәрседен жерiнгендей тыжырынғанын аңғарса да елемеуге тырысты. Бұдан арғы сөзге бармай Шырақбайдың әйелi шығып кеттi. Жадыра столға шынтағын тiреп, көзiн жерден алмай түксиiп отырған Iлдебайға ұзақ барлай қарады. Қашан ас бөлмеге кеткенiнше өзiне бiр назар аударып қоймағанының астарын мұны қолма-қол кiсiлiк санаттан шығарып тастағанға жорыды. «Қандай елдiң баласы ыңдыңсыз тамағын iшiп, тыныш ұйықтайды екен» деп ойлады. Терезенiң тұсына барып, сыртты шолды. Алаңдағы ойын балалары ұрқырап-шұрқырап жүгiрiп жүр. Күн ұясына қып-қызыл боп батқан сәтте таң атар алдындағы алакөбең уақыттағыдай шымырлап ымырт қонақтады.

	Ерлi-зайыпты екеудiң серуенге шыққанын көрдi. Бейуақытта жұптары жазылмай қалатын бұлар баяғы Мұрат пен Мәрзия ғой. Ертең немесе арғы күнi бiр жаққа аттанамыз дейтiн қонақ тәрiздi, шiркiндер. Күнделiктi тiршiлiктiң де екеуiне еш қатысы жоқтай. «Осы Мәрзияның не кереметi бар?» деп ойлады. Әйел болып бiр илiксешi. Үй мен түз шаруасын тындыратын тек Мұрат. Әне, ол тағы да дедектеп келген бойда подъезге сып берiп кiрiп, қайта шықты. Қолындағы жеңiл киiмдi Мәрзияның иығына апарып жапты. Кәдiмгi қызын әлпештеп, еркелеткен қамқор әке сияқты. Өзiн-өзi ұстай алмаған Жарасбек мырс етiп күлiп жiбердi. Сонысынан ыңғайсыздана артына жалт бұрыла бергенде Мәрзия мен Мұратты көз алмай бақылап тұрған Жадыраны көрдi.

	– Мырс-мырс еткеннен басқа не бiлушi ең? Мұраттай күйеуi бар әйелдiң не арманы бар?!

	– Арманының зоры-ай, – дедi Жарасбек зiлдене.

	– Зор! – деп шаңқ еттi. – Азамат бiр жаққа барса әйелiн елеп-ескерiп жүргенi. Шырақбай балаларын қызылсыз қалдырмайды. Көзiңдi шел басса да көрмейсiң бе, елдiң еркегiнiң не iстеп жүргенiн?!

	Iлдебайдан қатты қысылып барады. «Бала неме көңiлiне әлдененi түйiп қалмаса екен» дейдi. Сонда да ләм демедi. Жадыраның опаланған бетiнiң бiр қабат терiсi сылынып түскендей бұрынғы өңiн жоғалтыпты. Қалай байқамаған, тiксiнiп қалды.

	– Неменеге бағжиясың, – дедi Жадыра шатынаған күйi, – Бiреудi аға, бiреудi iнi деп жалпаңдамайсың. Үйiңде үш кiсiнiң басы қосылып көрген жоқ. Ұқым-тұқымыңмен бiр қалыптан шыққансыңдар.

	Әңгiменiң қайда сайып бара жатқанын жақсы бiледi. Қарсы тiл қатса, одан әрi өршеленiп кетерi кәмiл. Үстiңгi үй иесiнiң есiмi ауызға тағы алынады. «Береген қолым алаған» дейдi. Тышқан мұрнын қанатып көрмегенiн бетiне салық қып басады. Iлдебай үйiне келiп жатқалы берi қайдағы бiр туыстық сезiм жан-жүйесiн босататын болды.

	– Тамағымызды жөндеп iшкiзшi, – дедi әйелiн мәмiлеге шақырғандай басыңқы үнмен.

	– Қатықсыз қара көжеңдi iше бер!

	– Кел, Iлдебай, бұған дауа болмас! – деп дастарқан басына әуелi өзi жайғасты. Бiр шетке сүйретiлiп келiп Iлдебай отырды. Iнiсiнiң қалпындағы селт етпес бейғамдыққа Жарасбек кәдiмгiдей қобалжулы. Жадыраның қайткенде көңiлiн аулап, жылы-жылы сөйлесе ол да адам – жiбидi. Кiм не десе дүлей кейiптенiп, түйiле қарағаннан басқа iсi жоқ. Әйелiнiң ұрыншақ мiнезiне iштей ашынады. Ақыл сарабына салғанда кiнәнiң бiр ұшы өзiне келiп тiрелетiнiн де бiледi. Сондықтан өзiн арашалап ақтамайды. Жадыранiкi жөн бе дейдi. Құс екеш құс та шама-шарқынша шырылдайды ғой. Намысын қанша қоздырғанмен, бұл бәрiбiр басқа Жарасбек бола алмайды. Мына бейбақ осыны неге түсiнбейдi. Бiртiндеп жайдарылыққа көштi. Оңашадағы көрiктi ойлары аузынан шықса әрiнен таяды. Жадыраның сарабдалдығы да шамалы. Айтқан сөзiң құмға сiңген судай зым-зия жоғалып жатқаны. Жадыра санасының қырық құбылуына не түрткi болды?

	Тамақ батпады. Ақырын көтерiлiп, сыртқа шықты. Ерсiлi-қарсылы көп жүрдi. Ойласа, бұрынғы-соңғының жөнi деп ұстанар ештеңесi жоқ «Осындай әлетке жеткенiм бе?» дедi. Әйелiнiң қас-қабағындағы манағы кiрбiң жазылған ба, бұған қарап, суық жымиды.

	– Мына Iлдебай айтып отыр. Ағаңның қырық қойы бар екен.

	Жарасбек күйiп кеттi. Бұл дүниеде «қой, базарлық, елдiң еркегi» дегеннен басқа сөз құрып қалған ба дей жаздап барып тыйылды.

	– Шиеттей бала-шағалы, ырымдап-жырымдап жиған малы ғой.

	Әйелiнiң өңi қайта қатуланды. Көкейiне не келсе соны iрiкпейтiн дағдысынша:

	– Сенiкi «байдың малын байғұс қызғанатынның» керi. Әйтпесе қалада тұрып жатыр, қызылсыраған шығар деп бiр қойдың басын қиятын жөнi емес пе, – дедi.

	Бұл Iлдебайға, Iлдебай жерге қарады. «Әкеңнiң қойының санын айт деген кiм саған?!» деп зекiп тастағысы келдi. Әрең жүрген баланың берекесiн алмайын деп тағы ойлады. Жаңағы бiр мезетте шығып кеткен Жадыра қайта келдi. Жүзiндегi жайдақтық па, жайдарлылық па, айырып болмайды. Әйтеуiр, салқын езу тартты.

	– Дүние ақыры сатулы, әркiмнiң тiлеуi өзiнде екен. Ендеше бұл проходной двор емес, – дегенде Жадыраның даусына шаңқыл араласты. Жарасбекке мұныма не дейсiң дегендей тесiле қарады. Жарасбектiң шекесi оқыс дың еттi. Көз алды қарауытып, өне бойы шымырлап барады.

	– Туысқаннан, елден, жұрттан бездiрмекшi екенсiң ғой ендi, – деп ашу шақырды.

	– Сенiң туған-туысқаныңды көрсем көзiм ағып түссiн! – Жадыра бұл жолы шаптықпады, байсалды қалып ұстады.

	– Ағып түссе ағып түссiншi! – деп ақырып жiбердi. Дүниеде қызметке түзу барып, түзу келуден артық қызық жоқ деп бiлетiн. Қараса, онысы түкке де тұрмайды екен.

	Түн баласы дөңбекшiп, көз iлмедi. Көңiлiнiң күптi болатын не жөнi бар? Бiр орнында тапжылмай он бес жыл iстеген қызметiнде сен былайсың деген сөздi әлi ести қоймапты. Жаңсақ баспадым деп те айта алмайды. Кiсi бәрiн өз пиғылынан табады демеушi ме едi ауылдағы үлкендер. Көз жұмардан бұрын әкесiнiң өзiмен бiр оңаша сөйлескенi есiнде. «Тауда туған құлынның екi көзi таста, ашаршылықта туған құлынның екi көзi аста» дейдi екен бұрынғылар, балам. Мына Беделбай жаманшылық уақытта туып едi. Қарманып, қамданып қалғанынан қорқамын. Көзiм тайған соң бет-бетiңе кетесiңдер-ау, шамасы. Үйдiң дәулетiн бiр кiсi ұстайды. Анау-мынау кiсiге дүние құралмайды. Тоқ болып бара жатсаң, мұның аштығы бар деп ойла, жоқ болып бара жатсаң, бiр тоқшылығы бар деп, шүкiршiлiк ет».

	Айтылған сөздi сол күйiнде ұстанып қалғанмен, Беделбайды да жамандыққа қимайды.

	Таңертеңгiсiн асып-сасып жұмысқа жиналған Жарасбек пен Жадыраға Iлдебай алма-кезек таңырқай қарады. Кеше түнi бұл бiр ыңғайсыз әңгiме болмағандай аға мен жеңге қалыптарындағы тосаңдықтың жоқтығына таң. Ары-берi жайнаң қағып жүрген Жадыра кенет жаутаң-жаутаң етiп отырған Iлдебайға көз қиығын тастады.

	– Iлдебай, бiздiң кешегi әңгiмемiзге таң қалып отырған шығарсың, – дедi күлiмсiреп.

	Iлдебай ләм деп тiл қатпады. Немере iнiсiнiң бiтiмсiз болмысына, селт етпес тұйықтығына Жарасбек iштей тағы да қынжылып қойды.

	– Ондай-ондай ханның қызында да болады. Iлдеке, Жадыра жеңгеңнiң өзiнен-өзi ұрынатын шақтары бар, – дедi. Қараторы жүзi ашаң тартып, қысыңқы қой көздерiн қунақ жылтыратып, әйелiне назарын бұрды.

	– Өзiңе кiр жуытқың келмейдi-ау, Жарасбек, – дедi Жадыра жайдары райда. – Елдiң өзiңдей еркегiн қарасаң бәрiн тындырады.

	«Елдiң еркегiнен» басталатын сөз Жарасбектiң шымбайына батып қана қоймайды. Жадыраның кеселiне айналып бара жатқан тәрiздi көрiнедi. Қолындағы кесесiн шиыра төңкерiп, атып тұрды.

	– Өлетiн ауқат жоқ қой, зарламашы осы, – дедi. Әлдене деп тiл қатқан Жадыраны тыңдамастан апыл-ғұпыл киiнiп, сыртқа шықты. Тiршiлiктiң кейде жалғанға ұқсап кететiн тұстары көп. Өзi ұнатып, сүйiп қосылған әйелi анау.

	Бiраздан берi жүрегi сыздап ауыратынды шығарып едi. Қызметiнде де тағат тауып отыра алмады. Басы солқылдап, асқазаны бүрдi. Көзi қарауытты. Ауру әбден меңдеген адамша әлi бiттi. Ақыры болмай қойған соң үйiне келiп бүк түсiп жатып қалды. Ыстығы көтерiлiп, тұла бойы күйiп-жанып барады. Санасынан шатаса бастады ма, iлiк-шатыс бiрдеңелер көз алдына келдi. Университетте жүрген кезi ме дейдi. Кiшкене қартамыс кiсi лекция оқып тұрғандай көрiндi. «Мизантроп» деп аудиториядағы әрбiр студентке шүйiле қарайтын сияқты. «Мизантроп» деп Жарасбек те әлденеше рет қайталады. Жүрегi алқымына тығылып, алқын-жұлқын соқты.

	Дүние бiр қарбаластыққа толып кеткендей. Әлдекiм машинаның багажынан қойды маңырата түсiрiп, үстiңгi қабатқа сүйрелеп барады. Ендi бiреулер жасыл желек шыршаның бұтақтарын сындырып, жалаңаштап жатыр. Осындай жайсыз көрiнiстерден құтылғысы келiп, үстiндегi жамылғыны әрi ысырып тастады. Маңдайы тершiп, қызуы сәл басылайын дептi. Бiр кезде үйге балалары мен әйелi келдi.

	– Ендi қалған өнерiң бейуақытта шалжиып жату екен ғой, – дедi Жадыра қаперсiз.

	– Iлдебай келген жоқ па? – деп Жарасбек талмаусырай үн қатты.

	– Бауыр етiң езiлiп бара жатса келер қазiр. Ауырып қалғанбысың? Құдай сақтасын, қанша қиналсақ та бiлдiрмеймiз ғой.

	– Ұрыспайықшы, – деп Жарасбек үздiк-создық айтты. Базыналыққа жорып, Жадыра асықпады. Ас үйдегi шаруаларды реттеп, Жарасбектiң қасына қайта келдi. Күйеуiнiң аласұрып жатқан кейпiнен кәдiмгiдей шошынып:

	– Скорый шақыртайын, – деп жүгiре жөнелдi.

	Жарасбектiң ауруханаға түскенiне де екi апта. Әйелi мен бала-шағасынан басқа қызметтес жолдастары да келiп-кетiп жатыр. Бiрақ құрғыр көңiлi Iлдебайдың бет-жүзiн көрмейiнше орнықпайтын сияқты. Жадырадан сұраса «бiлмеймiн» деген жауапты қысқа тұжырып қайырады. Беделбай естiмеген ғой, естiсе қайтiп шыдасын деп ойлады.

	Балаларын көргенде жүрегi езiлiп кетедi. Үшеуi де момақан.

	«Өзiм сияқты ұя бұзбас болып өседi ғой, аман болса» дейдi. Сабақтарың қалай, қарындарың ашпай жүр ме дегенге дейiн сұрайды.

	– Ой, шiркiн-ай, өзiң барда төрт түлiгiмiз сай едi. Ойсырап қалдық, айтпайын десе де айтқызасың. Кеше ағаңа барып қайттым. Балаларға, саған да көже-қатық керек болған соң бардым. Ел құлағы елу – ауруханада жатқаныңды естiптi. Сорпалығы татитын мал жоқ деп қайнағамыз аузын қу шөппен сүртiп отыр. Iлдебай да шекеңдi қыздырмапты.

	«Бiр Iлдебай үшiн от жағып, бiр Iлдебай үшiн қазан көтермейсiңдер, үйлерiңнiң бiр бұрышын қимағандарың ба» дейдi. «Ағам бар деп аңқылдап барып, аузы аңқайып қайтты» дейдi, кiсiнiң жынын келтiрiп. Әлi күнге дейiн тышқақ лағыңды қимаған Жарасбек те жетiлумен келедi.

	«Қуыс үйге құр барма» деген, бiр қойыңды арқалатып жiберген үлкендiгiңдi көрген жоқпыз дедiм.

	Жадыраның өңiне қан жүгiре бастады. Келген заматта-ақ әйелiнiң әлденеден тығылып тұрғанын сезiп, неге жорырын бiлмей күдiктенiп едi.

	– Жөн сөздi сен айтыпсың, – дедi кекесiнмен.

	– Айтпағанда ше! – деп Жадыра шап ете қалды. Жарасбек одан әрiге бармай палатасына беттедi.

	«Беделбайдың бауырмалдық ыңғайы осы ғана ма? Әйелге тоң-торыс өкпесiн бiлдiргенi несi?» Осы бiр түйткiлдiң күрмеу түйiнiн жаза алмай дал болды. Жолы түсiп ауылға бара қалса, ағасының сызданған мiнезiн елемеушi едi. Көңiлi нiлдей бұзылды. «Жоқ болсаң бере алмайды, бар болсаң көре алмайды» дейтiн қазақшылыққа жүгiнер-жүгiнбесiн де бiлмедi. Шеке тамырлары бiлем-бiлем адырайып, ұясы тереңдеген көз жанары салқын тартты. Iлдебай мұның, бұл Iлдебайдың керiн құшқаннан сау ма өзi? Аңқалақтаған екеуi де аңқау болып шықпаса қайтсiн.

	Шiлдей боп тоз-тозы шығып бара жатқан ынтымақты ойлағанда жүрегi сыздап ауырып кеттi.

	Бiрақ мұның мекен-тұрағында өмiр сол қалпы едi. Жарасбек ауруханаға жатқалы берi Шырақбай тағы бiр қой сойды. Азамат кезектi командировкасына аттанды. Мұрат пен Мәрзия кешке серуендеудi әлi бiр рет те қаза жiберген жоқ.





ӨЛІАРА ЖЫЛДАР БЕЙНЕСІ





ЖЫЛЖЫМАЙТЫН КАПИТАЛ




	Сонау жылдары ауыл мектебiнiң бiр класында оқып, институтты да қарайлас бiтiрген, бiр-бiрiне әрi бауыр, әрi жолдастық жораға да жүре беретiн өмiрде жолы болыңқырамаған жазушы, әлi күнге дейiн және ешқандай лауазым-атағы жоқ ғалым Алматы дейтiн қалада тұратын көрiнедi. Төңiрегiндегi жұртқа ұқсап бұлар бiр-бiрiн шақырысып, қонақ болып қайтып, бiр мезгiл өз қадiрiн сезiнудi бiлмей ме, әйтеуiр ол жағын кесiп айту қиын. Көңiлдерi қалаған уақытта бiр-бiрiнiң үйiне барысып, бұйыртқан дәмдерiнен тата отырып, бiраздан берi көкiректерiне жиылып қалған шерлерiн тарқата әңгiмелеседi екен. Екеуiнiң ұшырасқан сәттерiн егер сырттан бақылаған болсаңыз, әуелi қаймана қазақтар екен деп қалуыңыз да ғажап емес. Үндемеген күйлерi қол алысып, ұзаққа сөйлемей отыра беруге шыдамдары кәмiл жетедi. Қадiрлi оқушым, «бұл иттерiң қазiргiдей базар заманының нағыз қу тұяқтары екен» деп ойлап қалып жүрсеңiз, онда қателесесiз. Өз пендесiн неше түрлi ғып жарата беретiн шексiз құдіретiне таңырқағанда шебер құдай деушi ме едi, атамыз қазақ.

	Мiне, бүгiн жазушы досының үйiне ғалым келдi. Қоңырау шар ете түскенде-ақ есiктi ашқан жазушының әйелi ар жақта сорайып тұрған ғалымға:

	– Аман-есенсiңдер ме, жоғары шық, – дедi де жөнiне кете барды. Ғалымды сұлбасынан таныған жазушы оқып отырған кiтабына қайтадан шұқшиды. Аяқ киiмiн босағаға тастап, шапанын iлгiшке қыстырған аралықты зая жiбермей кiтапқа бүкiл ындынын аударған жазушы ғалымның келгенiн жаңа ғана бiлгендей, көзiн әрең айыра таңырқай қарап, жылы қабақ таныта жымиып қойды.

	– Иә, қалай, үй-iшiң аман ба? – Ғалым жазушының кескiнiнен әлде бiр сыр аулағандай қас-қабағын түйiп, қоп-қоңыр жанарын өңменiне қадап үңiлген кезде әлпетi сұстана түстi. Ғалымның мұндай қылығына әбден сырмiнез болып алған жазушы оның басынан аяғына дейiн түгел шолып, әзiл айтатын кiсiше езуiне қуақы күлкi үйiрдi. – Мына кәстөмiң қазiргi модаға жата ма? Жұрттың аузынан суы құрып айтып жүрген әлгi двух бортный деген осы ма? – Ғалымның атжақты қараторы жүзiне сәл-пәл қызыл бояу жүгiрiп, қоңырқай шырағынан суық ұшқын себезгiлеп өттi. Келеке-мазақ ретiнде қабылдағандай бет-пiшiнiндегi төтен құбылыстан дегбiрiн қашырмаған жазушы ұстамды. Сол замат әлде бiр жайдың парқына жеткендей ғалым түксиiңкi суық нышанына болымсыз жылу дарытса да, сұрлана күлiмсiреген әлпетiнiң жiбiмейтiн мұздай суықтығынан жазушының бiрден бойы тiксiндi. Содан да ол шағын денесiн тiктеп, дөңгелек пiшiмiне күдiк шалыстанған сескенiстi iрiккенiмен сызданыңқы сыңайда сыр бермей сазарып тұра бердi. Ғалым жаңағы бiр райынан тез қайтып, кәстөмiнiң екi өңiрiн екi жаққа жайып, осындай қылығының өзiнен қысылғандай күмiлжiп барып тiл қатты.

	– Бiз сияқты қара шаруаның балаларына ондай киiм қайда дейсiң. Бұл әшейiн бiзге тоқырау жылдарынан бұйырған нәрселер ғой. – Ғалым кенет қоңырқай уытты шарасына қитұрқы ұшқын ұялатып, досына бiр мезет шүйiле қарады. – Ондай кәстөмдi менен гөрi сен киюiң керек. Қанша дегенмен жазушы деген атағың бар. – Мұндай сөздер жазушының жанына майдай жағатынын ғалым бұрыннан-ақ байқайтын. Бұл жолы да оның шырайы алабұртып, өзiн қанша сабырлы ұстамаққа тырысса да, еркiне бағынбайтын қызбалыққа тап болып лепiре жөнелдi.

	– Мұның бәрi уақытша, ертең дүние орнына келмей қоймайды. Қашанғы өстiп қалармыз дейсiң, күнi ертең-ақ ел қатарына қосыламыз. – Өз сөзiнен өзi ләззат алып, елтетiндей жазушы өрекпуiн бiразға дейiн баса алмады. Ғалымның ойы мүлде басқа жаққа ауғандай назарын бiр нүктеге қадап, қыбыр етпестен қимылсыз отырды. Өзi осы үйге келген кезде жазушының оқып отырған кiтабына қол созып, жатырқаған кейiпте аты-жөнiн түксие шолып: –

	«Этикалық ойлар, ғылыми-көпшiлiк оқу», – деп дауыстап шықты да, парақтарын ары-берi құлықсыз аударыстыра бастады. Жанына жағып, жадырата түсер әңгiменiң ойда жоқта шорт үзiлiп қалғанына тұщынбай – ары қарай жалғастырып әкетудiң ретiн таппаған жазушы сөздi неден бастарын бiлмей әуелi қипақ қақты. Ғалым кiтаптың суретi бар тұстарына кiдiрiс жасап, ұзақ үңiлдi. Бiр кезде басын көтерiп, жан баласына ашып-жарып көрмеген бiр құпия сыр айтатындай даусын еппен баяу жайлап шығарды.

	– Өзiң қарашы, не деген сұлу адамдар бұлар. Ақыл да, ажар да, талант та бiр кiсiнiң бойынан табылу деген өте сирек құбылыс қой. – Кiтаптағы ойшылдардың суреттерiндегi керемет құпияны бiр өзi ғана бiлетiндей Ғалым сыңайы сондай сенiмдi. Онысы жазушыны әжептәуiр тосылтып-ақ тастайды. Сөйтсе де ғалымға таңырқай қарап, қиналған райда:

	– Бұлар қараңғыда қамалып тұрған туған халқын жарыққа бастап апарушы шырақ ұстаушылар ғой, – дедi. Жаттанды сөздердi естiп отырғандай ғалымның сазарған кескiнiне ешбiр бөтен өзгерiс енiп қоймады. Жазушы оның бұл мiнезiнен қуыстана күмiлжiп, сөзiн кiлт доғарды. Өзiнiң ойлау жүйесiнiң ылғи дұрыс өрбитiнiне еш күмән келтiрмейтiн сенiмдiлiгiне марқайып қоймайтын ғалым ұстамды бола тұрып, өмiрде бiр сұмдық жайларға көз жеткiзе түскен сайын содан бiржола түңiлiп, торыққан кейiппен:

	– Бiздiң қазiргi басшыларымыз осылардың ширегiне де татымайтынына сенесiң бе? – дедi. Төрдегi диванға аяқ-қолын еркiн соза жайғасқан ғалым кенет осы отырысын өзiнен-өзi әбес санағандай дереу түзелiп, қас-қабағын түксите түйiлiп қарағанда қара торы әлпетi iшкi ой арпалысынан сәт сайын күреңiте құбылып, шымырлап тұратындай.

	– Бұлар халыққа обал жасады. Кейбiреулердiң өмiр бойы тiрнектеп жиған ақшаларының түкке жарамай қалуы деген сұмдық қой. Ештеңе өндiрместен алып-сатарлықпен айналысып, миллионер болып кеткен алаяқтар қаншама.

	Осы төркiндес сөздер жазушы жанына тәрiзi жақпайды-ау, дегбiрсiзденiп бiр отырды, бiр тұрды. Өзiнен көзiн тайдырмай сөйлеген ғалымның ұшыраса қалса-ақ өңменге қадала кететiн назарынан қашқақтап, ары-берi сенделiп жүре бастады. Терезеге барып сыртқа көз жiбердi. Ертелi-кеш өтiп жүрiп жүзтаныс бола бастаған әйел терең ой құшағына енгендей басын төмен сала баяу басып кетiп барады екен. Өне бойы иығына бiр киiмдi iлiп жүре бергендiктен шығар бәлкiм, кейпiнен жұпыны жұтаңдықтың көңiлсiз нышаны сайрап тұратындай көрiнетiнi болмаса – былай өзі бәдендi. Құрғырдың бiр етене жақындығы бардай жан-жүйесiн баяғыда өлiп қалған сағынышқа ұқсайтын сезiм елбiретiп өтiп, әлдененi түсiнiксiз аңсатып, елегзiтiп елеңдете бередi. Дәл мұндай халын кейде неге жорырын бiлмей дал болады. Сыртынан көрген сайын әйтеуiр қызған ыстық табаға шаж ете қалған судың керi шашыраған тамшыларындай жан дүниесiн нәзiк шымылдатып өтетiн бiр кереметi бар. Осы тұрысында да дәл сондай күйдi басынан кештi. Айдаладағы бiреудiң әйелiнiң сыртқы порымына сұқтана қарап, қашан көзден таса боп кеткенше тұра беретiн бе едi.

	– Мына сұрымызбен бiз ертең қайыршы боп кетемiз. Осындайда жер алып алу керек едi. Бiрақ ауылдың бетке ұстарларынан артыла ма, машина-трактор да солардiкi. Үкiметтiң есебiнен бiр-бiр үй салғызып, дереу жекешелендiрiп ала қояды.

	Бiр сарынды қоңыр дауыс жүйкесiне әдейi тие түскiсi келгендей жаймен нығыз шығады. Жаңағы жүзтаныс әйелдi бiрталай аралыққа көзiмен ұзатып салған жазушы елегзiген елбiреуiк сезiмнен арыла алмай жүрегi әлсiн әлi шымылдап, жалғанда ешқандай қайран жоқтығына ерiксiз жүгiнген замат iшi удай ашып, сұрапыл қызына жөнелдi. Оның үстiне мынаның осындай сөздерiнен әбден зықысы шығып, запыс болғандықтан ба, бұйымтайын тезiрек айтып, жөнiне кетсе екен деп iшiнен тiлей бастады. Сабыр-шыдамы таусылып кетiп, жаңағы ыңғайдағы әңгiменi шорт үздi де тiке сұрақ қойды.

	– Сонда бiз сияқты сорлылар не iстеуi керек, айтшы?! – Жазушының шарасына ұялай қалған уытты ызбардың төркiнiн iздегендей назарын тайқытпастан бiраз iркiп, жетесiздiк атаулыға ренiшiн жасыра алмағандай жүзi сұрланып кеттi. Дауыс әуенiндегi әрбiр қалтарыс-iркiлiсiндегi қою құйылысына қалтырап-дiрiлдеген сарын араласты. Құдды қасындағы бұған емес, мүлде басқа адамға тiл қатқандай бейтарап солғын үнмен: – Шама келсе, әрине, жылжымайтын капиталдарды ала беру керек, – дедi. Жазушы «жылжымайтын капитал» дегенге шорқақтығын бiлдiргiсi келмей, дәл осы уәждi мiсе тұтпай баяғыдан белгiлi нәрсе дейтiн ынғайда тапжылмай тұра бердi.

	«Жылжымайтын капиталдан» гөрi өзiнiң шығармашылық зиялы тiршiлiгiн анағұрлым артық санайтын тәкаппарлық көңiлiне келiп те қалды. Сол себептi де айнала төңiрегiндегi былғанышты нәрселерден бойын аулақ ұстағысы келгендей сырбаздана паңданып:

	– Маған да сауда жаса дегiң келiп тұр ма, сонда бұл дүниеде ешбiр қасиеттi нәрсе қалмауы керек пе?! – дедi.

	Шындап таңырқаған сыңайда бiр уақ адырая қараған ғалым мынаның соншалықты өзiн дәсер көрiп, бұлдайтынына жүзi шұғыл қуқыл тарта бiр төтен ой iркiлiс тауып, болымсыз жымың ете түстi. Еңселi бойымен қозғалақтап, көзiнiң астымен жазушыға түйiлiп қарады.

	– Жылжымайтын капитал деген жер, үй. Алтын сатып алып қойсаң да ешқашан өлмейдi. Қиын жағдай кез болып қалса соларды шетiнен сатып, күн көре бастайсың.

	Бiр орында қалшиып қатып қалған жазушы «жылжымайтын капиталыңмен қоса құрып кет» дей жаздай барып өзiн әрең тежедi. Езуiне үйiрiлген жаңағы болымсыз күлкiден мысқыл әжуаға ұқсайтын сырды ауласа да, көңiлiне кiдiлiктi ұялатпайтын сабырлы қалпын сақтады. Екiнiң бiрiнiң аузынан осы тақылеттес сөздер шығады. Сонда бұдан басқа әңгiме құрып қалған ба! Ақыл-ойының денi дүниеге ауып кеткендей. Ғалым сөзiнiң пiсiмiлләсi қазiргi басшылар, өз халқына опасыздық жасады дей ме. Алғашқы кезде әжептәуiр елiктiрiп әкететiн мұндай әңгiме барысында ғалымның алғыр ақылына жазушы тәнтi боп, шыншылдығына сүйсiнетiн. Мына дүние құбылыстарына соның көзiмен қарауға тырысып, соған ұқсап тұжыруға дағдыланғысы келетiн. Мiнеки ендi қазiр өз үйiнiң терезесiнен сыртқа қарап тұрып, айдаладағы бiреудiң әйелiнiң жұпыны сұқпытын ойына алғанын айып көрмек түгiлi, өзiнiң қақ төрiнде отырған ғалымның жүрек сескентер сөздерiн ары қарай тыңдауға зауқы соқпай, көңiлi түсiнiксiз қобалжи бастады.

	– Қазiр алып-сатарлықпен кiмдер айналысады дейсiң ғой, әкiмдердiң балалары. Ал ол әкiмдер кiм? Партияның бұрынғы басшылары. Жақында менiң бiр студентiм 17 мың сомға жаңағы сен айтқан двух бортный кәстөм сатып алып кидi. Қайдан алды дейсiң ғой. Бiр облыстың әкiмi баласына шетелдiк киiмдердi арзан бағаға сатып әпередi. Ал ұлы мұнда кеп жаңағыдай бағаға айдайды, көрдiң бе, қаншама пайдаға кенелетiнiн.

	Ғалым бұған құдды кiнә артып отырғандай даусын өктем де қатқыл шығарған сайын ашу-ыза көкiрегiн сыздата шым-шымдап толып барады. Ашуланған уақытта шақшиып қалатын әдетiне бағып, жазушы бiрер сәт тесiле қадалғанымен ғалымның өзiнен тосылып, ығатындай сыңайын байқамады. «Бұл сонда ылғи осындай әңгiме айту үшiн келе ме? Маған оның керегi қанша?» деп ойлады. Ұрынайын десе оның жөнi жоқ. Ақыры дымы құрыған жазушы ғалымға барлай қарап, ұзақ бөгелдi. Өзiн сабырлы ұстауға тырысып бақты. Тiл қатайын десе атқақтап соққан жүрегi аузына келiп тығылатындай, басы зың ете шаншып ауырып кеттi. Көз алды шымырлап, қарауытып барады.

	– Бiз қазақ деген халықпыз. Ал халық болған соң оның ғылымы, мәдениетi, өнерi, өндiрiсi түгел болуы керек. Тек сауда-саттықты ғана ойлап, қайткенде пайда түсiрудi көздеп жанталассақ – онда өмiрдiң өзi қызық емес, бiрдеңе боп кетедi ғой. Өзгелер сияқты бiз де iлгерi басуымыз керек емес пе! – Жан-тыны қалмай шырылдап түсiндiрiп баққан жазушының дауыс екпiнiнде дiрiл бар. Бiр нүктеге тас қадалған қалпы бұл сөздерге иығын қиқаң еткiзгеннен артық ғалым әрекет жасамады. Досының бұл қылуасын жазушы шындықты мойындағанға жорыды. Бұл басымдығын үстемелей түсемiн деп, қызбалыққа салынып кеткенiн өзi де байқамай қалды. – Құдай бар ма, жоқ па, бiлмеймiн.

	Бiрақ бәрiн реттеп, жөнге келтiрiп отыратын әйтеуiр бiр құдірет бары анық. «Ұрлықпен тапқан мал арам» демеушi ме едi. Еңбексiз келген байлық түбiнде жақсылыққа апара ма, апармай ма, ол жағын бiр мезгiл ойланып қойған терiс болмайтын шығар.

	Осында келгелi берi ғалым бiрiншi рет ашық жақтырмағанын сездiрiп, қолын шұғыл сермеп жiбердi.

	– Мұның бәрi құр әшейiн ағартушылық сөздер. Әйтпесе ұрлық пен байлыққа кенелiп, соның игiлiгiн өле-өлгенше көрiп өткен адамдардың көбiн бiлемiн.

	Мұндай оқыстықты күтпеген жазушы қарсы дау айтуға батылы жетпегендей күмiлжiп, қызба екпiнiнентез-ақайрылып қалды. Ал ғалым өзiнiң бұлайша тым шұғыл кеткенiнен қолайсызданғандай қараторы кескiнi ашаң тарта сазарып, қолымен жағын сүйедi. Терең ой кешкен кейiпте белгiсiз тарапқа тесiле қадалып барып:

	– Сен бiлесiң, тапқан-таянғанымды ылғи жинастырам деп бала-шағамды ауыздарынан қаққан күндерiм көп болды. Үстiмiзге артық киiм iлiп алғамыз жоқ. Сол үшiн кейде үй iшiлiк жайсыз әңгiмелерге барғанымызды несiне жасырамын. Ақырында жүрiп жиырма мың сомның басын құрап едiм. Жиырма мың сом ол кезде тұтас бiр байлық едi, келiскен-келiскен екi үй келетiн, екi машина сатып алуға болатын. Қазiр түкке де жарамай қалды. Еңбегiмнiң еш, тұзымның сор боп кеткенiн ойласам өзегiм өртенiп кете жаздайды, – дегенде өшпендiлiгi одан бетер өрши жөнелгендей үнi қатайып барады. Қатты жаны ашыған күйзелiстi сыңайда тыңдағанымен ғалымның жолы болмай қалғанына iштей табалағыш құзғын ниетiнiң өре түрегелгенiнен кiшкене ыңғайсызданатын сезiк-секем қылаңытып та қоймады. Осы кезде бұлардың үстерiне жазушының әйелi кiрдi. Әйелден гөрi еркекке келiңкiрейтiн кесектеу пiшiнiне айықпас кiрбiң молынан ұялапты. Ғалымға күлiмсiреп қарап, тiл қатқанда бәрiбiр әлгi кiрбiң сейiлместен жүзiнде сол күйi iркiлiп тұрып қалды.

	– Балалар аман ба? Мынадай заманда қайтып күндерiңдi көрiп жатырсыңдар?

	Әйелдiң сұрағын құдды естiмегендей бiр нүктеге тас боп қадала қараған ғалым диванның жақтауындағы ағашты шерткiлеп отыра бердi. Әңгiме үстiне әйелiнiң келiсiнен-ақ жазушының бiртүрлi құты қашты. Жаутаң-жаутаң етiп екеуiне алмакезек көз тастап, әлдебiр жайсыздыққа iштей дайындалған қалпынан лыпыған ұшқырлық сезiледi. Күйеуiнiң мұндай қылуасына әйелдiң қыбы қанатын сықылды үстемдiгiн қанша жайдарлылығымен бүркемелегiсi келсе де, күтпеген жерден қабағына кейiстiк үйiрiлдi.

	– Бәрiнен де бiзге қарамайсың ба, егiн-тегiн заманда жүрiп, не бiр жөндемдi зат та алмаппыз, не дұрыстап киiнбеппiз де. Бiзде не ақыл, не ақша болмапты ғой, несiн айтасың! – Шалқайыңқырап отырған ыңғайынан тiктеле жөнделiп, көкiрегiн қарыс айыра ауыр күрсiнген ғалым досының осы сәттегi жүзiнiң жайсыздау өзгергенiн қапысыз байқаса да, жанды жарасының орнын әдейiлеп тырнай түскiсi келгендей:

	– Бiздi құртқан кiтап тәрбиесi. Ұят, ынсап, қанағат, адалдық дегендерге имандай ұйып сендiк. Сөйтсек оның бәрi өтiрiк боп шықты. Қазiр ешкiм де өз еңбегiмен күн көрiп жатқан жоқ, – дедi.

	– Бiз ше?! – деп жазушы сөзге жұлқына кидi. Мынаның неге сонша шыр-пыры шығады дегендейiн ғалым мiзбақпай сазара қарап, қимылсыз отыра бердi.

	– Бiздiң бiр сонда шекемiз шылқып отыр ма, қарызға белшеден батып, қайыр сұраудың аз ғана алдында тұрсың!

	– Шаптықпастан басалқалы шыққан әйелiнiң даусынан бәрiбiр нығыздықты аулаған жазушы амалсыз тосылып, бiрден арыны қайтқандай пәс тартып қалды. Осы кезде әлдене айтпаққа ұмсынып, қаттырақ қозғалғанда сықырлай жөнелген диванды да елемей ғалым екiараға ешқандай сызат түспеген бауырмал ыңғайда:

	– Сен қазiр жатпай-тұрмай кiтап жазып жатырсың. Егер оны шығара алатын болсаң – қаламақыңа қанша мың сом алған болар едiң? – деп сұрады. Дәл осында бiр қитұрқы бәле бардай сезiктене аңқайып қалған жазушының аққұба дөңгелек жүзi бұрқ етiп, шымырлап алабұрта жөнелдi. Алға қарай бiрнеше мәрте ұмсынып-ұмсынып, тұтықпасы бардай тығыла кекештенiп барып тiл қатты.

	– Алпыс мыңдай сом шығар.

	Бұл жауаптан бiржола түңiлген ғалым ары-берi теңселе қозғалғанда тағы да сықырлай жөнелген диванға көңiл аударып қоймастан жаңадан таныс-бiлiс бола бастаған кiсiлерше бiртүрлi жатырқап, үңiрейе үңiлдi.

	– Ондай ақшаны алып-сатарлар жөнi келсе бiр-ақ күнде табады.

	Дегбiрсiздене құты қашқан жазушы әйелiне жалт бұрылды. Бақса, ұсқыны бұзылып, көздерi боталап жасаурай бастапты. Мынаның көзiнше ненi болса соны тантып, масқара болар ма екен деп ойлағанша болған жоқ, әйелiнiң тарғылданып шыққан даусына босаң сарын араласқанда – сәл болса жылап жiберетiндей көрiндi.

	– Мына бiздiң көршiнiң ұлы жақында 70 мың сомға куртқа алды. Бiздiң баламыз ең құрғанда 25 мың сомдығын әперiңдер деп құдайдың құтты күнi қыңқылдайды. Бiз бейшара жиырма мың сомды қолымызға ұстап көрiп пе екенбiз. Баланың аты бала емес пе, ондайды қайдан бiле берсiн.

	Бұл сөздерге атжақты жүзi сұрлана құбылып, әжептәуiр елтiп, толқыған ғалым:

	– Бұл өте қорқынышты заман болып тұр. – Бiреу естiп қоймасын дегендей ақырын қатқыл сыбырлағанда әлденеден сезiктенген кейiппен жазушыға бiр ауық түксие тұнжырап қарап алды. – Жаңа дұрыс айтты. Бiзде кезiнде не ақша, не ақыл болмаған. – Жазушы дәл осы мезетте бiртүрлi жалғызсырап, мына екеуiнен бiр жаққа қарай безiп кеткiсi келдi. Ақша, сауда, алыпсатарлық, киiм-кешек – жалғанда бұдан басқа әңгiме құрып қалған ба деп айғайлап жiбере жаздады. Үйге келiп отырған кiсiге дауыс көтеру де ыңғайсыз. Айдалада қаңғып жүрген ашу әзәзiл лағып кеп мұның iшiне қона дереу лап етiп тұтанып, лаулап ала жөнелдi. Содан жоғары өрлеген бойда алқымына бiр-ақ тiрелiп, қолқа-өңешiн тұтаса өртегендей қыздырып барады.

	– Сендер он жерден айтыңдар, мен бәрiбiр басқа бола алмаймын! Өл десеңдер өлуге бармын, бiрақ сауда жасау қолымнан келмейдi. Аштан қатып, көштен қалып жатқан жағдай жоқ қой, әйтеуiр әзiр. Заманақырды орнатып, қара тұманды қаптатқанда бәрiбiр ештеңе бiтпейдi!

	Мұншалықты жетесiз кещелiктен әбден тойынып жерiнгендей жазушыға әйелi бiр уақ алара қарады. Құдай осыған тап қылған күнiне лағнет айтатындай бiр сұмдық күйзелiстi пiшiнге енiп, жүзiн бұрып әкеттi. Содан ғалымға мынаған кiшкене ақылыңды айтып, түсiндiрiп қойсаңшы деген өтiнулi райда жаудырай қарап барып айла-шарғысы бiтiп, амалы таусылғандай түңiле сөйледi.

	– Бұған қарап отыра берсек, түбi аштан өлетiн шығармыз.

	Бәрiнен де әйелiнiң осы бiр сөзi жанына қатты батып, ауыр тиiп кеттi. «Мынаның көзiнше үндемей-ақ қоя тұрса қайтедi. Бұл кеткен соң не десе о десiн. Әйел жұрты қызық, сырттан бiреу келсе күйеуiн жамандап, жылап-еңiрегеннен бiрдеңе өнедi деп ойлай ма екен. Былай екеуi оңаша отырған кезде мұндай сөздердiң бiрiн де айтпайтынын қайтерсiң. Мұның өтi жарылып кетсе де айтқыш болса сонда айтпай ма? Ғалымның жаңа кемеңгерсiп отырып ап, мұның әйелiн дұрыс айтады дегенi қай сасқаны. Кезiнде ақшаның да, ақылдың да жоқ болғаны бесенеден белгiлi». Жазушы өз ойымен өзi әлек болып отырғанда әйелi мен ғалым екеуiнiң әңгiмелерiн тiптi естiмей қалса керек. Қайтадан құлағын түрiп тыңдаса, бiтпейтiн баяғы тауқымет. Бiртүрлi жүрегi лоблығандай болды, бiрақ амалы қайсы.

	– Сол коммунизм кезiнде мен бұған құдайдың зарын қылдым, ең болмағанда ағаш бұйым алып алайық деп. Тыртысты да қалды, тыртысып қалғыр.

	Жазушы әйелiнiң ұсқынына қараған сайын бұдан былай дұшпандығы жiбiместен қатая түсетiн сияқты. Бұ қу тiршiлiктiң уәйiмi адамды жеп қоятындай көрiнедi. Қараса, әйелiнiң ұрты суалып, жақ сүйегi мен иегiнiң арасы тым ойпаң түсiп кетiптi. Етi қашқан жердiң орнын бiр жаман жерi оңдырмастан әжiм торлай бастайды екен. Күн сайын ары-берi өтетiн әлгi жүзтаныс әйелдiң жағын жақыннан барып қарағысы келетiн әуселесiне бiраз алданып қалса керек, әңгiме әлi толастамапты. Әйелiнiң кейпiне байыптап үңiлген сайын самайының тұсынан бiр-екi тал ақ шашты да байқап қалды. Жүзi алабұртқан ғалымның әңгiмеге ден қойған әлпетiне қиналыс молынан үйiрiлгендей. Үйде тұратын ағаш затқа дейiн жылжымайтын капитал шығар бәлкiм. Мұнша дүмше боп дүниеден кенжелеп қалғанына қорынатын сезiм жанын жүдете бастайды деп тiптi ойламаған екен. Отыңды оттап, суыңды iшкен алаңсыз тiрлiк бiлген кiсiге – жарты ырыс па деп қалды. Қайдағы-жайдағы сұмдықтарды төндiре түскен мына ғалым да оған қосымша мұны әбiгер қып, көңiлiнiң алай-түлей бұзылатынын осы қазiр байыптап отыр, қараса. Ғалымның қарасы бiржола батқанын қалады Бағанадан берi әйелiнiң сөзiн тағы тыңдамай қалған ба, қайтадан құлақ түрсе, мұны жер табандата түсiптi.

	«Қойныңдағы қатыныңа сенбе...» – деп қазекем тегiннен-тегiн айтпаған шығар.

	– Бұл өзiнен басқа ешкiмдi жақтырмайды. Сен кеткен соң өзiнен-өзi шала бүлiнiп, ұрынарға қара таппай аласұрады. Мұның мiнiн бетiне айтқан адам – дұшпаны. Жұрттың бәрi күлiп қарағанына мәз, жазушы деп өтiрiк қолпаштап қойса-ақ бөркi қазандай болып кетедi. Ал жұрттың мұның сыртынан өсектi қардай боратып жатқанымен iсi жоқ. Бiз керек десең, қонақ шақырудан ұяламыз. Үйiмiздiң сұрын көрмейсiң бе. – Құдайдан әйелi солқылдап жылап жiбермесе екен деп тiледi. Ұят я намыс секiлдi әлдененiң уыты өзегiн шым еткiзiп дуылдатып ала жөнелген замат бет-жүзi тұтас қызынып, ғалымға ерiксiз жалт бұрылды. Қараторы атжақты кескiнi ашаң тарта қуарып, назарын ешкiмге тiктеп салмастан тұнжыраған қалпы:

	– Ал, мен кетейiн, – дедi.

	Ғалым диванның жақтауына қолын тiреп көтерiлем дегенде әбден тозығы жетiп, жиырылған серiппесi қайтадан ыршып орнына келгенде сақ еткен дыбыс құлақ жаратындай күштi шықты. Бағанадан берi отырған жерi шұқырая ойылып түсiп кеткенiн жазушының көзi ерiксiз шалды. Одан да қарадай қысылып кеттi. Әйелiне тiке қарамауға тырысып, назарын төмен тұқырта қойды:

	– Қарап отырмай сенi де қорқытып жiбердiк. Отыр, шай iш, тамақ салайын.

	Жазушының әйелiне сынай қараған ғалым кескiнi күреңiте шымырлап, оңдырмай тiлдеп тастайтындай пiшiнiне түксиiңкi сұс үйiрдi.

	– Сендер менiң кесiрiмнен ұрсысып жүрмеңдер!

	Жазушының әйелi дәл бұған не ренжiрiн, не күлерiн бiлмегендей таң-тамаша боп:

	– О, құдай, со да сөз боп па, ерлi-зайыпты адамдардың бүйткен күнi құрысын, қазiр ұрсысып, қазiр татуласатын, – дедi.

	Осының алдында ғана бәрiнен безiнiп, жерiнбегендей, жайсыздық бiткендi жуып-шайып, тiгiсiн жатқызуға тырысқан әйелi бәлкiм сиқыр шығар. Құдайы момын бола қалғаны көңiлiне сыймай барады. Кетуге бет алған ғалымға үй иесi ретiнде бiрдеңе деу керектiгiне бола:

	– Асықпасаңшы, заман мынау, кiм бiледi, ертеңгi күнi бiрiмiздiң үйiмiзге бiрiмiз барғанда тамаққа дейiн сатулы болып кете ме, соған дейiн емiн-еркiн iше тұрайық, – дедi де жарқылдап күлiп жiбердi.

	Ғалым да бұл сөзге жымиып, жазушыға көзiнiң астымен сүзiле қарап, қабағын жорта түйдi де:

	– Кейiн ондай да күн келiп қалса саған қарыз болып жүретiн жайым жоқ. Оны қайтаруға шамамыз келмейдi, кедеймiз. Сондықтан жақсы, қайтайын, – деп шалт бұрылып, сыртқа беттедi.

	– Қой құрысын, өзiмен кетсiн, қайдағы сұмдықты қалай ойлап табасыңдар, ондай бола қоймайтын шығар?! – деп жазушының әйелi қарап қалмай сөз қыстырып үлгердi. Ғалым шығып кеткен соң жазушы жұмыс үстелiнiң қасына келдi. Айнала төңiрегiндегi кiтаптар мен қағаздарға өзiнiң түк қатысы жоқтай. Еш нәрсеге зауқы соқпай селтиiп тұрды да қойды. Көңiлi бұрын-соңды бұлай суынбаған едi. Аппақ қағазға түскен өзiнiң шимай-шатпақ жазуына жатырқай үңiлiп, мұншалықты есiл еңбектiң түкке де жарамай қалатынын ойлағанда өзегi өртенiп кете жаздады. Содан диванға сылқ етiп отыра кеткенде әлгi құрғыр серiппесiне тағы бiр кәдiк болды ма, биiк жерде тұрған зат жерге ұшып түскендей сарт еткен дыбыс құлақ жаратындай және күштi шықты. «Бүйткен жылжымайтын капиталы да құрып кетсiн» деп ойлады өзiнше. Осы кезде ас бөлмесiнде жүрген әйелi жетiп келдi. Бiр сұмдық болып қалды ма дегендей үрпие қарап, дереу қатқыл нышанға көштi.

	– Бiржола қирап тынса екен осы. Жаңағы да бiр центнер салмағымен қалай болса солай отырып, сықырлатқанда ана жақта жүрiп ұялғаным-ай.

	Бiреудiң үйiндегi диванға бiреу абайлап отырмаса сықырлап-шиқылдағанының жаман екенiн бұрын кiм бiлген. Жазушының түсiнбейтiн нәрсесi бұл өмiрде көп екен байқаса.

	Арқадан жазушының қайын жұрты сау етiп кiрiп келгенде бүйiрлерi тоқ тырсиған-тырсиған сөмкелерiне көзi түстi. Кейiнгi кезде өзiнiң ашқарақ ниетiнен iшiнен қанша қуыстанса да – сыбағаға жорыған сәт кеудесiнiң қуыс-қуысын ыстық леп үрлеп, желбiрете желпiлдетiп өтетiн құлшынысты күйге бөленiп, тәбетi ашылып кеткенiн сезбей де қалды. Жылқының жалы мен жаясы, қазысы мен қартасы барына әжептәуiр иегi қышыды. «Арқаның қазысы iшекке сыймайтын берекелi келедi ғой, жарықтық» деп емексiп те үлгердi. Бұл заманның қайын жұрты да бұзылған ба, күздiктерiн ырымдап-жырымдап әкелгендерiн көргенде көңiлi су сепкендей басылды. О жақта күздiкке көбiне тайынша сояды. «Сиырдың етi со бойы жел, маған жақпайды» деп отырушы едi марқұм шешесi. Биылдыққа бұйыртқаны осы шығар бәлкiм. Қазiр кесiр сайлайтын уақыт па? Есесiне қонақтар құлқын сәрiден тұрып базаршылауға кетiп, жатар орынға шаршап-шалдығып бiр-ақ оралады. Бәрiнен бұрын қайын жеңгесiнiң қабағы салыңқы тартып, самарқау бола бастағанына қараптан-қарап қысылып, қуыстанатын түсiнiксiз хал дегбiрiн қашырып-ақ бiттi. «Алматыларың бiздiкiнен де әрман күйiп тұр ғой» дейдi қайын жеңгесi ылғи сөзiнiң пiсiмiлләсында. Күн сайын кешкiсiн айтылмай қалмайтын бұл сөздi бiр мәрте елетпей кезегiн өткiзiп жiберетiн мұның әйелi ме. Аяқ астынан бiр сұмдық нәрсеге айран-асыр тәнтi болғандай әңгiмеге жұтынып кiрiсiп, көр-жердегiнiң барлығын түк қалдырмай түгелдеген кезде Арқа мен Жетiсу тауарларының арасындағы бағалар шеттерiнен салғастырылып, сарапқа түсе бастайды дерсiң. Тап осындайда жазушыға өз үйi есебi алынар алдындағы абыр-сабыр боп жатқан дүкен тәрiздi көрiнiп кететiнi бар. Қанын iшiне тарта сұрланып ала қойған әйелi осы қазiр айтпаса бiржола кешiгiп қалатындай асығып-аптығып:

	– Аманшылық боп елге қайтып барғандарыңа дейiн тағы қымбаттап кетiп жүрмесе, көзге көрiнгендi шетiнен сатып ала берiңдер. Алдымызда қандай күн күтiп тұрғанын кiм бiлсiн. Оның үстiне сендерде бiздерге қарағанда әлдеқайда қымбаттау сияқты, – дедi.

	Сөзiнiң аяғына қарай кiлт жiңiшкерген даусына шаңқыл араласқан уақытта жазушының жүрегiне гiрш етiп бiз кiргендей шым ете түстi. Көзге көрiнгеннiң бәрiн шетiнен сатып ала бер дегенi сонда ұн, күрiш, мата, киiм-кешек болса жөн екен-ау, құлағын салып тыңдап қараса құдайым-ау, сiрке қышқылы мен ас содасына дейiн нысанаға iлiнгенiне сенер-сенбесiн бiлмегендей қайран қалып отыр. Iшiнен тынған күйi ақырын тұрып, жатын бөлмелерiне қарай жүре бердi. Iшке енiп, есiгiн жауып алса да жағы сембеген әйелiнiң үнi мұндаға дейiн еркiн естiлiп тұрды. «Баяғыда ешкiм көзге iлiп қоймайтын жаман сәтен көйлегiң төрт мың сом дейсiң бе! Үстiмiзге iлдә ғып iлiп жүрген оны-мұны жылтырақтарымыз тозып бiткен соң қайтер екенбiз, сұмдық-ау?!» Әйелiнiң мұндайлық заржақтығын бұрын бұл ескере бермеген шығар. Тап қазiргi сөздерiнiң бәрi бiр ғана өзiне бағышталып айтылып жатқандай көрiнген сайын құты қаша дегбiрсiзденiп, тықырши бастайды. Жатар алдында еш нәрсеге алаңдап, ойламауға тырысса да ас бөлме жақта отырған әйелi мен қайын жеңгесi екеуiнiң дауыстары емiс-емiс ап-анық естiлiп қалады. Ұйықтап кеткен екен, үстiне баса-көктеп кiрген әйелiнiң дыбысынан оянды. Көңiл орнында болмаған соң ұйқыдан да береке қашады екен. Соны көрiп, сезiп жүрiп, кiшкене жаны ашыса қайтедi деп ашуланып қойды. Бiрақ мұның өңiндегi ренiште еш шаруасы жоқ әйелi көзiнiң қиығын немкеттiлеу тастап, асықпай шешiнуге кiрiстi. Кенет есiне әлдененi түсiргендей қалт тынып, бұған сынай қадалып барып:

	– Әй, мына кiсiлер қайтамыз деп жатыр. Таныс болмаса билет жоқ көрiнедi. Баяғыда алпыс атаң, қырық жездең бар емес пе едi, айтып көрсеңшi, – дегенде үнi тым қақсал әйелдердiкiндей кекселенiп шыққанын жатырқап, басын жұлып алды. Мұның төңкерiлген көңiл әуенiмен санасып дағдыланбаған әйелiнiң жаймен шешiнген қалпына қарап көкейiн әншейiнде қытықтап өтетiн құмарлық сезiмнiң жұқанасы да бiлiнбедi. Есесiне дүниеде еш құпия нәрсе қалмағандай барлығы құдды мына өзiнiң әйелi сықылды жалаңаштанған жадағайлық жайлап алғандай көрiнiп кеттi. Содан да көңiлiн құлықсыздық ендей бойлап, дендей жөнелдi. Терезенiң тұсынан күндегiсiн күнде ары-берi өтетiн кенет әлгi жүзтаныс бола бастаған әйел де күйеуiнiң көзiнше қымсынып қоймай осылай шешiнетiнiн ойлағанда көңiлiн жайлап алған манағы жадағай жұтаңдықты ыстық толқын желпiп өткендей көкiрегi бiршама қызынып тұрды. Жұп-жұқа қағылез жүзiне ар-иманы лып етiп шыға келетiн ұяң реңдi әйелдiң шешiнетiн сәтiн ойша қанша елестетiп көргiсi келгенмен көз алдына әкеле алмай әлек болды. Әлгi қызынған орны аяқ астынан ашып, кеудесiне тұтас жайылып барып қолқасын шапқанда аузына запыранды дәм келдi.

	– Осы қазақтың келген-кеткенi бiр жұмыс, жоқ белеттi мен қайдан таппақпын, – дедi бiр кезде дүңк етiп.

	Бұған жалт бұрылып адырая қараған әйелiнiң қуқыл тарта ашаңданған ұсқынына өшпендiлiктiң ызбары ендi қайтып жiбiместей молынан ұйып қапты.

	– Қызылсыраған уақытта әкелген еттерiн жеген жақсы-ақ. Өздерiнiкiн өздерiне асып беруден де ұялмадық бiз қарабет. Базардан сатып әкелгенде басыңдағы шашың жетер ме едi!

	Қанша ұйытқытып құйындатса да ойлап қарап тұрса, бұл жазғанның айтқанының да жаны бар. Жазатайым бiрдеңе деп қойса жоқ-жiтiктi түгелдеп аяғына шыққанша талай уақыт текке сарп болатынын ойлап, жазушы iшiнен тынды. Бiраздан соң сөйтсе де:

	– Әй, билет дегенiң саудагерлердiң қолында, екi-үш бағасына сатып алмасаң ешкiм қазiр тауып бермейдi, – дедi. Таң-тамаша боп қалт тынған әйелiнiң мiсе тұтпайтын қарасына шарасы бiтiп, түңiлiп-торыққандықтың араласқаны мұның арқасына қашаннан аяздай бататын едi. Қазiр де әйелiнiң кейпiнен сондай бiр қитұрқы сырды оқығандай болғанда екiұдай күйге тап келiп, аңырая тосылып қалды.

	– Бұлар бiздiң күйеу баламыз мықты, атақты жазушы, үйiнде бәрi асып-төгiлiп жатады, не кием, не iшем демейдi деп ойлайды. Ал мен байғұстың сөмкелерiне не саларын бiлмей басымның қатып жүргенiн сезедi дейсiң бе. Ертең осыдан тура ештеңенi жасырып-бүгiп қалмай көздерiне шұқып тұрып көрсетiп, түсiндiрмесем бе?

	«Мынау не деп тантып барады?» деп ойлаған жазушы шынымен-ақ сасайын дедi. Бұл көкбетке салсаң олай етуден де тайынбас. Әкесiнiң құны боп кетсе де үшеуiнiң қайтар жолын мен-ақ төлейiн деп бекiнгенде жазушының жотасынан бiр ауыр жүк аударылып түскендей бойы әжептәуiр жеңiлейiп қалды. Таң ертеңгiсiн тұра сап шойынжол вокзалына бару үшiн аялдамаға қарай жүгiрдi. Келсе – аузы-мұрнынан шыққан насай-топыр халық. Қаптаған кассалардың көздерiнде қосарласа тұрған кезектердiң құйрығы вокзалдың сонау қараңғы түкпiрiне дейiн созылып-созылып барып бiр-ақ үзiледi. «Мен ғой қайын жұртыма билет алуға келдiм, ал мына елге сонда не жоқ» дедi өзiн-өзi кекетiп. Бiршама селтиiп тұрып-тұрып «үмiтсiз шайтан» дедi де кезектiң соңғы жағына қарай барды. Бiр-бiрлерiмен анда-мұнда сараң тiл қатқандары болмаса әркiм өз-өзiмен боп түксиiп тұрған көптiң кескiн-кейiптерiнде беймаза алаңдаушылықтың басым екенiн аңдады. Бiр орыс әйелiнен байқастап жөн сұраған уақытта мұның соңынан өзiнен екi-үш адамның кезек қойып кеткенiн бiлгенде бiр түрлi дымы құрып, құж-құж қайнап, құрттай жыбырлаған жұртқа бiр уақ сазара қарап бөгелдi. «Мына тұрғандардың әрқайсысының соңында екi-үш адамнан болса онда екi-үш күнде билетке жетпес. Ендi не iстесе екен? Осындайда пенде баласын түсiнiксiз жеңсiктiк билеп, бiрдеңе кезiгетiндей сыртқа емекси беретiн ескi әдетi емес пе. Сөйттi де тысты бiр аралап келудi ұйғарды. Кiре берiс ауызда бiр топ жас жiгiттердiң иiрiлiп тұрып ап өткен-кеткендердi аңдыған сұғанақтау жылмиған әлпеттерiн байқағанда сыр алдырмауға тырысып, қастарынан қоқая ыздиып өттi. Қыр әйелдерi екенi сүрепеттерiнен бiрден танылатын екi-үшеуiн кiдiртiп, әлденелердi ұсынған сұқпыттарынан жылмақай жылпостықты аңдағанда мына жазғандар арандап қалмаса екен деп тiледi. Ары-берi тынымсыз ағылып жатқан адамдардың ара-арасынан иық қағыстыра сыртқа сытылып шыққанда сонау бұрыш жақта опыр-топыр боп тұрысқан жұртты қызықтап, еркiнен тыс солай қарай аяңдады. Ортада жүрелеп отырып алған бозбаланың оңы мен солында екеу қыдиып тұр, ал қарсы алдындағы бозымның әрбiр қимылынан көз жазып қалмауға тырысқандай сақ қадағалайды. Әлгi жүрелеп отырған сыпыра шаршысындай тақтайда үш шағын дүңгiршектi көз iлеспес жылдамдықпен ары-берi ылдым-жылдым ауыстырып ап, қарсы алдындағы тұрғанға таңдағаның осының қайсысы дегендей сұраулы жүзбен қарады. Құрғырдың бетiн тiлгенде қан шықпайтындай жүзi құп-қуаң екен. Iшiне үңiрейе кiрiп кеткен қой көзiнiң ой-сезiм шуағынан түк жоқ – құр әйнек тәрiздi жылтырайтынынан жазушының өн бойы тiтiренiп, одан ары тұра беруге дәтi жетпей бұрылып кетейiн дегенде шаң-шұң ұрыс шықты да кеттi. Жаңағы таскөзденген жiгiт елiрiп атып тұрып, түйсiксiздеу шүйiле төнiп кеп:

	– Брат, жала жаппа, тағы ойнап көр, мүмкiн ұтасың, – дедi.

	Қарсы алдындағы манағы бозым өңмеңдей жақындап кеп өршелене айғайлап жiбердi.

	– Сенiң ауыстырғаныңды өз көзiммен көрдiм ғой!

	Ал оны жанындағы жолдасы жеңiнен тартып, былай қарай әкете алмай сүйрелеп әуре. Жазушы өзiнен-өзi қорықты. Мұны сыртынан манадан берi бiреу бақылап тұрып дедектете жетектеп әкеп мына ойынға қосып жiберетiндей көрiндi. «Қой құрысын, одан да жаңағы қойып кеткен кезегiме барайын, бүгiн әйтеуiр кешке дейiн бiр жетермiн» деп ойлап, солай қарай беттеп бара жатқанда әлгi ойыннан шыққан екi жiгiттiң бiр-бiрiне айтқан сөздерiн құлағы шалып қалды. «Ойнамай-ақ қой деп ем, көнбедiң». «Қасындағылар оның өз адамдары екенiн көрiп тұрды дейсiң бе! Бiлгенде жоламас едiм ғой». «Қанша сом жiбердiң?» «Бес мың сом». «Одан да үйiмiзге бiрдеңе алғанда көзге көрiнетiн едi ғой. Күтпеген жерден жем болып қалғанымызды қарашы». Бiлген кiсiге бес мың сом өзi сықылды бiр бейшараның бiр ай бойғы табан ақы, маңдай терi. Осы күнгi жұрттың сөзi iрi боп бара ма, жоқ бұл табыс таппаған соң көп нәрселердi түсiнбей ме екен. Әлгi қойып кеткен кезегi айнала төңiрегiндегi сыпыра алаяқтықтан құтқаратын құдіреттей солай қарай жан ұшырып келедi. Iшке кiрiп, түкпiрге қарай беттей берейiн дегенде оң жағынан шыққан:

	– Көкесi, – деген дауысқа қалт тоқтай қап, жалт бұрылды. Шағын денелi бұйра бас жiгiттiң шашын мезгiлсiз қырау шала бастағанын аңдады. Осында келгелi берi көрген сумақайларға ұсқыны мүлде ұқсамайды. Тек қалпында қамкөңiлдiлiкке келетiндей мүләйiм бiрдеңе бар. Ылпылдап-жылпылдамай бiртүрлi ұяң:

	– Ағай, қайда барайын деп едiңiз? – деп сұрағанда даусынан бауырмал кiшiлiктi аңдағандай болды.

	– Көкшетауға баратын туыстарға үш билет iздеп жүр едiм, қарағым.

	– Төрт мыңға келiссеңiз, мен тауып берейiн, ағасы, – деген жанашыр қамқор үннiң ағысынан кәдiк алып қалса да сыр бермей:

	– Айналып кетейiн-ай, оның жақсы-ақ болар едi, – деп бұл да елпектеп қойды. Анау қалтасынан билеттердi суырып шығарып, жөн-жосығын сенiмдi райда түсiндiруге кiрiскенде көңiлiне ұялай қалған жаңағы бiр күдiк сейiлгендей болды. Оның үстiне тiгiн машинасының инесiмен торлағандай күн мен айынан жылына дейiнгi белгiлерi ап-анық, пойыздың нөмiр санын да жарқыратып көрсетiп қойыпты. Көктен iздегенi жерден табыла кеткенiне қуанған жазушы:

	– Өркенiң өссiн, қарағым, – деп дереу ақшасын қолма-қол санап бердi де, алып-ұшқан күйi сыртқа беттедi. Шығаберiс жердiң қабырғасындағы айшықты жазуға кенет көзi түстi де сiлейiп қатты да қалды. «Жолаушы азаматтар, пойыз билетiн кассадан алыңыздар. Кiсi қолынан алғандарыңыз жарамсыз деп есептелiнетiнiн алдын-ала ескертемiз».

	...Содан көп ұзамай марқұм шешесi жататын темiр төсекке жазушы жiп байлап, асылып өлуге тәуекел еттi. Қылқындырып бара жатқан қысым үстiнде дүние сұрапыл төңкерiле жөнелiп, заулаған жылдамдық арасында жанұшыра шоршып аласұрып, өлiм дегеннiң ауыртпалығы сұмдық қорқынышты екенiн ойлап үлгердi. Басы шыркөбелек айналып, көзi шымырлап қарауытып барып, екпетiнен жерге сылқ етiп түскенде – өлген-өлмегенiн де айыра алмаған есi кiрелi, шығалы күйде сұлық қалды. Бiраз шамаға дейiн талықсып жатып, ақыры өлмеген соң амалсыз тұрса керек. Жiптiң орны алқымын удай ашыта өртеп, басы айнала әлтiк-тәлтiк басып кеп, төсекке құлапты. Ертесi мойны қимылдатуға келтiрмей жанын көзiне көрсетiп, бебеу қақтырыпты бейшараны. «Отыз тiстен шыққан сөз отыз рулы елге» жайылып кететiнiн жазушының әйелi ескермеген-ау, шамасы. Кейiнгi кезде ғана араласып-құраласа бастаған жекжаттарының үйiндегi құрбысына тiсiңнен шығара көрме деп сыр ғып сыбырлап айтса – қаланың бүкiл әдеби жұртшылығы келесi күнi-ақ құлағдар болып үлгерiптi. Өз қолын өзi кесе ме, iшiнен тынды да қойды. Күндердiң бiр күнiнде қал-жағдайын бiле кетейiн деп келген қаламдас жолдасына бiздiң сабазымыз ұялғанынан:

	– Бұл қара базардың заманында асылып өлейiн десең жөнi түзу жiбi табылмаған соң не сорың, – деп қасқайып қарап тұра берiптi. Осы тақылеттес сөздi орыс декабристерiнiң бiрi өлiм жазасына кесiлiп, асқалы жатқан жiбi шiрiк боп шығып, үзiлiп кеткенде жиылған дүйiм жұрттың алдында айғайлап айтса керек. Ерлiктiң әйтеуiр бiр үндесетiн жерi бар дегенге иманындай сенетiн бiздiң жазушымыз ендiгi жерде Наполеон, Россиний, Достоевский, Маргарет Тэтчер турасында жазылған кiтаптарды бас алмай оқитын көрiнедi. Құласа да нардан құлағысы келетiн бiр зор тәуекелi шығар бұл бәлкiм.

	P.S. Ғалым оқытушылық қызметiн тастап, пойызға жолсерiктiк жұмысқа ауысқанын естiгенде:

	– Қайын жұртымыз Арқадан зәуiмен жылына бiр келгенде, жөнi түзу билет әперетiн шойын жолда да бiр жанашыр адамымыз болатын болды-ау, – деп жазушы қатты қуанса керек.





ӨҢ МЕН ТҮС




	Қара базардың бүгiнгi Арынғазы атты миллионерi қараңғы түнде шырт ұйқыда жатқан жерiнен шошып оянды. Тұсындағы жiбек шатырлы шамдал шамның түймесiн басып қалғанда-ақ жарқ ете түскен жарыққа көзi шағылысты. Қыбылаға қарата тұмсығымен шаншыла iлiнген қасқырдың көзiнiң орны бiрталай аралыққа жырылып, тап сол жердiң қылшықтарына тұзды қақ тұрып қалғандай айғыздана ағараңдайды. Арынғазы қасқыр көзiнiң орнындағы мұншалықты жырыққа бұрын зер салып қарамағанына таң бола, аңырып қалды. Егер ашып қалса жыртқыштың жанарымен ұшырасатындай тұла бойы тiтiренiп өттi.

	Жамылғыны белiнен төмен түсiре етпетiнен жатқан әйел тыр жалаңаш қалпында ұйқыға кетiптi.

	Анау қабырғаға iлiнген қасқырдың терiсiне ерiксiз көз салды. Арланы, әлде қаншығы екенiн айыра алмай бiраз әлек болып тұрды. «О, көр соқыр, екi аяқты сорың құрғыр пенде, оны бiлгенде саған келiп-кетер пайда кәне» дегендей жымсиған қасқырдың бас терiсi ендi сәл күтсе түлкiге айналып шыға келетiндей көңiлi ойсырап, одан сайын олқы тартты. Терезеден сыртты шолып қараудың өзiне көңiлi шаппады. Атшаптырым ауладағы шетел машиналарының бiрiнде қазандай басы тап-тақыр, шойыннан құйылғандай иығы мен мойны тұтаса бiткен кеспелтек қорғаушысы қорылға басып ұйықтап жатқаны анық. Кезектi өкiмiң жүретiн мезет бұл кәпiрiң тағы сарабдалдық танытып, бiр нүктеге қадалып барып қабағын шытынатынын өзiнше қарсылыққа жоритын. Жазғаның сөйтсе iшкi толқынысын сыртқа жария ғып алатын әдетi екен ғой. Қайдағы бiр қорғаушысының қылығын сонша қаузап, жанына сеп боларлық опа iздегенiне қатты қынжылды. Шынтуайтына келгенде қорғаушы дегенiң де әшейiн дағара.

	Арынғазы тұтқиылдан келген осы бiр тоқтамын таяныш тұтып, елегзулi көңiл күйiн бiр сәтке сабасына түсiрдi. Бұрыш жақтағы шағын жапон телевизорының қолдан басқарғыш түймесiн басып, бiраз арналарды аударыстырып көре бастады. Нәпсiлерiне тию да, тойым да жоқ арғымақ пiшiндi әйелдер бұрала билеп, бұлғаңдап-ақ жатыр. Бәрiнен де көздерi тұмандана, тоят тiлеген қалыптарында құмарлыққа шақыратын әзәзiл бұлқыныс көңiлiне әлсiз тербелiс әкелгендей. Осы бiр әлсiз тербелiстен бұл әрқашан секем алып, пұшайман боп пәсейе қалатын әдет шығарып едi. Сол-ақ екен әйел жатқан бұрыштағы шар айнаға қарай дыбысын шығармай, мысықша сақ басып барды. Қазақ ұрқына көп келiңкiремейтiн өз ұсқынына ұзақ үңiлдi. Көмiрдей қап-қара қою шашының әрi жерiнде қылау қонақтағандай ақ шаш ағараңдайды. Салбыраңқы мұртының су ағарлығы да аппақ. Осы күйiнде тұра беруге дәтi жетпегендей бұл маңайдың шамын сөндiрiп, көлеңке ұйысқан айнаға ерiксiз және бiр қарағанда сәуле шағылысып түсiп, ар жақтан өз сұлбасы күңгiрттеу қараңдады. Iшкi сарайы да түнектенiп, телевизордың бетiндегi жаңағы жалаңаш әйелдердiң парықсыз қимылдарын бақылап, бiрер мезет алданыш тұтты. Алдындағыдай жанын жеп, жұлқына сiлкiнiп, құмарлық атаулыдан кекiрелеп, бәсеңдеп, баяулаған қызусыз қозғалыстарда мән қалмағандай едi. Келесi арнаға ауыстырып қалғанда құдды мұның үйiндегi жағдайдан аумайтын көрiнiс көлбең етiп шыға келдi. Тыр жалаңаш қалпы етпетiнен жатқан әйелдiң қаперiне ештеңе кiрiп шығатын емес. Бiр жаққа жиналған еркек кiбiртiктеп, бөлмеден шықпай, онда-мұнда бiр барып, ақыры есiктiң тұтқасынан ұстай бере кiлт тоқтады. Артына жалт бұрылып, қимылсыз жатқан әйелге сазара қарап, аяңдап қайта оралды. Қарны қабақтай, жуан мойын неменiң бұ қылығын таң көрген күйi кiрпiк қақпай бағып тұрды. Содан соң төсектiң тұсына келiп, талтайыңқырай ыңғайланып алды да еңкейiп, әйелдiң тура май құйрығынан шөп еткiзiп сүйдi де аңсары қанғандай жайына жүре бердi. «Қап, атаңа нәлет мына шошқаның қылғаны-ай!» Жиiркене тiстенген күйi телевизорды өшiрiп тастады.

	Әйелдiң майлы құйрығынан сүйген нақұрыстың кеспiрi кенет өз қорғаушысының ұсқынынан аумайтындай көрiнiп кеттi: «Бәлкiм, ол да сөйтетiн шығар?» деген күдiк қапелiмде келдi. Мұның өзiнiң бұрын беймәлiм ләззаты бардай, жеңсiк әуестiк бойын билеп, iшкi тоқтам жасауға мойынсұнбастан қасындағы әйелдiң белiнен төменiрек түскен жамылғыны ысырып, былай лақтырып жiбердi.

	Арынғазы мына әрекетiнiң өзi осалдық екенiне аяқ астынан жыны қозып, өзiн-өзi сұмдық жексұрын сезiндi.

	Ендi шалқалап жатқан күйi үйдiң төбесiндегi қилы өрнектерден сыр аулағандай бiраз тесiлiп қарады. Жастайынан бiрге өскен суретшi жiгiттiң осынша еңбегiн бұл өзi жеп қоймады ма екен? Анау жетектердегi шаршы-шаршылардың бәрiнiң бедерлерi дәлме-дәл есеппен түскенiн бұрын тап былайша байқамапты. Дүниенiң келуi қалай болса, кетуi де солай ма дейдi. Ал мына мың-сан өрнегiнiң қиюы келiсе тәртiптi жымдасқан әппақ заттың бедерлерi бұл өлiп кетсе де осы қалпынан танбай тұра беретiнiне аяқ астынан көзi жеткен сәтте айран-асыр бола түстi. Көзiн жыпылықтатып, оқырая қарайтын суретшiнiң қолынан шыққан нәрсенiң мұнша тұрақтылығын бұрын дәл бұлай ойлап па едi, ойламап па едi.

	Тап осыдан он-ақ жыл бұрын бұл араққа салынып, қатын-баладан безiп, Алматыдан бiр-ақ шыққан күндерi жанын жүдетiп, жүрегiн ауыртудың орнына қимас шағындай қадiрi артып кетедi деп күтiп пе едi. Әуелi такси айдады. Жоспар, жоспар деп күнде тықақтайтын заман. Оның үстiне төртбақ келген таксопарк бастығының кеңiрдегi үңiрейген ашық аран едi-ау. Күндегi түскен ақшаның артық-ауыс үлесiне қанағаттанса жөн-ау, түннiң бiр уағында «бәлен жерде болам, мынадай кезде хабарлас, үйге апарып тастайсың» дейдi. Iшiнен «мұның бүйтiп рулас болған ағайынгершiлiгi құрып кетсiн» десе де сыр бермей, тымпиып жүре беруге тырысқан. «Менiң көңiлiмнен шыға алсаң жаңа машинаны жұлып әперу маған как пить дать» – дейдi. Қараторы, жалпақтау жүздi таксопарк бастығының үйреншiктi мұндай сөзiне елең етпеген күйi рульге жабыса отырып, қарсы алдынан көз аудармай ағызып келе жатады баяғы.

	«Әй, ұқтың ба?! Бiздiң арғы аталарымыздан сенiң аталарың бiраз қорлық көрдi деушi едi, соны кек тұтып, iшiңе жиып жүрген мүттәқым емессiң бе» – деп қарқ-қарқ күледi. Арғы аталары тұрмақ өз әкесiнiң бейнесi емiс-емiс қана есiнде. Мына төртбақтың аталарынан мұның бабалары о баста-ақ бiр мысқал кем жаратылған шығар? Әйтпесе неге осы бiр таксопарк бастығына ұқсатып бiр ұл туғызбаған? Мұның соны бетке шiркеу ғып басып, табалауының жөнi болғаны ғой, сонда.

	Төртбақты соншалықты басындырып қойғанына қазiр сенер-сенбесiн бiлмейдi. «Ел аузына iлiгiп жүрген жақсың бар ма, ей?» – дейдi тағы тыныш тұрмай. Таксопарк бастығының дауыс әуенiнен мүсiркеушiлiк сарынды аулағандай iшкi бiр түсiнiксiз түйсiк арқылы қыстыға бастайды. «Әй, осы сенiң руың неге харам келедi?» Бұл жолы шындап ұрынатын ыңғайда бұған ежiрейе қарады. Төбеден бiр-ақ қойып қалғандай дөкiр сөз арқылы тағы ненi тұспалдап отырғанын аңдай алмай әлек болған бұл сасайын дедi.

	«Бүгiнгi тапқан выручкаңды ағаңа түгел қи, бiр жолы. Түздегi жеңгеңдi бiр мәз қып, көңiлдендiрiп қояйын». Төртбаққа жалт бұрылып, жүзiн барлап үлгiрген сәтте мұрнын шуылдата тыныс алған қамсыз-мұңсыз нойыстықтан өзге белгiнi көре алмай кiдiрдi. «Ел таксиге отырмайды, аға, бензиннiң өзiн ақтай алмайтын шығармын бүгiн» – деп күңк ете қалды. «Көн тартылса қалыбына түседi деген, зарлама, аузыңды қу шөппен сүртетiн ата кәсiбiңдi жасама маған! Тентiреп тезек терiп кеткен жерiңнен жұмысқа алған, бiлсең, мен едiм. Әйтпесе, сендей қаңғыған қазақ Алматыда толып жатыр». Ашуына ерiк берейiн деп бұл iшiнен бiраз әлектенiп бақты. Ар-намыс дегенiң әуелде өзiнде түп атасымен болмағандай қорыну сезiмi шаң бергенiмен өршiп-өршеленбейтiн тiрi өлiк сықылды аяқ астынан бiрдеңе болды да қалды. «Тоқта! – деп ақырды төртбақ бiр кезде. – Қазiр қарап тұр. Бiздiң парктiң кез келген таксисi менiң қарамды көргеннен-ақ жетiп келедi. Олар маған жақындаудың жолын таппай жүр. Түбiмiз бiр туысқан ғой деп есiркесем, қадiрдi бiлмейтiн көрләт екенсiң ақыры, көзiме көрiнбей, жоғал!»

	Арынғазы кең құс төсекте шалқалап жатқан күйi таксопарк бастығының сондағы ақырғаны құлағының түбiнен қайтадан сол қалпында естiлгендей елең ете түстi. Ол кезде бұл бәрiн көтерiптi. Ендi ойлап қараса, сол таксопарк бастығының құны мұның айналасында жүрген қорғаушыларының бағасынан да кем екен. Қанша алса да құтаймайтын қу шығар, бәлкiм. Бесiктегi бала атын естiсе жылағанынан сап тиылатын нөкерiнiң бiр-екеуiн соған жiберiп көрсе әлде қайтер едi? Жаздым-жаңылдым деп, өлердегi сөзiн айтып, жалынып-жалпая ма, жоқ әлде қарағайға қарсы бiткен иiр бұтақтай шорт сынатын көксоққанның нағыз өзi ме екен? Ондай қазақты кезiктiрудiң өзi екiталай-ау, бiрақ. Мұның маңындағылардың көбi арбадан бұзылған ат тәрiздi, қағылған-соғылған. Жұмысты береке тауып iстемеген, қатыннан ажыраған, алды сотталып, арты сол маңайды бiраз шиырлаған өңкей ысқаяқ қулар. Сыртқы сыншыл назардан кейде ұялатыны да рас.

	Санасына қалтырауық қауiп араласқанда дүниенi опасыздық жайлап алғандай көрiнiп, көз көрмес, құлақ естiмес жаққа безiп кеткiсi келедi. Сондайда жұрттың бәрi өзi сықылды ма, жоқ әлде басқаша күй кеше ме, түсiнсе бұйырмасын. Анау өзiмен терезесiн теңестiргiсi келетiн Жорабайға қараса мүлде бөлек. Бiр жағы шешесi де: «Сен Жорабаймен бақ таластырмай-ақ қой. Бәрiбiр, оза алмайсың. Оның арғы аталары малы арам өлiп қалса да «өрiсiм адал» деп сойып жей бередi екен. Олардың тұқымына, бiлсең, қарақазандық жаққан», – деп құлағының құрышын қандырудан бiр жалықпайды. Сондайда шешесiн жаңадан танығандай жүзiне ұзақ үңiлетiнi бар. Төрт құбыласы түгел боп, бәрi асып-төгiлiп жатыр деген күннiң өзiнде осы анасы мен әйелi бiр жаманатты сезе ме, кескiндерiнде, әйтеуiр, айықпайтын мұң бары несi? Шешесiнiң ап-арық әжiмдi жүзiне шуақты мейiрiм сәл-пәл кiдiрiс тапса, көңiлiндегi кiр бiржола кететiндей емекси бередi. Бiраз жыл бастауыш мектептiң мұғалiмi болғандықтың әсерi ме, құдды үлгерiмi нашар шәкiртiне құдиятындай кейiпке енген шешесi жөнсiз сестене қалады. Бетiндегi секпiлдi шұңқырлардың орны күйiп қап, көлдiреп барып жаңадан жазылғандай бырыс-тырыс. Шешектен сау қалған тұстары қан-сөл жоқ және боп-боз. Әкесi сымбатты, сұлу болған деседi. Сонда мына кiсiге ындыны қалай ауды екен жарықтықтың. Күпiршiлiкке бармайын десе де көңiлiне келiп қалған ойды тежеуге еркi жетпей, iшiнен мырс етiп күлiп жiбердi.

	«О, плебей, сорлы, мәмбет, өзiңнiң алған қатыныңның ұсқыны жетiсiп тұр ма?!» Шешесiнiң уытты көзi ту сыртынан қадалып тұрғандай жон арқасы өзiнен-өзi шымырлай жөнелдi. «Балам, сенi Шикiл атаңның әруағы қолдап, жебеп жүр. Болдым-толдым деген тәкаппарлық көңiлiңе қонақтап қалмасын. Шикiл атаң жарықтық елдi аузына түгел қаратса да бiр көтерiлiп қоймайтын кiшiпейiл бопты». Дiнбұзар заманның мұғалiмi бола тұра Сарыбайдың атын тергеп, «шикiл атаң» дегенi бiртүрлi көрiнедi. Әйел жұрағатының атын тергегенiне бола Сарыбай күретамырлары бiлемдене адырайып көрiнiп тұратын сарғыш кiсi боп елестейтiнi несi екен? Шалдар да жалпағынан Сарыбай демей Сарекең деп әспеттейтiн жарықтықтың әруағы қолдайтындай бұл кiм сонша? Дүние құрағанның бәрiнде кие бола берсе алалы жылқы, ақтылы қойды алдына салып айдаған анау Жорабайдың арғы атасы да тегiн емес шығар онда. Бiрақ оны жақсы кiсi едi дегендi естiсе екi құлағы тас керең болсын. Қуыс үйден құр шықпайтын қазақтың ежелгi салты. Сау етiп қонақ келе қалса келiн-кепшiк бейшаралар үлкен қара шәугiмдi мосыға iлiп, от жаға бастағанын тымырая сызданып, бағып отырған Жорабайдың атасы: «Бұларды суғарайын деп пе едiңдер, түгi» – деп, ұрсып жiбередi екен. Құдайдың қара суына дейiн есептейтiн қаттылыққа кейде сенер-сенбесiн бiлмей дал болады. Жорабайдың ындынниетiнен тiптi хабарсыз екен. Екi арада әшейiн түздегi сыйластық қана. Сүзiлiп қараған уақытта ернi дүрдиiп, домбығыңқы жүзiнiң жiпсиiп қана көрiнетiн қос шырағы борсықтыкiнен аумай қалады. Бейiл қойғанда бiрмойын жыртқыштай бүкiл денесiмен бұрылып, қортықтау бiтiмi одан сайын тұқшиып, сазара кiдiрген мезетте қоңырқай көздерiнен жылт еткен нұр бiлiнсе де салғырт райынан танбайтынына қайран. Бiр кезде барып қызықты нәрсе айтатындай көздерi күлiмдейдi. Бiрақ әлгi рең лезде көмескi тартып, көзiнiң айналасы қалталана жиырыла қалғанда күйзелiстi нышанға енгендей болады.

	Тап сондай сәтте Жорабайдың нендей әңгiме айтатынын есiне түсiруге тырысып көрдi. «Атаңа нәлет большевиктердiң атамнан тартып алған мыңға тарта жылқысын бүгiнгi үкiметтен дауламасам ба, қарап тұр. Жер сатыла бастаса атамның жайлауы мен қыстауын жекешелендiрiп алуым керек». Жорабайдың әңгiмесiнiң ауаны осыдан артыққа бармайды екен. Оның жаны тыныш, жамбасы бос әйтеуiр. Көңiлiне уәйiмнiң көлеңкесiн қондырмайтын қылиып қоймас бiр қоңдылық бар. Бұл құсап өз ойымен өзi арпалысып, түн баласы сенделiп шықпайтын да сияқты.

	«Сен төңiрегiңе бұрынғы өңкей бөтелкелестерiңдi жиып алдың. Көзiң тая бере бәрi араққа бас қояды. Бiреуiнiң саған жаны ашып, кiшкене сеп болайыншы деген ниетi жоқ. Ал ана өзiңдей Жорабайға қара, кiм көрiнгенге сен құсап шашылып, далбақтамайды. Тастай қатты жiгiт-ау, шiркiн», – деп едi, шешесi түнеукүнi.

	«Бұрынғы бөтелкелестерi» дегенi таба сықылды жанын ауыртады. Қатын-баланы тастап ауылдан Алматыға таксист боп кеткен баяғы жылғы сол көзсiз тәуекелiне дәтiнiң қалай жеткендiгiне емес, өз басының сонша құлдырап, сұйылғанына ендi қайран қала бастады. Былай шыққан соң төртбақтың теперiшi де ұмытылады. Күндiз-түнi тынбай, ел ағылатын жаққа моторын заулатады кеп. Онда да мұның шекесiнен шеруен аттырып жiберетiн төртбақтар баршылық. Бұлардың мiнездерiнiң бәрi және ойнамалы. Түске дейiн киiз, түстен кейiн мүйiз. Ана бiреу жөнi жоқ үйiрiн қорып, сестенгiш айғыр құсаған сарысапалақ неме қазақша мен орысшаны араластырып боқтаған кезде ауылдастарынан бiреу-мiреу кезiгiп қалмаса екен деп сасады. «Әй, колхозшы, – дейдi бұған танауы делдиiп, көзi ежiрейiп. – Сенiң орның анау шет. «Кеше келген тоқалдар, шөмiш алып қоқаңдар» жүрмейдi бұл жерге. Бар». – Құдды бұралқы итке зекiгендей шүйiлiп төне түскен ананың көзiндегi зәрлi уыт дегбiрдi қашыратындай тым суық едi. Оңаша жерде кезiксе құрығанда жағаласып көрер едi. Қазiр ұрынып, арандап қалса, мынанша көптiң iшiнен құрыды дегенде үш-төртеуi қоса жабылады. Шетке қарай ығыспасқа амалы қайсы. Сол замат анау қоқилана едiреңдеп «кеше келген тоқалдардың» мәнiсiн түсiндiрген кезде иттiң баласы орысшаның да майын тамызады-ау.

	Арынғазы туған ауылында оңаша соқтырған үйiнде жанама жас әйелiмен бiр төсекте жатып, таксист боп жүрген кезiн есiне алған сәтте көңiлi босап, боркемiктенетiн күй кешетiнiне таң. Әйелге ындыны ауып, икемделетiн дағдысынан бүгiн жаңылып қалғанына iштей секемденiп қойды. Өкiнiш-назасының қысымына шыдай алмай, тана көздерiнiң шарасын жасқа шылана жаудыратқан Кәмила елестейтiндей. «Мен отырмын биiк ағаш басында, Неге отырмын Кәмила жоқ қасымда». Әйелiнiң қыз кезiнде осы өлең арқылы алғаш жуысқанын тарс есiнен шығарып жiбергенi қалай! «Алғаның бес биенiң сабасындай екен, баланы балпанақтай-балпанақтай ғып табатын шығар құдай аман қойса». Осы сөздi кiм айтып едi? Шешесi ме? Жоқ, жоқ. Ақыл-есi бар адам өзiне-өзi сұқтанатын сөздi айта ала ма? Мұнда қазiр не көп, туысқан көп. Тiл мен жағына сүйенген бiреуi жанын қинамай соға салған шығар? Жастығы, әлде, мастығы ма екен, бiр ауыз лебiздi бұл көпке дейiн малданып жүрдi. Қазiр сондағы қылығы үшiн бетiнен оты шыға ұялады. Әйел затына қазақтың көз мөлшерiмен қарау... тфу... масқара... Содан үш-төрт жыл өткен соң бiрде әзiлге шаптырып: «Менiң әйел алуымды күтiп тұрғандай көрiктi қыздар көбейiп кеткенiн қарашы» – деген. Ет-жеңдi әйелi асып-саспай бұған көзiн төңкере тастады. «Бәсе, сенiң ой-ниетiң далада жүр екен ғой. Байы жоқ қатыннан артық жерiм қайсы. Балалардың аяқ киiмдерiне дейiн тозды. Қарызым басымнан асып кеттi». Өзiнен-өзi қысылып, басын салбырата төмен салып, қимылсыз отырды да қойды. Сөзiнiң мұншалықты қақсалдығына таңырқаған жоқ. Бәрiнен де зайыпты етенелiктен мүлде жат қайманалықтан қорқайын дедi. «Бүйтiп не өлiнiң, не тiрiнiң санатында жоқ боп күн өткiзгенше бiржола жесiр қалғаным жақсы» – дедi, ал керек десең. Сөйткен Кәмила мұның амандығын құдайдан тiлей ме екен?

	Қысылтаяң шақта қолұшын көп созған Береген бейшараның жақсылығы түкке татымай қалғанына қарағанда бiр кiлтипан бiр-ау, неде болса. Береген бұл күнде тiкелей Кәмиланың құлы, әйелi – күңi, отымен кiрiп, күлiмен шығады.

	Қаршадайынан бiрге өскен Берегеннiң мұнысына қарадай қатты қысылады. Бұл үйде бола қалса, апыл-ғұпыл амандасып, бiр шаруамен асығып-үсiгiп жүрген сыңай танытады. Оның үстiне Кәмила: «Баланы мектептен алып келе ғой» – дейдi қабағын ашпай. «Өй, Беке, кел, бiрге шай iшелiк. Мұрат кiшкене күтiп қалса ештеңе етпес» – деген бұған «қыстырылмай жайыңа отыра берсеңшi» дегендей, көзiн алартып: «Сәния сабақтан қалмасын, осы үйде тамақ баршылық, қайтып келген соң iшер». «Ареке, мен бара берейiн», – деп қипақтаған Береген сыртқа қарай жөнеп барады. Есiктiң көзiне дейiн назарымен ұзатып салған бұған: «Бұлардың iшiп-жемi, киiм-кешегi бәрi осы үйден. Өздерiнiң кендiрi кесiлiп қалған ба, қанша алып жатса да бiр тойдым демейдi, шiркiндер». Мына жазған не деп барады? «Ешкiбас немесi, үйдi жөндеп тазаламайды да, алғаның арам болғыр», – деп Кәмила бұған әдейiлеп көрсеткiсi келгендей үстелдiң үстiндегi шаңды қолымен сызып, айғыздап тастады.

	Арынғазы телевизорды қосуға оқталған ниетiнен тез айныды. Әйелiнiң тап сонысы күпiршiлiк емес пе, құдай-ау. Мұнысын айтса: «Сен қатындарыңды түгендеп ал» деп шап ете қалудан тайынбас. Шымырлаған қараңғы түнде шаптығып шыққан дауыс: «Әй, кейқуат, жетiлгенiң жетi-ақ күн» – деп құлағының түбiнде саңқылдап тұрғандай көрiндi. Көкiрегi құдды өзiнiкi емес бөтен тұңғиық түнек тәрiздi жалғанды жалпысынан жатырқайтын туасы сирек ұшырасар бiр түсiнiксiз халде демiн ентiге алды. Бұдан былай таң атпасқа сертi бардай дүниенi жаншып басқан көрдей түн кеудесiне жылт еткен саңылау түсiрместен шымырлата маужыратып барады. Осы уақытқа дейiн iшкен арағы, тартқан темекiсi ақыры ауруханаларды жағалата бастапты. Бұл күнде ақмағамбетпен бiржола қоштасқанымен ескi серiгi-темекiнi қоя алмай әлек. Бағанадан берi шылым шекпей шыдағанына iшiнен таңырқай, шырағданның бiрiнiң түймесiн басып қалды. Журнал үстелiнiң үстiнде анар, апельсин шырындары құйылған ыдыстары сап-сары және қарақызыл тұнық түспен мөлдiрейдi. Бiр шетте сахараның құла түзiнде маң-маң басқан сорайған нардың бейнесi бар «Кэмал» темекiсiнiң бiр талын суырып ап тұтатайын десе шақпақ жоқ. Мына әйелдiң тұсындағы өзi сықылды ашық-шашық қалған темекiсiнiң жанындағы шақпақ жаққышпен тұтатып алды. Будақ-будақ түтiн шығарғанда жұмсақ кермек дәм қолқа өңешiнен көтерiлiп келе жатқан құлазу дүмпуiнiң бетiн қайтарғандай терең күрсiндi. Дене мен дене жанасып, бет пен бет табысқан күнде осы әйелмен бiр iшкi ниетi жуыспас салқындықтың пердесiн ысыра алмай-ақ қойды.

	Иманы бар мұңды адамды ендi тапқандай алғаш құлап түскен. Бастапқыда еркiне оңай көнiп, қымсынып, ұяттан өртенiп кете жаздайтындай бұлқынып-талықсығанына дейiн сендiргенiн қайтерсiң бұл бейбақтың. Сондайда етжүрегi елжiреп, жылап-еңiрегiсi келетiн босаңдықтың жетегiне елтiп, дүниедегiнiң бәрiн тас ұмытып, тек осы бiр елiктiң лағындай ғана қорғансыз жанға бар мейiрiм-шапағатын төккiсi келмеп пе едi. Бiр кезде «жаным» деп сыңсып шыққан даусын естiдi. Әуелi құмарлықтың жалыны бәсеңсiмей лапылдап барып, кенет санасына суық сызат түскендей шекесiнiң бiр кiшкене бөлiгiнде салқындық орнай қалды. Әйел затына қараса есi ауысқандай көзiнiң қарашықтары ары-берi аунақшып, ойнап-төңкерiлген кезде құмарлыққа толы қызылжалқын сәуле шоқтай жанып тұрғанын аңдап сылқ ете түстi. Қырықтан асып, елуге қарай аяқ басса да өзiнiң осынша емексiп, ақымақ боп шыққанына қатты опынды. Мұндайдың тоятын қандырып, жанын бiржола жай таптыруға әпербақандау нойыс күш қана шақ келетiнi санасында қылаң берiп үлгiрдi. Тыпыршып, аласұрған мына жазған сонда қу нәпсi жолында өлiп кететiндей ыңырси жұлқынып кеп мұның бауырына тығылып, жалап-жұқтап, есуастана төменге қарай ойыса бастағанын да байқамапты. Адамшылық пен хайуандықтың екi арасының ара жiгi бiлiнбей кететiн оқыстықтан бiр iшкi тоқтамы арқылы тежелейiн десе де еркi жетпестен басы шыркөбелек айналып, құрдымға қарай зымырап, заулап бара жатқандай көрiндi. Ақыры, толас тауып, сұлық тынған шақта барып жас әйелдi бiршама барлай қарап, бөгелдi. Көкiрегi көрiктей көтерiлiп-басылып, екi иығын жұлып жеп тыныс алғанда жұқа танауы қусырылып, көзiнiң әлгiндегi қызылжалқын шоғы сөнiп, солғын тартыпты.

	«Сен осы жәләп емессiң бе?» – дедi тiстене сыбырлап. Бұл сөздi естiмеген сыңайда қимылсыз жатқан әйелдiң кiрпiктерiнiң қыбырлағанын ғана аңдады. Ынсап бояуы бiржола өшкен қан-сөл жоқ ұсқынында жазатайым сыр алдырып алғанына опынатындай, бiр ауыз тiлге келместен серейген қалпы қалды. «Сондағы сенiң ол сөзiң не?» деп әйел сұраған жоқ. Құмарлықтың шектен шыққан адуындылығы мұны бiржола дуалап алғандай араға екi-үш күн түссе бұл аңсайтынды шығарды.

	Тек соңғы кезде ғана жиiркенiшке ұқсайтын түсiнiксiз нәрсе иектеп, денесi ғана емес, жаны кiрлеген сезiмнен арыла алмай жүр. Құдды iшiнде қыл-қыбыр қалып қап, қолқа-өңешiн сол жиi-жиi жыбырлататындай жүрегi айнитынды шығарды. Кене-тенеден жабысқан бұл да бiр дерт тәрiздi. «Бiттi, осыдан былай бұл бәлеге жоламаспын» деген iшкi тоқтамы арқылы тас-түйiн бекiнiп аттанған соң ұзамай мына әзәзiл перiнiң жаныға аласұрған кейпi елестеп, әлгi қыл-қыбыр сықылды нәрсе ендi жүйкесiн нәзiк қытықтай бастайтынын қайтерсiң, «Сенi жадылаған, өзiң ғана ауырып қоймай, менi де құртасың, молдаға бар» – деп тана көзiн жаудырата қараған Кәмиланың кейпi со бойы көз алдына келдi. Тап осы сәтте iшкi дүниесiндегi жыбырлай жөнелген әлгi қыл-қыбырға тұрып қалған iртiк-iртiк әлденеге жан бiткендей жиырыла домаланып, тырс-тырс етiп жерге түсiп жатқандай көрiндi.

	Өзiнен-өзi селт ете түстi. Көңiлiне тұтқиылдан бiр тәкаппарлық келiп қалған жоқ па екен деп сезiктендi. Қатын-баланы тастап, қалаға тентiреп кеткен кезiнде машина айнасынан өз ұсқынына өзi сүйсiнген сол уақыттағы қылығын ендi келемеждеп, мырс етiп күлiп жiбердi. Пенде шiркiннiң үмiтiнiң үзiлмейтiнiне қатты таңқалды. Әйтпесе бұл сонда кiм едi, бар-жоғы жаман такси айдаушы. Такси айдап құтайғандар бiрен-саран бар шығар. Тиындап жинаған нәрсенiң берекесi қалай болатынын кiм бiлiптi.

	«Кэмалдың» тағы бiреуiн аузына салды. Бiрақ тез тұтатып, аяғына жылдам шығатын бiр жеңiлдiк бар. Кенет тазысын көрмегенiне екi-үш күн боп кеткенiн ойлады. Ит екеш итте имандылыққа ұқсайтын тартымдылық барына таң-тамаша болды. Бұл қазақ иттi кiтаптағы нұсқау бойынша да баға алмайтын неткен сорлы десеңшi. Үйретiлген итке тек сиырдың етiн беру керек. Оған қарап жатқан Берегеннiң әйелi ме, жұғындыны құяды, сүйек-саяқтарды тастай салады. Қайта-қайта айтып, ескерте беру дардай адамға ұят екен. Iшi қабыса қатқан, ұзын сирақты, шұбар ала түгi тықыр тазысы да жарым көңiл шығар, бәлкiм. Араға апта салып қарасын көрсеткен иесiне таза берiлген иттiк ниетiн танытып, арсалаңдап алдынан шықпайды. Селт етiп сергiп те қоймайды. Ұяңдау iлтипатын да бiлдiрмейдi. Бұл неғылған тас бауыр бәле.

	Сонда ғой бiр-екi жолаушыны жақын аралыққа апарып тастамақ үшiн ала салған. Атаңа нәлет бiреуi қазақ екен.

	Қазақ десе өзiңе тиедi. Тас емес, құм санайтын қу боп шықты. Машина сиректеу жүретiн көшелерден өтпек боп бұрылса бiттi: «Әй, сен мына тиiп тұрған жерге жолды әдейi ұзартпа, бәрiбiр, екi сомнан артық төлемеймiн», – дейдi. Аузын дорбайтып тоң-торыстау тiл қатқанын ерен санамастан қалыпты отырды. «Мен қаланың бүге-шүгесiн түк қоймай бiлемiн. Төрт жыл техникумда, бес жыл институтта тегiн оқыды дейсiң бе». Айнадан жолаушының әлпетiн бiр-екi мәрте барлай қарады. Маған десе жиырма жыл дәрiс алса да добалдау бiткен тұғыраяқ неме сияқты...

	Сенген төртбағының сиқы анадай, жолаушы дейтiннiң түрi жаңағы. Сонда бұл дүние не болып барады? Қатын-баладан тентiреп жүрiп кез болғаны – төртбақ та, тасығаны – әлгiндей тексiз. Аузының салуы жоқ ырыссыз сормаңдай шығар бұл. «Жақсыдан жаман туады» деген рас екен. Бұлардың әкесi арақтан өлмей-ақ, құдайдың жiберген ажалынан өлiп едi. Кiм көрiнгеннiң шылауында кетпейтiн айбарлы-ақ жiгiт едi, бейшара. Менiң шыққан тегiмнiң де аса сорлы болған жерi жоқ едi», – деп шешесi жазған түнеукүнi демалысқа барғанда көршi әйелге мұңын шағып жатыр екен ертеңгiсiн ояна кетсе. Мұны ұйықтап жатқанға ұйғара ма, жоқ, естiсiн деп әдейi қатты дауыстап айта ма, үнiнде, әйтеуiр, назалы дiрiл барын аулады. Қанша құлақ тiкпеуге тырысып, жастықпен бүркенiп алса да ындыны құри тың тыңдады. Мұнысынан қуыстанып, берекесi қашпайтын ұстамдылығына және таң. «Бәтима-ау, әлi жас қой. Еркек адамның қалыбына түсiп, адам боп кетуi оңай емес. Жасында әрi-сәрi боп жүрiп, түбi жақсы боп оңалып кететiндер болады». «Жас болмай жерге кiрсiн!» – деп, шешесi ұрсысып отырғандай шап ете түстi. Төбесiнен мұзды суды құдды құйып жiбергендей есi ауа сiлейiп қатты да қалды. Мұның барар жер, басар тауы қалмаған ба, сонда? Шешесiнiң даусы сембестен өршiп, үйдiң төрт қабырғасын тарсына, ауада қалықтай қалтырап тұрып алады. «Баяғыда Асқар өлгеннен кейiн осы Жақан пұшық маған ти деп қыр соңымнан қалмай қойып едi. Осылар деп жүрiп қор болған ақымақ басым-ай, әшейiн. Отыз ұлың болғанша осырақ шалың болсын деп баяғының байғұс кемпiрi тегiн айтты дейсiң бе. Ең құрымағанда сол Жақан пұшық секiлдi бiреудiң етегiнен ұстамағанымды қарашы». Шешесi кенет Жақанның маңқылдаған даусына салып, әлдененi сыбырлап айтты да саңқылдап күлiп жiбердi. Шешесiнiң парықсыздау шыққан күлкiсi ар-намысына тиетiндей өзiнен-өзi қорынып, бағанадан бергi сөздердiң бiртүрлi уыты кемiп қалғандай көрiндi. Бiрақ бастапқы жайма-шуақтау мезеттi тез ұмыттырып, үнi қайтадан қатқыл шыға бастады. «Бала өскен соң өз беттерiмен күндерiн көрiп кеткендерi жақсы екен ғой. Мұның не үлкенiне, не кiшiсiне шайнам ақыл бiтпей қор қылды ғой менi».

	Бiр жаза бассаң-ақ жақсы атты қайтып алуың қиын екен. Ауылға келген сайын шешесiне ондап, жүздеп ақша берiп жатады. Бiрақ сонысының көзге көрiне қоймайтынына таң.

	Арынғазы көрер таңды осылай көзiмен атырғандай ой дейтiн ой да емес, береке-баяны жоқ кесе-көлденеңдеп түртпектей беретiн нәрселерден қажиды екен қараса. Белуарына дейiн көрпесi ысырылып жалаңаш жатқан жас әйелге назарын тұрақтатқан сәтте дүниеде жасырып-жабатын әбиiр-ұяттан түк қалмай, тап осылай ашық-шашық жүре беретiн заман орнағандай көрiнiп кеттi. Қазiр шалқасынан аударып қалса қолымен көлегейлеп, кiшкене қымсынып қою деген атымен болмайды ғой. «Еркек те бiр, көрiнген бұтаның түбiне сарып кете беретiн төбет те бiр». Кәмила мұның пиғылы бұзыла бастағанын тура сезгендей, тап осы сөздi сол такси айдайтынның сәл алдында ғана айтпап па едi. «Құдай сенi маған қайдан ғана кезiктiрдi екен? Менiң теңiм қойшы болмаса тракторшы едi?» Кәмила алғашқы ұрыс-керiстiң өзiнде осылай айтып салған. Бұл сонда селт етiп жалт қараған. Ендi аңдап қараса, мұның әйелi шал-кемпiрлер кескiндей беретiн қалмақ пiшiнге келедi екен ғой. Бәрi ұмытылып, емен-жарқын жүретiн жөнi ғой қазiр. Осы қалпында бола салғандай-ақ менмен, тәкаппар.

	Қыбыр етпей етпетiнен сұлық түсiп сұлап жатқан әйелге ерiксiз жалт қарады.

	Бiр қыжылға ұқсас әлдене iшiн шарпып өткен сәт ашу-ызаның орнына бойкүйез шарасыздық тымырсықтана көкiрегiн жайлап алды. Шешесi өнебойына тiлдей беретiн «бөтелкелестерiнiң» арасында ана қабырғада ырсиып iлiнiп тұрған қасқырдың терiсiн сыйлаған ноқай да бар-ау. Атаңа нәлет. «Ареке, жаңадан салған үйiңiздiң қабырғасында тұрсын» деп алдына тартқанда киесi бар нәрсе ғой деп iшiнен жақсылыққа жорыған. Iсiне мығым, жүрiс-тұрысы нығыз көрiнген соң фирмаларының бiрiне жұмысқа алдырды. Ұзамай қамба ұстатты.

	Алдында ұры түстi. Артынан өрт шықты. Естiген замат-ақ жан ұшырып жеттi. Баспа-бас айырбастап жүрiп басын құраған дүниесi тiлсiз жаудың құшағына ораныпты. Ұзыншақ қамбаның бiр жақ шетi күйелi-күйемеш боп саңқия шала бықсып жатса, қызыл-жалын алаудың аждаһа тiлi орта тұсын жалмай бастапты. Жұрт ерсiлi-қарсылы ала шапқын боп жүгiрiп жүрсе, ал ана ноқай басын желкесiне тығып ап күжiрейiп тұр. Қаны басына шауып, қасына қалай жетiп келгенiн бiлмейдi. Удай мас. «Ареке» – дейдi жыламсыраған күйi мiңгiрлеп. Сұқпытын бастан-аяқ жирене шолып өттi. Әй, өзiнiң де оңатын жерi жоқ қой, бұрын қалай байқамаған. Шықшыт сүйегiнен берi қарай, шеке тұсы, мұрнының үстi мен бетiнiң ұштарына дейiн ыстық буға жазатайым шарпытып ап, содан жазылған орны қызылшақаланып қалғандай көрiнедi екен. Арақтан күйiп кеткен ғой. Ендi мұндайға не дауа.

	Мына терiнiң арлан әлде шуландiкi екенiн сол оңбағаннан сұрап алмағанын қарашы. Бағана ары-берi сенделiп жүрiп түкпiрдегi шамды сөндiрудi ұмытып кетiптi. Болымсыз төгiлген шуақтан үй iшi алакүңгiрт. Тұмсығымен шаншыла iлiнген қасқырдың терiсiне жан бiтiп, құлағын жымып ап жоғары қарай өрмелеп бара жатқан сияқтанады. Осы үйдiң тiршiлiгiн бiр сырт көз селт етпей бағып, миығына мысқыл күлкi үйiрген таныстау кейiп елестеп өткен кезде елегзулi сезiм қабаттаса көзi iлiнiп бара жатты. Тазысы күшiктеген екен дейдi. Құдай-ау, бұл төбет емес пе едi? Көсiлiп сап серейе ұйықтап жатқан сыңайдағы қаншықтың емшегiне тас кенедей жабысқан соқыр күшiктердiң бастары ғана қалтаң-қалтаң етедi. Өздерi кем дегенде бес-алтау. Жақсы ит төрттен артық таппайды деушi едi. Бағым-күтiмi дұрыс боп, тек сиырдың етiн берсе үйренуге тез көндiгетiн шығар. Берегеннiң ешкiбас қатыны қай бiр оңдыра қояр дейсiң. Ең құрығанда айтқаныңды айтқандай ғып iстемейдi ғой, шiркiн. Берегеннiң өзiне таптап түсiндiрiп қойған дұрыс шығар.

	Ана бiр сауыры ақтаңдақ-ақтаңдақ ала мойны еркек болса керек. Тұмсықтарымен түртiне қыңсылап, емшек iздеген жазғандардың көздерi тарс жұмулы ұсқындарында қасiреттi сырларын iштерiне бүккен сұмдық көңiлсiздiк бардай. Бауыр етi езiлiп, ет жүрегi елжiрей босаң күй кешкен бұл одан ары тұра беруге жүрегi дауаламай машинасына мiндi. Әлденеше қабатты зәулiм үйлердiң ара-арасынан құйғытып өтiп, кең көшеге түсiп өрге қарай бет алып келедi. Тазықаншықтың бауырында шашылып жатқан соқыр күшiктердiң тiмтiне емшек iздеген аянышты сүрепеттерi көз алдынан кетпей тұрып алды. Кенет жолаушылар жүретiн жалғыз аяқ жолмен бес-алты жастағы баланың қолын сермелей әлдене деп айғайлап жан ұшыра жүгiрiп келе жатқанын көрдi. «Мұнысы несi» дедi таңырқап. Содан алдыңғы жағына қараса тiп-тiк қаздиған бiреу жылдам-жылдам басып кетiп барады. Ана бала оған не деп дауыстайды деп құлағын тосып тыңдаса, «көке, көкелеген» бiр жалынышты үн. «Жынды ма. Атаңа нәлет, балаға неге қайырылмайды» деп ойлап, кiшкентайдың әрекетiн көз жазбай бақылай бастады. Бала алдындағы тас арықтан аттай бере мұрттай ұшып түстi. Сөйтсе де қарайламай кетiп бара жатқанға қолын соза шырқырап жылап, әлдене деп бажылдап сөйлеп жатыр. Ал анау көлденең көшенiң сiрескен-сiрескен үйлерiнiң арасына сiңiп, ғайып боп кеттi. Бала жұлқынып тұра қоймады. Бұл ештеңеге түсiнбеген күйi аялдамай жүре бердi.

	Арынғазы бiртүрлi боп мәңгiрiп оянды. Қоңыр күздiң өкпек желiне кеудесiн тосып, салқын ауадан бiр-екi мәрте терең жұтынса сергiп кетер едi-ау, шiркiн.

	Арынғазы шет елде екi-үш ай қатарынан жүрiп, жаңадан оралған бетi едi. Оңтүстiктiң бiр қаласында жиын өткiзу үшiн фирма бастықтары мұны тықыршып күтiп отыр екен.

	«Сендердiң күндерiң менсiз қараң ғой» деген кежiрлеу ой келуiн келгенмен күрмеуi шатасқан бiрдеңе бар шығар деп амалсыз жолға шықты. «Iске кiрiспес бұрын әулиелi орынға барып тәу етелiк» деп қоймаған соң оған да көндi. Ат басын сөйтiп ХI ғасырда iрге көтерген зәулiм күмбездiң алдына кеп бiр-ақ тiредi.

	Сыры әлдеқашан кетiп қалған сұрғылттау үйдiң есiгi әр тарабында екен. Кiрiп-шығатын жерi күн шығыс жақ. Үлкен қазақы бесiк тәрiздендiрiп тұрғызылған ортадағы құлыптас ақ матамен жабылыпты. Қарсы алдына шарта жүгiнiп отырған шырақшы көзiн тарс жұмып ап өзi оқыған құранның мақамына елти ырғалады. Бас-аяғы тұтас аппақ киiмдi бiр жас әйел намазға ұйыған зерек шәкiрттей сүрелердi iшiнен қайталап, тынымсыз күбiр-күбiр етедi. Көзi боталай алабұртқан әдемi әйелдiң жүзiне ұйи қалған иман тәрiздi тақуа тартымдылықты аңдаған сәтте емекси қалатын парықсыз дәмесi оянғанын сездi. Осындай киелi орында жаңағыдай нәпсiсi ерiк бермейтiн сайтан түртпектеген әзәзiл ой күнәһарлық екенiнен қатты қуыстанды. Дөп-дөңгелек толық беттi дембелше келген шырақшының бiтiмi дiндәрлыққа жуыспайтындай. Есесiне базарда көп ұшырасатын саудагерге келiңкiрейтiн тәрiздi. Таза еттi қағылез бiреу мұндай жерге бұйырмағанын қарашы дегенше болған жоқ, шырақшы құранын оқып боп қаумалай отырған бұларға шаршаңқы назарын тастады. Жамырай амандасқан сәлемдерiн бiр-ақ алып, тiзерлеп отырған күйiнен айнымай бiраз кiдiрдi. Әлгi ұяңдау жас әйел бетi ақ матамен көмкерiлген табаққа екi елу теңгелiк ақшаны тастап, ақырын сытылып шығып жүре бердi. Шырақшы қайтадан сұңқылдап құран оқи жөнелдi. Мұның серiктерi де шеттерiнен доллар тастай бастады. Бойын бүгiн мұнда таза ұстап келгенiн ойлап, күнәһарлықтан құлан таза арылғандай кенет өзiн жеңiл сезiндi. Дереу қалтасынан суырғанда қолына iлiккенi жүз доллар болып шықты. Табақтың ернеуiне сыпайы ғана қоя салды. Шырақшының көз аумағы көк қағазға жалт етiп алая кiдiргенiн байқап, сұғанақтық пиғылды аңдағандай көңiлi әжептәуiр пәсейiп қалды. Өлген-жiткен әруақтарға бағыштап боп бұларға бiр мезет сүзiле қарап алды.

	– Ал, қарақтарым, бергендерiңе емес, келгендерiңе рахмет. Қасиеттi бабамыздың қара шаңырағынан нан ауыз тиiп кетiңiздер. Мына жақтан шыққан соң оңға бұрылыңдар.

	Шай қамдап қойып күтiп отырған әйелге амандасты да, бiрден төрге озды. Қалған серiктерi де бiртiндеп жайғаса бастады. Iле-шала соңдарынан кiрген шырақшы:

	– Құдайдың құлы, пайғамбардың үмбетiмiз. Патша болмақ мың күнде, пенде болмақ бiр күнде, – деп үстемелете сөйлей жөнелдi.

	Киелi орындарда адамдар неге сонша тәубешiл. Мың күн патша болғанның қасында бiр күн пенде болған не тәйiрi, бiлген кiсiге.

	– Шайдан алыңыз, – деген қатқыл әйел даусынан селт ете түстi.

	Атжақты келген пiшiндi әйел жүзiн тайдырмай бұған қадала қарап қапты. Айыбы жер ортасына келгенi ғана, әйтпесе сән үйiнде киiм үлгiсiн көрсетiп, әрi-берi бұлғаңдап жүретiн арғымақ қыздардан бiрде-бiр кем емес. Бiрақ өңi неге шүберектей боп-боз. Осы кезде әйел әлденеден секем алғандай бiр жақ самайын ұстай алды. Арынғазы неге екенi кiм бiлсiн, қасына iлескен тексiздердiң бiреуi таза келмегенiн мына әйел сезiп отырғандай қатты қуыстана бастады. «Ойбу, мен сiздерге шай да құймаппын ғой», – дедi бiр кезде абдырап. «Болдық, болдық», – дестi бәрi жамырай тiл қатып. Ас қайырып боп орындарынан қотарыла қозғалып, сыртқа беттеген кезде босағада қалшиып тұрған әйел бұған:

	– Қарғам, сен кiдiре тұршы, – дедi.

	Жүрегi су ете түсiп, төбе құйқасы шымырлай жөнелдi.

	– Мен осы халетке жеткенше көп тақсырет шектiм. Сен осында келгелi өзiмнен-өзiм қатты әбiгерге түскенiм. Тегiн жiгiт те көрiнбейсiң. Қолың да ашық екен. Тек төрт ай бұрын бiр күпiршiлiкке барып қойыпсың. Итiң күшiктегенде қатты қуаныпсың да, ал балаң артыңнан «көкелеп» жүгiрген кезде бұрылмай кете берiпсiң.

	Құдай-ау, ол менiң түсiм емес пе!

	Қайдан бiлейiн қарағым, маған солай аян берiп тұр. Ал мықты болсаң бұдан кейiн құдайға сенбей көр.





ҚАРАШАҢЫРАҚ




	Ерте-ерте, ертеде бiр шалдың кемпiрi өлiп, шиеттей үш баласымен қалса да, тұмсықтыға шоқтырмай, қанаттыға қақтырмай асырап-бағып, бүгiнгiдей әлетке жеткiзiптi. Жер ортасы алпыстан асып, жетпiске тақаған соң-ақ бiлдiрмей жүрiп бойды алатын егделiк деген бәле осал жау көрiнбейдi. Күндердiң бiр күнiнде ұлдарын сынамаққа ұйғарған шал сыр аулағандай әрқайсысына шаншыла қадалып, сөзiн түу әрi тереңнен толғап, тебiрене бастаса керек.

	– Қиын асуға қарай бет алған замандарың мынау. Көреселерiң әлi алда. Топшыларыңның бекiп, қанаттарыңның қатайғанын шүкiршiлiк етемiн әйтеуiр. Шырақтарым, қартайып қаужырап барам-ау, шамасы. Жаман айтпай жақсы жоқ, алда-жалда өле кетсем, қалай аттандыратындарыңды төрт көздерiң түгел отырғанда айтыңдаршы.

	Томсарған тоң мiнез қалпымен әкесiне алара қараған үлкен:

	– Бiр бұйырғаны болады да, – деп дүңк ете қалды.

	Жұқалтаң кескiндi ортаншы қуақылана жымиып, сөздi ары iлiп әкеттi.

	– Әрқайсымызға бөлiп берген еншiңiздiң бiр-бiр бөлiгiн ортаға тастамаймыз ба, әке.

	Кекесiндi сарынды көңiлiне алмағандай шал жайдары қалпын сақтады. «Бұйрық бiледi деп талай сыбағамыздан қағылған жоқ па едiк. Құдай амандығын берсе, қаптың түбiн тесетiн бiреу бiзден де шығып келе жатыр екен». Аяқ астынан жасаған тоқтамын iшiне бүгiп, кенже ұлының ауыз әлпiн асықпай сазара бақты. Екi ағасына жаутаң-жаутаң қарап алған кенже тұп-тұнық жанарын мөлдiрете төндiрiп:

	– Жиған-тергенiмiздi сiзден аяйды дейсiз бе, ата, – дедi.

	Сақалын саумалаған шал таңырқаса қаумалаған үшеуiне ләм деп лебiз жара қоймады. «Шыққыр көзiм кедейшiлiк дегендi көрдi. Байлық дегеннiң қандай болатынын итiм де бiлмейдi. Өлiсiме қарай көмiсiм. Кенжесiнiң сәуесiнде бiрдеңе барға ұқсайды». Шартарапты шарлап қайтқан санасы ақыры бiр түйiнге келе алмай сандала тантырап, артық-ауыс сөзге бармастан осымен бәрiн доғарған.

	Қыбыр-жыбыр тiршiлiк күйбеңi бұл әңгiменi мұнар-мұнар дүниенiң бұлдыраған елесiмен көлегейлеп жiберген едi.

	Сөйткен шалдың жасы, мiнеки, жүзге iлiктi. Далаға кiрiп-шыға алатынын тәубе санап, қалған уақытын маужыраған күйi қалғып-мүлгiп өткiзедi. Баланы бағып-қағып, есейткен өзiнше бiр дәурен екен. Пыр етiп уысыңнан ұшқан соң-ақ – өзiңнен туған ұл сақалы шығып жат болады дегендi бұрын, тiптi, ойлап көрмептi. Аспаннан құдды салбырап түсе қалғандай кердеңдеп шыға келетiнiн қайтерсiң. Қартайғанда ашуланған қиын екен мұнда. Көкiрегi әп-сәтте мұңналаға толып, терең тыныс алса бiттi – кеудесi қу қаңқа тәрiздi қақырап-қақырап айрылып кететiн секiлдi. Сәуесiнде бiрдеңе барға ұқсайды деп үмiт қылған кенжесiнiң қолында қап, айдың-күннiң аманында келiн төркiнiне кетiп тынып, шал тұлдыр жетiм, ұл – тiрi жесiр атанды. Қазақстанның бiр қиян түкпiрiнде тұратын үлкен «бiр бұйыртқаны болады да» деп дүңк етiп тiл қатқанын ұмытты-ау, сiрә. Үстi-үстiне дұғай сәлем жолдап, дүркiн-дүркiн хат арқылы шақыртып жатып, күнi кеше ғана төбелерiн көрсеттi-ау, әйтеуiр.

	Бұрындары жылына бiр айналып соғып, үйдiң оны-пұны шаруасына қол ұшын тигiзсе – жыл он екi айға шейiн iштi жылытуға онысы жарайтын сияқты едi. Кейiндерi екi-үш жылды араға салып барып келетiндi шығарып жүр. Сонысына қарап, жоян бастық дейiн десең – қойнынан бөзi, аузынан сөзi түсiп тұрған бiрдеңе. Iзiнен ерген жалғыз ұлы сойып-қаптап қойған тура өзi. Безiлдек келiн мың сөйлегенде – бiр қарсы үн қатып қоймайды екi сабазың да. Келiн әңгiмесiнiң ау-жайынан тұрмыстарының шекесi қызып тұрмағанын аңдайды. Үй-iшiлiк жағдайды iшке бүгiп, кiшкене сыр сақтау бұ жазғанға бұйырмаған ба, жетiм қозыдай зарлағанда бар ма, құлақ тұндырады.

	– Ата, балаңыз көп ақша таппайды, тағы арақ iшедi. Балаға киiм керек, тамақ керек. Қонақ шақырамыз, өлiм-жiтiмге барамыз...

	Келiн сөзiн ақыл сарабына салып, санасымен екшеп отырған сыңайда көзiн алысқа тастап, тура осылай қарай беттеген бiр қарайғанды байқады. Бiреудiң үйiне бiреу бейсаубат кiрмейтiн мына заманда кiм екен деп ойлағанша болған жоқ, ортаншы ұлының бейнесiн бұлдыратып барып ажыратты. «Әйел-балаларын тастап, жалғыз жүргенi несi?» Салып ұрып жеткен ортаншы дауыстап амандасты.

	– Балаларды неге алып келмегенсiң?

	Қараторы қағылез жүзi күреңiте құбылған ортаншы көзiн алайта наразы қадап:

	– Кiшкентай ауырып қалды. Бәрiн қалай алып жүрем, жол деген қымбат.

	– Жол ақыларың сонда қанша болды? – дедi шал бiртүрлi жүрексiнгендей.

	– Жан басына жүз сом!

	– Жүз сом! – Шалдың үнiне қиқу араласты. – Атаңның аузын ұрайын, сонша қымбаттатып, жын ұрып кеткен бе!

	Әкесiнiң шала бүлiнгенiне қыбы қанған ортаншы отқа майды одан сайын құя түстi.

	– Бiр бөлке нан жиырма сомға жеттi, тағы қымбаттайды дейдi.

	Дүниенiң апшысын заманақыр, жер тақыр қып қуырып жiбергенiн жақтырмаған шал қабағын кiржiң еткiзiп, қазан-ошақ жақта жүрген келiнiн қайдан көрген адамым дегендей ұзақ тесiлiп, шаққа айырған сыңайы сол едi.

	– Бұлардыкi ештеңе емес, бiздi айтпайсыз ба, – деп сөзге килiге бергенде шабына от түскендей ортаншы орнынан ыршып тұрды.

	– Неге бiздiкi ештеңе емес, үш балаң болса көрер едiм, екеуiң бiрдей жұмыс iстейсiңдер тағы.

	Нақақтан-нақақ жапа шеккендей жеңгесiнiң түсi бұзылып, үнi жыламсырап шықты.

	– Сонша баланы тапқыз деген жоқпын ғой, мен саған. Тарпа бас салып сабаудан тайынбайтын ыңғайда жеңге-

	сiне жұлқынып жетiп келген ортаншы өкiректеп өктем сөйлеген сайын кекештене тұтығып, түкiрiгiн жынша шашыратты. Ұсқыны бiр сұмдық үрпиген әйел дымданған бетiн сүртiп әлек.

	– Менiң баламның көптiгiнде сенiң шаруаң қанша?!

	– Үш баланы көп демеңдер. Обал болады, қойыңдар, – деп шал бiр жақтан басу айтуға кiрiстi.

	Күтпеген жерден көңiлi босаған келiн бордай егiлiп, боздай жөнелдi.

	– Ата, ағаларын басынған соң бұлар маған осылай дiкiңдеп сөйлейдi. Егер мен болмасам ауылға келу ойы тұрмақ санасына кiрiп шықпайтын едi. «Келiнi кетiп қалыпты, атамыздың қасында болып келейiк» деп айтып қоймаған соң, амалсыз көндi. Бiр жыл бойғы тапқан-таянғанымызды жолға жiбердiк.

	Ортаншы лезде бiр жайсыздықты парықтағандай ойлы кейiпке көштi. Қайнысының осы тосылысын зая жiбергiсi келмеген келiн қиянат-теперiшке ақыры шыдамағандай бетiн баса жылаған бойы сып берiп үйге кiрiп кеттi. Басын төмен сала сөлбiрейген шал:

	– О, тоба! – дедi көкiрегiн қарыс айыра күрсiнiп.

	Бау-бақшаның арам шөбiн отағанның өзiне екi иiнi салбыраған үлкеннiң бет-жүзiне кiрбiң көлеңкесi қалың қонақтапты. Қолындағы тесенiң жүзiне үңiрейе үңiлiп, делдиiп тұрған ортаншының өңiнен секем алып үлгергендей одырая бөгелдi. Қарашаңыраққа келерден бұрын үлкен әйелi екеуi ортаншының үйiне соғып, бiр түнеген соң амандасудың ишарасын ғана жасады.

	– Мынаның түк жүзi жоқ.

	Ұлдарының бiр-бiрiне солғындығы ақылына сыймай аңырған шал үлкендi жаңа танығандай бажайлап қарап, езуiне кенет қуақы күлкi үйiрдi.

	– Иә, батыр, бақшаның жайын ұмытып, түгел жайпап тастағаннан саумысың. – Жердiң ұжымағына қу медиен шөлейттi айырбастаған айыбын бетiне басқан әке әзiлiн көңiлiне алмаған үлкен:

	– Бәрiн баудай түсiрiп, жамсатып тастадым, – дедi. Ренiштi әңгiме осының алдында ғана болмағандай ортан-

	шы қарқылдап күлiп жiбердi.

	– Кенжеңiздiң бiр жылда iстемеген шаруасын бiр сағаттың iшiнде тындырып тастаған үлкенiңiз мықты ғой.

	Бiр жайсыз нәрсенi есiне алғандай көзiн алартқан үлкен:

	– Мұның картошкесi, пиязы мен сәбiзi түгел арам шөптен көрiнбей қалыпты.

	Өзiне мәлiм жайды тыңдап тұрғандай ортаншы қолын түңiле сiлтедi.

	– Оған айт, айтпа бәрiбiр, құлағына қыстырып та қоймайды. Бiз келiп iстеп бергенге әбден үйренiп алған. Өткенде өзiне жақсылап тұрып түсiндiргенмiн. Үлкен ағаң алыста, менiң өз бала-шағам бар деп. – Ағасының бiр нүктеге қадалған отырысын келiскенге жорыған ортаншы өз ойын одан бетер құлшына баяндауға кiрiстi. – Менiкi дұрыс қой, одан артық мен не iстей аламын, айтшы.

	Шыр-пыры шыққан iнiсiнен зерiккендей үлкен қалғып-мүлгiп отырған әкесiне үңiлдi. Тура соны аңғарғандай шал даусын кенет әндете шығарды.

	– Ендi қайт дейсiңдер маған, үйде тұрмаймын деп жүрiп, қатынын кетiрiп тынды. Бiр аяғым көрде, бiр аяғым жердегi менiң сиқым мынау. Баяғыда ел кезiп, ән салатын туысқанымыз қыздың қойнында жатқан жерiнен ұсталатын болған соң, керегенiң көзiнен қашам дегенде шалбары сыпырылып түсiп қалыпты. Бiздiң бұ көзел сол атасына тартып, масқара боп жүрмесе жарады, әйтеуiр. – Тәлiмси елтiген ортаншыны елемеген үлкен күлiмсiреген райынан танбай:

	– Серi атамыз содан кейiн не қылды? – деп сұрады.

	– Не қылушы едi, қыздың да, өзiнiң де жаман атын шығарғаннан басқа, – дедi шал ренжiген сыңайда көзiн бақырайтып.

	Серi бабаларының қылығынан секем алғандай екеуi бiр-бiрiне үрпиiсе қарасты. Орнаған үнсiздiк едәуiр уақытқа созылды. Иiн қандыра илегендей шал бетiнiң ұшы жұп-жұмсақ, жыпырлаған мың-миллион әжiм сәл қозғалыстың өзiне жыртылып-айрылатын үлбiреген терiдей. Адамды кәрiлiк деген итiң бұлайша аямай мазақ қып қорлайтынын бетпе-бет қарауға үлкен мен ортаншының дәттерi бармайтындай шошынулы кейiпте бiр шекелеп шолады. Жиектерi көлкiлдеген қызғылт көзiн алма-кезек өлусiрете қадап, кекесiн шалыс төтен ой көкейiне оралғандай шал кегжең еткiзiп басын көтердi.

	– Сонда бұл үкiметтiң не бiлгенi бар?

	Жауап берудiң жөнiн таппаған екеуi әкелерiне шарасы таусылып, жабырқаса қарасты. Бiр ойдың iзбiнiн қуалап, ұштығын ұстай алмаған әсiресе үлкен күйзелiстi пiшiнмен шалға түйiле шүйiлдi.

	– Балаңыз не iстейдi сонда? Жерi қоршалмаған алаң-ашық. Ала жаздай бiр айыр шөп шаппайды. Сепкендерi ала-ботадан көрiнбей қалыпты. Үй тозып бара жатыр. Қорасы құлағалы тұр.

	Шалдың қаужыраған әлжуаз жүзi үлкен сөзiне елтiгендей күреңiте шымырлап, алдыға қарай емiне еңкейдi.

	– Бұл құрғандар жол ақысын сонша қымбаттатқандары несi?! – Тұтанып кете жаздаған үлкен одырая селтиiп, көзiнiң қиығын бауырына суық тастады.

	– Жол ақысында шаруаңыз не, анау үйдiң жұмысын неге iстемейдi деп жатқан жоқпын ба?!

	Мұнша тақақтағанына қитыққан шал жүзiн тыжырына бұрып әкеттi. Екi ойлы нышанда назарын әлденеге тоқтатып, қайтадан жалт бұрылғанда салғырттық ұйыған сұрқы шамырқана серпiлiп, жаймен шығатын даусына қатқыл шаңқыл араласты.

	– Ей, оны маған ендi қайт дейсiң. Бiр жұмысым бар деп кетедi, содан жоқ. Қысқа отын-су дайында десем жарайды, малға жем тап десең жарайды. Не қылған жарайды екенiн итiм бiлiп пе. Сол жарайдысын ақыры тасығой ұмыттырып жiбередi. Мұның алған қатыны да қу аяқ болып кезiккеннен сау емес. – Жақ ашып, тiс жарып көрмеген сырды сызбақтатып сыртқа шығаратыннан қуыстанғандай шалдың бұрқанысы сап басылып, пәс тартқан қалпы едәуiр мелшиiп отырды. Кенженiң жетесiздiгiне күйiнген үлкен әлсiн-әлi күйзеле басын шайқайды. Бұрыннан өзi қанық жайды естiп отырғандай ортаншы бiртүрлi сүлесоқ.

	– Шiркiн, не деген үй, не деген жер. Бiр мықты ие керек боп тұр ғой. Ортаншының сөзiн құлағына iлмеген шал:

	– Бiр бөлке наныңның құны сонда бiр қойдың бағасынан асып жығылды ма? – дедi.

	Бiресе жол ақыға, бiресе нанның қымбаттағанына қайта-қайта айналып соққан кейiп айдаладан кезiгетiн балбал тастың безерулi кеспiрiнен аумайды. Еш қайран жоқтығына көздерi жеткен екеу бiр-бiрiне шарасыз қарағаны сол едi.

	– Ол адам болмайды, болса да барып-барып болады, – деген әкелерiнiң сөзi алыстан талып жетiп, емiс-емiс естiлетiн секiлдi.

	Осы кезде сыртқа жұлқынып шыққан үлкеннiң әйелi қазан-ошаққа қаздаң-қаздаң басып бара жатып, жерден басын алмай тұғжиып отырған күйеуiн көргенде өңi тарғылдана сұрланып:

	– Ата! – деп үнi шаптығып шықты. – Ыдыс-аяқтың түгiн қалдырмай алып кеткен бе?

	Iстiң мәнiсiне бара алмай аңырған шал кенет бiр сұмдық ащы жымиды.

	– Балам-ау, ыдыс-аяқты айтасың, тамаққа қосатын бұрышқа дейiн қалдырмай алып кетiптi. Ана қарамаймақ шешесiне тiл қатсаң бар ма, жүзге келген менi итерiп жiберiп, майып қылудан тайынбайды-ау.

	– Сонда келiнiңiз не iстемедiңдер деп кетiп отыр? – Үлкен сөзге дегбiрсiздене килiктi.

	– Оу, мынадай өлiп қалған адаммен әйел тұра ма? Бұл ұры-қары дегенiң де басынатын кiсiсiн бiлiп басынатын сияқты ғой. Былтыр жылқыны, биыл екi сиырды байлаулы тұрған жерiнен қорадан шешiп алып кеттi. Ел аман, жұрт тынышта өлiп алғанда-ақ болатын едi.

	Жауапкершiлiктiң зiлбатпан салмағынан құдды жаншылғандай, тұнжырай түксиген ортаншы күйзеле күрсiнiп, тұтқиыл байлам жасайтын кiсiдей кескiнi алабұртып өттi.

	– Барлығы ананың жамандығынан. Бұл үйдiң лайықты иесi болса ешкiм бұлай басына алмайды. Мен көшiп келсем, бәрiн басқаша жасаймын.

	«Көшiп келем» дегенiне елең ете қалған үлкен:

	– Ананы қайда жiберемiз? – дедi жұлып алғандай.

	Бiр пәс аңқая тосылған ортаншының реңi қуаңыта бозарып, ұрма-перме қызбалығының нышанындай жалт-жұлт еткен жанары тентек ұшқын ата бастады.

	– Қатыны кетiп қалған, малын шетiнен ұрлатып, бау-бақшасын арам шөп бастырып жiберген адамға үй не керек? Жүзге келiп, пiсiп уылжып отырған әкесi мынау. Осының бiрiн ойлап, қам жасамаса, тiршiлiктiң қалай болатынын қалаға барып көрсiн.

	– Оның жасында бiздiң де басымыздың буы кебе қойған жоқ едi ғой, – дедi үлкен қинала жүрексiнген үнмен.

	Iнiсiнен тап мұны күтпеген үлкен көзiнiң астымен сүзiлiп қарап, тайсақтағандай даусын бiртүрлi бәсең шығарды.

	– Кенжесiн сыйғызбай қаңғытып жiбердi деген өсекке қаламыз.

	– Қазақшылық әңгiменiң қазiргi заманға түкке де қажетi жоқ, – дедi ортаншы қалғып-мүлгiп отырған әкесiне одырая бұрылып.

	Бойын ашу билеген үлкен алға адуын ұмсынып, тұрмаққа оңтайланғанда бетiнiң ұшындағы көгiс дақтар бадырайып-бадырайып көзге анық шалынды. Жанарының iшi лайланған, сарғыш. Жаңағы болмашы жұлқынған қимылдың өзiне бойын арақ алған адамдардан кезiгетiн ақыл-ойы әлi сергiп үлгiрмеген мағынасыз қаңғалақтаған әлжуаздық байқалады. Сөйтсе де үлкендiгiн малданатын ниетте кәдiмгiдей сұстана айғайлап жiбердi.

	– Ол қайтсе де осы үйдiң кенжесi, оған көмектесу саған да, маған да мiндет.

	Мiзбақпай безерген ортаншы:

	– Менiң үш баламды сонда сен асырайсың ба?! – дедi. Жөпелдемеде не дерiн бiлмей бағажақтаған үлкеннiң пiшiнi шоқтың сөнер мезетiндегi күлгiнденген түсiнен аумай, сынық тарта солғындап барады. Одан сайын саз-беттенген ортаншы суық шүйiлген қалпы, даусын қатқыл шығарды.

	– Бәрiмiз бiрдей қайыршы боп кетпеу үшiн менiң көшiп келгенiм дұрыс

	Осы кезде басын жұлып алған шал құрысқан жотасын жазатындай құнжыңдап, сақалын көстите сәл алға ұмсынып, әкелiк кесiмiн айтатын ыңғайда қабағын қатайтты. Екеуi де қалт тынып, оның аузын бақты да қалды.

	– Мына сұрыңа қарағанда ыдыс-аяқ дегенiң де дүниенiң ақшасы болып кеткен шығар.

	Ұлғаюдың мұншалықты мазағынан тiксiне үрпиген үлкен бiртүрлi күйзеле тосылса, бұрқ көтерiлген ашудың қысымынан кескiнi күреңiткен ортаншы күйiнiп кетiп санын бiр-ақ соқты. Үлкен лезде жайдары қалыпқа ауысып, қызықты жайды есiне түсiргендей ерiксiз күлiмсiреп.

	– Әркiмнiң өз қайғысы өзiнде, – дедi.

	Әлгiндегi ренiштi есiнен тарс шығарып, таңырқаған сыңайда ағасына жалт қараған ортаншы қарқылдап күлiп жiбердi. Бiр-бiрiмен алдында дүңкiлдеп сөйлессе, ендi түк болмағандай жайраң қаққандарын ашықтан-ашық жақтырмаған шал жүзiн төмен сала тұқшиып отыр. Онысын қапысыз аңдаған ортаншы жайдақтығын елетпей мардымси қап, әкесiне биязы тiл қатты.

	– Ата, сiрiңкенiң өзi жиырма сом болғанда, ыдыс-аяқ шырқап кеттi ғой.

	– Жиырма сом! – дедi бiр нүктеден көз айырмай сазара қадалған шал.

	– Сiрiңкенiң жиырма сом болғаны атам жанына қатты батты-ау.

	Әке мiнезiн қалыс кiсiдей қызықтаған ортаншы қылығы үлкеннiң көңiлiне сыймайды-ақ. Аумалы-төкпелi көктеменiң амалындай құбылмалы айнығыштығына айран-асыр. Бүгжие бүрiскен әкелерiнiң пұшайман тұрқынан жабырқаған екеу ары қарай сөздi көсiлтудiң ретiн таппай томырыла үнсiз тұр. Үйдiң ауласын жанай өтiп бара жатқан көршi әкелi-балалы үшеуiнiң бiртүрлi қалыптарына одырая қарап, дауыстап амандасқанына үлкен мен ортаншы iле-шала үн қатты. Дыбыс шыққан жаққа дереу басын көтерген шал көзiн сығырайта ұзақ шүйiлдi. Көршiнiң сұлбасын ажыратқаннан кейiн аузын бейiлсiз жыбырлатты да, арсыздықтан әбден запы болғандай таңдайын қағып, даусын әндете созып шығарды.

	– Мұның ба, мұның түн баласы тынбай жортатын нағыз баукеспе ұры.

	– Болды, болды естiп қояды! – Ұлдарының екi жақтан жекiгенiне бағжия таңырқаған шал:

	– Ұрлық жасағанға ұялмаған оған ұрлықшы екенiн айтқан менiкi ұят па? – дедi өршеленiп.

	Ұзай түскен көршiге жалтақ-жалтақ қарағыштаған ортаншы:

	– Ақырын, ақырын, – дедi қатқыл сыбырлап.

	Манадан құлақ түре тыңдаған көршi атының сауырына қамшыны осып-осып қап, құйын-перен шаба жөнелдi. Мұндай оқыс қылықтан секем ала жалт қарасқан екеу ананың қарасы көзден ғайып болғанша үндемедi.

	– Осылай артық сөйлеп, көршiлердi жауықтыра бергеннен не табасыз? Бiр күнi үйдi тонап кетiп жүрсе қайтесiз? – дедi ортаншы бiр кезде.

	– Бұл үйде тонайтын ештеме қалмаған шығар? Шабдан манап бастаған бiр топ кiсi үйiне түскенде жарықтық Шiрiкбай әулие құсап бiр-бiр жаужапыраққа салып тамақ тартайық десек, оның да қисыны келмейiн дедi ғой.

	Әкелерiнiң аузын баға екеуi қалт тынғанымен сөзiн шорт үзген шал басын төмен сылқ түсiрiп, қайтадан қалғи бастады. Қазан-ошақ жақтан жүгiре басып келе жатқан үлкеннiң әйелi күйеуiнiң түксиген суық әлпетiнен сезiктене бiр қарап өттi. Iште бiраз кiдiрiп сыртқа шыққанда тымырайысып алған екеуiнен кәдiктене қалт тоқтады. Шарасы үлкен көзiне үйiрiлген жас мөлтiлдеп, даусы жыламсыраған мүләйiм.

	– Оңбаған неме, он жерден ерегiссе де, атамнан кiшкене болса да ұялмай ма. Кесеге дейiн түк қалдырмай сыпырып алып кеткенiн қарашы.

	Екеуiнiң арасындағы жайсыз әңгiмеден еш сыз қалмағандай жеңгесiнiң сөзiн құп ала кiшiк сөйлегенде ортаншының өңi төтенше алабұртып өттi.

	– Ананың жамандығынан кеткен қатын бәрiмiздi басынып, бiлгенiн iстеген. Жүзге келген шалдан басқа үйде ешкiм жоқ, ал бұл кiсiде не қауқар бар дейсiң. Есiктi бұзып ашып, заттың бәрiн машинаға тиеп ала салып, жөндерiне тайып тұрған. – Қараторы өңi күреңiте шымырлап, уытты ұшқын ұялай қалған шарасы оттай жанып, қыр мұрнының ұшы қусырыла делдиiп, болымсыз дiрiл бiлiндi.

	– Мұны тiптi ұрлық жасады деп үстiнен милицияға арыз түсiрсе де болады. Атамның атынан жазса бiтiп жатыр.

	– Бiр орында тағат тауып отыра алмай алақ-жұлақ еткен ортаншы жан-жағына қодыраңдап қарап қойды. Өзiне-өзi сұқтанғандай жұтынып, делдиiп делеңдеген екпiнiн елең қылмай ұстамды қалпын сақтаған үлкен көз қиығын екеуiне алма-кезек суық тастағаннан артық әрекетке бармады.

	Елiкпестен түксиiп тұрған күйеуiн аңдаған әйел көзiнiң астымен бiр қарап қойып:

	– Ағаң не дейдi, ақылдасып көрсеңшi, – дедi.

	Бұл менi неге есiркей қалды дегендей, өтiнулi райда жаудырай қадалған әйелiнiң қитұрқы қылығын ойша безбендеп, сараптаған үлкен ажырая бөгелiп барып, бiр кезде:

	– Жүздегi шал кеткен келiн дүниесiмен бөлiсе алмай соттасып жатыр деген атақтарың жетпей тұр едi ендi, – дедi қызбаланбай үнiн баяу шығарып.

	Мұншалықты қазақылықтан тойынып жерiнген ортаншы iшкi бұрқанысын тежей алмай нарттай қызарған кескiнiмен қолын сермелеп, өрекпiп сөйлей жөнелдi.

	– Бiздiң үйдiң түбiне қазақтың осы құрып қалған мiнезi жетiп тынды. Қит етсе ұят. Ол келiннiң албастыдай қап-қара шешесiн қалай басындырып қоямыз? Киiлген киіт, сойылған жылқы, қой, iшiлген жәшiк-жәшiк арақтың бәрi де есепке алынбай ма, сонда!

	Iнiсiнiң сабасына түсуiн үлкен байыппен асықпай күттi. Алаөкпе болудың тағы бiр кезегiнен жүрегi айнығандай тыжырынып, iнiсiне назарын үстемдеу суық тастады.

	– Заң бәрiбiр кеткен келiн жақта. Өнбес дауды қуудың қажетi жоқ. Одан да анаған әйел әперудiң жолын қарастыру керек.

	Жойдасыз тап мынадай шешiмге зығырданы қайнаған ортаншы үлкеннiң жағасынан ала түсетiндей орнынан ыршып тұрды. Жұқалтаң қараторы жүзi ызбарлана күреңiтiп, iшкi бiр сұрапыл екпiнiн тежей алмай тығыла тұтығып сөйлегенде көзi дөңгелене ойнақшып, қияпаты алаңғасар тартты.

	– Осындай қымбатшылық заманда әйел әперу қайда. Бiр киіттiң өзi қанша тұратынын бiлесiң бе? Арақ-шарабың анау. Өзiңде тағы көк тиын жоқ. Ендi ол қатын алатын болса, мен ештеңе қоса алмаймын. Үш баламды асырап алсам да жетедi маған.

	Шыр-пыры шығып қанша зар қақса да елпелектей жөнелуге дайын сидаң iнiсiнiң сөзiн құлағынан ары асырып жiберiп, дегбiрiн қашырмастан мiзбақпай отырған үлкен әлi сабырлы. Дүңкiлдеген үннен көзiн ашып алған шал сығырая ұзақ iркiлдi. Аял қылмай қызбалана сөйлеген сайын ортаншы ұлын бағытынан жаңылып қап апалақтаған соқыр адамға ұқсатады.

	– Ойпырмай, сұмдық-ай, бұрынғылар «ниетi жаманды құдай табады» деушi едi. Осы дүниеде пиғылым бұзылып көрмеген сияқты едi. Әкелiп-әкелiп мынадай күйдi көрсеткенiн қарамайсың ба, – дедi шал өзiне-өзi сөйлегендей.

	Сыртқа шығаруға бағанадан оқталған кесiмiн айтудың есебiн таппаған шалдың әлжуаз сықылынан селт етер сергектiк жоғалғанына шошына үңiрейген үлкеннiң пiшiнiне кенет түңiлiс ұялады. Басын кегжите шақшиған ортаншы төңiрегiне шапағаты тиiп жүрген саясы мол аңғарлы адамдай әкесiне емiне еңкейдi. Көкейiне тұтқиыл қонақтаған ойы жұқалтаң жүзiне шапшып шығып, соны iрке тұруға сабыр-шыдамы жетпей:

	– Ата, – дедi де күмiлжiп қалды. Ортаншы ұлының қатқыл даусынан басын көтерген шал кiлмиген көзiн ұзақ сығырайтты. – Бұл үйге ие керек. Келесi жетiден бастап мен көшiп келем.

	Селт етпеген шал бiрер шамадан кейiн әлденеден сезiк алғандай ортаншы ұлына жапақ-жапақ қарап қойды. Бiр орыннан тапжылмай қалшия қатып қалған үлкен мынадай шұғылдықтың зардабы миын шабақтап өткендей iнiсiнiң алдына жұлқынып жетiп барды.

	– Әй, анау сонда қайда қалмақ? Өз үйiне өзiн сыйғызбай қалай тентiретiп жiберемiз?!

	– Қарашаңырақты ұстай алмаған өзiнен көрсiн. Жүзге келген әкесiне обал емес пе.

	Бұл жауапты мiсе тұтпаған үлкен тағы бiрдеңе айтпаққа оқталғаны сол едi, есiктен атып шыққан әйелi:

	– Сен кiрiспе айналайын, сыртта жүрген адамсың, көшiп келе ме, қоя ма, өздерi бiлсiн, – дедi.

	Сөзге ортадан кигенiн жақтырмаған үлкен шалт қимылға баратындай қолын сермегенмен, бiрақ ақырып, тыйып тастамады. Лезде сабасына түсiп, сөлбiрейiп қалған ағасының қылығын жақсылыққа жорыған ортаншы мойнын соза жан-жағына одырая қарап алды.

	– Шұрқ етпеңдер, бес жылдың iшiнде әрқайсысыңа бiр-бiр машина мiнгiземiн.

	Қайнысына таңырқай бағжиып қараған жеңгесi жылы шырай таныта жымиып үлгердi. Үлкеннiң мiзбақпаған отырысын қаперiне iлмеген ортаншы бес жылдың iшiнде бiр-бiр машинаны қалай әперетiнiн жердi сызғылап, қызу түсiндiруге кiрiстi.

	– Сенбейсiңдер ме, сенбесеңдер мейiлдерiң. Ол үшiн мен бұл жерде тiршiлiк iстеймiн.

	Бағанадан қалғып отырған шал басын жұлып алды. Ортаншысының жұлқынған қимылынан көз жазбай сазара бағып, кенет алға сәл ұмсынып қойып сөйледi.

	– Әй, сен мәшине алма, пензеннiң бағасы уқорғасын, дөңгелек-сөңгелегi мен темiр-терсегiнiң құны өзiмен бiрдей көрiнедi. Оны жүргiзесiң бе, жоқ, бұрынғының ақшасымен есептегенде күн сайын бiр машинаға татитын шығын шығарып тұрасың ба?

	Әке сөзiне көңiл аудармаған ортаншы ойының желiсiн үзбей ары қарай жалғастыра бердi. Шалдың сүрепетiне жаны күйзеле түксиген үлкен:

	– Ол уақытта машина маймен емес, сумен-ақ жүре беретiн болады, – дедi жүзi құбылып жанбастан.

	Үлкен ұлына секем ала қараған шал көзiн бiр жапақ еткiзiп, екiойлы кейiпте iркiлдi. Iшiне түйiп үлгерген жайсыз пiкiрдi айтпасқа амалы қалмағандай ошарыла аңқайып:

	– Құдайдың суына ауыз сала бастаса, оны түбi тауыспай тынбас, – дедi.

	Құптаған сыңай танытып, үлкен басын изедi. Ақыл-ойы сергек қалпындағыдай үлкен ұлының өңменiнен назарын алмаған шал:

	– Мұныңның онда заманақырдан қай жерi iлгерi?!

	Ләм деп жауап қатпаған үлкен екеуара күңкiлдесiп кеткен әйелi мен iнiсiнiң сырттарынан бақылап, әңгiмелерiне құлақ түрiп көрдi. Жазған әйелiнiң бет-пiшiнi iнiсiнiң әрбiр қимылы мен сөзiнiң иiрiмiне қарай өзгерiп, құбыла түседi. Бiр орнында дегбiр тауып отыра алмай шоқаң-шоқаң еткен ортаншы жердi ұзынды-көлденең сызғылап, қолын ары-берi сермелеп сөйледi.

	– Мына бақшаның аяғына дейiн қора саламын да мал ұстаймын. Ескi үйдiң қасынан тауыққа үлкен тор жасаймын. Менде бәрi қалдықсыз өндiрiс болады. Қалған жердiң өзi бақшаға жетедi.

	Ортаншының сөзiн жұтына тыңдап, елпек қаққан әйелiнен көз алмай қадалған үлкен: «Қашпаған қысыр сиырдың қайран уызы-ай, шiркiн» – дедi iшiнен кекете мырс-мырс күлiп.

	Ерте, ерте, ертеде өмiр сүрген әлгi шал жарықтық сол түнi түс көрiптi деседi. Осы өңiрде бұрынырақта жүз отыз төрт жыл өмiр сүрген бiр атақты әулие мұның үйiнiң төрiне үн-түнсiз келiп жайғасқанда бетiне тiктеп қарауға жүрегi дауаламай тайсақтап, бүгежектеген жазған: «Қап, мына қасиеттi әулиеге дастарқан жайылмайтын болды-ау! Әлгi келiн құрғырдың кетiп қалғанын қарашы», – деп ойлап үлгередi. Кенжесiн дауыстап шақырайын десе булығып, үнi шықпай қояды. Сақалы белуарынан келген шоң мұрын, жазық кең маңдайлы, шүңiрек көздi қапсағай денелi кiсi астамсып кекiрейместен бұған жылыұшырап қарап алады да: «– Шырағым, күтiмiң болмай жүр екен-ау, күтiмiң болғанда, менiң жасымнан да асып кетер едiң. Оған амал бар ма, ендi отыз-ақ жыл өмiр сүресiң», – дедi. Дуалап тастағандай мең-зең боп отырып қалған шал есiн ендi жиып, әулиеге бiр ауыз тiл қатпаққа оқталса – ұшты-күйлi жоқ. «Қап, әттегене, қызыр екен-ау, отыз жыл өмiрiн сыйлағанша, бармақтай бағын бергенде-ақ болатын едi-ау» деп ойлағанда жүйе-жүйесi босап, елжiреп-елбiреген босаң күйде оянса көзiнiң алдына шық тұрып, кiрпiгi шыланып қалыпты.

	Қабырғаға iлiнген кiлемнiң бұрынғы орны айбақ-сайбақ, бұрыш-бұрышта тұрып қалған шаң-шаң сүңгiлер қыстың күнi қыраулана iсiнiп-қабынған құдды бағана сымдарындай жуан-жуан. Ортада әбден жуылып-жуылып тулақша бырысып-тырысқан көнетоз палас. Бiр жақ қапталды тұтас алып тұрған ағаш заттардың есiктерi ашық-шашық, тұтқа атаулыдан тұлдыр жоқ жым-жылас, көлденең әйнектерiнiң бетiне қалың қабатты баттиған шаң қоныпты. Келген-кеткендердiң бiреу-мiреуi кiрген-шыққандарының белгiсiндей саусақтарының iздерiн ырсита-ырсита сызып тастап кетiптi. Бұл жұрт дегенiң де бала болып кеткен бе, соны сызбай-ақ қойса не қылады екен. Бағанадан берi қыбыр етпей жатқан шал түсiнде әулиенiң тағы отыз жыл өмiр сыйлап кеткенi есiне сап ете түскенде көңiлi қобалжып, көкiрегiне шер байлана бастады. «Құдайым-ау, осының өзiне қатты шаршап қалғанда, тағы отыз жыл деген сұмдығына қалай шыдар екем?!» дедi шынымен-ақ күйзелiп.





	Оглавление

	Әңгімелер

	ЕСБАЙ ТIГI

	ЖЕРГЕ ОРНАЛАСТЫРУШЫ

	ҚОҢЫР

	ӨМIР ЕРТЕГIСI

	ҮЙ МЕН ТҮЗ

	ӨЛІАРА ЖЫЛДАР БЕЙНЕСІ

	ЖЫЛЖЫМАЙТЫН КАПИТАЛ

	ӨҢ МЕН ТҮС

	ҚАРАШАҢЫРАҚ





