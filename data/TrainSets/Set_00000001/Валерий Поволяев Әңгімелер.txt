	Валерий Поволяев

	Әңгімелер





	Oрыс тілінeн аударған Қайсар Жорабеков





ЕСТЕЛІКТЕН ЕСКЕН ЛЕП




	Күміс-қырау шашына көз шағылысатын ақ басты осы бір адамның қажыған байсалды көзінде сәл-пәл түсін өзгерткен теңіз суына ұқсас, солғын тартқан көгілдір нұр әлсіз дірілдеп тұр, күнге тотыққан дидарын аракідік қатпар мен әжім басқан, бірақ едәуір жасқа келіп қалғанына қарамастан маржандай аппақ тістерінде ақау жоқ.

	Ол жалғыз басты болатын. Кейде жалғыз басты қарт адамдарды, егер соғыстың алдындағы және одан кейінгі жылдардағы артында қалдырған ізі, өзі тәрбиелеп, адам қылып, соншама ет жақын – сөздің тура мағынасында– туған перзенттеріндей болып кеткен, кешегі қиқар оқушылар – бұрынғы тентек балалар мен қыздар болмаса тағдырдың әдетте қаусатып кететіні сияқты кәрілік мұны да екі бүктеп, сұлатып түсірер ме еді, кім білсін.

	Копылов бұл аймаққа, тіпті, ертеректе институтты бітірген бойда соғыстан бұрын келген еді. Ә дегенде, қызметін кішкентай, бейнебір арнайы күйе шығаратындай мұржасын ыс басқан, шап-шағын зауыттан бастады. Алғашында көп нәрсе мұның көкейінен шықпағанмен, әйтсе де ол жүре келе үйреніп кетті, өзіне сенім білдіріп, жүктеген қызметіне, осы қалашықтың халқына, топырағы мен ауасына, Еділ өзеніне бауыр басып қалды... Қысқасы, көп ұзамай өз жайына, жеке тіршілігіне дән ризалықпен, ауыз толтырып айта алатын күн де туды. Тек риза болып қана қоймастан, өзін-өзі бір кісідей бақытты да сезінді.

	Оған бұл жердің көп нәрсесі қатты ұнайтын.

	Мәселен, осы жақтың мүлде көгеріп-қатпайтын нанын алайық – төрт-бес күн ашық-шашық ұстасаң да, сол әдепкі қалпы. Кеберсіген жұп-жұқа, сыртқы қабығын пышақпен алып тастасаң болды, ал ішкі қабаты жұп-жұмсақ, мақтадай үлбірейді, қаймақ сияқты дәмі тіліңде ериді, өзінің осы өзгеше аппақтығы мен айрықша қасиеті арқылы еріксіз таңданыс сезімін тудырады.

	Наубайшы-маман ғалымдардың бірде-біреуі нанның осы ерекшелігін ғылыми тұрғыдан түсіндіріп, ажыратып айтып бере алмады. Мұндағыдай дәмді нан мен қалаштарды Копылов өзі-өз болғалы туасы татып көрген емес.

	Тағы да ол, мысалы, Еділ өзені бір кіндіктің өзін ала-құла етіп қақ бөлгеніне, екі жағасының мүлде екі бөлектігіне көпке шейін қайран қалып жүрді. Бір жағасы тіп-тік, бас айналдырған құлама жарқабақтар, тоғайлар мен аңғарлар, ал екінші жағасы, – тақтайдың бетіндей теп-тегіс. Осы ала-құлалықтың бәрі Жердің айналасына байланысты екенін, түстікке қарай құлаған өзендердің оң жақ қапталы тіп-тік, белесті келетінін, теріскейге құятын өзендердің, керісінше, жалпақ тілмен айтқанда, сағалары қарама-қайшы жиектелетінін Копылов бұрыннан білетін – бірақ соған қарамастан осы қарапайым да, үйреншікті осындай оп-оңай құбылыстың өзі, оны құмарта сұқтандырып біртүрлі ойнақылыққа, баладай мәз болуға, пәк қуанышқа, жаңалықты сезіну түйсіктеріне жетелейтін-ді.

	Бұлүшін, тоғандарда, яғнижиектерінүп-үшкіртарамыстай мықты ну қоға жайлаған шағын көлшіктерде шаян аулау, тек Еділ өзеніне ғана тән «құбылыс», бекірелердің өзгеше әдісі, осынау алып та жойқын балықтың уылдырық шашатын маусымында қарнымен түпте жер сызып жүзетін әрекеті мен керенау әдіс-айласы, егіс даласындағы аңызақ жерді жарып шығып, үстіңгі қабатына ойдым-ойдым мұз болып қатқан шыны қиқымына ұқсас ақтаңдақ сор да таңсық еді, түйдек-түйдек түтін жолақтарынан аумайтын құба жон, бұйра бұлттар қара-сұр шырқау аспанға қарай үрдіс жөңкіле жөнеледі де, сол арада тез ыдырап кетеді, дәл сондай бұлтты Копылов өзі-өз болып басқа еш жерден көрген емес, қысқасы, жаңағының бәрі басқа да толып жатқан құбылыстар сияқты бөлекше таңданыс, мүлде белгісіз бір қуанышқа бөлейтін.

	Алайда жалғыз бұған ғана емес – бөтен жақта, шалғай мекенде туып-өскен адамның бәріне, мәселен, теңіз жағалауының түлегі өзіміздің Копыловқа қалай әсер етсе, осы топырақтың ерекшелігі басқаларға да солай әсер етсе керек, шамасы.

	Теңіз жағасының төл перзенттеріне Еділдің ғажайыптары қалай таңсық көрінсе, Еділ бойындағыларға да, теңіз жағалауының тіршілігі, әдет-ғұрпы сондай-ақ жұмбақ нәрсе. Ал жалпы өзімізге ертеден белгілі, жаңалық атаулы, әрқашан таңданыс шақырып, кісіні еріксіз қайран қалдырса, оған көзі үйреніп кеткен бәзбіреулер тіпті елең де қылмайды. Ал содан соң әлгі қуаныш та, осынау таңданыс та әп-сәтте ыдырап, қаралы күндер орнады.

	Соғыс басталды да, Жер жетімсіреп қалды, Еділ өзені мен осынау өлкенің халқы тығыз деревнялары мен қалашықтары құлазып, иесіз қалды, Копылов жұмыс істейтін шағын зауыт тоқтады. Зауыттың бүкіл мұжықтарын бір күнде әскери комиссариат шақырып алып, тіке майданға жөнелтті. Дәл осы шағын зауыттың кешікпей әскери өнім шығаратыны ол кезде ешкімнің қаперіне де келген емес. Әйтпесе жұмысшыларды майданға жібермейді ғой, бәріне бронь берер еді.

	Копыловты шақырған жоқ, сонда ол майданға аттануға өз бетінше әрекет жасап көріп еді, бірақ, өкінішке қарай, онысынан ештеңе шықпады, үзілді-кесілді босатпай қойды. Үлгірмей қалды. Шамасы, зауыттарды иесіз тастамау жөнінде жоғарыдан арнайы нұсқау болса керек. Сондықтан да Копыловқа өте-мөте қатаң ескертті: майдан жөнінде үмітіңді біржолата үз, ал оған зәру көмекті міндетті түрде өз қолыңмен ұйымдастырып бересің. Біршама күрделі міндет жүктеді. Ол тапсырма еңбекке жарамды әйелдерді іздестіру, ересек балаларды іріктеп алып, алдымен соларды үйретіп, содан соң станоктарды сеніп тапсыру, қысқасы, зауыт цехтарын қалайда тоқтатпауды ескертті. Жұмысшылардың майданға кетуін сылтау қылып зауытты тоқтатуға болмайтынын Копыловтың өзі де жақсы түсінген еді, ол тоқтаусыз жұмыс істеп, өнім шығаруға тиіс, – оның не өнім екенін

	Копылов алдын ала білді. Зауыт әскери кәсіпорынға айналды. Бұлардың жартылай жабайы ұстаханалары, мейлінше ысқа қақталған қорап-цехтары бұрын-соңды айналыспаған кәсібі – миномет құйып шығаратын болады. Әттеген-ай, бұрын білсе ғой, онда жұмысшы қолына бүйтіп мұқтаж болмас еді.

	Қысқасы, шешетін мәселелер шаш етектен-ді.

	Копылов әуелі ұсақ-түйектен бастады, ол ең алдымен цехтарды жаңғыртып және қайта құрмақ болып шешті. Бірнеше кәнігі мамандарды іздеп тауып, оларға әскери комиссариаттан рұқсат әперді, содан соң зауыттың біршама ескірген, қапталдары қақыраған көне – эмкасына мініп, жақын селоларға тартып отырды. Ал бұрынғы селоларды мүлде танып болмайды, олар тым-тырыс, қаңырап қалған, біртүрлі азып-тозып кетіпті. Бүкіл төңіректе майданға еркек кіндік аттанбаған бірде-бір үй, бірде-бір түтін жоқтың қасы. Сонда да болса, үңірейген тыныштық пен адамның аздығына қарамастан Копылов қырық бес шақты қатын-қалашты зауытта жұмыс істеуге үгіттеп, көндірді. Әуелінде ең құрығанда көмекшілік міндетті атқарады. Қырық бес адам, ол қалжың емес, тым аз, бірақ жоқтан гөрі жақсы, едәуір күш, солардың арқасында майданға қолдан келгенше қолғабыс етуге болады, осы әйел күшін түгел қамтамасыз етіп, солардың бәрін қара жұмысқа жегіп қойып, Копылов «эмканың» рулін қайта қолға алды да, жолы жаман таулы селоларды, шалғай түкпірлерді бірнеше күн аралап шықты. Алайда ашығын айтсақ, бұл төңіректен көп адам алуға дәті шыдамады, мекенжайды тым тып-типыл ету обал ғой, оның үстіне зауыттың жатақханасы да – Копыловтың өзі айтқандай небәрі тауықтың күркесіндей ғана, тап-тар бірдеңе...

	Бірақ қайткенде де шағын зауыт жұмыс істеуге тиіс қой, бәтшағар, онсыз болмайды.

	Әрине, барынша қысылып-қымтырылуға да болады, гәп онда емес, бір бөлмеге екі кереуеттің орнына төртеуін қойып, көңіл сыйса болды емес пе, сөйтіп, жол тауып кетем бе деген ойы да бар еді, бірақ ол ең соңғы шара, оған әзірше барғысы келмеді, мұның ойынша соғыс тез бітетінге ұқсады, көзіңді ашып-жұмғанша тәмам, жағдай өзінен-өзі өзгеріп сала береді. Бірақ қас қылғанда...

	Бір жолы кешке қарай, әрі жол соғып тастағандықтан, әрі бірыңғай шала ұйқыдан қатты қалжыраған ол үйіне қарай ағызып келе жатты. Күре жолмен шап-шағын селоны, ал дәлірек айтсақ, қалашық сыртындағы шолақ көшені, ұзыны мен көлденеңі бір-ақ құлаш елді мекенді төтесінен қиып өтті. Кешкі іңір мезгілі болғанмен, бірақ ымырт әлі жабыла қоймаған еді, күннің көзі біржолата ұясына кіріп үлгермеген шақ, өлі тыныштық. Тіпті ырымға ит те үрмейді, шамасы, үйірімен ұшты-күйлі ығысып кетсе керек. Олар – адамзатқа берілген жаратылыс иелері – жоталарына жіпке тізген жарылғыштар байлап танкінің астына түсу үшін, ұрыс даласынан жаралыларды құтқару үшін, байланыс қызметін атқару үшін, ақылы жеткенше әйтеуір адамға қолғабыс көрсету үшін жауынгерлердің соңынан, сірә, майданға тартып кетсе керек. Алайда ит атаулының зым-зия жоқ болғанын адамға ілесіп майданға кеткенге сайған тек Копыловтың ғана өз ойы шығар, бәлкім, олар ұйымдасып алып ен даланы кезіп тентіреп кетсе ше? Күннің көзі ұйысқан қып-қызыл қанға, қаны сорғалаған бір табақ жас етке ұқсайды, күннің шашыратқан сәулесі ащы, міз бақпай мелшиіп қалған, әдетте кеш батар кезде, алтын арай туғанда орнайтын жаныңды жай таптыратын өзгеше бір мөп-мөлдір күйінен жұрдай. Осынау қазіргі жарық жердің бетіне жаманатпен бірге қасірет төндіріп тұрғандай.

	Копылов өзінің «эмкасымен» қас пен көздің арасында поселокты тұтас кесе-көлденең қақ жарып өте шықты, тек бір шеттегі оқшау тұрған барақтардың қасына жеткенде ғана барып бір-ақ тоқтады, оны сөйтуге белгісіз бірдеңе мәжбүр етті, ал не сиқыр екенін бұл өзі де білген жоқ. Әлдебір көмескі жаңғырық, сонау тау сілемдерінен жеткен жұмбақ белгі секілді, миына «тоқта» деген әмір жеткізді де, оң қолы өзінен-өзі дөңестеу келген ұядағы оталдыру кілтін еріксіз суырып алды.

	Ол машинадан түсіп, жан-жағына қарады. Барақтан басқа, ала-құла сыры көшкен, ішінара тақтайлары жұлынған ұзыннан ұзақ шарбақтың арасына ойып қондырылған сымнан өрген тұтқасы бар қақпаны, жапырақсыз қу бұталарды, шарбақтың ішіндегі ауланы, ауланың дәл орта тұсына орналасқан жасыл бояу араластырып әктеген аласа үйді көрді. Өзіне-өзі, ұясына батып бара жатқан осынау жәдігөй күннің іңір көлеңкесінен пайда болған азалы дыбыстарына құлағын тігіп аз-кем тұрды, іле-шала бір жуандау да күйрек, балаң дауыс тосыннан естілді, тағы да екі-үш дауыс қатарласа шығып, жамырай тұтасып кетті, біреуін оңдырмай шымшып алғандай, оқыс та ащы айғай естіліп еді, теңіз қауызындай өзінің балалық шағының асау толқыны Копыловтың өне бойын лықси баурап алды. Жағаға аждаһаша ысылдап үдере көшкен, тұтас-тұтас, жал-жал толқыннан құралатын солтүстіктің ақ теңізін көзімен көргендей болды, дымқыл құмның үстімен жалаңаяқ зыр жүгіріп, аяқтың ізіне жиналған мөп-мөлдір кермек татитын тұзды суға қарау үшін ауық-ауық кілт тоқтай қалатын кешегі балаларды елестетті. Мұның балалық шағы – ол теңіз шуылы, шағалалардың шаңқылы, дельфин ату, жіпке байланған қармаққа түсіп, оны анасы аса шебер дайындайтын еті тәтті жас балық, тым аңғал, қашанда құпия сыр болып қалатын алғашқы мөп-мөлдір махаббат, – мысалы, Копыловты ақ сары, көк көз көрші қыз Катька Батраковская өзіне қаратып алды, одан да бөтен көп-көп жәйттер, – осының бәрі балалық шақ...

	Шарбақты жағалап барып, Копылов сым өрмелі тұтқасы бар қақпаның есігін тартып қалды, ол қисық-қыңыр неме өзінің ағаш жақтауынан ойбай салып шалқасынан ашылып кетіп еді, Копылов сонда ауланың ішінен бір-ақ шықты. Мұнда шөп атаулы атымен жоқ екен, аяқпен таптап тастаған, тап-тақыр ауланың қазіргі ұсқыны жетімсіреп көрінеді. Үлкенді-кішілі ұл мен қыз балалар шарбақ іргесінде ұзыннан-ұзақ жатқан қабығы жалбыраған жуан бөрененің үстінде қаз-қатар тізіліп отыр.

	Копыловты көрген бойда, отырғандардың бәрі сап тыйылып, тесіле қарап қалды.

	Копылов, неге екені белгісіз, тамағын ұстады, содан соң алқымын айналдыра уқалап шықты да, артынша көтеріңкі жат дауыспен сұрақ қойып, шамасы, әлгі естелігінен суып үлгірмесе керек.

	– Мұндағы мекеменің аты не? А, балалар?

	– Балалар үйі.

	– Балалар үйі деймісіңдер? – ойлы пішінмен қайта сұраған Копылов, іштей бір мәселені кесіп-пішті. Балалар бұған сұқтана қарап қалыпты. – Яғ-ни, балалар үйі-і ғой, даусын соза, әндете жаздап тағы қайталады ол. – Түсі-нікті. Ал ересектер тобына жататын балалардың алды нешеде сонда? А? Ересек балалар бар ма, өзі?

	– Осында отырған бәріміз бірдей ересек балалармыз, жас шамаларымыз да қатар. Барлығымыз бір топқа жатамыз, – деп әлгі өзіне жуандау таныс дауыспен жауап қайтарды отырғандардың бірі. Ол алқызыл ромбикке бекітіп, шибарқыт күртесінің өңіріне шынжыр баулы ап-ауыр спорттық значок тағып алған мойны қылдырықтай бозбала еді.

	– Өзіңіз... сіздің жасыңыз нешеде?

	– Он бесте. Ал арамыздағы екеу он алтыға толып үлгірді.

	– Түсі-нікті. Балалар үйінің жетекшісі кім?

	– Фруза тәтей.

	– Оны қайдан табуға болады?

	– Оны іздеудің қажеті жоқ, – шибарқыт киімді бозбала күлімсірей күбірледі. Копылов сонда осы күлкіден әлдебір қайсарлық пен өжеттікті байқады, – шамасы, мінезді жігіт болса керек. – Әнеки, өзі де келе жатыр, өзіміздің Фруза тәтей.

	Бұрылып қарамас бұрын, Копылов бозбаладан сұрады.

	– Сенің аты-жөнің кім?

	– Сизухин.

	Фруза тәтей көзі бадырайған, тістері сирек және езуінің үстін айшықтай түк жиектеген ап-арық әйел екен. Копылов арнайы жаттығудағы солдат секілді бір иығымен жалт бұрылды да, өкшесінің қатты шыққан дыбысын және сол дыбыстың шекесін солқылдатып жібергенін сезген күйі қарсы адымдады.

	– Сіз тәрбиешісіз бе?

	– Жарым-жартылай, – Фруза тәтейдің дауысы сәл қырылдаңқыраған, жұп-жуан, темекінің ысына қақталған қатқыл дауыс еді. Ол халатының қалтасына қолын сүңгітіп жіберді де бір қорап папирос алып шықты. – Біздегі тәрбиешілердің көбі еркек адамдар болатын, әрине, шетінен әскери кісілер еді. Бірі қалмай майданға кетті.

	Менің мұндағы міндетім... – Фруза тәтей папиросты ерніне қыстырып, әктелген аласа үйге қарай иегін бұрды, – әрі директор, әрі тәрбиеші, әрі сыпырушы, әрі кастеляншымын, – қысқасы, өзім қожа, өзім бимін. Бір өзім құдаймын да, прокурормын да, сотпын да. Жағдай осы, – ол танауынан түтінді бұрқ еткізіп, Копыловқа сұрақ қоймас бұрын, оны бастан-аяқ тесіле бір сүзіп шықты, үстіндегі киімінің таза-сәнді екенін іштей белгілеп өтті, тек жүзі жүдеу, қабағының астын қоңырқай көлеңке табы тұмшалап алған. – Ал өзіңіз кім боласыз, сонда?

	– Менің фамилиям Копылов. Зауыттың бас инженері болып қызмет атқарамын, – ол біртүрлі ерекше мақтанышпен (алайда, онысы жөн ғой) өзінің шағын да қуатты, соған қарамастан әскери өнеркәсіп санатына кіріп үлгірген кішігірім зауытының атын атап, қолын құлаштай жазып жіберді. Мәселе былай, зауыттың өзі бары бар ғой, ал ондағы жұмысшылар жағы жоқтың қасы, дәл сіздердегі сияқты, бәрі майданға аттанып кеткен... Тоқетерін айтқанда, әскерсіз генералдың кебін киіп жүрмін.

	Фруза сезімтал жан еді, ә дегеннен-ақ істің мәнісін түсіне қойды.

	– Демек, балаларды өзіңізге жәрдемге алғыңыз келеді ғой, солай ма?

	– Тылда қалған еркек кіндік саусақпен санарлықтай ғана, – өзі жазықтыдай ыңғайсыздана айтты Копылов, – сол себепті құрықты тек ересектерге ғана емес, балалардың арасында да тастауға тура келіп тұр. Басқа амал жоқ. Әзірше ыңғайы болмай тұр, – ақырын сөйлеген ол, артынша дауысын кенеп саңқ ете қалды. – Несі бар? ФЗО құрып, балаларды оқытып шығарамыз да, бір станокқа екі адамды белгілеп, сөйтіп, миномет ұңғысын дайындап бере беруге әбден болады.

	Фруза тәтейдің сақ көзінде әлдебір күдік ұялаған секем сезім жылт етіп өте шықты.

	– Ал зауытқа балалармен бірге мені де аласыз ба?

	– Міндетті түрде, – бұл сұраққа таңырқаған Копылов тіпті аң-таң қалып иығын да көтеріп қойды. – Сізді де аламыз.

	– Ендеше, балаларды сапқа тұрғызайық. – Фруза батыл қимылмен ерніндегі папиросты оқыс жұлып алып, жерге лақтырып тастады да, қонышты ботинкасының өкшесімен жаныштап сөндірді. – Мұнда балалар үйінде тоқсан алты адам бар. Тоқсан алты. Олардың бәрі – адам баласы, барлығының – келешегі бар, яғни... Ендеше, инженер жолдас, ғафу етіңіз, тізім бойынша санап алыңыз. Ұқтың ба мені?

	Копылов өзі-өз болып мың тоғыз жүз қырық бірінші жылдың қырық екі мен қырық үшінші жылдардың қарбалас, қатал күндері мен түндеріндей мазасыз мезгілді туасы кездестірген емес... Темір жетіспеді, нан жетіспеді, адам жетіспеді, станок жетіспеді, жылу жетіспеді, күш жетіспеді – қалжырап-шаршап көкірегі қарс айырылған адамдар тіпті көз жастарын сүртуге уақыт таппайды, алайда соның бәріне қарамастан Копыловтың зауыты тоқтаған жоқ, бұрқырата берді, бұрқырата берді, айына бір жүз жиырма оқпан тау-тау ауыр минометтер шығарды. Ал жүз жиырма ұңғы дегеніміз – ол әрбір отыз күн сайын, зауыт бірнеше полкті ауадай қажет қарумен қамтамасыз етіп тұрды деп біліңіз, әнеки, гәп қайда жатыр. Соның бәрін кім жасады, кім-м? Бозөкпе балалар, әлсіз қолдары қарамайға баттасып, саусақтарын жарақаттап сілесі қатқаннан тұрған жерінде, тура станоктың басында қалғып кететін өрімдей жас балалар мен қыздар. Ал цехтар ше, цехтар – соны да цех деп атауға ауыз бара ма? Ап-аласа, күйе-күйе, жалғыз әйнегі сығырайған, адам шошырлық – осындай терезе арқылы шырқау бұйығы аспанға қарағанда, өкпеге тікен қадалғандай шаншу пайда болып, тыныс тарылады, сыз топыраққа ұзыныңнан сұлатып тірідей көміп тастағандай жаның шығып, жалғызсырап, төбе шашың тік тұрады, бір қарғыс атқан суық көрден, жалғыздық шеңгелінен, азалы жым-жырттықтан құтылып шығуға ешбір үміт жоқ алда. Жо-оқ, мұндай цех арқылы мықтағанда жабайы ұсталық бұйым, ескі гильзадан оттық, томар үгіндісінен жасаған орама шылымды тұтату үшін кремний тасына ұрғанда әлсіз ұшқын шашырататын қапсырма шақпақ қана жасап шығаруға болады... Ал олар күрделі қару-жарақ жүз жиырма миллиметрлік минометтер дайындады ғой. Әрбір миномет ұңғысын мұқият қашап, өңдеп, айнаның бетіндей жалтырата тегістеу керек болатын, – бір жерінен мүлт кетсең, оның бетін аулақ қылсын, – онда бүкіл еңбегің зая кетіп, босқа тыраштанғаның.

	– Ұңғының ұзындығы екі метр еді. Осындай ұп-ұзын ұңғы құюға зауытта лайық қалып жоқ-ты, сондықтан да Копылов «жоқшылық не істетпейді» деген мәтелдің керімен, осал «ДИП – 200» станогының екеуін қосарлап қиюластырудың ретін келтірді, кескіш қондырғысы бар арнайы борштанга ойлап тауып, жұртты әйтеуір амалдап жүріп миномет ұңғысын жасап шығаруға үйретті. Цехтарда апталап қалып қойған да кездері болды...

	Алайда Копыловтың жөні басқа. Мұны қойшы, бұл буыны қатқан ересек адам, одан да ауырды көтереді, ал мынау өрімдей балаларға тым обал болды.

	Сизухиннің Толя Лебедов деген досы бар еді, ол ап-арық, қабырғалары ырсиған, жанары қыздың көзіндей мөп-мөлдір, бозарыңқылау реңі аппақ та тап-таза бейнебір орман тұңғиығы секілді, қарашығында шыршаның жасылы, шөп пен дәннің қауызындай, тал-түстегі күн сәулесінің нұры ұшқындап тұратын биязы бала еді. Осы бір мөлдіреген жанарының тұңғиық астарында әлдебір шуақты мейірім, байсалды салмақтылық, кәдімгі ересектік жасырынып жатыр. Толик бойының аласалығынан ұдайы жапа шегіп жүрді, басқаларға қарағанда жұмыс істеу бұған анағұрлым ауыр тиетін. Әдетте ол биіктеу болуы үшін «ДИП-тің» тұсына снарядтың қос жәшігін бірінің үстіне бірін қойып, үстіне шығады да, үшінші жәшікті тікесінен төңкеріп, құлақтарына жүз мәрте құйып әбден қалыптасып кеткен ереже бойынша тәртіппен қаз-қатар ретімен тізілген кескіштер, қажетті басқа да құрал-жабдықтар жатқан майыспайтын қалың шаршы фанерді сол үшінші жәшіктің үстіне төсейді де, жұмысқа кірісіп кетеді. Бір жолы ол снаряд жәшіктерінің үстінен түспестен дамылсыз екі кезек жұмыс істеді де, төрт жарым норма орындады, бойы бір-ақ тұтам, қаршадай баланың жанының қайтып шығып кетпегеніне таңырқайсың...

	Толиктің басқа балалардан бір артықшылығы, оның әкесі бар еді – балалар үйіне ол тек бір-ақ себептен тап болды, соғыстың дәл алдында шешесі өкпесі қабынып дүние салды, ал әкесі о бастан байырғы әскери адам болатын. Полковник, майданға кетіп бара жатып, Толикті тәрбиешілерге аманат етіп қалдырды. Ал тіпті жуырда ғана, Толик төрт жарым норма орындаған күні, япыр-ай, қалай дәл сәйкес келуін қарашы, – полковник Лебедевке генерал атағы берілді.

	Ұтқыр әскери қимылдары үшін, генералдық шенді әкесіне емес, бұған бергендей, жұрттың бәрі Толикті келіп құттықтап жатты, ал ол сол үнсіз қалпы, саусақтары дір-дір етіп, тырнақтарына ұялаған қара майды бір шүйке жүн-жұрқамен тазалап жатқан күйі құттықтағандарға түксие де жайбарақат қарап тұра берді. Оларға тіс жарып жауап қатқан жоқ, ал кешке қарай, өз қарамағына майданға, жаумен соғысып жатқан армиясына алуын өтініп, әкесіне хат жазып жіберді, (Осымен қаншама рет). Генерал қарсылық айтып, жауап жолдады – әлі ертерек, ұлым, шамалы күте тұруың керек, тіпті болмашы ғана уақыт – мықтағанда бір-ақ жыл, содан соң ол Толикті өз дивизиясына шақыртып алмақ. Ал әзір оған мүмкіндік жоқ. Ала алмайды... Әкесі Лебедев, – Толикті генералдың ұлы есебінде басқа балалардан алаламай титтей де жеңілдік жасамауын өтініп, Копыловқа да қосымша хат жазып жіберді. «Көппен көрген ұлы той – ең бастысы сол. Өзінің жан жолдасы Сизухин. Сіздің зауытыңыздағы басқа да көптеген балалар сияқты, сіздің атыңызға бір айлық аттестатымды жіберіп отырмын, оны балалардың бәріне бөліп беріңіз. Бәріне теңдей бөліңіз, ешкімді алаламаңыз. Сізден қатты сұрайтыным оған жеңілдік жасап, басқалардан гөрі жақсы жағдай тудырып, ұлымды бұзушы болмаңыз» – хаттағы ұзын сөздің төркіні осы мағынада еді.

	Генерал Лебедев Сизухинді де білетін болып шықты ғой...

	Балалар аптасына үш мәрте ФЗО-ның мектебіне қатынайды, әр пәнді қолма-қол қағып алады, соғыс өз алдына, алайда жас ұрпақ сауатсыз өспеуге тиіс. Мектепте Сизухин мен Лебедев бір партада отыратын еді. Сизухин алгебрадан, геометриядан жүйрік болса, Толик – әдебиеттен алғыр еді. Математикадан бақылау жұмысы кезінде өкпесі сырылдайтын қарт пенсионер ұстаз Ильия Исаевич, оқушылардың бір жақ қатарына «а» – ал екіншісіне «б» вариантын береді, Сизухин сонда екі есептің екеуін бірдей, өзі және Толик үшін шығарып қояды. Ал шығарма жазғанда олар керісінше жасайды.

	Көктемгі емтихан кезінде Толик бұрынғы шарт бойынша шығарманы екеуі үшін өзі жазып шықты, өзі және Сизухин үшін. Бағалары екі түрлі болды. Сизухинге бес, ал Толяға төрт қойды.

	Копылов ол жағдайды білген еді, бірақ ешкімге тіс жарған жоқ. Қысқасы, ол біреудің үстінен сөз таситындар санатына жатпайтын. Жалпы үлкенді-кішілі сатқындық атаулының бәрінен жиіркеніп, тіпті ең ұсақ жай әншейін болмашы жат қылықтың өзіне жұлдызы қарсы. Ал содан соң, кішкентай опасыздықтан келе-келе үлкені тууы мүмкін, сол себепті балалар үйінің оқушыларын оқытатын ФЗО ұстаздары ештеңе білмей-ақ, бәрінен бейхабар күйінше жүре берсін.

	Оқу қиын еді, оның үстіне ауыр жұмыс сілені қатырып тастайды. Миномет өңезіне саусақ – борштангылар ендіретін «ДИП-тардың» құлақ тұндырған шықыры, шаңы көз бұлдыратып, жанар талдырған күңгірт жарық бір цехтан екінші цехқа қолмен тасуға тура келетін зіл батпан ауыр заттар... – содан кейін оқуға шамаң келе қоя ма? Балалар бірақ оқуды бәрібір тоқтатқан жоқ, біліммен сусындап, ғылым әліппесін ашты – өйткені заман ілгері басып бара жатыр ғой... Ал содан соң мынау соғыс та бір ғасыр бойы күрсілдеп тұра бермейтін шығар, бір күні ол да бітеді ғой.

	Бұлардың зауыты орналасқан шолақ көшенің бойына оқ-дәріден қарайып кеткен зауыт қабырғаларын, қиқы-жиқы цехтарды көзден тасалау үшін көктемге салым ағаш отырғызбақ болып шешті.

	Мұнда ағаш өспейді, босқа әуре болудың қажеті жоқ, екпеу керек, – деп кесіп айтты Фруза апай. Ол соңғы айлардың ішінде мүлде қайыстай қатып, тіпті жүдеп кетті. Ырсиған сүйекті бұғаналары көйлегінің сыртына шодырайып шығып кеткен қарашығының тұңғиығында әлдебір белгісіз уайым ұялап қатып қалған, тек бақырайған бадана көзі ғана тіршілік нышанын сездіреді. Соғыстың жоқшылық күндерінде тәуір темекі жоқ еді, бәрін майданға салып жіберген соң Фруза апай оның да амалын тапты – шалғай қырды кезіп, шірімеген хош иісті жақсы шөптерді таңдап терді де, оларды күнге кептіріп, орманнан емен ағашының жапырақтарымен қосып үгітіп араластырды, ал қазір сол жұпар аңқыған қысқа «ешкі сирақты» рақаттана бұрқыратып отыр. – Ағаш өнбейді, бәрібір қурап қалады, тоқетері сол, – деп шолақ қайырған Фруза апай қатулана басын шайқайды.

	– Неге, Фруза апай? – деп абайлап сұрады Копылов, осы сұрақтың астарынан әлдебір жұмбақ қулықты аңғарып қалған Фруза апай бұрынғы тәсілді өзгертуге іштей оқталды да, артынша қолын бір-ақ сілтеп, кешкі арайды кірпігімен аулаған күйі көзін зауыттың түтін атқан мұржаларына қарай бұрып әкетті. Алғашқы салқын қабақпен сөзін әрі жалғастырды.

	– Бос арам тер болып керегі не? Бүкіл бейнетіміз зая кетеді. Бұл сортаң жер. Бұрын қанша ағаш отырғызсақ та, бес-алты жылдан кейін қурап қалатын. Топырақтың құрамы солай, үстіңгі қабаты құнарлы, астықтың сапалы да мол болатыны содан, ал сәл тереңдеу тамырдың астын қазып көрсең, мүлде өзгеше жағдай. Жердің төменгі қабаты тұтастай ащы сор. Ағаш тамыры сол осы сорға бойлаған кезде, онда шаруасы бітеді де, шіри бастайды. Өздерің көрмейсің бе, бұл жақтың селоларының бәрі шетінен жап-жалаңаш, дарақсыз екенін? Соны байқадыңдар ма? Бақшаларымызда тырбиған бұталар ғана өседі, сонымен бітті, – басқа ештеңе жоқ. Осы төңіректің бәрі талай рет ағаш егіп көрді ғой, мың рет сынады, бірақ бірде-біреуі өнбей қойды.

	– Соған қарамай Фруза апай, – әйткенмен біз осы ағаштарды бәрібір отырғызамыз, шыныдай сыңғырлаған ашық дауыспен тістене сөйледі Толик Лебедев. – Гитлерге, бүкіл фрицтерге, алуан-алуан тұз сорға, осы араның қолайсыз ауа райына, інжірге ерегіскенде әдейі егеміз. Ағаш өседі. Көріп тұрыңыз, бәріне қасақана.

	– Еһ, Толян, Толян, – деп басын наразылықпен шайқаған Фруза апай ызғарлы ұшқын шашқан баланың көзіне қарады.

	– Өспейді деп айтылған екен, – демек, өспейді. Менің сенен жасым да көп үлкен, тәжірибем де мол, өмірде көргенім де көп қой, ал сен... Өнбейді дедім емес пе, – демек, өнбейді. Тек еңбегіміз еш кетеді. Еһ, мінезің неткен өжет еді.

	Алайда осы бір көзі қыздың көзіндей ұяң, айтқанынан қайтпайтын жігерлі жігіт иілмей қойды.

	– Ағашты отырғызамыз. Ол өседі, Фруза апай. Бұл жөнінде басқа пікір жоқ. Жоқ және болуға да тиіс емес.

	Бұрынғы жуандау дауысы кейінгі кезде орнығып, біртүрлі қатқыл үнге ұласқан, көп сөйлемейтін, бұйығы Сизухин өз дауысынан өзі ұялып, әдетте сөзге араласпай, көбіне үнсіз қалатын-ды. Бұл жолы Толик Лебедевті қуаттады.

	– Дұп-дұрыс. Отырғызамыз.

	– Мәссаған. Мынау да соған қосылды ғой. Өз көздеріңмен көрмедіңдер ме, кейде соқамен жыртқан тіпті тұтас-тұтас танаптар ұшырасады... сондай танаптар, бетіне әдейі тұз шашып қойғандай, бірыңғай аппақ сор. Ондай топырақта ештеңе өспейді, тіпті жабайы шырмауық та. Нәрсіз, сондықтан да жаның түршігеді, былайша айтқанда.

	Қысқасы, ақыры бұлар ағаш отырғызатын болып шешті. Қыстан жадап-жүдеп шыққан балалар көктемге салым әрқашан арқалары кеңіп, жеңілдеп қалады – көктемгі ылғал мен еріген қар суы нығыздап тастаған тоң жерді қақ жарып, жабайы жуа дүркіреп қоя береді, ол күн санап емес, сағат санап өседі де, шаш етектен болады, сарымсақ одан гөрі сәл сиректеу, бірақ ол да жеткілікті мөлшерде, мәңгіріп қалған ұйқылы-ояу шаяндар жорғалап шығады, оларды жалаң қолмен шетінен оп-оңай ұстай бересіз, Еділдің бойында махаббаттан есі кеткен бекірелер құтырына ойнақ салып жүр. Бір жолы балалар өзен суына жіп-жіңішке болат сымға байланған жасанды «мысық» салған еді, сол қармаққа бір буаз бекіре арандап қалды. Бекірені жағаға сүйреп шығарған кезде қараса, іші дәл ортасынан қақ айырылып кетіпті, жасылдау келген қап-қара уылдырық – қоймалжың үлпекке оралған екі бәліш, – жапсары ажыраған секілді, әлгі майы шылқылдап тұрған балықтың жаралы құрсағынан суға сусып түсе жаздады. Бекіре әдетте тереңде жүзеді, ол тау жолбарысы сияқты қауіп-қатерді елемейді, ешқашан бағытынан қайтпайды, кейін шегінбейді. Кейде алмастай өткір қармаққа арандап қалатын да бұқа балықтар болады, өз қанымен өзен суын қып-қызыл қанға бояп, өзін-өзі тіліп жіберіп, тіпті жүрегін жұлып алады, бірақ бәрібір сол бетінен қайтпайды, ақтық демі біткенше, біржолата жантәсілім еткенше ілгері өрлей береді... Әрине, ол қатыгездік, алайда амал не, есебін тауып күнелту керек қой. Әлгі бекіреден Фруза апай бір апта бойы сорпа әзірледі, шипалы сорпаның арқасында науқастарды аяғынан тұрғызып, қарауындағы балаларды мықтап бір тойындырды. Қысқасы, көктемге салым балалардың әрдайым арқа бастары жазылып бір жасап қалады, егер сол болмаса, олардың жұмылып, бүйтіп ағаш отырғызулары да екіталай еді. Өйткені көшет әкелу үшін өзеннің арғы бетіне, орманға барулары керек, ал ол дегеніміз де жердің түбі, яғни алты қырдың асты, жеті өзеннің шеті...

	Сонда тартып кетті. Көшеттер әкелді. Оларды отырғызуға кірісерде барлық балалар мерекедегідей сәнденіп, әркім бір киер киімін киді. Тіпті осы әурешілікке шүбә келтірген, шөп темекісін аузынан тастамай дамылсыз бұрқылдатып жүретін, жүзіне әлдебір бөтен дүниелік кекесін күлкі үйірілген, қарашығы біртіндеп сөніп бара жатқан, қырылдауық Фруза апайдың өзі де мұздай киініп алған.

	Ағаштарды тігіп біткен кезде, ол Копыловқа жақындап келіп, танымайтын кісідей оның бетіне бағжия қарап қалды, буалдыр жанарын тұмшалаған енжар бойкүйездіктің арасынан, осы қара тұманды қақ жарып, көзінің қарашығында әлдебір алба-жұлба, қиғаш жағалы ұп-ұзын жейде киген, шықшыты шығыңқы, ұсқынсыз, маймақ әрі борбайы бір тұтам ергежейлі, сайқымазақ орманшы мұжық көрінді. Копылов тіпті аң-таң қалды, мұндай да бола ма екен, адамның көзінде ергежейлі құбыжықтың көрінуі мүмкін бе? Мынау тіршіліктен, болып жатқан нәрсенің бәрінен сүлесоқ қалған Фруза апай түтіннен сарғайып кеткен сирек тістерін жалаңаштап, қырылдай сөйледі.

	– Инженер жолдас, осы ағаштардың бой көтеріп, тамыр жаюын тәңіріден тілеймін... Құдай үшін, – бірдеңе айтқысы келіп оқталған Копыловты ыммен тоқтатып қойып, алақаны күс-күс, ап-арық сидиған қолын жоғары көтерді. – Сен былай ет, инженер, құрал-сайман қоймасындағы керек бұйымның бәрін тексеріп шық, бәрі түгел ме, түгел емес пе? Тізімге сай келе ме? Көрпе-төсектерді де сана.

	– Жә, ол неге керек, Фруза апай, – Копылов оған келіспей басын шайқады. – Қажеті жоқ, Фруза апай, бос уақыт кетіру ол, – Жоқ, керек, – түтін ыстаған ернін қыбырлатып. – Көп кешікпей мен қайтамын... Кетемін...

	Анау жаққа тартып кетемін, – ол аспандағы көшіп бара жатқан, ап-аласа, етектері жалбыр-жұлбыр, жыртық-жыртық бұлттардың үстінен асыра, онда не бар екенін білгісі келгендей көк төсіне қарады, бірақ ештеңе көре алмаған соң, ернін онан бетер жымқыра түсіп, одан сайын кемсеңдей түсті. – Сонда барамын.

	Ергежейлі орманшының сылқ-сылқ күліп, оның сөзін құптай бас изегенін, бетін қисайтып және сақалын селкілдеткен күйі зыр қаққанын апайдың жанарынан байқап қалды.

	– Мен бұдан былай жоқпын... Қимаймын, – Фруза апайдың беті бір уыс болып, даусы қарлығып, тамағында бірдеңе бүлкілдей жөнелді. – Мынау балаларды қимаймын, жарық дүниені, осындағының бәрін қимаймын...

	Мынау қадаған ағаштарды қимаймын, – ол шарбақтың жанында қаз-қатар бой түзеген бүршікті әлжуаз шыбықтарға қарап, сорғалап қоя беруге әзір тұрған көз жасын әрең тежеп, қалтасынан кисетін алды. Кисетінде шөп – темекі мен қаттап қойған газет қиындылары жатушы еді. Апыл-ғұпыл «ешкі сирақ» орады. – Ал сен сонда да болса менің дүние-мүлкімді тексеріп шық. Бекер айтып тұрған жоқпын...

	Ол екі күннен кейін, халық арасындағы сөз бойынша көктегі періштелер жерге түсіп, ізгі жандар о дүниенің рахат жайы – пейішке аттанатын мезгілде, үлбіреген мамыражай, кешкі іңірде дүние салды. Ал ондай жақсы адамдардың жаны сұрғылтым, жирен түсті арайлы аспанда болар-болмас әлсіз жұмбақ сәулеге, жарық жұлдызға айналады. Егер сіз, кешкі аспанның аясынан, жоқ жерден сонау тылсым дүние жақтан нәзік те көмескілеу жұлдыздарды көре қалсаңыз, оны ізгі жандар аруағын жолдап жатқан белгісі деп біліңіз.

	Фруза апай «дип» пышақтары рет-ретімен қойылған май сіңген ағаш сөрелері бар, құрал-сайман сақтайтын сарайдың қақ ортасында тұрып жантәсілім етті.

	Бүкіл жаз бойы, оқу басталғанға шейін Фруза апайды оқытушы Илья Исаевич алмастырды.

	Тәтейдің қазасы суымай жатып, балалар үйінің екі түлегі майданға қашып кетті. Көп ұзамай Копылов қос қашқыннан хат алды, тұрақты армиядан жолдап үлгірген, оларды кейін қумастан, қатарға қабылдап алыпты, өйткені әскер жасына келіп қалса керек. Қашқындар бұлардың тағдырын ойлап, қам жемеуін өтініпті, берген білімі үшін, өмірден алған сабақтары үшін, инженердің тәлім-тәрбиесі үшін, бүкіл қамқорлығы үшін алғыс білдіріпті.

	Әлгі оқиғадан кейін, сол жағдай тағы қайталанып жүрер деген қауіппен Копылов балаларды жинап алып, олармен біршама қатаң сөйлесті, бірақ, өкінішке қарай, ол әңгіменің пәлендей ықпалы бола қоймады – бір аптадан кейін екі бала және қашып кетті.

	Майданға Толик Лебедев те сұрануын тоқтатпады, әкесіне үздіксіз хат жаудырып жатты, бірақ ол әзірше келісім берер емес, дивизия сұрапыл ұрыстар жүргізіп, бір рет тіпті қоршауда да қалып қойыпты, мұндай алмағайып кезде генералдың туған ұлын шақыртып алуға мүмкіндігі жоқ еді.

	Әкесінен алған хаттардан кейін, қабағы түсіп кеткен Толиктің көзі шатынап ұшқын шашады, ол күндері жан адаммен, тіпті Сизухиннің өзімен де тіс жарып сөйлескісі келмейді.

	Фруза апай дүние салғаннан кейін, бір жарым айдан соң шілденің нағыз ми қайнатқан шақшиған күні тұрды. Мұндай ыстықта өзен қуалап кетсе ғой... Расында да, балаларға жақсы болар еді, ұсақ құмның үстінде күнге күйіп, судың сылдыраған баяу үніне құлақ салып рахатқа батып жатса, кәнеки, жоқ, оларды суыт жұмыс күтіп тұр, майданға қару керек. Минометтер.

	Толик сол күні шыны сынықтарын қабаттап қойып желімдеп құрастырған айна арқылы оқтын-оқтын көзімен де, аузымен де, танауымен де, егер сәл қалт етсе қолымен де, әйнек қабаттарын тесіп өткен қызыл-жасыл шаңқан сәулелерді иненің жасуындай сызаттан аулаған күйі қосарланған екі «Дипте» миномет ұңғысын өңдеп жатқан еді... Копылов осынау сәби ермегінің үстінен түскен кезде, жүрегі елжіреп кетіп, ішкі тебіреністен, кіші Лебедевке деген аяныш пен сүйіспеншіліктен еріксіз көзін жұмды, өйткені Толик, өжет Толик, әлі тіпті бала еді ғой... миномет ұңғысын өңдеудің орнына, ол қыр асып доп қуалап, немесе әуеге батпырауық ұшырып ойнауы керек. Ұңғы жасау – ол баланың емес, қарулы еркектің ісі. Тамырларын солқылдата басына шапқан қанды жуасыту, аяныштан, ішкі тебіреністен өзіне өзі келу үшін Копылов саусақтарымен шекесін уқалады, сөйтті де аяғын сүйретіп басқан күйі біржолата көңілін жайлап, ес жиюға кеңсесіне қарай кете барды.

	Сыртқа шығып кеткен Копылов әлі істі аяқтамағанына қарамастан Толиктің станогы кілт тоқтай қалып, тепкішек орнына пайдаланатын снаряд жәшіктерінің үстінде ышқына жалт бұрылып, жанары шатынап цехты баяу бір шолып өткенін көрген жоқ. Ал содан соң еденге оқыс ұзынынан етпеттеп гүрс етіп сұлап түсті.

	Балалар Толиктің жанына жүгіріп келген кезде, ол жансыз еді. Оны шалқасынан аударып жатқызғанда, олар жыпылық қаға тез сөніп бара жатқан қарашықтағы әлсіз ұшқынды, осыдан бірнеше минут бұрын Толиктің жанарына тұнған күн нұрының шұғыласы, талмаусырай жымыңдаған, мелшиген сұп-суық жансыз көзқарасты кездестірді. Енді сол шұғылалар торға қамалып, сонда жантәсілім етіп жатқан ұсақ жәндіктерге ұқсап тыпырлап қалыпты. Содан соң жұмылған қабағынан жалғыз ғана бір тамшы ыстық жас іркіліп түсті де, баланың боп-боз бетімен жылжып отырып, иегінің астына қонақтап барып мәңгілік қатып қалды.

	Толик Лебедевті жерлеу кезінде Копылов еңіреп тұрып жылады.

	Толиктің орнына генерал Лебедевке, майданға Сизухин аттанды. Копылов оны содан қайтып көрген емес. Соғыс біткеннен кейін ұзынқұлақтан естіді, сөзге сараң, бұйығы Сизухин өкіл әкесімен бірге Кенигсбергте, біздің әскерлер жартылай басып алған, бірақ әлі соғыс түтіні сейілмеген, алапат өрттің астындағы подвалдармен, айлап желдетілмей, селитра мен жылымшы мәйіт иісі бұрқыраған жергілікті қамалдардың бункерлерін паналаған автоматшылары бар бекіністе олар да қаза табады. Генерал Лебедевтің «Виллисі» миналы жерді басып өткенде машинадағылардың бәрі опат болады.

	Сизухин, майданға кетпес бұрын, тегіс көктеген жап-жасыл ағаштардың жанымен қабағы түксиген күйі үн-түнсіз ұзақ аралап жүрді. Ол іштей не ойлады – ол жағы белгісіз, әйтсе де мақсатын шамалап білу, түсіну қиын емес еді. Жол жүруге байланысты үстіне шибарқыт күртесін киіп, өңіріндегі спорттық значогын айнаша жалтыратып тазалады. Жатақханадан үнсіз, сыбысын білдірместен, ешкіммен де, соның ішінде Копыловпен де қоштаспастан тайып отырды.

	Копылов кейін осы жігіттің ішкі сырына бойламағанына, екеуін өзара жақындастырып, әкелі-балалы адамдай біріктіре түсетін, жан дүниесіне рухани кілт, жүрегіне жол таба алмаған өз қателігіне кейіп, көпке шейін опық жеп жүрді – тынымсыз жұмыс, тылдың күйкі тіршілігі, жанын жегідей жеген сары уайым, қарбалас жағдай қатты титықтатып тастады. Сизухинмен екеуінің өзара қатынасынан туған өкініш жанының бір түкпіріне дерт болып ұялап, жүрегінде тек жазылмас жара ғана қалдырды, оны улап та, күйдіріп те кетіре алмайсың...

	Копыловтың қол астында жұмыс істеген тоқсан алты баланың он алтысы майданнан табылды. Оның он төрті қаза болды.

	Ең соңынан майданға Юлька Зеленова қашып кетті, басқа әскер жасындағылар сияқты оны шақыртқан жоқ, қалыптасқан жөн-жосықпен де кетпейді, алайда қыздардың бәрін бірдей соғысқа ала бермейді, өйткені оларға зәру емес, атап айтқанда, қашып кетті – секпіл шырайында әдемі үш шұңқыры бар – екі бетінде және иегінің астында қасы мен кірпіктері ағарып аппақ боп кеткен, ұл балаларға қосылып, Фруза апайдың қолдан ораған темекісін ұрланып шегетін тентек қыз еді. Қашып кетердің алдында аллеядан ол өзі еккен ағашты іздеп тауып алып, түбіне сонау төменгі жақтан Еділ өзенінен шелекпен әкелген суды құйып, бұтаққа маржандай етіп жазған жазуы бар фанерді іліп кетіпті. «Бұл ағаш Юлия Зеленованың қолымен отырғызылған. Жазатайым соғыстан қайтпай қалсам, осыны мәпелеп күтулеріңізді және өздеріңіз ие болуларыңызды сұраймын».

	Юльканың жолы болмады – тізімге енді ғана іліккен кезде, әлгі әскери бөлімді майданнан кері шақыртып алды да, Қиыр Шығысқа аттандырып жіберді. Зеленова 9 мамырды, сарғая күткен Жеңіс күнін сонда қарсы алып, біржолата тұрақтап қалып қойды. Әлі күнге Қиыр Шығыста тұрады. Курильде. Сол топырақта тұрмысқа шығып, балалы-шағалы болды. Қазір траулерде балық шаруашылығының аға мастері болып қызмет істейді, әлгі кемедегі «отағасы» аға механик күйеуімен бірге ұдайы теңіз қуалап сапар шегіп жүреді. Күні бүгінге шейін Юлия Зеленова Копыловқа үздіксіз хат жолдап, мерекемен құттықтап тұрады, тағы да оның бірде-біреуін құр жіберген емес. – Бірінші мамырды да, Жеңіс күнін де, қараша салтанатын да, Жаңа жылды да. Егер ол сәті түсіп қалада бола қалса, ұзақ сапарда емес, онда шетелдік әдемі открыткалар салып жібереді, ал егер кемемен теңізде жүрсе, онда ұзыннан-ұзақ, жүрек тебірентетін қуаныш пен сағынышқа толы радиограммалар жолдайды. Осындай ып-ыстық сәлемдемелер, сірә, тек туған әкеге ғана жолданса керек – жылылық ескен, өзімсініп шығатын сенімді ырғақ, назды еркелік, бұл өмірде жоқ жандар туралы қимас естелік. Ал солардың көпшілігі бұл жалғанда жоқ еді, тек жүзі сүттей аппақ, барынша өжет Толик Лебедев, ұзын мойын, қораз дауысты Сизухин және ақыр соңында қайысша қатып соңғы күндері мүлде арықтап кеткен, шөп-темекі тартатын тәрбиеші Фруза апай ғана емес, басқасы да толып жатыр, сол жандардың біразы айықпас дерттей жүрегін сыздата ауыртса, ал енді біреулерінің бейнесі есінде мәңгі-бақи сурет болып қалып қойды, ал тағы біреулері кей-кейде түн ортасында көзіне елестеп, жауап күтіп, өмірде тек тірі қалғандардың ғана емес, қаза тапқандардың туын қатар ұстап жүретін көзі тірі серіктері жайлы әңгіме талап етіп, Копыловтың жүзіне үңіле қарап калатын да сәттер болады... Соңғы жылдары Копылов өткені жайлы көп ойлайтын еді. Салт басты адамның одан басқа не ермегі бар, жалғыз жұбанышы – ол ой қуалау, өткенді еске алу. Жергілікті жердің адамына – зауытта істейтін момын да ұяң әйелге үйленді. Ыстық-суығы басылмай жатып, тағдырдың таяғы тиді – сәтсіз толғақ кезінде әйелі қаза тапты. Былайша айтқанда, ішімен кетті. Екінші мәрте үйленуге Копылов жүрексінді, әйелдер жағы бұған наздана қарап, тіпті өзіне қаратып алуға қанша тырысқанмен, ол азғырудан ешқандай нәтиже шыққан жоқ, бұрынғы соқа басты күйінде қала берді. Ол іштей өзіне-өзі сан мәрте сұрақ қойды, жалпы естелік дегеніміздің өзі нендей нәрсе, оның жаратылыстық мәні мен құрамы қандай, қандай ұсақ бөлшектерден, әлде майда тозаңдардан ба, қалай айтуға болады, – толқындардан, ауа қозғалысынан тұрады екен? Өзінің өткеніне опасыздық жасап, бұрынғы әдет-ғұрпын тарс ұмытатын халық біржолата құрып кетпесе де, бір орында кібіртіктей береді, қоғамдық даму атаулыдан, титтей де мүмкіндіктен жұрдай болып, томаға-тұйық шеңберден шыға алмайды, ал басқаша айтқанда – ең әрісі бір адым ілгері жылжуға да қабілеті жетпейді. Копылов оны бұрыннан білетін еді. Сондағы соғыс кезіндегі балалар үйінің түлектері кешегі балалар мен қыздар туралы естелік ретінде, осы кішкентай қалашықта, зауыттың іргесін жағалай жайқала өскен жүзге тарта зәулім теректер қалды. Фруза апайдың жорамалы теріске шықты. Ағаштар сор топыраққа тігілгеніне қарамастан, бірде-біреуі қураған жоқ – бәрі шетінен өніп кетті, тек өніп қана қоймады, мықтап қанат жайды, бүкіл алмағайып қиын-қыстау сатылардан дін аман өтіп, барынша көкке құлаш ұрды, әнеки, сонау заңғар бұлтпен таласып тұр. Шамасы, балалардың ұшан-теңіз жігері, олардың ақ тілегі, шалқар үміті аса тегеурінді болса керек, ағаштардың буыны қатайып, зәулім биікке көтеріліп, көкпен тілдесіп тұрғандары да сондықтан. Көк жүзімен қалықтай ұшқан қаз бауыр бұлттар ағаштардың ұшар бастарын жанай өтіп, бұтақтарға жол-жөнекей аспан мамығын іліп кетеді.

	Бұрынғы шағын зауыт ұлғайып, қазір сондағы ұсақ кәсіпорыннан нағыз қуатты зауытқа айналған. Оны кеңейтуге қажеттілік, ескі қабырғаларды құлатып, басқа қақпа салуды талап етті, нәтижесінде үш ағашты қырқып тастауға тура келді. Жобаны жан-жақты ойластырып көрді. Қаншама бас ауыртып ми қатырғанмен одан ештеңе шықпады – зауытқа кіруге бөгет болып тұр, тоқетерін айтсақ, сол. Қысқасы, амал біреу-ақ, балтаны іске қосу керек. Ағаштарды қырқып жатқан кезде Копыловтың өңі бұзылып, қатты күйзелгеннен, тіпті екі беті дуылдап кетті, бірақ қаншама жаны қысылғанмен өзін-өзі ұстап бақты. Өйткені содан басқа жолдың мүлде жоқ екенін түсінді.

	Ол өзінен жиі-жиі іштей сұрайтын еді, бұл интеллигент адам ба, әлде жоқ па? Дұрысы, болмаса керек. Себебі интеллигент қауымнан өзге кім халықтың парасаты, жігері, ақыл-ойы бола алады, ал Копылов осылардың тым болмаса біреуіне лайық па? Ол көптің бірі болып қолынан келгенше еңбектенді, бар күш-жігерін салды, өз пешенесіне бұйырған ауыр бейнеттің ешқайсысынан қашқан жоқ, одан жалтарып, бұғып та қалмады, мейлінше адалдықты ұстап бақты, басқаша айтқанда, өз бойындағы адамгершілік қасиетті сақтай білді. Ал содан соң мына гәпті қараңызшы, халықтың мәдени дәрежесі, оның сауаттылығы, сол халықтың өз ішінен шыққан интеллигенцияның деңгейімен өлшенеді. Ал егер халық ішінде көзі ашық интеллигент атаулының бәрі жойылып, мүлдем құрып кетсе, онда сол халықтың өзі де тұтас құрбандыққа шалынады да, бұрынғыдай тұрмыс кеше алмайды, одан гөрі бір саты төмендейді, сөйтіп, сол құлдырағаннан құлдырап отырып, жабайы дәуірден бір-ақ шығады. Әрине, маймылша тіршілік кешуден оңай, сөйтіп, бұл өмірде өзіңді-өзің жоғалтудан жеңіл ештеңе де жоқ. Өзіңді өзің қалыптастыру одан әлдеқайда қиындау да, күрделірек шаруа, ал қалыптасу дегеніміз ол ерлік жасағанмен тепе-тең, оллаһи, Жо-оқ, Копылов, сен интеллигент емессің, сен жай кәдімгі, қарапайым ғана жансың, кейбір адамды басқалардан өзгеше, айрықша етіп көрсетіп, өзгелерден мерейін үстем қылатын жалын атқан от пен басқа да көп күшті қасиеттер жоқ сенде, сен әншейін қатардағы момын пенденің бірі ғанасың.

	...Копылов үйреншікті әдеті бойынша галстугы бір шетке қисайып, көйлегінің жағасы қыртыстанып, пиджагындағы ордендік сызықшалар салбырап кетпеді ме екен деп, ақырын мырс ете қалып, үсті-басын түзетуге айнаның алдына келді, жоқ, қисайған да, бүктелген де, ештеңе көрінбейді, бәрі ойдағыдай. Ол автобусты күтіп алуға жиналып жатқан болатын, бетінде әлгі үш шұңқыры бар, майданға қашып кетіп, жаралыларды ұрыс даласынан оқ пен оттың астынан алып шығудың орнына қиыр шығыста қоныстап қалып, енді Курильде тұрып жатқан баяғы күлегеш те тентек қызды қарсы алуы керек, сол автобуспен Юлия Петровна Зеленова, «Калитва» БМРТ-сының аға мастері келе жатыр.

	Ал Юлька болса, бұрынғысынан қатты өзгеріп, сұңғақ бойлы сұлу келіншек болыпты, бойының биік болып көрінгені, бәлкім, аяғындағы біз өкшелі сәнді де жеп-жеңіл аяқкиіміне байланысты шығар? Жоқ одан емес, Юлька булығып өсіп, ашаң денелі, ұршықша үйірілген, сымбатты әйел болған қазіргі бейнесі бейтаныс, Копылов білетін және дәл сол күйінде есінде сақтаған баяғы Юлька Зеленоваға тіпті ұқсамайды, мүлде басқа Юлька мұрнының үстіндегі секпілдері қалып қойған, уақыт ағымы оны кетіре де, өшіре де алмапты, әйтсе де сәл солғындай түскен, атап айтқанда, дәл осы секпілдері Юльканың жүзіне албырт та сүйкімді шырай, аса көтеріңкі шаттық, жай сөзбен жөпелдемеде тап басып айта алмайтын тағы да сондай бір өзгеше ерекшеліктер беріп тұратын-ды. Үш шұңқырының үшеуі де – бетіндегі еке-у, иегіндегі біреу ол да сол қалпы...

	Қысқасы, Копылов Юльканы көптен бері көрмесе де, бірден таныды.

	– Ю-улька-а, – өз көзіне сенбей, жарқын да ақырын дауыстаған ол тамағын жыбырлатқан жылымшы ыстықты сезіп, дәрменсіз түрде маңдайын тыржитты, – шынымен-ақ сенбісің, Ю-улька? Қандай сұлу болып кеткенсің, Юлька...

	Юлия Зеленова жуандау шыққан шат күлкімен бір күліп қойып, ғайыптан, кино экранынан пайда болғандай жеп-жеңіл қимылмен еңкіш тартып, соншалық қартайып кеткен, оның қазіргі жасын ажырату, бұл ойлағаннан әлдеқайда қиынға соқты, шаңқан-бурыл шашты, жолдың ар жағындағы тіпті алыс болумен қатар, соншалық ет жақын адамына қарай жүгіре жөнелді... Күлкісін тоқтатпастан мойнына асыла кетті, тамағына тірелген ыстық жас тамшыларын қылқ-қылқ жұтып жатқан Копылов Юлияның күліп тұрмағанын, кеудесін жарып, булыға шыққан жуан, шат дауыс – күлкі емес, өксік екенін осы тұста байқап қалды.

	– Юлька, Юлька, қандай әдемі болып кеткенсің, – міңгірлей сөйлеген Копылов тотығып, тары секпілдер жайлаған қолымен оның басынан сипады, – қандай сұлу, қандай жар-р-қын едің...

	Юлия Зеленова кенет өксігін баса қойып, өз сөзін өзіне бағыштай, қатты сөйлей жөнелді.

	– Міне, енді ғана сізді біржолата таныдым. «Жарқын» деген сөзіңізден, сіз әрқашан оны екі «р»-мен айтатынсыз және сөз арасына қыстыруды қатты ұнатушы едіңіз.

	– Мен оған ешқашан мән берген емеспін, – ақыры бойын түзеп, тамағына тіреліп, тынысын бітеген түйірден құтылған Копылов, – дәл сондай сүйікті сезімнің бар екенін өз басым бұрын-соңды тіпті білген де емеспін... – деді.

	– Ал біз бірден байқадық, – деді Юлия бастапқы екпінін өзгертпестен, қатты сөйлеген күйі. Копыловқа сонда «біз» деген сөзді ол әдейі ерекше бөліп айтқандай көрінді де, бүкіл сөйлем кенет бұл үшін мүлде басқаша мағынаға ие болып, бейнебір құпия ашылғандай өз өзінен тарқатылып, бұрын өзі сезбей, аңғармай келген жайт ап-айқын анықталып шыға келді. Жаңа әлгінде ғана босатқандай болған тамағындағы түйір қайта кесе-көлденең тұра қалып, тыныс алуға және сөйлеуге бөгет жасады.

	– Чемоданың кәні, Юлька? – Осының өзін күшеніп, әзер айтты Копылов. – Өзімсініп жай ғана Юлька дегенімді, айыпқа бұйырмайсың ба? Өйткені сен мен үшін бұрынғыша, әлі күнге сол бала күйіңде қалдың. Есейіп кеткеніңмен... Чемоданыңды маған бер, сөйтейік те үйге тарталық.

	Төтесінен басқа тақырыпқа ойысып, жүйесіз бастырмалата жөнелді:

	– Баяғы ағаштарың ше, сендердің, бәрі бірдей тамыр жайды сол ағаштарың, бәрі бірдей өсіп кетті. Фруза апайдың айтқаны бұрыс болып шықты. Бәрі өркен жайып, бәрі аспанмен тілдесіп, жайқалып тұр...

	– Менің де ме?

	– Сенің де. Әлі есімде, сен майданға қашып кетердің алдында сыммен байланған жұқа тақтайды бұтаққа іліп, ағашқа ие болуды тапсырып, аманат жазып кетіпсің. Рас па?

	– Рас.

	– Есімде тағы бір қалғаны, сен ұл балаларға қосылып ұрланып шөп темекі тартушы едің, оны Илья Исаевич біліп қойса, сабақтан қуып шығарар деп бәрің қорқатынсыңдар...

	– Ақымақ едім, амал нешік, – деді Юлия ақырын ғана, – бәріміз балалық шақтың тентектік сатысынан өтуіміз керек, одан ешқайда қашып құтыла алмайсың.

	– Жә, Юлька. Сендердің бәрің де жақсы балалар едіңдер, ешқайсыңды да ұмытқан жоқпын. Ұмытпаймын және шын сүйемін, өздеріңді.

	Бұлар зауытқа қарай беттеген кезде, күн ұясына біртіндеп батып бара жатқан шақ еді. Бірақ зауытқа кірмес бұрын, Юлька ағаштарды көріп және солардың ішінен өз ағашын іздеп таппақшы болды.

	– Бергі шетінен санағанда жетінші болуға тиіс. Дәл қазіргідей көз алдымда, жетінші шыбық, – Юлия асфальтпен біз өкшесін жиі адыммен тықылдата басып, ширақ қимылмен жеп-жеңіл денесін ілгері тастаған күйі ықшам жүріп келеді, көз тартарлық және ажарлы. Қарсы кездескен еркектердің көпшілігі еріксіз тоқтай қалып, мұның соңынан бұрыла қарап жатты. Копылов Юлькамен қатар жүргеніне іштей сүйсініп келеді. Бергі жақтан санағанда жетінші, жіп-жіңішке, әлжуаз шыбық жаны қалай шығып кетпегеніне таңым бар. Мен оны ұрланып жеке суаратынмын, қатты аяйтын едім. Ол менің ойымша, суыққа төтеп бере алмай, семіп қалатындай көрінетін, сол шыбықпен бірге менің де жаным қосыла шығып кететін сияқты сезінуші едім.

	– Қайдағыны айтпашы, Юлька, – жүріп келе жатып осыны міңгірлеген Копыловқа, қазіргі сөздері өзіне тым орынсыз шыққан сияқты болып көрінді. Сөз емес, әншейін нәрсе. Ол пайымды да парасатты, қазіргі жағдайға сәйкес, лайықты ой айтпаққа күшеніп көріп еді, бірақ онысынан ештеңе шықпады, өткен өмірі қол-аяғын матап, тырп еткізбей тұтқындап тастап еді. Алайда тек өткені ғана емес, қазіргісі де – мысалы, бүгінгі кездесу...

	Мынаны қараңызшы – осы екеуінің жасы үлкені де, кішісі де қарсы кездескен адамдарға ерекше ілтипатпен назар салып, бәрінің жүзін есінде сақтап қалуға, солардың бойынан ізгілік пен жақсылық нышандарын екшеуге тырысты. Неге өйткендерін ол сәлден кейін түсінді. Өткен-кеткен адамдардың жүздерінен бұлар сондағы балалардың – екеуіне бірдей ет жақын, баяғы балалар үйі түлектерінің бейнесін іздеді. Көзі тірілердің де, дүние салғандардың да.

	Әлі күнге шейін, жайсыз ұйықтаған кездері Копыловтың көз алдына шырт қараңғы түнде балалар үйінің түлектері әлсін-әлсін аян беріп тұрады. Копылов сонда әр сапар солардың жүздеріне ынтыға үңіліп қарап қалып, балалардың аттарын атаған күйі ернін үнсіз қыбырлатып жатады. Дүниедегі ең қорқатыны – балалардың есімдерін шатастырып алмау, кенет қайсыбірінің аты-жөнін ұмытып кетсе ше, тұтқиылдан. Бірақ әзірше бірде-бір рет жаңылып көрген емес. Сол адамдардың жарқын бейнелері, олардың аты-жөндері жадында мықтап қалып қойған. Копылов әлі күнге ешқайсысын да ұмытқан жоқ. Жалпы, бәрімізге белгілі нақылды сәл өзгертіп айтсақ, солардың бейнесі Копыловтың қашан көзі жұмылғанға шейін, жаңағылардың өздері де бірге ғұмыр кеше береді. Дүние салғандарына қарамастан, әне, мәселе қайда жатыр. Өлгендер тірілердің жан жүрегінде жатыр, демек, олар бұл өмірде де бар деген сөз, әмісе солай болған, көзі тірілер оларды қашан ұмытқанға шейін, солай бола бермек.

	Зауыттың іргесіне тақап келген кезде, Юлия аң-таң қалды.

	– Мына ағаштар, – шынында да нағыз алыптар екен.

	Кәдімгі бәйтеректер ғой.

	Әдейі іріктегендей біркелкі.

	– Түсінікті гәп, – деп қостады Копылов, – арада көп жыл өтті, бұлар өсіп-өніп, қазір алып ағаштарға айналды.

	Соны айтты да бетін тыржитты, керек сөздерді тағы да таба алмады, қайдағы бір керексіз де бәтуасыз бірдеңелерді мұрнынан міңгірледі. Ал ағаштар жайлы, жаңа Юлия тауып айтты, расында да бірыңғай іріктелген, қисайып-қыңырайған дімкәс бірде-біреуі жоқ... Фруза апайдың жорамалы теріске шықты, теріске...

	Юлия кенет кілт тоқтай қалып, зәулім тіп-тік шетен ағашының діңінен сипап, етек жағының қатпар-қатпар болып кеткен кедір-бұдыр қабығын аршыды да, содан соң мойнын созып, өзіне ғана белгілі бір нәрсеге құлағын тігіп, сыбырлай сөйледі.

	– Толя Лебедевтің ағашы.

	Небәрі үш-ақ ауыз сөз айтты, осы сөздерде пәлендей ештеңе де жоқ сияқты, ал Копылов болса шиыршық атқан дыбыстың ақырындығынан, Юльканың дауыс ырғағынан, көзіне ұялаған жасырын да ащы мұңнан тез түсіне қойды, баяғы осы бір секпілбет ақ сары қыз, сөйтсе, Толик Лебедевті сүйеді екен ғой... Ол жөнінде ешкім білген де жоқ, сезіктенген де жоқ. Солармен бірге мұның өзі де, мынау тұрған Копылов та.

	Ол состиып қалған күйі Юльканың ыстық деміне, өзіне-өзі, жүрегінің дүрсіліне, шекесінде пайда болған солқыл мен зыңылға, шілденің ми қайнатқан ыстығына пісіп қалып, шойынға айналған жер қыртысындағы тыңайтқыштар мен ылғалдың сағымына, аспанда баяу жылжып бара жатқан бұлттарға көз жүгіртіп өтіп, адамдардың өзара әңгімесіне, машиналардың және станоктардың тарсылына құлақ тікті.

	Юлия ағашқа маңдайын сүйеп еді, иықтары дамылсыз селкілдеп кетті, бірақ артынша өзін-өзі қолға алып, сап тыйыла қалды. Копылов ол туралы іштей риза болды, – дегенмен Юлия Петровна жігерлі жан, өзін-өзі дәл өстіп тізгіндей алғанына қарағанда, ішінде сыр сақтай біледі, арада қаншама жылдар өтіп кетсе де, ал бұл қыңқылымен де, дыбысымен де, қимылымен де ештеңе сездірген емес.

	Бір кезде шегір көз, ап-арық бозбала өз қолымен еккен шетен ағашының қасында бұлар әлі де ұзақ тұрды, содан соң ілгері жылжып, үш ағаш жетпей тұрған саңылаудың, кетіктің тұсына тоқтады, – оларды зауытқа жаңа қақпа жасаған кезде қырқып тастаған еді...

	Юлияның қайқы мұрнындағы секпілдері сұйыла түсіп, өңі бозарып кетті, ерні жымқырылып, көзінде таңырқау пайда болды. Копылов сонда өзін-өзі іштей сыбап алды. Әттеген-ай, мына қырсықты қарашы, қырқылған ағаштардың санатына Юльканың дарағы да ілініп кетіпті... Қап, сайтан алғыр-ай!

	– Юль, оны біз әдейі жасамадық, – оқыс айғайлап жіберді Копылов, – зауытты кеңейту үшін жоғарыдан жаңа цехтар салды да, бұдан басқа амал болмай қалды, құрып кеткір осы тұстан, дәл осы арадан, ұғасың ба, осы тараптан, – ол аяғымен асфальтты тепкіледі, – жол салынуға тиіс еді. Әдейі кескен жоқпыз, Юлька, түсінесің бе? Айтшы! – Ол Юлькаға жалбарына қарап, қос жұдырығын түйіп алды да, біреуге сес көрсеткендей, өзін-өзі түйгіштей жөнелді. – Жыламашы, Юлька! Жыламашы деймін!

	Ол үнсіз басын шайқады, – жоқ, жылап тұрған жоқпын... Мұндағы басқа нәрсе еді. Көзінен парлаған жас, бетіндегі сәнді бояуды, жұқа көгілдір тушьты айғыздаған күйі ыршып түсіп, тамағына, кофтасының өңіріне құйылып жатты.

	– Жетер, Юль, – жалбарына өтінді Копылов. Юльканың көз жасымен қалай күресуге, қандай тәсіл, нендей амал табуды білмей қатты сасқан ол, бір орнында қыбыжықтап тұра берді. Ешқандай айыбы болмаса да, кесілген ағаш үшін бұл өзін-өзі кінәлі сезінді. Осыларды, әлгі үйеңкі, шетен, жөкені неге қорғай алмады екен, небәрі үш-ақ ағаш, үш қана тамыр, неге? Зауыттың қоршауын сәл жылжытуға, он он бес метрдей ұзартуға, кіретін жолды төменірек салуға шынымен-ақ болмады ма? Жоқ, ұзартуға болмайтын еді. Өйткені онда тұрғын үйлер тұр ғой. Жұмысшыларға арнап зауыттың өзі салып берген. Басқа амал жоқ еді. Жетер Юль, – жалбарына қайталады Копылов, – ал жақсы, ендеше, ағашты құшақтай алмаған екенсің, мені құшақтай қойшы, ең болмағанда. Мен-ақ ағаш болайын, мен. Біз екеуміз тіріміз ғой, Юлька... Түсінесің бе, ті-і-рі-міз! – Сөйтті де елжірей шыққан сыбырмен қайталады. – Тірімі-із... Ұқтың ба?

	Копыловқа үнсіз жақындап келген Юлия, оның мойнына асыла кетіп, селкілдеп тұрып жылады. Оның көз жасынан өз жейдесінің сулана бастағанын сезді Копылов. Юлия Петровна бейнебір, әлі де сол бұрынғы кішкентай қыз секілді, ол Юлька Зеленованың шашынан сипады. Майданға қашып кетер алдындағы дәл сол күнгідей, дәл сондағыдай бала көрді оны.

	– Бізге ренжудің қажеті жоқ, Юль. Жаңағы жәйт нағыз бақытсыздық, басыңа кірпіш түскенмен бірдей ғой, – деп міңгірледі Копылов. – Осында зауытта сондай жағдай туғаны... Әнеки, қандай қасіретке ұшырадық, үш ағашты бірдей кесіп тастауға тура келді... Кешір. Оның ішінде сенің ағашың да бар екенін мен тіпті білген де жоқпын. – Ол үнсіз қалды. – Бірақ тіпті білген күннің өзінде де бәрібір ештеңе істей алмас едім. Жаңа цехтар солай жобаланған. Бұл жерде ештеңені түзете де, ештеңені өзгерте де алмайсың, еште-ңе-ні-і. Өйтуге жазбаған. Ағашты қырыққанымыз үшін, ренжіме. А? – ол күтпеген жерде мұны жұбатып жатқанын байқады да, не айтып, не қойғанына есеп берместен біркелкі сарынмен, сүреңсіз сөздерді шұбырта жөнелді.

	– Юль, алдын ала әдейі ойластырып, қастандықты ұйымдастырып жасаса, тек сонда ғана кісіге ренжуге болады. Түсінікті ме? Бірақ кейде сені еріксіз ренжітуге тура келетін тосын жағдайлар болады, сол сәтте өзің ұрымтал тұстан табыласың да, кездейсоқ таяқ жеп қаласың... Тіршілікте ондай-ондай бола береді, Юль. Сондай кейбір ыңғайсыз жағдайларды, әлгіндей соққыларды лайықты көтере білуді үйрену керек. Қасқиып тұрып, күйіп-піспестен. Әйтпесе, бүкіл жарық дүниеден көңілің қалуы мүмкін ғой, ол жарамсыз қылық. Ал ағаштарға келетін болсақ... Біз қайта жаңа ағаштар отырғызамыз, күзде. Егер қаласаң, мен өз қолыммен екі түп ағаш отырғызайын, а? Жоқ, үшеуін! Үш ағаш – сен үшін, өзім үшін және... Ағашы қырқылған үшінші адам үшін. Келістік пе?

	Юлия мақұлдай басын изеді. Көңілі сәл-пәл орнына түскенге ұқсайды.

	Жоқ. Иықтары қайта селкілдеп кетіп, көзінен ыстық жас моншақтап қоя берді. Копыловқа сонда аспанның көкірегі қарс айырылып, түнеріп кеткендей, күннің көзі шуағын жоғалтып, тұтылып қалғандай, ал жер-ана болса, аза тұтып және қап-қараңғы түнекке айналғандай болып көрінді. Расында да солай еді. Айтыңдаршы, халайық, неліктен, неге ғана аспан да, күн де, жер-ана да жылап жатқан адамды жұбата алмайды? Қазіргі күнінен өзінің өткеніне үңіле қараған жанды?

	...Үш күннен кейін, Юлия Зеленова өз үйіне, жер шарының арғы жақ бетіне орналасқан шалғай Куриліне кетіп бара жатты. Копылов Куриль жайлы көп оқыды, бірақ болмыста, шын мәнінде қалай екенін көзіне мүлде елестете де алмады. Қоштасып жатқан кезде, Юлька кенет оған былай деді.

	– Ендеше, былай болсын... Егер аяқ астынан қиналып қалып жалғыздыққа шыдай алмасаңыз, бізге келіңіз, сонау аралдарға. Келіңіз! Үйімізде сізге деген орын қашанда әзір, порттан немесе доктан жеңіл-желпі жұмыс та табылады. Ал біздің тұрмысымыз, мұндағыдан титтей де кем соқпайды. Қайта асып түседі, келіңіз!

	Копылов жауабын кідіртіп, аз-кем үнсіз қалды. Ол бәрібір бұл арадан ешқайда кетпейтінін білген еді. Кетуге тіпті құдай жазбаған! Сонымен қатар Юльканың меселін қайтарып тастап, ренжітіп алғысы келмеді. Өте дәл, бірден-бір дұрыс, лайықты сөздерді тауып айтуы керек. Сабырлы да шаршаңқы көзін тарс жұмып алып ақырын сөйледі.

	– Юль, егер мен бұл арадан кетіп қалсам, сендер жайлы естелікті басқа кім сақтайды? А, Юль? Кім? Жо-оқ, маған бұл арадан кетуге мүлде болмайды. Кенет жігіттердің қайсыбіреуі іздеп жетіп келсе, ал сонда мен жоқ болсам... Болмайды, Юля, болмайды. Осыны түсінесің бе?

	Өз бойындағы күйініш пен кәріліктің дәрменсіздігін, жыл өткен сайын өрши түскен, өзін-өзі айыпқа тартқан жазғырудың лықсыған толқынын аңғарып, ол саусағын маңдайына апарып, қатпарлары мен әжімдерін тегістеуге әрекет жасады, онысынан ештеңе шықпағаннан кейін, қолын оқыс бір сілтеп, ауаны осып-осып жіберді.

	– Еһ, Юлия, Юлия... Сонда, соғыс кезінде, сендерге ойдағыдай мейір-ықыласымды бөле алсам ғой. Тым болмаса әрқайсыңа тырнақтай жылылық титімдей ықылас бөліп берсемші... Жоқ, ол қолымнан келмеді. Заман солай еді. Мынаны байқап карашы, кенет осы жылылық дәл қазір қайсыбіреуіңе қажет бола қалса ше? А? Өйткені өмір дегеніміз – күрделі де қиын нәрсе.

	Бәрі бірдей сәтті өмірбаянға ие бола бермейді, ондай тағдырды әркімнің пешенесіне жазбаған да. Жігіттер хат жазып тұрады маған, кейде келіп те кетеді... Алайда, өкінішке қарай, қатарлары біртіндеп сиреп барады.

	– Мен де көпшілігімен хат алысып тұрамын, – мұрындарынан шаншылып жүр, – ақтай сөйлеген Юлия, Копыловтың сөзін пышақ кескендей тыйды.

	Ол түсінген сыңаймен көзін сығырайтып, өзіне өзі, жүрегінде із қалдырған өткеніне, өз ойының тұңғиығына батып бара жатқан күйі, мақұлдай басын изеді.

	– Қысқасы, Юль, маған бұл арадан кетуге болмайды. Болмайды. Кешір мені, кәрі шалды... Мұнда мені бәрімізге ортақ естелік жіпсіз байлап тұр. Естелік.

	Юлия Петровна Зеленоваға жол ортасында тұрып, кетіп бара жатқан машинаның соңынан телміре қарап қалған ақ басты адам көпке шейін автобустың терезесінен көрініп тұрды. Юлия Зеленоваға ол тура мұның көзіне үңіліп қарап тұрғандай көрінді.

	Құлағын шаншытқан діріл қаққан ауыр шыңыл пайда болып, екілік алған бастауыш сыныптың оқушы қызындай бүрісе түсті де, азапты ыңқылды іштей тұншықтырып тастап, содан соң одан әрі шыдауға шамасы келместен, үнсіз кемсеңдеп жылап жіберді.

	Осы адамды ол ақырғы рет көріп тұрғандай сезінді. Өйткені Юльканың өз басы және мұнымен балалар үйінде бірге болған басқа да көп адамдар, осынау жанның алдында қаншама қарыздар, осы кісіге... Бәлкім, тіпті жеке өмірімен де қарыздар шығар. Ендеше, неге бұлар оны жалғыз тастап кетеді? Оны өз басының жабырқау ауыр ойларымен, қасиет тұтса да, кінәласа да, тек өзіне ғана емес, бұларға да ортақ өткен күндерімен жекпе-жек қалдырып барады.

	Соңғы рет, ақырғы мәрте қоштасу ниетімен көз қиығын Копыловқа тастау үшін, үнсіз егіліп жылағаннан жасқа шыланып, жабысып қалған кірпіктерін ашып жіберген кезде, қарттың қарасы көрінбей қалған екен – ол жылап отырған кезде, автобус бұрылыс жасады да, содан кейін жол бірден ылдиға тартты. Алайда бұл араның даласы, Еділдің жағалауы тақтайдай тегіс болғанымен әйтсе де бір ғана еңіс, сай табылды да, автобус зулаған күйі солай қарай күмп берді.

	Сүңгіп кетті де, Юлия Зеленованың өткен өмірін шорт үзіп тастағандай болды.





ШУАҚТЫ ЖЕР




	Бәлкім, бұл хикаяны сіз кейбір таныстарыңыздан, немесе сапарлас серіктеріңізден естіген де боларсыз, тіпті ол туралы бір жерден оқыған да шығарсыз, өйткені бұл оқиға журналистер назарынан тыс қалмауға тиіс. Сондай-ақ оның кейбір кейіпкерлерін жүзбе-жүз тануыңыз да ықтимал, әрі бәрі де мүмкін нәрсе, өйткені мұндай оқиға ілуде ғана бір кездеседі.

	Оңтүстіктің қалалары жылдың қай мезгілінде де ғажайып, көктем енді басталған кезде, Москва мен Ленинградта ауа райы тұнжырап тұрып алады, сау-тамтығы жоқ, қырық құрау бұлттан қар аралас жаңбыр дамылсыз төпейді де, содан мезі болған жұрт кәдімгі жайма-шуақ көктемді, оның енді-енді бүр жарып, гүл аша бастаған буаз бұталарын еріксіз аңсайды. Ал жусанның, кәуаптың, саумал шараптың хош иісі аңқып тұратын оңтүстік қалаларының құрғақ та әрі кермек ауасы күз айында да тамаша. Ұшы-қиырсыз даласы темекі түтініндей боз тұманға сіңіп кететін ол жақтың қысы да өзгеше, көшедегі жұрт қарасы сиреген кезде бәрі үйден шықпастан мамыр-қыркүйек айларының шуағын аңсап, келесі жазды күтеді. Өйткені, әсіресе жаз айы – оңтүстіктің қалалары үшін естен кетпес ең әдемі маусым. Себебі дәл осы мезгілде әрбір көше, әрбір үйдің айналасы, әрбір бақша ап-пақ гүлге бөленіп, есік-терезелердің бәрі мен мұндалағандай әдейі айқара ашылып, жан-жақтан музыка ойнап тұрады. Базар сөрелері жемістен қайысып, көктеммен бірге құлпыра түскен жастардың жүзінде шат күлкі ойнай-ды, әрқайсысының өңіне құпия сырмен қатар бүкпесіз Джоконданың жұмбақ күлкісі ұяласа, жерге тұт ағашының уылжыған мәуесі түсіп, құстар құйқылжыта сайрағанда жүрек шіркін өзінен-өзі шымырлап қоя береді де, сол бойда Есенин өлеңдерінің мұңлы жолдары ойыңа еріксіз орала кетеді.

	Әрине, мұның бәрі ішкі сезім пернелері ғана ғой, оған пәлендей мән беріп жатудың қажеті де жоқ шығар.

	Ымырт үйіріле оңтүстікке қарай машиналар нөпірі толассыз ағылып жатады. Төбесіне шабадан, палатка, тағы да басқа демалысқа керек-жарағын тиеген «Волгалар», оқтай зуылдаған «Жигули», «Москвичтер» мен «Запорожецтердің» неше түрі, кейде тіпті атам заманғы – жұрт қателесіп немістерше «Опель-кадет» дейтін «Москвич» те бірен-саран ұшырасып қалса, онан сәл кейіндеу шыққан, бөлке нанның жартысына ұқсас томпақ «Победалар» да аракідік кездеседі. Осыншама көпшіліктің бәрін сусындатып, тамақтандыру керек. Тек машина жүргізушілерді ғана емес, көліктерін де күтіп-баптау қажет.

	Әдетте май құятын стансалар қаланың шет жағына орналасады, қалада шаруасы жоқ жолаушылар ішке босқа кірместен, (өйткені онсыз да көшедегі ығы-жығы халықтан, ыстықтан, мың-сан көліктен берекесі қашады) жанармайын құйып алғаннан кейін төте жолмен тіке тарта береді. Ал олар қаланың дәл ішінде болса, онда шатақтың көкесі болды дей бер. Ондайда машиналар тізіліп қалып, бір-бірімен соқтығысады, ұрыс-керіс пен қып-қызыл төбелес те сонда, кейде милиция хаттамасынсыз дау-жанжал шешілмейтін де кездер болады. Қысқасы, мың-сан ұзақ сапарға тән кейбірі тегін, кейбірі сатулы қызықтың бәрі осы жерден табылады.

	Аталмыш оқиға болған станса өте ыңғайлы орналасқан – атап айтқанда, қаланың дәл шыға берісінде-тін – еншісінде сары түсті он бестей жанармай және оған қосымша жағармай құятын қос құбыры тағы бар. Таяуда ғана іске қосылғандықтан ол техниканың ең соңғы жетістіктері бойынша жабдықталған. Сондықтан жаңа деген атына заты да сай. Кезек атаулы жоқтың қасы, үлкен жолдан алаңға қарай бұрылған машиналар бірінен соң бірі екі-үш минуттың ішінде жанармайын толтырып алғаннан кейін газды барынша басып, көзді ашып-жұмғанша қара үзіп кетеді де, содан шұғыл бұрылыста арқандай шұбатып түтінін ғана қалдырады. Осылайша жүйткіп өте шыққан машиналардың соңынан телміре қарап, стансадағы кезекшілер кейде еріксіз жәутеңдеп, іле-шала күрсіне бір жымиып қояды, сол сәтте ұзақты күнге тырп етпестен отыратын пақырлардың жүзіне әлдебір мұң ұялап, ерекше бір сезім пайда болады, өйткені олардың да серуендегісі келеді ғой. Еріксіз қызығады.

	Сол күні стансаға келген машиналардың қарасы әдеттегіден әлдеқайда көп болды. Өйткені қатты нөсердің басылғаны да бүгін еді, тайғақ жол мен жаңбырлы күннің көмескілігінен қозғалыс тоқтап қалған-ды, қонақжайлар мен кемпингтерде, отельдерде күннің ашылуын күтіп әбден жалыққан жолаушылар, жаңбыр басылып, күннің көзі шығысымен-ақ, іле-шала жолға шықты. Керуендей созылған машиналар тізбегі бірін-бірі өкшелеп келеді. Бірақ аракідік үзілістер де болады, жаңа ғана көктемгі селдей тасып жатқан жол үсті әп-сәтте мүлде қаңырап бос қалады.

	Он бірден отыз бес минут өткенде, бақылауда отырған кезекші оператор Даша апай әдейі сағатына қарады, содан осы оқиға кейіпкерінің бірі отырған машинаға ең алдымен көзі түсті де, оны айыптағаны, не қызыққаны белгісіз, басын бір шайқап қойды. «Қоразша қоқилануын қарашы, машина емес, нақ бір әтеш қой, – деді ішінен. «Тоқсан үшінші» бензині бар колонканың тұсына тап-тұйнақтай, жалт-жұлт еткен ең соңғы маркалы «Жигули» келіп тоқтады. Ол шынында да көзге бірден түсетіндей-ақ екен, алдында жалпақ бет ойыншық – көк маймыл көлбеңдеп билейді де тұрады, рулін торғын масатымен тыстап, артқы терезеде «абайла» деп айғай салған алақан-сурет дірілдейді. Онысы артта келе жатқан жүргізушілерге тәлім үйреткендей оғаштау көрініп, біртүрлі менсінбей, кемсіткендей сыңай танытады. Басқа жұрт әдетте сөмкелерін, кітаптарын, дәріге арналған жол қораптарын, оны-мұны ұсақ-түйегін қоятын артқы әйнектің тұсындағы тап-таза сөреде құйрығына үлкен жібек бант байлаған, сұғанақ көз дәу мысық жатыр. Мысықтың шебер жасалғаны соншалық, ойыншық екенін бірден ажырату қиын.

	«Жигули» шымқай күлгін түске боялып, айналасына оннан астам этикетка жапсырылған, әлемнің әртүрлі автомобиль клубтарының эмблемалары машинаның өне бойында самсап тұр. Оның тұмсық жағында кәдімгі фардан бөтен тұманды күні жағатын сарғышы, көпті көрген Даша апайдың өзіне де таңсық тағы бір торкөз қара-аласы тағы бар. Ол тек іштей ғана күңк етіп, «Өзім өз болып шаршы фарды көріп тұрғаным осы» деді де таңдана басын шайқады.

	Даша апай көпті көрген көне көз кісі. Оның машинасына қарай иесі де сай болуы керек деген тұжырымы да өте орынды еді. Егер машина ойыншық секілді жалт-жұлт етіп тұрса, онда иесі де сәнді киінген, мұнтаздай адам, заттары да өз орнында, ер адамда жиі болатындай ақшасы да кез келген қалтаға емес, әмиянға салынған, бәтеңкесінің бауы да мұқият байланған, шалбары да, денесіне құйып қойғандай шап-шақ, мына қаңылтыр қорап ішінде пысынағаннан кейін свитерін иығына іле салып жүргізушілерге мүлде ұқсамаса керек деп ойлады. Ат егер автомобилі кір-қожалақ, лас, бояуы түскен шұбар консервінің қабысқан бос қалбырындай болса, онда шайнап-шайнап түкіріп тастағандай, үсті-басы далба-далба, мыжырайған бетіндегі тікенектей сақал-мұртына киім шөткелегендей, кеңсіріктің екі қапталына қос шегені бойлата қаға салғандай екі көзі лайланып, тек бас жазуды ғана көксеген біреу сүйретіле түсіп келе жатады. Аяғындағы шұрқ тесік шұлығынан башайлары көрінеді, өйткені бейшараны бәтеңке шаршатса керек, сондықтан не байпақшаң, не жалаңаяқ жүреді, ал отағасының бұтындағы шалбарын көрсең ғой, шалбарын! Шұлғаудан бетер!

	Тізесінің қос шұңқырына бір-бір келіден қызанақ салып қойсаң да ықтиярың түсіп қалмайды.

	Жалпы, Даша апайдың бұл жөнінде тәжірибесі мол – машинасына қарап-ақ иесін де айнытпай таниды. Апай күткендей жалт-жұлт еткен «Жигулиден» аса сәнді киінген мұнтаздай бір адам шықты. Ол иықты келген, жанары күлімдеген, бір тал қылауы жоқ сәнді шашын аса ұқыпты тараған сымбатты жас жігіт еді. Ондай сәнді шашты Даша апай өзі-өз болып, тек кинодан ғана және қаладағы орталық шаштараздың алдындағы витринаға жапсырылған сурет жарнамадан көрген, мұқият қырынғаны соншалық, бет-аузы жылтырап кетіпті, самайында жарасымды жақсақалы бар. Аппақ тістері маржандай тізілген. Жымия кетсе күнге шағылысады. Жігіт емес, бір періште дерсің. Тек ғашық болуға ғана жаралғандай. Ол Даша апай отырған тұсқа келіп, саңылаудан бес сомдық қағазды ұсынған кезде, ақшадан әтірдің хош иісі аңқып тұрды.

	Иә-ә-ә, жігіт десең жігіт-ақ екен – қараған сайын көз тартады.

	Жігіттің келбетіне әбден сүйсінген Даша апай қалай басын шайқап жібергенін өзі де байқамай қалды, немересі Светаның күйеуі де баяғының графтары секілді дәл осындай сымбатты әрі өз машинасы бар мына жігіттей болса деп тіледі ішінен. Онда, кәнеки, кәнеки...

	Осы екі арада сұлу жігіттің «Жигулиі» тұрған колонканың қасына, тіс қаққан жүргізушілер «бүкір» деп қағытып ат қойған, сабынның қорабына ұқсаған, көп мінгендіктен бояуы көшіп сілікпесі шыққан томпақ бүйірлі, тым қораш ескі «Запорожец» жақындап келе жатты. Мұндай машинаны көргенде өзіңнен-өзің жиіркеніп, бірден қол-аяғыңды жуғың, не тісіңді тазалағың келеді. Бірақ өзінің шағын көлеміне қарамастан, «Запорожец» – сыйымды автомобиль, оны Даша апай бұрыннан жақсы білетін еді. Өйткені сондай «бүкірге» өзінің де талай мінгені бар.

	Мынаны қараңыз – тозығы жеткен ескі «Запорожецтің» ішкі бөлшектерінің бірі кенет істен шықты ма, машина өзінен-өзі аяқ астынан қақалып-шашалып қалды. Сақиналанып шыққан қою қара қошқыл түтін будақтап жатыр, сірә, сөндіргіші күйіп кетсе керек, моторы автоматтан боратқандай дамылсыз дарылға басты, жүргізуші тежегішті тез баса қойып еді, ол да бұзылып қалыпты, ырыққа көнбеген автомобиль тағы да бірнеше метрдей сырғанап барып, сәнді

	«Жигулидің» бамперімен соғылғанда ғана бір-ақ тоқтады.

	Соққы ақырын болғанмен, дыбысы кәдімдігей анық естілді – өйткені темірге темір тиіп кетсе, сызат түсірмегенмен сөйтетін әдеті ғой – маңайды басына көтерді. Бампер өзіне тигендей жаны шығып кете жаздап жұлқынып қалған жігіттің өңі әп-сәтте өзгеріп, қуқыл тартып шыға келді, жаңа ғана күлімдеп тұрған көзі әп-сәтте тұманданып, бір уыс ұнтақ темірді қайнап жатқан сұйыққа шашып жібергендей жанарынан зәрлі ұшқын жарқ ете қалды.

	– Бір минут күте тұрыңызшы, – деп Даша апайға биязы ғана үн қатқан ол өз машинасына қарай асықпай алшаң басып, кете барды.

	Ескі «Запорожецтен» тым қораш бір егде кісі түсті. Даша апайдың жорамалы мүлт кетпеді. – Шықшыты шығыңқы, бетін әжім, не тыртық екені белгісіз, айқыш-ұйқыш сызықтар басқан ол өзіне қарай келе жатқан әдемі жігіттің

	«Жигули» иесі екенін жазбай таныды да, жүні жығылып, қысыла жымиды. «Запорожец» иесінің тәжірибелі көзі, жас жігіттің де пәлендей ештеңе бола қоймағандай сыңай танытқанын байқап үлгірген еді. «Жигулидің» бампері тіпті майыспаған да, тек болмашы ғана сызат қалыпты, оны кез келген қаңылтыр ұстасы түзетіп, лакпен бояп жарқыратып берсе, жаңасынан да асып түсері сөзсіз.

	– Құдай үшін, ғафу етіңіз, – деді «Запорожецтің» иесі жас жігітке қарап. Салмақты жүрісіне қарағанда жігіттің өзі де сондай пікірде екеніне ол шәк келтірмеді, өйткені небәрі мысық тырнағындай сызат ғана еді. – Машинаңызды байқамай нұқып қалдым, кешіріңіз. Кәрі тасбақамның кейінгі кезде мәнісі болмай жүр, – ол «бүкірінің» төбесінен алақанымен сарт еткізіп салып қалды, – тежегіші сенімсіз.

	– Осы арада Даша апайдың көзі «Запорожецтің» әйнегіне жапсырылған төрт бұрышты қағаздағы «Р» әрпін шалып қалды. Демек, машина тек қолмен ғана басқарылады, ол оның иесі – мүгедек адам. – Біресе итіңдеп, біресе тыртыңдап әзер жүргені... Күні бітті бейшараның.

	«Запорожецтің» иесі салмағын екінші аяғына сала бергені сол-ақ еді, бірден жүгі бір жағына ауғандай қисайып-қыңырайып шыға келді. Даша апай сонда барып бейтаныс кісінің бір аяғы жоқ екенін сезе қойды. Әдейі төмен қарады. Қателеспепті. «Запорожец» иесінің бір бәтеңкесі кәдімгідей дұп-дұрыс, былайша айтқанда, «дені сап-сау», жалтырата тазаланған, ал екіншісі – тұмсығы қайқайып, мәймиіп тұр, қыртыс-тыртыс тозғаннан ағарып кетіпті – протез аяғына соны киіп алыпты.

	Даша апай кенет мүгедекті іштей аяп кетті – өзін-өзі тым айыпты сезініп, қатты қуыстанғаны түрінде тұр, бос бәтеңкесін онан сайын қайқайта түсіп, бүгежектей береді. Онан да мұны кимей-ақ қойғаны дұрыс па еді... Абыржып, сасқалақтап қалған мүгедектің бет-жүзін анықтап көруге тырысқан Даша апай еңкіш белін бүкшите бүгіп, терезеге жабыса қарап қалды.

	Бейтаныс кісінің бет пішіні Даша апайға салған жерден ұнап кетті – өңі жылы екен, кезінде көп тауқымет тартқаны кескінінде тұр. Сол мейірімділіктің ізі бетіндегі айқыш-ұйқыш әжімдерінде, әлде әжім емес, тыртық па екен, алыстан анықтай алмайсың, ақжарқын келбетінде, салмақты көзқарасында, турашыл мінезінде, – олай дейтініміз мәймөң-келеп, ақталып жатпастан «Жигулиді қағып кеткенін жасырмай өзі айтып кінәсін өзі мойындады. Мүгедектің тәуір адам екені айтпастан-ақ білініп тұрды. Шамасы, соғысқа қатысса керек. Даша апай халатының шалғайымен суланған танауын, жасаураған көзін сүртті. Соғыста қаза тапқан күйеуін есіне алды, ол қою қара қасты, мінезі жайдары, қолынан гармоны түспейтін өзі бір сауыққой жігіт болатын, қыз-келіншектің бәрі шыр айналып, соның қасынан шықпайтын еді, Даша апай сонда күйеуін өлердей қызғанатын – тамағына бірдеңе кептеліп тіреліп қалды. Сол кеткеннен қайта оралмады. Міне, қырық жыл бойы сол аяулы сезімін ешкімге қол сұққызбаған күйі әлі күнге мәпелеп келеді, күйеуін бір сәт естен шығарған емес, күн сайын түсінде көреді – сондағы жігіт қалпы, бұрынғыдай әлі уылжып тұр, кәдімгі шуй гармонын бір сәт тастамайды. Бәлкім, ол осы мүгедекпен бірге соғысқан да шығар, кім білсін, ол да ғажап емес... Апайдың көңілі босап, көзіне іркілген жасты алжапқышының етегімен тағы бір сүртіп тастады.

	– ...Құдай үшін, айыпқа бұйырмаңыз. Қажет болса, ақшасын да төлейін. Болмашы сызат қана ғой – оны жөндету оп-оңай, – деп жік-жаппар болған мүгедек қолын қусырып кеудесіне апарды. Жігіттің көзін біржола жеткізу үшін тағы да қайталап айтты. – Сызаттың жарасы тіпті жеңіл. Шыным сол.

	Салмақты жүріспен келе жатқан жігіт адымын біртіндеп баяулата түсіп, мүгедектің қасына тақап тоқтады, сосын өзіне мүлде таңсық, жанын жай таптыратындай әлдебір нәрсені сонан іздегендей, қарттың көзіне бедірейе қадалып қалды.

	Өз машинасына ол тіпті пысқырып та қараған жоқ, сырт көзге оны тіпті бұйым деп те есептемейтін сияқты. Жараны «Жигулиге» емес, өз жүрегіне салғандай сезініп, стансадағы осы бір елеусіз оқиғаны көңіліне ол кәдімгідей ауыр алғанын Даша апай кенет жігіттің сыңайынан байқап қалды. Жас жігіт әлде тумысынан солай ма немесе асқан кінәмшілдік өзегінде өшпес із қалдырған ба, біреудің «ә» дегенін де ауырсынып, көтере алмайды, я болмаса соған итермелеген қазіргі кесірлі жағдайдың өзі ме, әйтеуір жігіттің қанын ішіне тартып алып, кекті ашудан көзі шатынап кеткенін апай жігіттің ту сыртынан-ақ сезді. Сіңірлері серіппедей жиырылып, шеке тамыры шодырайып шыға келгенін Даша апай алыста тұрса да анық көрді. Ләм-мим деп жауап қатпаған жігіт келесі сәтте жұдырығын тістене түйіп алды да, іле-шала мүгедектің тұмсығын көздеп, шалт қимылмен қолын сермеп қалды.

	Сұлу жігіт мүлт кеткен жоқ. Мұны күтпеген Даша апай қалай «аһ» ұрғанын өзі де білмей қалды, іле-шала кеудесін үстелге салып жіберді де, көмек іздеп, айналасына жанұшыра алақтады. Қас қылғанда – әншейінде тізіліп тұратын машиналардың бірде-біреуі жоқ, тіпті тірі жанның қарасы көрінбейді, меңіреу тыныштық – келесі лек алдындағы үйреншікті шағын үзіліс орнапты.

	– Әһ, оңбаған, – деп қырылдай айғайлап жіберген Даша апай әлгідегі сүйсінгенін қойып, шамасы, не ішіп, не кием демейтін тұрмысы жақсы сұлу жігітті аяқ астынан жек көрді. Артынша ашудан жарылып кете жаздады, сасқалақтағаны соншалық, оп-оңай сұға салатын тәпкесін де тапырақтай іздеп таба алмай қойды. Тістеніп, жұдырығын түйіп алды. – Ә, антұрған, – деп қайта бақырды. – Қазір әкеңді танытармын, мүгедектерге қол көтергенді көрсетейін мен саған...

	Күйгелектеген Даша апайдың қолы дірілдеп кетті. Күңкілдеп жүріп, тынымсыз тыпырлаған аяғымен тәпішкесін іздеген күйі – алаңқайда онан әрменгі оқиғаны бақылауда, мүгедекке қол ұшын беретін біреу-міреу келіп қалмас па екен деп екі көзін саңылаудан алмайды. Әйтпесе ол антұрған қоразша қоқиланып көлігіне мінеді де, әні-міне дегенше тайып отырады ғой. Қарғыс атқыр тәпішкесі қайда кеткен. Ашудан өртеніп, шиқандай қызарып кеткен Даша апай көнетоз аяқкиімін үстелдің астынан іздеп, төмен қарады. Сол екі ортада не болып, не қойғанынан көз жазып қалды.

	Мүгедектің әжімді беті соққыдан сұрланып кетті. Басы кегжең ете қалып, жарымжан аяғы тақылдай шойнаңдап, қиралаңдаған күйі тәлтіректеп барып, қақалып-шашалып тұрған көне автомобилінің терезесіне соғылды, бірақ құлаған жоқ, сосын неге екені белгісіз, сөндірмей қойып, осы уақытқа шейін әлі гүрілдеп тұрған машинасының капотына шығып отырды да, түс көргендей зеңіп, басын шайқады.

	«Запорожецтің» терезесі сау қалды әйтеуір, жәбір шеккен мүгедектің ызадан дірілдеген ерні жымқырылып, тас түйілді, сосын аузын ашып қан түкірді де, сұлу жігіттің көзіне қадала қарады. Өмірде өзі түсінбестей ағаттық жіберіп алғандай, немесе ойлаған мақсатынан шықпағандай, я болмаса біреуді қисынсыз қатты ренжітіп, енді күтпеген жерден алдынан соның есесі оқыс шыға келгендей – оның қазіргі көзқарасы әрі түсініксіз, әрі аянышты, ауыр еді. Шамалыдан кейін жанарында осы бір түсінбестік пен күйзелістің ізі біржола жоғалып, тек байсалды, салмақтылық қана қалды, бір қатты күйзелісті басынан кешіп, енді соның есесін қалай қайтаруды іштей шешіп қойған адамның ерекше шыдамдылығы еді бұл.

	– Ендеше, – деді ол ысылдаған дауыспен ақырын күңкілдеп. – Мұнан былай сен сияқты ағайынмен қалай сөйлесу керектігі маған сабақ болады. Ал енді нағылет, өзімнің «отызтөртіншіммен» кезінде немістердің танкілерін қалай таптап-жаныштағанымды өз көзіңмен көр. Қарап тұр, х-хайуан!

	Капоттан бір бүйірлей сырғанап түсіп, аяғы жерге тие бере жалт бұрылды да, шойнаңдай басып машинасын бір айналып шықты, орындыққа әрең отырғаннан кейін, автомобильді кейін шегіндіру тетігін алақанымен сарт еткізді. Ту сыртындағы кеңістікті ырсиған арық жауырынымен, желкесімен сезіп келе жатқандай, артына бұрылып та қараған жоқ, он қадамдай шегініп барып, дәл сол шапшаң қимылмен ілгері жүріс тетігін ауыстырды да, газды барынша басып қалды.

	«Запорожецтің» моторы қақалып-шашалып күйіп кеткен бәсеңдеткіш арқылы майлы қою қара түтін будақтатқан күйі қатты зырылдай жөнелді, артынша машинаның бедерсіз доңғалақтары асфальтті ысқылай теуіп, серіппедей атылып орнынан ытқи жөнелді.

	Автомобиль жарысының әккі тарландары сияқты жылдамдықты жолай үдетіп, газды баса түсіп еді, іле-шала салдыр-гүлдір шықырлаған дыбыс естіліп, алыстан тұншығып шыққан әлдекімдердің көмескі айғай-шуына ұқсас даңғазадан станса басы тітіреніп кетті.

	Бар пәрменімен келіп сәнді «Жигулиді» бүйірінен періп жіберген «бүкір» тиген жерін жапырып тастады. Күл-талқан болған шыны сынықтары тарыдай шашырап, галстук не мойын орағыш екені белгісіз, бір шүберек желбірей аспанға ұшты. Соққы әсерінен артқы отырғышқа ұшып түскен мысық өзінің жасанды екеніне қарамастан дереу еденге қарғыды. «Жигули» бір қырындай доңғалағы көтеріліп барып, «Запорожец» шегінген бойда, қайтадан төрт тағандап тұра қалды.

	Қазір кәдімгідей бүлінген, әлгі сәнді «Жигулидің» иесі тағы да бірдеңе деген еді, оның жіңішке дауысы тіпті шырылдап естілді. Ал өзі қалшылдап-дірілдеген күйі қолын көкке жайып зарлап қоя берді, бет-аузы шіріген алмұрттай әп-сәтте мыжырайып шыға келді.

	Мүгедектің бетінен осы кезде бұршақ-бұршақ, мөп-мөлдір, тер сияқты ап-ащы жас тамшылары сорғалап, жұдырық тиген ернінен иегіне қарай қызылкүрең қан тарамдана ақты, ол кісі қызыққандай аппақ, маржандай тістерін шықырлата қайрап, өшіге қырылдады да, тістене сөйледі.

	– Қара, қарап тұр, найсап, қырық үшінші жылы неміс сұрқияларын қалай жаныштағанымды! Күлін осылайша көкке ұшыратын едім! Қарап тұр да есіңе сақта.

	Он метрдей кейін шегініп барып, ол тағы да газды барынша басып қалып еді, кеудесі сырылдайтын «бүкір» бейне қанат біткендей жерден де көтеріле ытқып кетті, сосын алғаш қақалып-шашалса да, содан қайтадан пулеметше безектеп қоя берді де, енді шамалы майысқан, бірақ әлі де болса құрыштай берік – балға тұмсығын кезеп ілгері жүйтки жөнелді. Ең соңғы сәтте «Запорожецтің» иесі рульді әдейі шұғыл солға бұрып жіберіп еді, ол тұмсығымен барып «Жигулидің» бұрынғы зақымдалған бүйірінен емес, әлеміш этикалар жапсырылған тың жағынан соғып, қақыратып тастады.

	Аяқкиімін ақыры әзер тауып алған Даша апай осы мезгілде будкасынан сыртқа жүгіріп шықты да, аузын ашқан күйі состиып тұрып қалды. Өзі өз болып мұндай сұмдықты көріп тұрғаны осы еді.

	Жас, сұлу жігіт қоразданып, әтеш сияқты қолдарын ербеңдете жайып жіберіп, алаңды шыр айналып аласұра жүгіріп жүр. Түсініксіз бірдеңелерді айғайлап айтқан болады, бірақ оның айғайы «Жигулидің» сән-салтанатын аяусыз қақыратып тастаған қайшылай тиген соққының құлақ тұндырар дыбысынан мүлде естілмей қалды. Бір жануарға жаны ашығандай шынын айтсақ, Даша апай машинаны кәдімгідей аяп кетті. – Оның бұл жердегі жазығы не еді! Машинаны емес, иесінің көкесін таныту керек, – деді іштей.

	Бірақ екінші жағынан...

	Шамасы, мүгедектің бұл қылығы жігіттің қазіргі әрекетіне сай қатаң да болса, ең әділ жаза болса керек.

	Соғыс жаралаған жаны, зақымдалған санасының бәрі заңды түрде өткен күндердің тұңғиығына батты. Дәл қазір көз алдына жерді, ағаштарды, бүкіл тіршілікті жусатқан оқтардың қатыгез дыбысы, астан-кестен қопарылыс, зеңбіректердің дүлей соққысынан кейін екі-үш секундтай ғана орнайтын үрейлі тыныштық, іле-шала сол соққыға қосарласа шығатын снарядтардың жер солқылдатқан сұрапыл дүмпуі келеді. Үнемі өстіп астан-кестен болатын да жататын. Сол дүмпу құлақты тас бекітіп, нәзік жарғағын жарып жібере жаздап, шыңылдап, мүлде есеңгіретіп тастайтын еді. Ол көкке көтеріліп тақырға қайта соққан нән кесектер, пәрше-пәршесі шыққан қойтастар, қопарылған тақтайлар мен темір-терсектер, осыдан жарты минут бұрын ғана тірі жүрген адамдардың киімдерінен қалған жұқаналары-ды. Мүгедек қазір шабуылға бірге шығып, «отызтөрттіктің» аядай ішінде бір-бірімен ларингофон арқылы айғайлай сөйлесіп, егер танкінің зеңбірегінің аузынан ұшқан снаряд нысанаға дөп тие қалса, құшырлана бір сыбап қойып, аса сирек орнайтын тыныштық сәтте жарқылдап күліп, мәз-мейрам болатын майдандос достарының жүзін кәдімгідей көріп тұрғандай. Туған бауырыңнан бетер, ет жақын болып кеткен сол ержүрек, өжет, жайсаң жігіттердің бәрі өмірге өлердей ғашық еді, бірақ жазмыш оларды қос көрмеді... Бәлкім, тағдырдың жазғаны сол шығар. Сол жігіттердің барлығы жеңістің жарқын күніне жете алмай кетті. Біреуі Карпат төңірегін фашистерден тазартып жүріп, ұрыста тура сол танкінің ішінде тірідей өртеніп өлсе, екіншісі миналы жердің арасынан арғы жаққа қарай – жау тылына бұзып-жарып өтетін саңылау іздеп, рульге жармасқан күйі терезеге телміре қарап отырғанда, власовшы мергеннің оғынан қаза тапты, ал үшінші жігітті жер бауырлап ұшқан «мессердің» пулеметінен бірнеше дүркін атылған оқ бел ортасынан қақ бөлді. Тек жаңағы танкистер ғана емес, мына сұмдықты қараңызшы – қазір солардың ішінен аман қалған бірде-біреуі жоқ. Өзінен басқа ешкім де тірі қалмапты, мұның неткен қасірет екенін ұғасыздар ғой, ағайын.

	Сонда солардың бәрі, осындай шікірейген біреулердің дайынға тап болып, өстіп шуаққа бөленіп ардақты майдангерлердің тұмсығын бұзып, білгенін істеп жүре беруі үшін ғана жанын құрбан еткен бе?

	Жо-о-оқ, жігіттер, ол үшін жер жастанған жоқсыңдар, сендер тіпті ол үшін емес...

	Мүгедек бетіндегі іркілген жасты басын бір сілкіп қалып, тізесіне түсірді де, кермек тұз ашытып, жыпылықтай түскен көзін сығырайтып алған күйі қираған «Жигулидің» алақандай күлгін дағын көздеп, тағы да газды басты. Ол қазір баяғы өз танкісінің ішіне қайта отырғандай сезінді. Дәл сол «отызтөрттігі» сияқты моторы өкіре гүрілдеп, темірдің шақыр-шұқыр дыбысынан құлақ тұнады, машинаның шойын табанының астындағы топырақ сусып жатыр, ал атыстан кейінгі оқ-дәрінің күлімсі иісі қолқаны қауып, көзді ашытады. Сол ертеден таныс жиіркенішті жағдай.

	Ол тістеніп алып, «Жигулидің» бүйірі «Запорожецтің» капотына қайта жанаса берген тұста тағы бір соғып өтті.

	Ол «Жигулиді» пышақпен турағандай қиқалап тастар еді, өйткені «бүкірдің», біріншіден, «Жигулиге» қарағанда сүйегі әлдеқайда ауыр, қаңылтыры да қалың-ды, сондықтан танкетка секілді салмақты, тіпті жүк машинасына да қарсы шабуға жағдайы бар, бірақ оның керегі жоқ, себебі әр жаңа марканы шығармас бұрын, конструкторлар да бұл мәселені алдын ала ескеретін болса керек. Ал екінші жағынан «Запорожецтің» двигателі машинаның артына орналасқан, сондықтан соққыдан да, апаттан да дін аман. Сол себепті тұмсығы қаншама жапырылып, майысқанмен, движогы сау болса болды, ептеп қақалып-шашалған күйі, қою қара түтінімен ауаны ластап қойып, тоқтаусыз жүре береді.

	Мүгедек бірақ «Жигулиді» соғуын осымен доғарды, өйткені машинаның шаруасы онсыз да біржола біткен еді.

	Ол өзінің тұмсығы майысқан, бірақ әлде де болса жүріске бар автомобилін жолдың жиегіне тақап тоқтатты да, машинаның терезесін ашқаннан кейін, қалтыраған тарамыс қолымен көз жасын сүртті, сосын сұлу жігіт тұрған жаққа қарай бұрылып, соған тіктеп қарады да, бірақ жүзіне ешқандай назар аудармаған күйі дауысы қырылдап, бұйыра сөйледі.

	– Ал енді милицияңды шақыра бер... Қане, тезірек қимылда!

	Сұлу жігіт мүгедекті алқымынан ала кетуге ілгері қарай мысықша атылды, бірақ ол әйнекті тез жауып үлгерді де, есікті ашқызбас үшін кнопканы сарт еткізіп баса қойды, сөйтіп, машинасының ішін берік бекініс жасап тастады. Оның жүзінде ашудың табы жым-жылас ғайып болды да, өте бір сабырлы, байсалды қалыпқа еніп, қалғып кеткен кісідей екі көзін тарс жұмып, іштей терең ойға шомды.

	Қарлыққан дауыспен бірдеңелерді бажылдай айғайлаған сұлу жігіттің өңі шүберектей қуарып, ерні көгеріп, дірілдеген күйі біресе есікке, біресе терезеге жармасып, тоқпақтай бастады, кейде ашумен «Запорожецті» бүйірден теуіп қалды да, аяғын ауыртып алып, ойбай салды, сосын машинаның төбесіне шығуға тырмысып еді, аяғы тайып, сырғанап төмен түсті – қысқасы, қанша жанталасқанмен сұлу жігіт мүгедекке қарсы еш шара жасай алмады. Сонан ызаға булыққан жігіттің де көзінен жас ыршып түсті. Бірақ жігіттің көзінен шыққан жас, мүгедектің көз жасынан мүлде бөлек еді.

	Сосын ол ішке терезені сындырып кіріп, «Запорожецтің» иесін қылғындыру үшін маңайына алақтай қарап, темір іздеп аласұрды. Жігіттің ол ойын бірден сезіп қалған, тумысынан зерек Даша апай баж етіп будкаға қарай тұра жүгірді, мына бетімен ол мүгедекті өлтіріп жіберуден тайынбайды, тез милиция шақыру керек.

	Біразға шейін милицияның телефоны босамай қойды, сосын әлден уақыттан кейін барып кезекші трубканы көтеріп еді, сол бойда Даша апай стансада көрген-білгенінің бәрін тәптіштеп жеткізіп берді. Шіренген жігіттің кім екенін, оның бір ауыз сөзге келместен мүгедекті тұмсықтан періп жібергенін, енді «Запорожецтің» әйнегін қирату үшін айналадан темір іздеп аласұрып жүргенін айтты.

	– Түсінікті, – деді аржағында тұрған кезекші марғау үнмен. – Қазір милиция нарядына хабарлаймын. Күтіңіздер!

	– Күтемін, – деп мақұлдай басын изеген Даша апай, кезекші трубкасын іліп қойғаннан кейін барып, есіне түсті де, дамылсыз шиқылдап тұрған жансыз телефонның құлағына айғайлап бастырмалата жөнелді. «Қазір құртады ғой, оны, соны түсініңдер! Нарядты мейлінше тез жібер, кідіруге тіпті болмайды, ұқтыңдар ма? Әйтпесе жағдай қиын болады!».

	Жағдай тіпті қиындап бара жатса, мына қаныпезерден мүгедекті арашалап қалу үшін, салмақты бір зат іздеп аласұрған ол будканың ішінде сасқалақтап ерсілі-қарсылы жүгіре бастады. Мұнда қайдан пайда болғаны белгісіз, қолына велосипедтің рулі ілікті, бірақ оның іші қуыс қой, сондықтан жеп-жеңіл, әншейін түтік қана, ол тек музыка аспабы сырнай есебінде пайдалануға немесе қос доңғалақты көлікті басқаруға жарайды – ал жалғыз саусақпен нұқып қалғанның өзінде күліңді көкке ұшыратын мына еңгезердей дүлей немеге қарсы бұл бұйым бола ма. – Өкінішке қарай, бұл тек баланың ойыншығы секілді ғана бір нәрсе болып шықты. – Бірақ бөтен ештеңе табылмаса, онда лаж жоқ, милиция келгенше осымен амалдай тұруға тура келеді», – деп шешті ызалана жөткірінген Даша апай.

	Сол екі ортада сұлу жігіттің терезе алдындағы пластмасса табаққа қалдырып кеткен бес сом ақшасы есіне түсті. – Қаныпезердің ақшасын өзіне қайтарып беру керек, бәрібір оған енді бензиннің керегі жоқ, сылти басып терезенің тұсына келген ол ернеуі кетік табаққа үңіле қарады да, таңырқағаннан мұрнын шүйіріп, маңдай терісін жиырып алды, – өзіне ғана тән, екінің бірінің қолынан келе бермейтін үйреншікті әдеті еді бұл, қараса әлгі ыдыс бос жатыр екен.

	Демек, «Жигули» иесінің осы әрекетінің бәрі саналы түрде әдейі жасалған. Ол әркімнің басында кездесетін адуын ашудың үстінде өзін-өзі билей алмай қалған соқыр тентектікке еш ұқсамайды. Ондай адам ашу үстінде не айтып, не қойғанын өзі де білместен, балағат сөздерді оңды-солды боратады да, жұдырықтары еріктен тыс қимылға көшіп, ауаны бейберекет тілгілеп жатады, ал ертеңіне кісінің бетіне қарауға ұялып жүреді. Кейде жұдырығы пенденің тұмсығына тиіп кететін кездері де бола береді.

	Соңынан өз қылығына өзі таңданып, япыр-ай, соншама сорақылыққа қалай бардым екен, жұртқа енді қай бетіммен көрінемін деп қысылғаннан көпке шейін өзіне-өзі келе алмай жүреді.

	Бір жақсысы, адам табиғатынан кешірімшіл келеді, тіпті көңілі қатты қалса да көп ұзамай ренішін ұмытып кетеді, өйткені ол қастандықпен әдейі жасаған жоқ қой, қатты ашудың үстінде сабасынан шығып кетіп, не істеп, не қойғанын өзі де білмей қалды емес пе.

	Ал бұл жерде ж-о-оқ, о-о-лай емес, сұлу жігіт бәрін есеппен жасаған, ақыл-есі орнында, аяқ-қолының қимылы, айтқан сөзінің бәрі алдын ала кесіп-пішілген, ең ақыры бес сомын алып кетуді ұмытпағанының өзі – бәрі саналы түрде басқарып отырғанының кепілі.

	– Ий, қаныпезер! Нағыз қаны-п-е-зер екен, – деп кейіген Даша апай, мүгедек есіне түсіп кетіп, қолына велосипедтің рулін қыса ұстаған күйі сыртқа атып шықты.

	Оның көмегінің қажеті болмады. Май құятын стансаға түтінін будақтатып милицияның үш аяқты сарғыш мотоциклі кіріп келе жатты. Алдыңғы орында маңғаздана маңқиып, бетінде қорасан дағы бар, егде тартқан мұртты сержант отыр. Даша апай оны бұрыннан білетін еді, ол май құятын стансаға жиі-жиі келіп, машиналарды тексеріп тұрады. Фамилиясы – Леонтьев. Милиция сержанты жолдас Леонтьев, егер ресми сөйлескіңіз келсе, осылай дейсіз.

	Люлькада себеттен шыққан саңырауқұлақ секілді мойны қылтиып бір жас милиционер отыр, әлі жасөспірім бала екені түрінен көрініп тұр, басында милығына түскен, бұл жақтың ыстығына күйіп, оңа қоймаған су жаңа үлкен фуражка. Ол өзіне үлкен болғандықтан жас милиционердің құлақтары фуражканың салмағынан мүйіз секілді екі жаққа қарай едірейіп тұр.

	Осыдан небәрі бір-ақ ай бұрын шалбарын партаға үйкеген оқушы бала, мектепті бітірген бойда институтқа түсудің немесе зауытқа барудың орнына, тіке милицияға жұмысқа кірген, сол себепті ағаштай қатқан су жаңа погондары әскери белгілерден құлан-таза. Р-романтик. Бірақ ештеңе емес, милицияға мұндайлар да керек, ал командирлік сызықшасыз, жұлдызсыз погон тағып жүрудің де ешқандай сөкеттігі жоқ, өйткені жігіттің болашағы әлі алда. Енді бір жиырма жылда көрсең – не майор, не подполковник болып шыға келеді.

	Даша апайдың өзіндік бір мінезі бар, ол жаңа бір нәрсені, бейтаныс кісіні көруі-ақ мұң екен, сол бойда өзгенің бәрін ұмытып, есіл-дерті, назары біржола соған ауып кетеді де, миы электрондық есеп машинасы секілді өзінше жорамал жасап, ішінен солардың болашағын болжайды, сол жаңа адамның ертеңгі тағдыры мен оның төңірегіндегі ортасын ойша елестетіп отырады. Міне, дәл қазір де көңілі басқаға бөлініп кеткен Даша апай, өз ойын бұрынғы мәселенің төңірегіне қайта жетелеп әкелгенше, шамасы, бес минуттан астам уақыт өтсе керек, өз көзімен көрген аса құнды деректерді куә есебінде тез жеткізу үшін сержант Леонтьевке қарай асыға басып, тұра жөнелді.

	Бірақ ол Даша апайды көрген бойда-ақ «кемпірмен ақырындап өзің сөйлесе тұр, мүмкін, маңызды бір ілік айтып қалар» деген мақсатпен – оны өзінің балаң серігіне сілтей салды да, істі өзі тексере бастады.

	– Құжаттарыңызды көрсетіңіз! – деп қатаң талап етті ол «Жигулидің» иесі, сұлу жігітке даусын көтеріп.

	– Менің құжаттарымның бұған қандай қатысы бар? – деп шәңк ете қалған ол, үйреншікті өткір дауысымен төңіректі басына көтерді.

	– Құжатын тексеретін кісіңіз, әнеки! – деп, «бүкірдің» ішіндегі көмескі көлеңкеге қарай саусағын шұқшитты.

	– Өзіңіз қараңызшы! Мынау оңбаған бұзақы қарақшы. хунвейбиннің маған не істегенін! Мінеки! – деп, «Жигулидің» жапырыла майысқан бүйірін аяғының ұшымен теуіп көрсетті. – Заң алдында қатаң жауап беретін болсын, маған енді жаңасын сатып әперсін. Түсінікті ме? Ал мынау қаусаған темір-терсекті өзі-ақ ала қойсын.

	Леонтьев сұлу жігіттің шаңқылдап бастырмалата сөйлеген ірі сөздерін аяғына шейін тыңдады да, қою мұртын тікейтіп қойды. Өз міндетін өзі жақсы білетін еді, сол себепті райынан титтей де қайтпастан әуелгі өктем үнмен қайта талап етті.

	– Құжаттарыңызды тезірек көрсетіңіз. Әйтпесе, істі қарамай қоямын. Көлігіңізді де өз ақшаңызға жөндетіп аласыз.

	– Өйтуге хақыңыз жоқ! – Қарлыққан дауыспен тұншыға сыбырлаған жігіт сыздана сөйледі. – Құрақ ұшып жүріп қалай тексеріп бергеніңізді өзіңіз де білмей қаласыз, ұқтыңыз ба? Әйтпесе, екі күннің ішінде зейнетке тайып отырасыз да, сонан кейінгі ермегіңіз күні бойы үйіңіздегі бақшаны суару болады. Көзіңізді ашып қараңыз, менің кім екенімді сіз әлі білмей тұрсыз.

	– Сіздің кім екеніңізде шаруам жоқ, – деп кесіп тастады сержант Леонтьев зілді дауыспен, сол міз бақпаған қалпы. Айбат шеккен мысық секілді мұрты едірейіп, ал бетіндегі әрбір шешек дағына шейін қызара бөртіп, қарауытып кетті.

	– Өйтіп күш көрсетпей сөйлеуіңізді ескертемін!

	Дәл осы кезде стансада болған оқиғаның егжей-тегжейін Даша апайдан біліп алған жас жігіт жүгіріп жетіп келді де, кімнің ақ, кімнің қара екенін Леонтьевтің құлағына сыбырлап айтып берді. Басын бір шайқаған сержант Леонтьев алақанының қырымен ауаны осып түсті.

	– Бәрі түсінікті, Птичкин жолдас, мәселе тайға таңба басқандай анық болды. – «Жигулидің» иесіне көз қиығын салып еді, неге екені белгісіз, жігіттің жүні жығылып, мүлде жуасып қалыпты. Көзін басқа жаққа бұрып әкеткен ол, қайтып қарсылық білдірген жоқ, ләм-мим деместен қалтасындағы құжатқа қолын салды.

	Жігіт ұсынған қызыл кітапшаны теріс қараған күйі экскаватордың шөміші секілді күректей үлкен алақанына сүңгітіп жіберген сержант Леонтьев, тұмсығы майысқан «Запорожецке» жақындап келіп, қолын шекесіне апарды.

	– Ал енді сіздің құжатыңыз! – Бұрынғы танкистің жүзіне қызыға қарап шыққан ол мүгедектің иығының үстінен «бүкірдің» кабинасын бір шолып өткеннен кейін, көзін «Запорожецтің» тұмсығына қадады да, іле-шала өзінің ресмилігін ұмытып кетіп, ағайын-туыстары қажап, көршілері түртпектейтін, күндегі күйкі тірліктің қамын ойлайтын, теледидар қызықтап, көшенің жанжалына араласатын, қалалық футбол командасының жеңілісіне күйзелетін кәдімгі қарапайым мұжыққа айналып шыға келді, машинаның теміріне жабысып қалған бояудың дағын саусағымен аршып алып, сүйсіне таңдайын қақты. – Керемет! Тіпті керемет!

	Мүгедек терезеден арзан мұқабамен қапталған жұқа кітапша – Ұлы Отан соғысы мүгедегінің куәлігін ұсынды.

	Куәлікті қолына алған сержант Леонтьев, алақанын созған күйі аз-кем ұстап тұрды, – жақыннан ол нашар көретін еді, әріптің бәрі ойран ботқаға айналып, баттасып кетеді, сондықтан ештеңе ажырату мүмкін емес, ту сыртынан жақындап келген жас жігіт құжатқа үңіліп қарады да, иығында погон ұстатуға арналған ілгіштері бар, бояуы оңып кеткен жұпыны ғана погонсыз солдат гимнастеркасын киіп түскен, кеудесі ордендер мен медальдарға толы мүгедектің суретін көрді. Мүгедектің фотодағы бейнесі тас мүсіндей қатып қалыпты, әдетте суретке көп түсіп үйренбеген кісілер фотоаппараттың алдында өстіп сіресіп қатып қалады.

	– Сізді мұнда ешкім шақырған жоқ, – деді жігітке теріс қарап тұрып сөйлеген сержант Леонтьев бұрынғы салқындығын өзгертпестен.

	– Ал кенет керегім боп қалса ше?

	– Керегіңіз болмайды! – деп шорт кесіп тастады сержант Леонтьев. Сөйтті де дауыстап. – Птичкин!– деді.

	– Мен, жолдас сержант! – деп құрақ ұша жөнелді Птичкин оқушы баладай.

	– Мына азаматпен әңгімелесе тұрыңызшы, – деген сержант, «Жигулидің» иесінің куәлігі жатқан алақанына жөткірініп алып, куәліктен сұлу жігіттің аты-жөнін біліп алуға бір оқталды да, артынша ол ойынан айнып, тек қана, – жігіт зерікпес үшін сөзбен алдандыра тұр, – деп ғана қойды. Әлі сауаты толық ашылмаған екінші сыныптың оқушысы сияқты Леонтьев ернін жыбырлатқан күйі мүгедектің куәлігіндегі жазудың бәрін – ондағы әрбір әріп пен әрбір цифрды, сериясы мен нөмірін, шығарған баспаханасына шейін іштей ежіктеп оқып шықты да, көзін суретке тоқтатып, сүйсінгенін жасыра алмай, тағы да таңдайын қақты.

	– Мықтап соғысқан екенсің, әкей. Алған ордендеріңнің саны толық бір ротаға жетіп артылғандай.

	Сержант Леонтьевтың мадағын елең қылмаған мүгедек, тіпті тырс етіп қозғалған да жоқ, кабинаның ішінде сол селт етпеген күйі онан әрмен қимылсыз отыра берді. Оның қазіргі отырысы азапты ойдың тұңғиығына батып кеткен кісінің кейпін танытады, өңі сынық, түрінен түңілгендік пен шаршағандық байқалады.

	Сұлу жігіттің пайымдауынша, сержант Леонтьев дәл осы тұста орны толмас қателік жіберді. Мүгедекке жаны аши қараған ол қолын шекесіне сарт еткізді.

	– Мәселе былай, әкей. Құжаттарыңыз, мінеки, – «Запорожецтің» терезесіне қолын созып куәлікті ұсынды, – алаңдамай үйіңізге тіке тарта беріңіз. Ешқандай қам жемеңіз. Соғылған автоңызға жол-жөнекей МАИ тиіспеу үшін, қолыңызға қазір-ақ анықтама-қағаз беремін. – Артына бұрылмастан дауыстап айғай салды. – Птичкин, Ұлы Отан соғысының ардагері жолдасқа анықтама қағаз жазып бер. Дауысын бәсеңдетіп. – Үйіңізге жеткен бойда, ең алдымен райсобеске барыңыз, кем-кетігінің бәрін түгендеп, шеберханаға жолдама береді. Жөндеуге. Сондықтан аялдамай тарта беріңіз. Ал мынау ұзын сирақпен, – сержант Леонтъев сұлу жігітті иегімен нұсқап көрсетті. – Птичкин жолдаспен бірге әлі онымен әңгімелесе жатармыз. Бұзақылығы үшін штраф саламыз да, сосын... сосын қоя береміз, – деп хабарлады ол мүгедекке сенімді түрде. – Үш тәулікке де қамап қоюға болар еді. Бірақ ол мынау! – сержант қолының қырымен кеңірдегін көрсетті. – Жазаның шегі. Дегенмен несі бар? – күтпеген жерде ол қайта тұтанып кетті.

	– Қоғамның пайдасы үшін жұмыс істесін.

	Бір жеріне шаншу қадалғандай мүгедектің беті оқыс дір ете қалды да – іле-шала өңіне қан жүгіріп, жүзінде бұрынғы тұнжырлық пен түнергендіктің ізі де қалмады. Даша апай жаңылысқан жоқ – зардап шеккен кәрі солдат шынында да жақсы адам еді. Ол сержантқа бұрылып қан қатып кезерген ерні дірілдеп. – Рақмет. Шын жүректен көп рақмет саған, сержант! – деді.

	– Леонтьев тағы да қолын шекесіне апарды.

	– Саспай, абыржымай үйіңізге бара беріңіз. Тек уайымдаушы болмаңыз. Ендігі ғұмырыңызды алаңсыз, тыныш өткізуге хақыңыз бар, оған еңбегіңіз сіңген. Бір, я екі мәрте ғана емес шығар, бәлкім... Анау жақта – Леонтьев иегімен бөтен жақты көрсетті. – Соғыста... Дауысын күшейтіп. – Птичкин, анықтаманы жазып біттің бе? – деді.

	– Так точно!

	Артына бұрылмаған күйі қолын ту сыртына соза қойған Леонтьев қос саусағын сыртылдатып белгі берді.

	– Кәне-ки-ки! – Ал томпақ бетті милиционер Птичкин, сол бұрынғы тәкаппар қалпын сақтап қалды – қанша айтқанмен заңның өкілі ғой, ол да өзінше мықтының бірі – блокноттан жыртып алған анықтаманы күйгелектене жыбырлаған қос саусақтың арасына еппен қыстырып еді, Леонтьев жіті қимылмен гусарларша етігінің екі өкшесін сарт еткізіп, мүгедекке анықтаманы тапсырды. – Жолыңыз болсын!

	Моторы күркілдей от алған «Запорожец» бүрсіз доңғалақтары жылтыр асфальтпен тайғанақтай қозғалып, май құятын стансадан ұзап кетті. Шыңдалған болат секілді ышқына шыққан жағымсыз өткір дауысымен айғай салған сұлу жігіт Леонтьевке қарай тұра ұмтылды.

	– Неге жібердіңіз оны? Неге? Ендеше, жауабын өзіңіз бересіз. Машинамның құнын енді кім төлейді? Сіз бе? Әлде...

	– ол басын шұғыл кекжең еткізіп томпақ беттері қызарып кеткен Птичкинді көрсетті, – әлі мектепті де бітірмеген мынау боқмұрын ба?

	– Мен бала емеспін, заң қызметкерімін! – өкіметтің өкілі өстіп өктем сөйлеу керек деп есептеген милиционер Птичкин сержант Леонтьев сияқты әр сөзін шегелей түсіп, қатқыл дауыспен шорт қайырды.

	– Осының үшін менің алдымда екеуің бірдей жауап бересіңдер әлі!

	Сұлу жігіт Леонтьевтің тұмсығына тақап, саусағын безеді. Шұбар беті онан сайын түтігіп, ызадан жарылып кетуге шақ қалған Леонтьевтың көзі қанталап, бет алды тұманданып кетті. Леонтьев сұлу жігіттің төбесінен асыра сонау аспандағы апшысы қуырылып, діңкелей әзер қалқыған күнге қарап, мұртын жыбырлатты.

	– Несі бар, жауабын беруге дайынмын, – деп дүңк ете қалды. Кенет бар дауысымен ақырып жіберді. – Аһ, сені... – Ашуға булыққан ол өзін-өзі әзер дегенде тежеді, іле-шала. – Тез коляскаға отыр, басшыларға апарамын! – деп бұйырды.

	– Мәселеңді сонда қараймыз. Сол жерде. Анық-қанығының бәрін тексеріп білеміз, б-ә-ә-рін. Жөн-жосығымен. Енді штраф төлеумен ғана құтылмайсың, үш-төрт тәулік бойы терлеп-тепшіп демалатын боласың, әлгінде обал ғой деп ойлап едім. Ұқтың ба? Қала жұрты сенің де бір пайдаңды көрсін. Сөйтіп, айыбыңның есесін бір қайтар... Түсіндің бе? Мұнан былай өзіңе де сабақ болсын. Ал жолдас Птичкин. – Леонтьев серігіне қарай шұғыл бұрылды, – сен әзірше осында қаласың да, бензозаправка қызметкерімен әңгімелесіп куәлік аласың, – деп, күн қақтаған асфальтта шыдамсызданып тұрған Даша апайды иегімен нұсқады, – сонан алған мәліметтің бәрін қағазға түсіргеннен кейін тездетіп бөлімшеге жет, протокол жасаймыз.

	Мотоциклдің отырғышына күжірейе отырып алып, сүйегі ауыр, жүрдек машинасын өкшесімен бір теуіп от алдырды да, әлі де алмағайып ызғары тарқамаған көзін барынша сығырайта түсіп, сұлу жігітке ақырып қалды. – Бол, кәне, люлькаға отыр. Айтқанды жақсылықпен істемесең, онда күшпен көндіреміз. Оның үстіне өкімет адамына қарсылық көрсеткеніңді қоса тіркеп қоямыз. Ұқтың ба? Әлде ұқпай тұрсың ба?

	– Менің әкемнің кім екенін білесіз бе? Сіз! Әкем – облыстың прокуроры, – ашудың үстінде бар сырын аңдамай ақтара салған «Жигулидің» иесі, артынша қате жіберіп алғанын түсіне қойып, сестене міңгірледі. – Жарайды, ендеше, кімнің кінәлі екенін кейін көре жатармыз – сіз бе әлде мен бе? Мәселені сонда қараймыз деп жаңа сіз дұрыс айттыңыз. Көрерміз кейін.

	Бір сыбап алып люлькаға батыл адымдаған ол, төбелеске түсетін кісідей, қос жұдырығын тас түйіп алды, сосын Леонтьевтың оқты көзіне көзі түсіп жасқанып кетті де, өзін-өзі тежеп, мысықша ырғып коляскадан бір-ақ шықты.

	– Осылай еткенің жөн болар, – деп сержант Леонтьев басын изеді. Іле-шала жеркене күңк ете қалды. – Ә-к-еем. Прокур-рор! – Тағы бірдеңе қосқысы келді де айтпай тежеп қалды. Жүзінде бір қынжылыстың ізі білінді, өйткені басшылардың алдында тағы да сіресіп тұрған күйі әкесі – жоғары қызметтегі прокурор бастық, ал шешесі... шешесі де сондай бастықсымақ немесе үйде отыратын кәдімгі көкбет, шайпау қатынның бірі деп шамалағаны, әкесінің сондай дәрежесіне қарамастан жігіттің періште емес, барып тұрған оңбаған, азғын екенін басынан бастап қайта түсіндіруге тура келеді... Ол өзін ашу қысып, қан қысымы көтеріліп келе жатқанын сезді, бірақ келесі сәтте өзін-өзі тежей қойды, бәрібір мені осы мотоциклден әрі ешқайда жібере алмайды, ал соғыс мүгедегін әурелеместен үйіне қайтарғаны үшін, сержанттық атақтан айыра қоймас. Бастапқы салқын райынан қайтпастан, сол ызғарлы дауыспен гүжілдеді.

	– Ә-к-кем!

	Бір қызығы – біздің ойымызша, бұл жігітке орынды айтылған қатал да ызғарлы ескертумен бірге күйініш сезімі де білінді. Көпе-көрінеу әділетсіздікке қарсы ақиқат пен әділдікті қойып күрескен адамның әрі орынды, әрі заңды да қынжылысы еді бұл.

	Бәлкім, дәл осы минуттарда стансадағы тек бірнеше адамға ғана Леонтьевтің қынжылған дауысы естілген шығар, сірә? Олар – Даша апай, жасөспірім Птичкин, сосын жанармай құю үшін стансаға тоқтаған бес-алты жүргізуші болатын. «Мүгедекті арашалайтын кезде әдейі іздеп ешкімді таба алмай қойып едім, енді адамы да, көлігі де қасақана қаптап кетті ғой. Сәл бұрынырақ келсе нетер еді?! – Сілесі қатып, шаршаған Даша апай іштей шамалы кейігенмен, бірақ көңілінде ешбір зіл сақтаған жоқ.

	Жолдамалары жоқ болса да, оңтүстікте демалып қайту дәмесімен тәуекелге бел буған жолаушылар, арқын-жарқын тобымен «Жигулиді», айнала қоршап алып таңырқап тұр.

	Даша апай сияқты, сержант Леонтьевті де мазалаған қазіргі жалғыз ой, сұлу жігітке байланысты басшылар алдында айтар сөзі еді. «Оқасы жоқ, тірі жүрсек, әйтеуір, шамамыз келгенше тырысып бағармыз! – Тәуекелге бел буған Леонтьевтің қатты тістенгені сонша, шықшытының бұлшық еті қатайып, бұлтиып кетті. Ал күніміз жетіп, көзіміз жұмылғанда – біздің өкшемізді басатын мыналардың барлығына шүкір. Ол Даша апайдың қасында өзін-өзі бастықтарша маңғаз ұстап, милығына түскен қалпағының күнқағары астынан айқаласып жіті бақылап тұрған қатардағы милиционер Птичкинге қарады. Птичкин жөн-жосықты жақсы білетін еді – өзінен лауазымы жоғарылар кетіп қалмайынша – куәға тартқан адамның түсінігін «қағазға түсірмеді». Мырс ете қалған Леонтьев газдың тұтқасын бұрады. Мотоциклдің ышқына гүрілдеп қоя бергені соншалық, маңайдағы ағаш жапырақтары үзіліп-үзіліп түсті. Леонтьев бірден жадырап сала берді. Жалпы, Птичкиннің келбетіне қарап-ақ оның жаны қашанда жадырап сала беретін еді. Осыдан бір минуттай бұрын ғана еңсесін басқан зілбатпан бірте-бірте сейіліп барады.

	Жарты сағаттан кейін станса тағы да қаңырап бос қалды. Будкадағы өзінің үйреншікті орнында отырған Даша апай түстікке қарай шұбатылған машиналардың кезекті тасқынын күтуде. Тек «тоқсан үшінші» бензині бар колонканың тұсындағы жапырайып жалғыз тұрған «Жигули» ғана аталмыш хикаяны еске салады.





ҮНДЕМЕС ҮЙЛЕНБЕКШІ




	Жылдар жылжып өтіп жатты, ал Остяков болса сол баяғы қалпында қала берді. Мінезі де өзгермеген – бұрын қандай тұнжыр, тұйық, үнемі өз ойымен өзі болып, тұңғиықтан оқта-текте ғана сүңгіп шығатын болса, әлі де үйреншікті әдетінен жазбады. Сырт пішіні де өзгерген жоқ. Бұрынғыдай, қазір де аз сөйлейтін еді. Аз сөйлейтіні соншалық, оның аузынан шыққан әрбір сөзі естіген жұртқа еріксіз таңдану, таңырқау сезімін тудыратын. Қысқасы, Остяков барып тұрған тұйық, аса тұнжыр жан еді.

	Астанадан келген москвалық – студент қыз Маринаның Остяковпен алғашында көңілдес болып, тіпті тұрмысқа шығуға да уәдесін беріп, соңынан айнып кеткені туралы ауылдастары біразға шейін пыш-пыш етіп жүрді де, артынан ұмытып кетті. Қысқасы, кейбіреулердің тілі қышығанына қарамастан, Остяков жұрт аузына көп ілінген жоқ, сол бұрынғы бойдақ күйінде қалып қойды. Тайганың кенішіндегі байырғы үйреншікті жұмысын әрмен қарай жалғастыра берді... Бірақ мынаған қараңызшы – осы кеніш орны сарқылып, газ азайып, әрі сапасы да нашарлап кетті, табиғи байлық саябырлады, сол себепті жоғарыда, басқармада отырған данышпандар мүлде күтпеген жерде бір амал ойлап тапты, астындағы орасан үлкен қуысты, оның түпсіз тереңін газ сақтайтын резервуар ретінде пайдаланбақ болып шешті. Атап айтқанда, құбыр арқылы солтүстіктен келетін газды осы қуысқапқа толтырады да, аузын тығындап қояды. Міне, керек кезінде, санаулы минуттың ішінде тығынын ашып жіберіп, іске қоса қоятын қуатты қойма осылайша даяр бола кетеді. Кенішке газ жіберуді бақылау міндеті Остяковқа және поселкедегі үйлі-баранды бір жүз жиырма жұмысшыға тапсырылған болатын.

	Соңғы кезде бұл жақтың ауа райы үйреншікті қалпын өзгертіп, бұл өлкеге жат мінез көрсетіп, жүз құбылып тұр. Аспан кеңсесінде көптен бері ауа райымен шұғылданып келе жатқан ұқыпты қызметкерді аяқ астынан зейнетке шығарып жіберіп, оның орнына істің байыбын көп біле бермейтін тентек-оқушыны отырғыза салған сияқты ауа райы көпе-көрінеу күрт өзгеріп кеткен. Сол себепті Остяков радиодан мәлімет тыңдап отырған кезде кейде күйіп-пісіп тізесін түйгіштеп, қараңызшы, Москвада кәдімгі сібірдің отыз бес градус аязы құлақты шымшып, табаныңды қарып, тротуарға жабыстырып қоярдай сес көрсетсе, жұрт жылы жерге тығылады, ал мұнда, Сібірде, оның ең қиян түкпірінде көп бұрын жауған қар жылылықтан борсып кетіп, ірімшіктей іркілдеп шұрқ-шұрқ тесілген, кей тұста жер мүлде жалаңаштанып қалған. Күндіз көрсең ғой, – үлкен жолдар мен поселканың тротуарларын балалар ойыншық қайықтарын жіберетін шалшық сулар басып кетеді, күндіз градусниктің тілі үш градус жылылықты көрсетіп тұрады. Нағыз кереметтің өзі.

	Соңғы жылдардың ішінде поселкеде көп өзгерістер болды, Остяковтың құрдастарының бәрі үйленіп, балалы-шағалы, үйлі-баранды болды. Бірнеше жыл бойы Остяковтың басын айналдыру үшін бос әуреленген басқармадағы тікбақай секретарь қыз, сұлу Томканың сөзімен айтқанда – «қоғамның жатыпішерлері» – бойдақтардың мұрнына иісі де бармайтын, басына түскенде онан ешкім қашып құтылмайтын – үй қамымен, тұрмыс тауқыметімен арпалысып кетті. Қысқасы, жалғыз Остяковтың тіршілігі мен ежелгі әдет-ғұрыптары және бұрынғы тұрмысынан, баяғы үйреншікті жағдайынан басқасының бәрі түгелдей өзгерді. Ол бұрынғыша сүр бойдақ болып қала берді. Қабырғасына мылтық, аюдың терілері, бұғы мен бұланның мүйіздері, құрдың қанаттары ілінген, үнемі қоқсып жататын бір бөлмелік ескі үйде тұратын еді. Бөлмеде жиһаз жоқтың қасы, бірнеше ғасырға лайықталғандай қолдан жасалған, беті айқыш-ұйқыш тілінген клеенкамен жабылған аяқтары жуан да берік үстел – поселкенің ағаш ұстасының өз қолынан шыққан қос орындық, онан басқа отырып немесе жамбастай беруің мұң екен, тиер-тиместен ойбайлап, шиқылдап шыңғыра жөнелетін шатаққор, «әжесінің атам заманғы» көне кереуеті, жылтырақ никельді шыбықтармен әшекейленген, сол шыбықтың басына тағы бір мылтық ілулі тұр, – міне, бар жиһазы осы, әдеби шығармаларда ұдайы суреттеліп, әлдеқашан жауыр болған кәдімгі жұпыны бөлме, – мың сан көріп, жадыңа жатталып қалған бойдақтың үйреншікті үй мүлкі.

	Өз өмірінде сәтсіздікке ұшырап, әйел затынан мәңгі көңілі қалған Остяков осы әлемнің періштелері – әйел баласына олар бұл дүниеден жоғалып кеткендей, мүлде назар аудармай қойды. Бірақ олар бұл пәниде бар еді. Мәселен, секретарь қыз Томканың мұның көңілін аулап, құрақ ұшқанының өзі не тұрады, ол бәйек қағып Остяковтың біресе о жағынан, біресе бұ жағынан шығып ұршықша үйірілді, көйлегін де күніне сан өзгертіп, арнайы француз косметикасын қолға түсіріп, «Шанель №5» иіс майын жағып жүрді – бірақ соның бәрі зая кетті. Остяковтың ішкі дүниесі мұздап қатып қалғандай, сиқыр дуаның қамауында жүрген оның жүрегін жібітіп, құтқарып алатын құдірет жарық дүниеде жоқ сияқты.

	Жұмыстағылар Остяковтың сөзге сараң, тұйық мінезіне көндігіп, нұсқауларын ыммен, көзқарасымен, иек қағумен беретініне әбден үйреніп алды, бастығының сыртынан олар миықтан күліп қоятын, бірақ оның бұл оғаш тәсілмен жеткізетін тапсырмасын екі етпейтін. Остяков жақсы маман, жоғарғы басқармадан келген өкіл айтқандай «нағыз шебер» болатын, ол жер жағдайын, лыпып тұрған шапшаң, минут сайын жарылуға дайын тұрған, бір кездері шаш етектен болған, қазір суалған кеніштегі газдың жай-жапсарын, құбырдың құйтырқы үлгілерін, тайгадағы, батпақтағы, өзен аңғарындағы құмдауыт төмпешіктерге қондырылған машиналардың, компрессорлардың құрылысын бес саусағындай жақсы білуші еді. Қысқасы, осы өңірде Остяковқа бұл жөнінен тең келетін ешкім жоқ. Небәрі жай ғана техник болғанымен сол мол тәжірибесі үшін маман ретінде ерекше бағалайтын, ол сондықтан да баяғыдан бері жоғарғы инженерлік қызметтерді атқарып келеді.

	Биылғы жазда тайгадағы нөсердің қатты болғаны сонша, жаңбырға қолыңды тоса қойсаң, саусағыңды көре алмайсың. Шағын өзендер, кішкентай жыралар, бұлақтар, жылға атаулының бәрі құтырынып, төменге, ұлы өзендер Сосьва мен Обька қарай, жолындағының бәрін тып-типыл етіп, ағаштарды құлатып, қара жерді ойрандап, жалаңаш діңдерді ағызып, тастарды домалатып, гүрілдеп таси жөнелді. Остяков бұл мезгілде өзінің екі серігімен тайганың ішінде еді. Олар поселкеге жақындап қалған болатын. Сосьваны жағалап, ілгері жылжып келе жатқан еді, бірақ солға ойысуға тура келді, өйткені өзен тармақтары жолдарын бөгеп тастапты, – судың сұрапыл күшіне қайран қала таңдайларын қағып қойып өзен жағалап кете барды. Бұрын бұл тармақтар атымен жоқ-тұғын, нөсерден кейін пайда болса керек, кенет олар түп-тамырымен қопарып сел ағызып келе жатқан бұтақты ағаштың үстінде, қабыққа шеңгелін бойлата салып, жабысып отырған, үсті-бастары су-су, жылтыр-қоңыр түсті үш қонжықты көріп қалды. Бір жақсысы, нөсер басылған еді, әйтеуір маңайды ептеп көруге болатын, сондықтан да Остяков пен оның екі серігі, иығына асынған мылтықтары мен рюкзактарын апыл-ғұпыл сыпырып тастай салып, суға қойып кетті. Өйткені қонжықтарды құтқару керек болатын. Кісілерді көрген бойда олар қыңсылай бастады, басқа ешкім де емес, тек адам ғана ажалдан арашалап қалатынын маймақтар түсінген еді. Шамасы, үшеуі ғана келе жатқанына қарағанда шешелері құтырына тасыған долы өзеннің тасқынымен алысып жүріп суға батып, маймақтар жетім қалса керек.

	Мына қызықты қараңыз, Остяков өзінің серіктерімен қонжықтарды құтқару үшін суға қойып кеткен кезде, өзеннің арғы жағасынан тағы да біреу суға секірді. Соңғы сәтте Остяков оның әйел екенін байқап қалды.

	Бетінің суын саусағымен сылып тастап, трикотаж костюмі денесімен дене боп жабысқан, денесі шымыр, аяғы атқан оқтай түп-түзу, тар иықты және мықынсыз келген әйел де жағаға еркектермен бірге шықты, кісіге тура қарайтын күлім көзі – мінезінің ашық, жайдары екенін айтып тұр, егер бет-әлпетін жеке-жеке талдап, әр мүшесін саралап қарайтын болсақ, жалпы реңсіз кісі болатын, ал енді бәрін тұтас алсаңыз, әрі сүйкімді, жүзі жылы, нәзік жан еді.

	Әйел көкшіл спорт костюмін киген, кәдімгі жәй матадан тігілген ыңғайлы арзан костюмдер болады ғой – басына ашық түсті гүлді орамал тартып алыпты.

	– Мәссаған, қатын ғой, – деді түкіріп, Остяковтың серіктері, тасқынмен алысып жүріп.

	Остяков үйреншікті әдеті бойынша үндеген жоқ, сап-сары, қою да лайлы судың ағынын, құлаш сермеп еңсеріп келеді, судың ысып кеткеніне қайран қалды, жаңбырдың тасқыны тым жылы еді, шамасы, нөсер әлдебір түстік өлкеден келсе керек, – арғы беттен гүлді орамалын көзден бір минут та таса қылмастан малтып келе жатқан әйелге қарап қойып, бөренеге кесе-көлденең тартып барады...

	Бөренеге жеткен бойда, ағаштың екпінін бәсеңдетпек болып, оның бағытын өзгертіп, жағаға қарай бұру үшін бұтақтарынан қатты сығымдап ұстай алды, оған артынан келіп үлгірген серіктері көмектесті, екінші жағынан осы уақытта жүзіп жеткен әйел де жәрдем берді, соның арқасында суда он минуттай тырбаңдап жүріп, ақыры бөренені тоқтатып, қонжықтармен бірге жағаға сүйреп шығарудың сәті түсті-ау әйтеуір.

	Суда жүрген кезде-ақ, Остяков әйелдің өзі секілді жақсы жүзетінін байқады, қолын ширақ сермеп, дыбыссыз сүңгітіп жіберген күйі ерекше шапшаң еседі, ағысты салмақпен саспай игереді, жүзіп келе жатып бағытынан жаңылмайды, қысқасы, бұл қатын нағыз тайгалық еді. Дене бітімін, бет пішінін тұтас алып қарағанда оның бойында сондай бір үйлесімді жарасымдылық бар екен. Остяков өзінен өзі мырс ете қалды, ойпырмай, әйелге несіне сұқтана қалды? Келесі сәтте әйелге ол кәдімгідей іш тартып тұрғанын сезінді де, көзін асықпай басқа жаққа бұрып, артынша басын тез көтеріп алды. Іле-шала қонышы суға толы етігін шылқылдата басқан күйі, қашуға оқталған, епті де зерек, әрі күшті қонжықтың бірінің соңынан тұра жүгірді.

	Қолына қонжықты көтеріп алып, оның су-су басынан сипаған күйі, өзіне ғана белгілі, тек өзіндік әлденеге іштей жымиып қойып, қайтып оралды.

	Остяков серіктерінің тайгалық әйел алдында жүндері жығылып, тілдері байланып қалыпты, алайда жоғары тұрғыдан қарағанда олар үшін «сөз атасы» не тәйірі? Тек қызыл өңеш болып дауласу мен боқтап сөйлеуді ғана білетін олар қазір қорасына бір сұлу құс тап болған мекиендер секілді, жасқана абыржып қалыпты. Әйел болса мұның серіктеріне назарын да салған жоқ, қонжықпен келген Остяковты көрген бойда, оның да жүзіне күлкі үйіріліп шыға келгенде, онан сайын нұрлана түсті. – Қонжықтарды ажалдан құтқарып, тайгаға қашып кетуіне мүмкіндік бермей ұстап қалғаныңызға рақмет, – деді тайгалық әйел ақырын ғана. – Әйтпесе, бәрі тынды ғой деп ойлап едім, өйткені бұл араның ағысы тым қатты. Оның үстіне мұндай тым жас қонжықтар жүзе білмейді, суға бірден батып кетулері мүмкін. Егер жазатайым біреуі өлгенде де оның өзі жанға батушы еді, ал бұлар жалғыз емес, бақандай үшеу ғой. Бәрінен айырылып қалсақ, онда үш есе, төрт есе өкінішті.

	Мысы басылып қалған Остяковтың серіктері тайгалық әйелдің сөзін қостап, оны мақұлдай бастарын изеді.

	Ал енді қонжықтардың мұнан арғы жағдайлары не болады? Тайгаға апарып жеке өздерін тастап кетуге болмайды – өйткені енесіз бәрібір аштан өліп қалады, поселкеге өз еріктерімен бара қоймайды, ал егер күшке салсақ, бәрібір қашып кетеді. Остяков осы ойменен бас қатырып отырғанда тайгалық әйел тағы да жымиып қойып, қонжықтарды құтқарушы үш жігіттің үшеуіне алма-кезек сынай қарап шықты да:

	– Танысып қоялық, ендеше, – деді ол шашының суын сорғытып жатып, – менің атым Кира.

	– Ал егер толық айтса ше? – Остяковтың серіктерінің бірі жарқын дауыспен саңқ етті. – Кириллия ма, әлде Клеопатра ма?

	– Клеопатрамыз – ол қысқаша Клепа ғой, деп күліп жіберді тайгалық әйел, – ал Кириллияға келсек, ондай әйел есімі, меніңше, мүлде жоқ болса керек. Кирамыз – сол Кира күйінше қала береді. Кира да Кира.

	– Түсіндіргеніңізге рақмет, – деп сәл оғаштау ілтипатпен алғыс білдірді әлгілердің бірі.

	– Оқасы жоқ, – деп мырс ете қалған Кира, осы кезде мылтығын, рюкзагын әкеліп, рюкзактан шығарған шұлғаумен күшікше қыңсылап тұрған қонжықтың үстін сүртіп жатқан Остяковқа көз қиығын тастады. Алғашқыда орманға ұмтылып еді, әйткенмен артынша жуасып қалған екі қонжық та Остяковқа жабысып кетер емес. Жұрттың айтуынша, бала мен хайуан, бір көргеннен-ақ, байқаңызшы, мүлде айна-қатесіз кімнің кім екенін дәл ажырататын көрінеді. Ұшырасқан адамының жақсы, иә жаман екенін, адуын, иә момын екенін, – бала мен аң бірден біледі, оларға табиғат осындай ерекше қасиет беріп қойған. Кира ішінен, мынау епсекті де, кісіге тура қарайтын, бетті жігіт, айтпақшы, қайдағы жігіт, әлдеқашан жігіт ағасы болған, – қимылы нық, көзқарасы сабырлы да байсалды кісі, сірә, жақсы адам болса керек. Жақсы адам екені анық, өйткені қонжықтардың қалай еркелеп жатқанын көрмейсіз бе... Олар қорыққаннан еркелеп жатқан жоқ қой, пана да іздемейді, бүйтіп кісі таңдап жатпайды да, ал бұл жерде олай емес – момын да қайратты адамды әдейі таңдап алып, енді соның қасында момақан күшікше алданып, ойнап жүр. Басқа ешқайсысын емес, әдейі соны таңдаған, соны ғана.

	– Басеке, шұлғауыңызды аямайсыз ба? – деді Остяковтың серіктерінің бірі. Ешқандай жауап ала алмағаннан кейін, әдейі ескерту жасады. – Байқа, жас қонжықты мертіктіріп алып жүрме. Қолыңа қарашы, мұндай қол темірді де шыдатпайды ғой...

	– Мертіктірмейді, абайлайды ғой, – деп жұбата сөйлеген Кира тізерлеп отыра қалды да, қонжықтың қоңырқай тұмсығынан сипады. – Қайда қашып кеткің келді, ақымағым-ау.

	Остяковтың бетіне қарап еді, кенет көзімен көзі кездесіп қалды. Кираның көздері қоңырқай, әлдебір шашыраңқы селдір күңгірт дақтары барын байқады Остяков, көзінің айналасы көкшілдеу келген қарашығында ойнақы бір, жас балаға тән, өжет өткірлік бар. Бұл әйел, шамасы, тілді болса керек, мінезі жайдары, адамдармен тез шүйіркелесіп кететіні айтпай-ақ көрініп тұр. Алайда адам бойындағы тез шүйіркелесіп кететін қасиетті Остяков ұната бермеуші еді. Ол өзінен-өзі түсінікті жәйт. Бірақ мынаны қараңызшы. Кираға байланысты Остяков дәл осы тұста бұл жайдары мінезден ешқандай өрескелдік таба алмады. Ішінен күңк ете қалды. Шамасы, Кира, осы топырақтан, сібірлік, басқаша айтқанда чалдонка болуы керек. Әлде...

	Остяковтың ойын сезе қойғандай, оның серіктерінің бірі, Кираға қарап, білуге құмартты.

	– Ал сіз осыншама сұп-сұлу боп қайдан келе қалдыңыз? Біздің тайгаға қалайша тап болып жүрсіз?.. Оның үстіне жападан-жалғыз. А? Аңнан қорықпайсыз ба?

	– Қорықпаймын. Олар маған тимейді.

	– Баланың сөзі.

	– Баланың сөзі болсын, болмасын, бірақ аңның маған тимейтіні рас, – Кира бойын түзете қойып еді, қайық стансаларының немесе демалыс парктерінің кіре берісіне орнатылған Остяков әр жерден сан рет көрген спортшы әйелдің тас мүсіні секілді, қыпша белі қиыла түсіп, денесі айшықтанып, әсемденіп шыға келді. Ал мен Синевада тұрамын. Қызметім де сонда, биостансада.

	Бір жолы Синева биостансасының қызметкер әйелдерінің бұларға келіп кеткендерін Остяков есіне түсірді, олар маса мен шыбын-шіркейдің, осы күнге дейін ешкім тәртіпке сала алмаған қанқұйлы жәндіктердің мінез-құлықтарын зерттеп жүр екен... Алайда оларды біржола құртып жіберуге болмайтын көрінеді, өйтсе бар балық үдере көшіп, мүлдем құрып кетеді, себебі олар осы масалармен қоректенеді ғой... Поселкеге қарай бәрі бірге жылжыды. Остяков пен серіктері әңгіменің арқасында ширығып қалған еді. Кираның жетектеп алған қонжықтары орманға қарай тартқылайды. Ал олардан енді айрылып қалуға болмайды, айрылып қалды дегенше өз қолдарымен атып өлтіргендері жақсы, егер қонжықтар тайгаға қашып кетсе, бәрібір аштан өледі, өйткені бағып-қағатын аналары жоқ. Алайда кірекей жөнінде Остяковтың өз түйсігі бар еді, бәлкім, кірекей суға кетпеген шығар, өзен жағалап балаларының соңынан қуып келе жатқан ол, тіпті жақындап та қалған болар, – деп жүріп келе жатып, мылтығын оқтап қойды. Егер солай болса, онда сақтана бер, – қонжықтар үшін ол ешкімді де аямайды.

	Алайда кірекей сол күйі келген жоқ. Шамасы, ол шынымен-ақ өліп қалса керек, сол себепті біздің тайгалықтар поселкеге аман-есен жетті.

	Поселке жұрты қонжықтарды бірден жақсы көріп кетті, алақандарына салып еркелетіп мәпелеп, барын алдарына қойып күте бастады, бірақ бір аптадан кейін мынандай қайғылы оқиға болды, мас боп алған есерсоқ біреу қонжықтар отырған тордың ішіне кездейсоқ кіріп кетіп, оларға арақ ұсынады да, ал олар серік болудан бас тартқан кезде, біреуін жұдырығымен періп қалып өлтіріп қояды. Бұл оқиға милицияда қаралып, хайуанаттарды жәбірлеген араққұмар мол айып ақша төлеп, басқа да кінәлері бар болғандықтан жұмыстан қуылды да, көп, ұзамай поселкеден біржола көшіп кетті. Оның тезірек табанын жалтыратқаны дұрыс та болды, өйткені Остяковтың серіктері атып тастаймыз деп тістерін қайрап жүрген еді. Кім біледі? Мүмкін, сөйтсе сөйтер ме еді, өйткені теріскейдің жұрты екі сөйлеуге әдеттенбеген-ді... Қонжықтың денесін әкетуге Синевадан командировкаға «кіші ғылыми қызметкер К.Маркушина» келіпті, ресми хатта және іс-сапарлық куәлікте солай жазылыпты. Бұл Кира еді. Остяков онымен осылайша екінші мәрте тағы да кездесті. Бәлкім, өмірінде тұңғыш рет болар, әдемі сөздерді білмейтініне, оны ешқашан айта алмайтынына, қолынан келмейтініне қатты өкінді. Өзі бір тілі жоқ мылқау адам сияқты, жай, қарапайым сөйлемнің өзін дұрыстап құра алмайды, айтайын деген ойын да жүйелеп байланыстыра білмейді. Остяковты бірден шүйіркелесіп, кісінің іші-бауырына кіріп кететін жылпостарға деген қызғаныш сезімі дәл осы жолы шоқтай күйдірді, шамасы, бұл соңғы жылдардың ішінде тұңғыш рет өзінің тұйықтығынан, сөзге сараңдығынан, жөні түзу ештеңе айта атмайтынынан зардап шегіп, өзін тайганың жабайы аңы секілді оқшау ұстап, дәрменсіз сезінді. Осыдан жүрегі сыздап қоя берді де, соны ауырсынып бетін тыжырайтты... Кираны бір көріп, екі ауыз сөзбен болса да тілдесіп, айтарын айтып қалғысы келген еді, бірақ, әттең... Қап, енді қайтті, сайтан алғыр-ай? Өзінің шарасыздығынан, салдыр салақтығынан, ештеңе айта алмайтын дәрменсіздігінен қорланған ол тіпті ыңыранып, қатты күйініп басын да шайқап жіберді.

	Бірақ Остяковқа ештеңе айтудың қажеті жоқ еді, өйткені кеңсеге оны іздеп Кираның өзі келді. Қарама-қарсы отырды да, Остяковтың бетіне үңіле қарап еді, ол түпсіз шыңырауға құлап бара жатқандай болып, жүрегінің рақатқа бөлене шымырлай шаншығанын сезіп, кенет, дәл өткен жолғыдай, тайгада ұшырасқан кездегідей, риясыз жымиып күліп жіберді. Ашық-жарқын. Алаңсыз мәз-мәйрам. Еңсесін басқан зіл бірден тарап кетті. Поселкеде оның, осындай суық адамның, өстіп күлгенін көрдім деп, бәлки, басқа ешкім де ешқашан мақтана алмаса керек.

	– Ал сіз, жолдас Остяков, көпе-көрінеу түзеліп келесіз. Жүзіңізде жылу пайда болып, жымиып күлгенде отыз екі тісіңіз бірдей көрінеді. Жарайсыз, – деді Кира. Дауысы ақырын да жұмсақ шықты. – Жалпы, осыныңыздан таймаңыз. Үйге қамалып алып, жабайы боп отыра беруді қойыңыз, оқта-текте болса да сыртқа шығып, қыдырып тұрыңыз, маңайдағы қыз-қыз қайнаған мынау қызық өмірді көріңіз, – Кира кенет, тіпті ойламаған жерде қабағын оқыс түйіп алды, шамасы, өлген қонжық есіне түсіп кетсе керек. Бірақ соған қарамастан басын қасарыса бір шайқады да. – Әд-демі адамдар. Жүріңіз, сыртқа шығайық... Өзенге. А? – деді.

	Остяковтың жұтқыншағы әрлі-берлі қозғалып, бүлкілдей ойнақшып кетті. Ол мақұлдай басын изеді де, кеңседен Кираның соңынан ілесе шығып, жұтқыншағының ойнақшыған дірілі мен бүлкілдей билегенін тежемек болып, осы бір таяуда ғана орылған балауса шөптің өткір иісі, үкікөз гүл – Иван мен Марьяның жұпары, арынды өзен суының, бусанған жердің хош иісі аңқыған кешкі жылы ауамен кеудесін кере терең тыныстады. Құмдауыт үлкен жотаның бел ортасына жыпырлап орналасқан поселке үйлерінің ар жағынан музыканың үні естіледі, әуен нәзік те мөлдір еді, жан түкпіріндегі сағыныш мұңын бір қол жетпес арманға жетелеп, қиялдай бұлдырап, келмеске кеткен кейінгі күндеріңді, қайдағы-жайдағыны еске салады.

	– Айтыңызшы, Остяков, осы сіз не себепті үндемейсіз? – деп сұрады Кира оқыстан.

	Остяков иығын қиқаң еткізді. Бұған не деп жауап бере алады? Әрине, заңды сұрақ, ал бірақ... Ол оқтын-оқтын көйлегіне қонған масаларды қолымен қағып қойып, тақта жолда Кираның соңынан өзенге қарай монтиып келеді. Кираны, бір қызығы, маса мүлде шаққан жоқ, шамасы, олар да «өз адамын» сезсе керек.

	Бүкіл кеш бойы тек Кира ғана сөйледі. Остяков үндеген жоқ. Ол Кираның дауысына, кешкі поселкенің мамыражай жым-жырттығына, өзеннің үніне, жақын тұстағы тайга сыбдырына, өзіне-өзі іштей құлақ тікті, жан-дүниесі бүгін неге тулап қоя берді, бір жылы сезімге бөленіп өзінен-өзі рақатқа батып тұр, неге жаны жай тауып, судың қос тамшысындай мың сан бұрынғы кештерден аумайтын бұл кеш, одан неге өзгеше, дегенмен бұл бір айрықша, бөтен кеш, өйткені неге бүйтіп жаны жадырайды? Осы тұста түнгі аспанға мөп-мөлдір әдейі тойға сыланғандай жарқыраған ару ай өрмелеп шығып, айналаның бәрін сиқырлы сәулеге бөледі де, өзенді тірілтіп жіберді, – жойқын балықтар шоршып, тулай бастады, мүлгіп тұрған тайгаға да жан бітті, түн құстары әуеде дыбыссыз ұшып, айқыш-ұйқыш сызықтар жасайды, поселкедегі музыка өрши түсті, сол маңайдан көтеріңкі дауыстар мен шат күлкі естілді, өйткені жастар биге жиналып жатқан еді. Остяковтың жаны жадырап сала берді.

	...Содан күз айында және қыста барып, Остяков Кирамен тағы да бірнеше рет кездесіп қайтты және әр кездескен сайын көңілі оған одан бетер құлай түсті. Остяковтың бойында – оны алдымен өзі байқады – бұрын үш ұйықтаса түсіне де кірмеген мүлдем бейтаныс, әлде бір жаңа сезім, өзгеше мінез пайда болды.

	Ол жеке басының қадір-қасиеті туралы ойлана бастады. Жер бетінде бұл кім? – Өмірдегі өзінің орны, осы бір жота үстін мекендеген, батпақты тайганың, өзен жайлаған өрістің ішінде тұратын поселке жұртының арасындағы алатын орны қандай, кім өзі бұл сонда? «Егер адам үнемі жападан-жалғыз жүріп, жұртпен қарым-қатынас жасаудан қашатын болса, өзінің қосағын таппаса, шамасы, ол үлкен кемшілікке сайса керек деп ойлады іштей Остяков, – бәлкім, ол тіпті адам табиғатына жат нәрсе де болар. Өйткені тіршілік мазмұнының өзі ол айналаңдағы басқа адамдармен араласу, ортақ тірлік, ортақ дәм, ортақ түтін мен ортақ өмір емес пе. Екінші жағынан, жалғыз кісіні жабайы аң да тұтқиылдан бас салып, мерт қылуы мүмкін, анау-мынау безгек те, жаман дерт те аяқ астынан жабыса кетеді, оны сен жападан-жалғыз ешуақытта жеңе алмайсың, тұралап қалуың мүмкін, сонда сені шыңыраудан шығарып алу үшін – ешкім де саған қол ұшын бермейді... Өйткені... қасыңда жанашыр еш пенде жоқ. Өз адамыңды былай қойғанда, тіпті ырымға тірі жан болмайды... Содан соң, үйде де, түзде де, күнделікті тіршілікте де, жұмыста да, ошақтың қасында да соқа басты еркек – ол тұйыққа тірелген адам. Артыңнан да, оң жақ, сол жақ қанаттарыңнан да, алдыңнан да пана жоқ, басыңды тауға да, тасқа да ұратын өзің. Жалпы, күнделік жұмыстан, мың сан бастықтардан, қол астыңдағы адамдардан, тайганы кезіп шарқ ұрып шапқылаудан, құбырларды жөндеуден, жабдықтаушылармен және вертолетші ұшқыштармен керілдесіп, толассыз жиыннан мың сан хаттар мен іс-қағаздарынан, одан да басқа қыруар мәселелерден басың айналып, сілең қатып, қалжырап шаңырағыңа келгеніңде, өкінішке қарай, мұнда да үйдің іші үдірейіп, азынап тұрады, сондай жантүршігерлік сәтте тіпті бір ауыз жылы сөз айтатын да ешкімің жоқ. Ендеше, мынаған құлақ ас, егер халің мүшкіл болып, өзің ауырып, ыстығың көтеріліп, жаныңды қайда қоярыңды білмей сандырақтап жатқан кезде аузыңа ең әрісі бір тамшы су тамызатын адамың болмаса... Жалпы, жалғыз тұрудан жаманы жоқ, сондықтан мына тозақ тұрмысты тездетіп өзгерту керек», – деп шешті іштей Остяков.

	Ол Кираны есіне алып еді, сөйлемейтін, томаға-тұйық, көпшіліктің ұғымынша, мына жабайы адамның жүрегінде әлдебір жылылық нәзік сезім ұялады. Жұрттың ойынша, ол тек өз жұмысын, тайганы, балық аулауды, аңшылықты ғана біліп, әйел затына деген мейірімнің, еркелетудің не екенінен бейхабар еді. Ол алапат тасқыннан, алпыс градус аяздың қаһарынан қаймықпай, қыстың дүлей боранынан қыңбай, аш-жалаңаш, отын-сусыз-ақ дін аман шығатын, бірақ махаббат секілді адамзатқа тән кәдімгі жай нәрсенің өзінен абдырап қалатын, жалаң пышақпен аюдың өзіне қарсы жекпе-жек шығудан тайсалмайтын, ол әйел затынан ат-тонын ала қашатын жан болып көрінуші еді... Бірақ жо-жоқ, Остяковтың дәл ондай емес екенін біз әлдеқашан білгеміз, соның бойында адамға тән қасиеттің бәрі де бар – махаббат та, мейірім де, жылылық та, ал егер Остяковты шамалы жетелеп, біраз жаттықтырса, бойынан шешендік секілді өнер де табылып қалады.

	Оның жүрегінде жылылық пен нәзік сезіммен қатар, созылмалы шаншуға ұқсас, жанын толқытқан өзгеше бір мұң пайда болды. Остяков сонда, өз өміріне ненің, дұрысырақ айтқанда, кімнің жетіспей тұрғанын бірте-бірте анықтай бастады.

	Ақыры Остяков тәуекелге бел байлаған сәт те туды. Апыл-ғұпыл жиналды. Ол алдымен жеңсіз тері желетін, сыртынан мақталы кеудешесін киді, сосын баяғы Мурманск түбіндегі, әскерден әкелген белдігін тағып, шалбарының қалтасына коньяк құйылған жалпақ фляганы салды да, бірнеше оқты алдын ала целлофан пакетке орап, қойнына тығып, кереует басында ілулі тұрған мылтығын иығына асынды.

	Бұл аймаққа көктем әдетте кешігіп келеді, бірақ артынша қыс мерзімі бітіп, қар біржола еріп, қара жер лезде жалаңаштанып қалады, ал өзендегі мұз ашытқан қамырдай көтеріліп, сол кезде зеңбірекше күрсілдей бастайды да, Сосьваның мұз жоталары айқыш-ұйқыш шытынап кетеді де, қақырай жарылған сең бір қырына аунап түсіп аспанға шапшиды, сосын төмен қарай жамбастай құлап, іле-шала жуасып, мүсәтірдей іріп, еңіске, өзеннің сағасына қарай ақырын жылжи ағады.

	Дәл осы мезгілде тайганың қайнар бұлақтары, жылғаларына жан бітіп, олар көзбе-көз үдере көтеріліп, күшіне мінеді, сөйтіп, өзінің жастық қуатын Сосьваға, тағы басқа үлкен өзендерге құяды, сонда бұл төңіректің бәрі мұз қиыршықтарымен мидай араласып, қойыртпақ суға толып кетеді.

	Қазір, бұл күндері, көктемнің нағыз күшіне мінген шағы. Су тасқынының асау кезі, тайга оянып, ағаштар өз шырынынан ішіне темір толтырып қойғандай-ақ майыса иіліп, қайыңдар бүр жарады, ал құс атаулының бәрі махаббаттан маужырап, ештеңені көрмейді де, естімейді. Қайықтың тот басып, сіресіп қатып қалған шынжырын қазықтан ағытып, Остяков құлыпты ашты да, сәкінің астына лақтырып тастағаннан кейін, трактормен жыртқандай із қалдырып, қайықты қар үстімен сүйретіп суға түсірді – қарулы ғой сабазың, Остяковты айтам, аса қайратты. Содан өзен бетіндегі сеңге тесіле қарап алды. Өзін-өзі қайрап, тәуекелге бел буып, тау-тау селдерді елемеді. Осы қыстың ішінде пайда болған мұз таулар қазір бұл жерден өтіп кетіп, алыстағы Обь алқымына кептеліп, мұхитқа таяп қалса керек. Қайық ішіне тіреу құрығын, ескектерін тастап, алдын ала тексеріп алып, майын ауыстырып, жанармай құйғаннан кейін моторды орнатты. Енді сапарға аттана беруге де болады.

	Бір ғажабы, Остяковтың бағыты Синева жақ еді. Ол қайыққа мініп, қайықтың дәл тұмсығының астында жиналып қалған шыға берістегі мұз қаудандарын ескекпен аршыды, сосын еңкейіп, мотордың үстіне төнді де, қайыс белдікті қолына орап алып, мотор оп-оңай оталып кетеді деген үмітпен күштеп тартып қалып еді, бірақ онысы селт етпеді. Сонда Остяковты осы күнге дейін әлі болмаған біртүрлі бейтаныс безгек қалшылдатып, тағатсыздана өзеуреген өкініш сезімін оятқан еді, ол көзін сығырайтып, шаншу қадалғандай тыжырынып, сосын қайыс белдікті үстін-үстін тартып-тартып қалды. Бүкіл қыс бойы аязда қатып және жұмыстан тосырқап қалған движокқа жан бітіп, ішек-қарнын тазалағандай қақала-шашала тарсылдай жөнелген кезде ғана барып, Остяковтың бетіне қан жүгіріп шыға келді.

	Темір бағанға бекітілген ескек-винтті суға түсіру үшін моторды шұғыл қисайтып жіберді де, баяулатып газға басқан күйі, қарсы кездескен мұздарды орағытып өтіп, қоқыс-қиқымдары аздау жерлерге қарай бұрып, қайығын ағыспен жоғары өрлете жүргізіп отырды. Ол бұл сапарының қауіпті екенін, абайсызда қарсы кездескен кез келген сең қайығын аударып, мұның өзін тастай суық суға лақтырып тастайтынын ойлаған да жоқ. Бұл өте қауіпті, себебі су ішінде көп болса он минуттай ғана тырбаңдайды, сосын денесін суық қармап тырыстырып тастайды да, суға кетеді. Жо-о-оқ, Остяков осы қатерлі сапардан қаймыққан жоқ, долы ағыстан да, мұздан да, суықтан да сескенбеді, оның қаупі басқада еді, егер Кира Синевадан басқа жаққа, осы маса мен шыбын-шіркейдің мамандарының басынан асып жататын арнайы тапсырмамен айдалаға кетіп қалса қайтпек? Тек өзеннің жайылып жатқан шалқар кеңістігіне шыққан кезде ғана барып, ол күннің суық екенін сезді. Иә, табиғат әлі ызғарлы-тын... Ал қызуын төккен күннің сәулесінен тіршілік атаулы жанданып, бусана түскен жердің беті, дегенмен де сеңге, мұз қабыршақтарына толы су кеңістігінен гөрі, адамзатқа әлдеқайда жылы да, мейірлі, әрі ет жақын етене еді.

	Қайық қинала жылжып келе жатты. Әдетте оп-онай басқарылып, лыпып тұратын қайық қазір рульге бағынатын емес, үйрек секілді бір жағынан екінші жағына аунақшып, темір табанымен мұзды қақырата сөгіп, зорға өрлеп келеді. Мотор құрғақ жағадағы тасты қиыршықтың, бізде әлі де кездесе беретін тыңайтқыш, кәдімгі қалтарыстарда, өзеннің аңғарларында үйіліп жататын темір қоқыстарының үстімен сүйретіліп келе жатқандай әсер етеді. Егер осы минуттарда жағада тұрған біреу осынау қайық пен оның ішіндегі бүгжиіп отырған адамға көз салса, екеуі де титімдей ғана, мына қуатты ағыстың алдында тым бейшара болып көрінер еді. Сондықтан оның осы үрейлі кеңістікті жеңіп шығуы мүмкін емес сияқты. Сол кезде өзіңнен-өзің оған жаның ашып, аяғаннан оқыс шыңғырып жіберіп, ал кеудеңде, жүректің төменгі жағында міндетті түрде пайда болған тікендей қадалған тастай суық кесек тамағыңа тіреліп, тынысыңды бітеп тастайтыны анық.

	Басқару тұтқасы арқылы қалақ бағанының қалшылдап-дірілдегеніне, осы тұтқаны қыса ұстаған саусақтарының мүлде сіресіп қатып қалғанына қарап, Остяков қайықтың ағысты әзер еңсеріп келе жатқанын сезді. Міне, цилиндр ентіге қақалып-шашалып қалды, ышқынған движок көпе-көрінеу істен шығуға шақ тұр, ал қарсы алдындағы еріген қардан, мұздан, сеңге жабысқан шіріктерден қарауытқан тасқынның арыны басылар емес... Енді движоктың істен шықпауын тілеу керек, оның құдай бетін аулақ қылсын, ал ол істен шықса, онда құрыдым дей бер, – қайықты сіріңке құрлы көрмей асау толқын төңкеріп тастайды да, майысып, мыжырайған түбін жалаңаштап, өзенмен күресуге бел байлаған ішіндегі жалғыз адамды мұздай суға төңкере салады. Остяков осының бәрін түсінген еді, бірақ дәл қазір де, зорыққан мотор сыр бере бастаған кезде де, мүлдем бұзылып қалуы мүмкін бола тұрса да – ол осы сапарға, өзі ұнатқан, дүниедегі ең жақын адамын іздеп шыққанына, соның өзінде де өкінген жоқ. Ол өзінің шыққанына қанша уақыт болды екен деп «аса дәл» жүретін ескі «Победа» сағатына қарау үшін, жеңін түрді. Көп уақыт жүрген болып шықты. Уақытқа қарағанда әлдеқашан Синеваға жетіп қалуы керек еді, бірақ қайық сеңге қарсы, бүкіл жапсарлары сықырлай сөгіліп кете жаздап, дірілдей қалшылдап, дәп бір темірден емес, теріден, бейнебір жанды нәрседен жасалғандай өзіндік қыршаңқы мінезі бар кәдімгі тірі жануар сияқты әзер жылжып келеді. Остяков сәл босаңсыды, алайда өйтуге тіпті болмайтын еді. Мыс-темірмен қапталған қайықтың бортынан алақанымен қағып-қағып қойды, «жарайсың, кәрі тарланым, жарап тұрған жоқсын ба?» деуі-ақ мұң екен, әлгі босаңсуы осымен бітті, өйткені дәл осы кезде тұрған өкпек желдің ызғары өңменінен өтіп кеткен ол бүрісе түсті. Салқын ызғар көзін ашытып, танауын шымшып, тұла бойын түгел мұздатып жіберді. Осы ызғардан кәдімгі қақаған қыстың лебі есіп, Остяков онан сайын бір уыс болып, бүрісіп қалды.

	Су бетіне зілдей боп батып, шоңқиып отырып алған орасан үлкен мұз үйінділерінің арасынан аракідік кездесіп қалатын өзеннің қап-қара үрейлі иірімдерінен, бұлт арасынан ұзаққа созылған қыстың суығынан азап шеккен сұрқай аспанның шет пұшпағы көрінеді. Алайда жағадан, қара жерде тұрып қарағанда мына тұңғиық, шуақты, қызуы мол, көктемдей жайдары, мейірлі болып көрінгенмен, ал өзен бетінде, сұрықсыз да мүсәпір, тұмауратып жөтеліп тұрғандай еді. Мінеки, жағдайға байланысты, бір заттың өзі екі түрлі болып өзгешеленеді. Көз қарықтырған су бетіндегі үрейлі тұңғиықтан көк аспанның төңкеріліп түскен бейнесіне қарап тұрған кезде, Остяковтың шеміршегінің астына біртүрлі жағымсыз да сұп-суық шаншу тиді. Оның кәдімгі үрей екенін Остяков бірден түсінген жоқ. Оның қорыққаны, Кира шынымен-ақ аяқ астынан бір сапарға аттанып кетсе, абайсызда мынау қап-қара тұңғиыққа батып, шіріп өлуі оп-оңай ғой. Өз ойымен өзі келіспестен басын бір шайқап, ернін қатулана жымқырды да, алға қадалған күйі өкпек желдің өткір шымшуынан оқта-текте көзін жыпылықтатып қойып, ширап қатайып алды.

	Остяков қазір қандай сезімде еді? Бұл сұраққа жауап беру, әрине, қиын. Әлдебір шымырлаған тәтті әсермен қатар, тұла бойы өзгеше қақсап сырқырады, тұмауратқан жандай мазасызданды, жайсыз дертке ұшырағандай кеселді тәнімен сезіп келе жатты, осыдан басы айналып, кеудесі шаншып кетті, шаншығанда да тым қатты шаншыды. Қашанда алдында не күтіп тұрғанын білмеген кезде, ол көңіл мерекесі – қуаныш па, шаттық па, әлде оған қарама-қарсы, қайғы мен мұң ба неғайбыл. – Құдай да, сайтан да, адамзат атаулы мүлдем ұмыт қалдырған жалғыздық, беймәлімдік секілді сезім пайда болды. Өз басын біртіндеп билеп алған зарыға күтудің зардабы есінен тандырғандай бір көмескі ой ұялады. Остяковтың жан дүниесі құлазып кетті, кәдімгі жайсыз күздің сүреңсіз көрінісі, бояулардың бәрі күңгірт, іш пыстыратын солғын түсті, иненің жасуындай да жылт еткен ештеңе жоқ, тіпті атымен жоқ – қардың ызғарын, сонымен бірге ажалының тақағанын әлдеқашан сезсе де, бірақ үсік шаларын мойынсұнбастан, ақтық күшін салып, жарық сәулеге ұмтылды. Әдетте бұл төңіректе кеш ашылатын бір сабақ гүл де, бұтақтан үзіліп түсіп, сыз жерге жабысып жатып өрттей лапылдайтын қып-қызыл жалғыз тал жайдары жапырақ та, аңшының жапан далада маздатқан отынан ыршып кеткен бір түйір шоқ та, жыл құсының қанатынан үзіліп түсіп, шапақтай шағылысатын бір тал қызыл қауырсын да көрінбейді. Бәрі жаппай бұлыңғыр күз. Бірақ сонда да болса мұны Остяков та сезді, әйтпесе сапарға босқа аттанудың да, тіпті өмір сүрудің де керегі жоқ, қап-қара түнектің арасынан шойындай түнеріп, тұншықтырған қайғы бұлтын ыдыратып, оқта-текте бұлтты жарып өткен күннің әлсіз сәулелері жүректі жылытып, сол жылудан сүреңсіздік ептеп сейіліп, төңірек бұрынғы түр-түсіне еніп, көңілге медет береді. Осы сезімнен аздап басың айналып, масайғандай боласың. Енді қарасаң, сонау алыс қиырдан отанына қайтып келе жатқан құстар қыс ішінде құлазып, жадап-жүдеген ұясын көріп, соған бір жағынан қуанса, екінші жағынан, қайғыра шаңқылдаған дыбысы шығады.

	Егер сең әдетте өзеннің сол жақ және оң жақ қапталымен көшсе, ал орта тұсы қашанда ашық болушы еді, кей жерлері тап-таза, кей жерлері лайланып жататын ол кезде өзеннің ортасымен бірде баяу, бірде шапшаң, әйтеуір жол таңдап жылжи беруге бола беретін-ді, ал енді бұл тұсқа сең жиналып кептеліп қалған, кейде осы темір қайықтың өзі ұнтақ, мүсәтірдей мұзды судан еркін өтуге шамасы келмей, движок қайта-қайта қақала береді, күшенеді, ышқына гүрілдеп қиналады, бірақ одан ештеңе шығара алмайды. Содан алыс жағаға көз тастаған Остяков моторға қалай жәрдем берерін білмей, сасқанынан жақ еті суалып, сазарып қалды. Өйткені бір шетке сәл ғана бұрып, жүрісін бәсеңдетіп, бүйірін тоса қоюы мұң екен, қайықты бірден төңкеріп тастайды... Жо-жоқ, басқа амал жоқ, – қайық мына мұзды диірмендей ұнтап кедергіден өткенінше, мотор өз винтімен ботқаны осылайша шайнай беруі керек. Ал бірақ, егер осы қалың мұздың арасынан ашық саңылаулар пайда бола қалса, Остяков дереу қайығын Синеваның жағасына қарай бұра қояды да, сосын кезекті сең үйіндісін турау үшін тұмсығын қайтадан ағысқа қарсы тосады.

	Мезгіл-мезгіл мотордың үзік-үзік шыққан дыбысы бәсеңси түскенде, ол мұз үйінділерінің күтірлеп, қалай ауыр жылжып жатқанын, кеңістіктің әр метрін қалай еңсеріп, қалай ілгерілегенін естиді, иә, осы бәрін жалмап жатқан бір алып жануар күшене қырылдап, пысылдап, ыңырана дем алған секілді болады, сонда Остяковтың денесі еріксіз түршігіп, мұздап кетеді, ол амалсыздан бетін тыжырайтып, қайықтың тұмсығынан көзін алмаған күйі суға қақырынып қояды.

	Ол осы уақытқа дейін, әлі бірде-бір рет моторлы қайықпен қабыршық мұздың үстімен жүзіп көрген емес екен. Қабыршық мұз немесе көкше мұз... Мұз туралы ойлаған Остяков еріксіз мырс ете қалды, қабыршық мұз, ол жаңа қата бастаған – күзгі жұп-жұқа жас мұз ғой, қоңыр күздегі, қазан, кейде қараша айларында өзенді жабатын мұздың жәй жаңқасы ғана, әлгі сөзді көктемгі мұзға тіпті қолдануға болмайды, бұл төңіректе оған құлақ үйренбеген, мүмкін, басқа бір жерде сөйтіп айтса айтатын да шығар, ал мұнда ол сөз туасы жоқ... Осындай жүзу сапары өзіне де, әрі қайыққа да қауіпті болғанымен, әйтсе де бұл, бұрын дәл осы маусымда жүзбегені үшін, өзін-өзі тексермегені үшін, ақылсыздығын емес, өз күшін сынамағаны үшін ақымақ екенін әлі білмепті ғой, мұндай қауіпті сапардан кейін әлдебір шіркеуден шыққандай тазарып, жайланып, өзіңнің тек үйреншікті жұмысқа ғана емес, аңшылыққа да жарайтыныңды, – табиғатыңда жауынгерлік, нағыз еркектік қасиеттер бар-жоғын біліп шығасың, ол дегеніміз батылдық, салқынқандылық, көздің, қолдың батырлығы, мінездің табандылығы.

	Жайлап қана Остяков темір қайықты жағаға қарай онан әрмен жылжыта түсті, кешікпей Синева көрінуге тиіс еді, ол анау жартылай су шайған дөңестің, суға төне өскен қисық қарағайлы батпақты шоқының ар жағында осыншама қалай еңкейтіп жіберген. Жағаның топырағы үнемі құлап, өзенге қарай сусып түсіп жатады. Онымен бірге ағаштар да біртіндеп жылжи берген, қазір олар суға үрейлене және қаймыға қарауда, өздерінің ақтық сағатын күту үстінде.

	Қайық жағадан жиырма метрдей жерде келеді, бұл ара таяз сияқты, өйткені қиыршық мұз басқа тұсқа қарағанда әлдеқайда сирек, мотор бірқалыпты жұмыс істеп тұр, – Остяков жиырма метрдің өзі – дегенмен қашық деп шешті де, темір қайықты төбесінде қайғылы халге душар болған қисық қарағайлар өсіп тұрған тік жарқабаққа қарай онан бетер тықсыра түсіп еді, шамасы, бір сәт сақтықтан айрылып, көз жазып қалса керек. Суға біржола шөгіп жатқан сұп-сұр, жылтыр сеңді біздің жолаушымыз байқамай қалуы үшін осының өзі жеткілікті еді. – Ол, шамасы, құм қайырға бір қырымен шөксе керек. Шалпылдаған дыбыс шығарған темір қайық қап-қара суды шашыратқан күйі сеңге барып соққан еді, зырылдаған мотор ауаны тілгілеп, ілгектен ағытыла шығып, бұрқ-бұрқ етті де судың түбіне кетті. Оның соңынан өрме баулы мылтық та ұшты. Ең алдымен соққыдан, сосын меңіреу тыныштықтан есеңгіреп қалған Остяковтың өзін, сол бойда орнаған үрейлі тыныштықтың не екенін аңғартып үлгіртпестен, бір алапат күш қайықтан жұлып алып, ілгері лақтырып жіберді. Ол қайықтың тұмсығына тізесімен соғылып, шалбарын жыртып алды, тізесі қатты ауырғаннан дауыстап жіберді де, ең соңғы сәтте, басын қорғау үшін, әйтеуір бір жәрдемі болсын деген ниетпен қолын созып үлгірген күйі суға күмп ете қалды...

	Келесі секундта, тайғанақ та шұрқ тесік, кеуек мұздың үстіне қолымен шаншыла түскен ол, саусақтары сынып кетуге шақ қалып, айғайлап жіберді. Суға басымен сүңгіп, бір жамбасына аунап түсті. Басынан ұшып кеткен малақайы, едәуір жердегі иірімге барып жалп ете қалды да, баяу айналған күйі ағыстың бойымен төмен қарай қалқып кете барды. Көтеріле берген Остяков аузындағы мұзды суды бүркіп тастап, танауына кірген суды тазартты, сосын әрлі-берлі тәлтіректеп барып, судың ішінде тік тұрды. Қан саулап тұрған жаралы саусақтарына бір қарап, солқылдап ауырғанын басу үшін, ерніне тақады. Саусақтары қып-қызыл қан еді, бетін мұз жапқан қою су да, қара түстен қызылға айналды. Езген жемістің шырынына шомылғандай аспан да қарақаттай қызыл күрең еді, сондай-ақ, су-су тайғанақ жартастар, бүкіл жаға құтырына лапылдаған қып-қызыл күзгі жапырақтардың қалың қабатымен қымтанып алған, ал күні біткен шыршалар да біртүрлі еліріп, от шашқандай жастық жалынмен өршелене алаулап тұр.

	Жарақаты жанына батқан Остяков ыңыранып, қанаған саусақтарын тілімен жалап, қимылдатып көрді – сынбаған секілді, әзер болса да, ырыққа көнеді әйтеуір, сосын денесі түршігіп басын сілкіді – тоңып қалған еді, шашынан су сорғалап тұр. Кеудешесі де, шалбары да, етігі де шылқ-шылқ етеді. Ол кілт бұрылды да, көз алдында көлбеңдеген қып-қызыл перденің, шымқай дақтардың толқын биінің ара-арасынан малақайының қай тұста екенін байқауға тырысты... Малақайы ұзап кетіпті, қуып жете алмайсың, сонда Остяков жанына батқан жарақат пен өкініштен бетін тыжырайтып, қайтадан басын шайқады. Әттеген-ай. Жарайды, оқасы жоқ. Түкке тұрмайтын малақай үшін енді асылып өле ме. Жаны аман болса, әлі талайын алады.

	Етігімен қайықтың бүйірінен теуіп-теуіп көрді. Қайықтың темір төсі қатты зақымданыпты, имек жапсарға түп-түзу жарық пайда болыпты, сол жерден қайықтың ішіне сыздықтап су кіріп жатыр. Ол сәл кейін қарай, қайықтың артқы жағына өтіп еді, белуарына шейін шалаңға батып кетті. Суықтан денесі тітіркеніп, бүрісе түсті де, бірақ шыдап бақты. Моторды табуға әрекеттеніп, аяғын су түбіне жүгіртті.

	Үш минут өткеннен кейін, сипалап жүріп, тапты-ау әйтеуір, қап-қара мұзды суға басына шейін батырып жіберіп, түпке шөккен движокты алды да, қайықтың ішіне тастады. Сосын мылтығын тауып алып, ұңғысындағы суды ағызды. Оқтарын шығарып, суға, аяғының астына лақтырып жіберді, өйткені ол суланып қалған, бәрібір енді жарамайды. Мылтығының оқпанын, шүріппелерін сүртті. Мылтықты қайықта қалдырып кеткісі келді де, бірақ тайганың аты тайга, кім біледі, қандай жағдайға тап боларын. Мұнда мылтықсыз жүруге болмайды, сол себепті ол полиэтилен пакеттен бытыралы екі оқты шығарып, мылтығын оқтады да иығына асынып, сосын өгіздің сіргегі секілді қайықтың тұмсығындағы ілгешектен ұстап, жағаға қарай сүйреді.

	Бірақ бұл тұстан жағаға шығудың сәті түскен жоқ, – тым тайғанақ әрі тік еді, жоғарыдан төмен салбыраған, күні біткен қарағайлар тағдырларына сенгісі келмей бөркін сілкіген күйі суға жаутаңдай қарайды. Су сәл көтерілсе болды, бұл қарағайлардың бәрі бір күн болмай өзенге батып кетеді де, тамырларын шарасыз жыбырлатқан күйі, тасқынмен ағып кете барады, сосын ағыспен тысқа лақтырылып тасталған ол шіріп, күлімен құмды тыңайтады.

	Остяков үн-түнсіз ілгектен қаттырақ ұстады да, қайықты он бес метрдей жерге сүйретіп апарып, жік-жігін мұз тығындап тастаған, ішке қарай ентелей кіріп тұрған жайпақ бір тасқа кез болды. Моторлы қайықты соның үстіне шығарды да, ентіге дем алды. Ол қайықты мұнда қалдырып кетіп, тәуекел еткен еді. Өйткені егер су көтерілсе немесе мұндағы мың сан тайгада жылғаның бірі мұз сауытын лақтырып тастап арнасын бұзып өтіп, Сосьваға құйса, ол кідірмей тасиды, сонда бірінші толқын моторлы қайықты жұлып әкетеді... Бірақ басқа амал жоқ, қайықты өзімен бірге сүйреп әкетпейді ғой, зорығып өле ме енді.

	Аз уақыт тынығып алғаннан кейін, Остяков жағаны бойлай, кейде шұңқырларға түсіп кетіп, онсыз да шылқылдап тұрған етігімен су кешіп, тайып жығылып, бір тұрып, бір сүрінген күйі, алайда тоқтаусыз ілгері, Синеваға қарай жүріп кетті.

	Жол бойы мына жайт анықталды. Ол бағытынан жаңылған болып шықты, дұрыс мөлшерлемепті – Синево жақындай берген тұстағы өзі апатқа ұшыраған анау тоң қатқан саз шоқының ар жағында емес, ал онан кейінгі алыстағы тік мүйістің ту сыртында екен, сондықтан да оған әлі едәуір жерді, балшықты басып, шалшықты кешіп жүруге тура келеді. Арасы алты шақырымдай жер. Ол көпке дейін жағаға шыға алмады, ернеуіндегі топырақ Сосьваға қарай төмен сусып жатыр, түсі суық дөңес жар, аспанмен таласады, адамның жоғары көтерілуіне мүмкіндік берер емес. Остяков судан шығайын десе, жармасуға бірде-бір қылқан шөгірі жоқ. Ауық-ауық жоғарыдан, біреу әдейі лақтырғандай, неге екені белгісіз, әуеден құлдырай құлаған күйі, тоң кесектер суға шомп етіп сусылдай құлайды.

	Остяков бұл балшық кесектердің аса қауіп төндірмейтінін білген соң назар аударған жоқ, құласа құлай берсін, мейлі, онда тұрған не бар, тәйірі... Ол суықтан сіресіп икемге әзер көнген аяғын қасарыса адымдап шұңқырдан кейін шұңқырды, қайраңнан кейін қайраңды басып өтіп, адымының санынан, уақыттан жаңылып, осы минуттарда, осы ауыр сағаттарда дүниедегі ең аңсап-тілеген мақсаты – Синеваға жетіп, Кираны көру үшін тоқтамай ілгері жылжи берді.

	Кираны ойлаған кезде, Остяковтың тістелеп тастаған боп-боз ерніне мұздай күлкі үйіріліп, денесіне қан жүгіре бастады. Суықтан тырысқан аяқтарына жан бітті, сонда Остяковқа жағадан арзан спорт костюміндегі, аяғына кеда киген Кираның нәзік мүсіні енді-енді қылт ете қалатындай елестеді. Алғаш көргенде Кира дәл осындай киімде болатын. Бірақ ол қазір неге міндетті түрде спорт костюмінде болуы керек? Өйткені қазір күн салқын ғой, қыстың енді ғана аяқталған кезі, әзірше мұны көктем деп атауға болмайтын мезгіл. Көктем – ол әлдебір шаттықтың, гүлденіп құлпырудың, шуақты жылудың белгісі, ол табиғаттың жаңаруы, ол бүршіктердің сыңғырлай жарылып, төңірекке естен тандыратын – хош иіс шашуы, ол қысқы ұйқыдан жалыққан балықтардың дүрліге қозғалуы мен құтырына қабуы, ол аңшының арқасын қоздыратын жабайы үйректердің күңгірттеу шыққан «кря-крясы», ол жұқарып бара жатқан қардың арасынан қылтиып шыққан, жемістері салбырап тұрған жидек бұтағы.

	Бірақ мұның бәрі кейін, кейін, кейін... Ал, қазір... қазір әлі көктем емес, бар болғаны тек көктемнің ұшқыны ғана. Демек, соған лайық киініп жүру керек, жұқа шыт көйлек те, жел уілдеп тұратын жұқа спорт костюмі де қол емес. Арқырап, қарқылдай құтырынған күйі астан-кестен етіп, Сосьваны ұйқы-тұйқы етіп, өзімен қар айдай келіп қарағайлардың ұшар басын жұлып әкетіп, суға лақтырып, айналаның бәрін тып-типыл етіп умаждап, сол қарқылдаған күйі құстар мен аңдардың үрейін ұшырып, жолындағының бәрін қиратып, жермен-жексен етіп, содан соң құйын болып ілгері кететін кез келген минутта сап тына салатын теріскейдің құтырған долы желі өңменіңнен өтіп кетпеуі үшін, қабаттап қалың киінген жөн. Жо-жоқ, Кира жарқыным, мұндайда жеңіл киіммен жан сақтауға болмайды...

	Остяков суықтан көгеріп, етіне шейін тілімденіп кеткен еріндерін жыбырлатып, тағы да бірдеңелерді іштей күбірледі, мұзға толы келесі шұңқырды аттап өтіп бара жатып, кеудесіне қарай сырғыған мылтығын түзетіп қойды.

	Көп ұзамай ол ақыры ылдидан жотаға тырмысып шығып, жартастың үстіне көтерілгеннен кейін, тік жардың іргесін жағалаған қара соқпаққа тап болды.

	Бұл соқпақ міндетті түрде Синеваға апаратынын түсіне қойды. Тамағына су тұрып, шашалып қалғандай бір оқыс дыбыс шығарды да, шаршағаннан теңселе басып, әлгі соқпақпен ілгері жылжыды.

	Көктемнің күні қысқа. Полярдың сұрғылт қара сылбыр түні қазір кейін шегінгенмен, жарқын да шолақ жаздан кейін жерге қайта төніп, қорғасын бұлтын қайта түнерту үшін белгілі бір уақытта жасырынып қалса да, бірақ бәрібір күн әлі қысқа еді.

	Остяков Синеваға жеткен кезде, кеш өз күшіне әлдеқашан мініп қалған-ды. Ымырт қазір күлгін-көк түсті мөлдір екен, сол себепті әрбір үйдің түтіні – мұндағы мұржалар өте көп еді, – әрқайсысы өз ирегімен, өз сақинасымен дараланып, Куинджидің нұрлы полотноларына пайдаланған бояулары секілді сирек бояумен сараптап салынғандай, тылсым тыныштықтың аумақтылығы сонша, селт еткен дыбыстың бәрі анық естіліп тұрды, – өзендегі сеңнің шықыры мен судың шуылы да, қу ағаштың басындағы ұйықтап бара жатқан құстардың ұяда шиқылдағаны да, деревняға таяу тұста қаншық түлкінің маңайды тіміскілей үргені де, Синеваның бір шетіндегі үйлердің бірінен атақты саяси телекоментатордың бүгінгі күнде планетамызды дүр сілкіндірген оқиғалар туралы айтқан соңғы хабарлары да құлаққа жетіп жатты.

	Сәл тұрып, Синеваның бейбіт тыныштығына құлақ салғаннан кейін, Остяков иығындағы мылтығын алып, елді мекенге кіргенде жасайтын аңшылардың салтымен ұңғыдағы оқты шығарды, сосын мылтығының ұңғысын төмен қаратып иығына асынды, – бәрі қалыптасқан әдет, ереже бойынша жасалды, – қатты қалжыраған ол теңселген күйі қарлы қырқадан деревня үйлеріне қарай сылти басып кете барды.

	Бірге қызмет істейтіндердің ойынша, Остяков мейлінше тұйық, саяқ жүретін, өзі үшін ғана өмір сүретін адам, сауық-сайран құруды жақсы көретін шулы топтан гөрі жабайы аңдарға, тайганың тылсым тыныштығына, апан ұяларға әлдеқайда үйір деп есептелгенмен де, оның бет пішіні аяқ астынан балаша моп-момақан болып көзі жәудіреп шыға келді. Жағы суалып, көзі нұрға толып, жанарына үміт оты, мұң тағы да бірден аңғаруға болмайтын – әлде күйініш екені белгісіз және сонымен қабат қайсарлық, сағыныш сезімі үйірілді. Жылы үйге жетуді аңсады және өзіне күні бүгінге мүлде бейтаныс та таңсық нәрсені отбасының өз ошағының мамыражай жылуына жылынып отырғанның қалай екенін білуді көкседі.

	Әйтсе де өз өмірінде көп нәрсені көрді ғой. Таныс әйелдері де болды, үлкен-үлкен қалаларды да көрді, олардың азан-қазан жынойнақ мейрамханаларын да қызықтады. Тайганың қожасы аюға талай жеке шапқан кездері де өтті – оның бәрін басынан өткерді, бәрін біледі, ал бірақ үйдің, отбасының ошақ басының не екенін әлі білмейді... Қысқасы, Остяковтың жүзінен көп нәрселер ап-анық көрініп тұрды. Сондықтан поселкелік өсекші суайттардың айтқандары дұрыс емес, адамды босқа ғайбаттайды, ешқандай тұйық жан емес бұл. Олар ойлағандай жабайы аң да емес, тек осы уақытқа шейін көкірегіндегі жылылық сезімі бұйығып жатып, табиғаттың адамға берген ең үлкен сыйы – көпшілікпен тікелей қарым-қатынас жасау мұқтаждығы туған емес, бұған дейін тіпті үйреншікті өзара қатынастың өзі, мысалы, біреумен ауа райы туралы, ерте түскен қар туралы, қыс мезгіліндегі шалшық сулар, жел ұшырып әкетпес үшін үлкендердің жетегінде мектепке қарай бұлтыңдап бара жатқан балалар жайлы да ешкіммен екі ауыз сөзбен бөлісіп, біреуге тіс жарып сырласып көрген емес... Мұның бәрі Остяковтың келешектегі танып білетін міндеті.

	Ал дәл қазір тырқыратып қуып шықса не етпек. Қуып шықса, онда іс бітті, онан сайын бұйығы болып, қап-қараңғы жертөлеге түскендей біржолата өз тұңғиығына өзі батып кетеді, тіпті ешқандай кілт үйлеспейтін, ломмен де бұза алмайтын берік құлыпқа айналады, әлгіндей ішкі рухани сарайдың ешбір кілті жоқ, жалғыз дауасы – жан дертінен айығу ғана. Ал дәл осы жағдайдағы айығу дегеніміз не? Басқа адамға деген сенім, оған іш тарту, үнемі, күн сайын, сағат сайын жүзін көрмесе тұра алмау... Мөлдір ауа сол екі ортада қоюлана түсіп, өзінің бұрынғы саф тазалығын жоғалта бастады да, тұтқыр қалыпқа енді. Синева үйлерінің сарғылт шамдары жарқырап, әрбір терезе еліктіре арбап, ал бейтаныс жолаушы ішке, үйге кіріңіз, отқа жылыныңыз, бұрылмай өтіп кетпеңіз. Үйден бір аяқ шарап та, езіліп піскен, буы бұрқыраған ыстық картоп та, Сосьваның атақты майшабағы да, дәмді тугун да, оны бөшкелеп көп жылдар бойы Англияның премьері Черчильге жіберіп, сонымен қамтамасыз етіп тұрыппыз, – закусканың көкесі ол және суықтан қарағайдың шайыр шырынына ұқсап мөлдіреп кеткен мұзға қақталған бекіренің жұқа тіліктері де, тіліңде еритін лақаның бауыры, макса да бар – осының бәрі-бәрі табылады. Ал, ендеше, жолаушы, үйге кір, сыйлы қонағымыз боласың – деп тұрғандай. Бұл еліктірулерге Остяков тіпті елең де еткен жоқ, жан-жаққа көзін де салмады, деревняның тар көшесімен биостансаны, «масалар» мекендейтін жатақты көздеп тура тартты.

	«Масалар» жатағы терезелерінде әлеміш оюлы перделері бар, бес қабырғалы жақсы үй еді. Остяков иығынан мылтығын алды да, кіре берісте қалдырып, өзі қараңғы ауыз бөлмелерден өткен кезде, балтырының безгек тигендей сыздағанын сезді. Осы шаншудан бүкіл өн бойынан әл кетіп, мүлде тұралап қалғандай есікті ақырын итеріп жіберіп, дәрі-дәрмектің иісі аңқыған тап-таза дәлізге кіріп келді. Қабырғаға сүйенді. Демін ішіне тартып, қайта шығарды, қайта тартып, қайта шығарды – ол осы бір оқыс күйден, дәрменсіздіктен босанып, есін жиюға тырысты, өзіне-өзі келіп үлгіргені сол еді, дәлізден тәжірибе жүргізетін негізгі бөлмені бөліп тұрған, жиі жуылып оңып кеткен шымылдықты бір шетке ысырып тастап, қарсы алдынан Кира шыға келді.

	Ол бір маңызды оқиғаны немесе мерекені күткендей, жарқырай киініп алыпты, көзінің үстін жұқалап көкшіл қарындашпен бояған, мойнында күйдіріп қарайтқан, шарыққа қайралған шабдалы сүйектерінен тізілген – ғажайып моншақ, оны Кира оңтүстіктің бір қаласынан сатып алған, өзіне жарасып тұрғаны соншалық, Остяков қалай жымиып қоя бергенін өзі де білмей қалды. Кираны осыншалық құлпырып кетеді деп Остяков тіпті ойламаған еді, таңғалғаннан қол-аяғының дірілі қайта өршіп, буыны одан сайын босап кетті. Міне, қырсық, бәтшағар-ай, неге бір аттауға да шамасы келмей, бүйтіп қабырғаға жабысып қалды, неліктен аяқ-қолынан жан кетіп, ырыққа көнбейді?

	– Ал амансың ба, – деп ақырын сөйлеген Кира, мүлде ойламаған жерде шынын ақтарып салды.

	– Бүгін күні бойы бір өзгерістің болатынын сезіп жүрдім, сездім. Бірақ оның не екенін анық білмеген едім. Енді белгілі болды – өзің келдің.

	Остяков басын төмен салып, шылқылдаған етігінің тұмсығына, еденде қалдырған баттиған іздеріне қарады да, өзінің осынау салақтығынан қысылып, қабағын шытты.

	– Әй, Остяков, Остяков, – Кира саусағын көзіне апарды да, бірдеңені сылып тастады. – Жылағанымды, айып көрме, Остяков. Қатындардың үйреншікті осалдығы ғой... Бүгін күні бойы жүрегім шаншумен болды, тіпті валидол ішуге тура келді. Өмірімде бірінші рет. Осыған дейін дәрі қабылдап көрген емес едім, өйтпеске лаж болмады.

	Сосын көзін алмастан Остяковқа қарады, бұған жауап ретінде ол да басын көтерген кезде Кира оның ерекше нұрлы жанарын, сақал басқан суалған жағын, мұншама өсетіндей реті жоқ еді ғой – өйткені таңертең ғана Остяков аса мұқият қырынған болатын, малмандай үсті-басын, аяғындағы айғыз-айғыз шылқылдаған етігін көріп, күдіктене сұрақ қойды.

	– Мені алып кетуге келдің бе, Остяков? Солай ма?

	Остяков құрғақ жұтынып қойып, тағы да басын изеді.

	– Байқаймын, маған үйленбексің ғой, ә? Остяков? Остяковтың жауабын күтпестен, кенет әлсіз ғана «ах» деген Кира шалқалап құлап бара жатты. Осы сәтте Остяковтың өн бойында көзі ашылған қайнар секілді бірдеңе оқыс бұрқ ете қалғандай тұла бойына аяқ астынан күш бітіп, өзгеше ширақтық пайда болды, тайганың аңы секілді дыбыссыз бір қарғып, Кираны құлатпай қолтығынан демеп үлгірді.

	Қолтықтап әкеп орындыққа отырғызды.

	– Осы сен маған қайдан кезіктің а, Остяков? Менің сорыма қарай, а?

	Остяков үндемеді, тек ауыр күрсініп қойды. Өз күрсінісінен өзі қысылып қалды, өйткені ішіндегісінің бәрін ақтарып салған тым аңғал, ақжүрек күрсініс еді бұл. Бірақ Кира оның мұнысына аса мән бермей.

	– Екеуміз өзара қалай түсінісеміз сонда? Ыммен бе? – деді.

	– Мен қайдан білейін? – дегендей иығын қиқаң еткізген Остяков қабырғаға қайта сүйенді.

	– Ендеше, мен де білмеймін, – деді Кира.

	Шекесі қысып басы солқылдағанға шейін қабағын қарс жапқан Остяковтың көзіне қапырық түнекте жалт-жұлт етіп, қызыл-жасыл ұсақ әріптердің билеп жүргені елестеді,

	– біреу әдейі бір уыс алтын шумақты, баспахана әріптерін шашып жіберген секілді, ал олар енді дамылсыз теңіз биіне басуда. Кира мұның ұсынысынан бас тартып, өзінен аластап қуып тұрған сияқты болып көрінді, Остяковқа. Содан болса керек, ішінде бір наразылық пен күйініш оты тұтанып шыға келді. Бұл қалай болды, а сонда? Қалай? Жарайды, мінезі тұйық, сөзге сараң екені, соңғы жылдары онан сайын бұйығы болып кеткені өзінен-өзі түсінікті болсын делік, бірақ сонымен қатар бұл да адам ғой. Соны бір ойлап көрші, Кира, – бұл да адам емес пе, заты адам болған соң, есептен мүлде шығарып тастауға болмайды ғой. Ех, қандай өкінішті. Суға малшынып, мұз жүрген Сосьваның үстімен өлімге басын тігіп, азапқа түсіп, сүйретіліп келгені босқа кеткен болып шықты ғой. Дегенмен бүйтіп шошаңдамастан өзін-өзі тежеп, тастай қатып, шыдау керек еді, сонда шамалыдан кейін тыншығып, Кираны ұмытып та кетер ме еді... Қолымен қабырғаны сипалаған Остяков, есіктің тұтқасын іздеп тауып алып, бұл жерден біржола қарасын өшіру үшін, ақыры бұл әйел мұнан бас тартып отырғаннан кейін, қара түнекке жайылып, жоқ болып сіңіп кету үшін, тұтқаны өзіне қарай тарта бергені сол-ақ еді, Кира отырған орнынан ұшып тұрды.

	– Мұның не сенің? Қайда барасың. – Остяковтың қасына келіп, қолынан ұстады. – Түн іші ғой, – деді ол кішкентай баланы уатқандай.

	– Түн ішінде тайгада адасып кетпейсің бе? Жо-жоқ. Ақыр келген екенсің, қал енді, Остяков. Қал осында.

	Не істерін білмеген ол қипақтап қалды. Көз алдында электр шамының қапырық сәулелері қайта ойнақшып жарқ-жұрқ етіп, екі құлағы шыңылдап кетті, келесі минутта денесін қарыған мұздай тер моншақтарының арқасын жуып кеткенін сезді. Мына қызықты қарашы, бұрын ешқашан бұлай болған емес-ті.

	– Шешін, – деді сол екі ортада, – оның тағдырын біржола шешіп қойған

	Сонда ол жансыз адамдай кеудешесін сыпырып, қайда қоярын білмей айналасына шамалы қарады да, ыңғайлы орын таппағаннан кейін, еденге тастай салды.

	– Бері әкел, – деді Кира, Остяков жерге еңкейе бергенде, қимылға да, сөзге де жылдам, епті де пысық ол өзі шапшаң іліп алды. – Әр нәрсенің өз орны болу керек... Кеудешең – шылқыған су ғой. Ең кемі екі күн кептіру керек. Сөздің қысқасы мынау – ал, Остяков, ақыры келген екенсің, енді айтқанды істейтін бол, – дауысын бұрынғыдан сәл ғана көтере сөйлеген Кира маңдайын тыржитты, бірақ келесі минутта ойынның аяғына шейін шыдай алмастан, еріксіз күліп жіберді, – маған үйленгеннен кейін әйелдің қалай шатақ екенін көресің әлі, күніге ұрсып күн көрсетпеймін. Және оныма ақы сұрамаймын.

	Келесі минутта оның көңіл күйі тағы да өзгеріп шыға келді, қабағы түсіп, жүзіне мұң ұялады, көзінде күздің суық желі ызғарын қалдырып кеткендей, белгісіз бір шаршау бар. Қанша дегенмен де, тұйық жанның зайыбы болу, оңай шаруа емес. Тайгадағы жазғы кездесуден кейін Остяков оған ұнап қалып, көңілі бұған бірден құлаған еді, алайда мұнымен бірге тұру бәрібір қиындау соғады деп ойлады.

	Осы уайымнан, әйел затына тән ақжарқын мұң-мұқтаждан, қалай тұрып, қалай күнелтеміз деген тұрмыс тауқыметінен ойын басқаға аудару үшін, Кира ақырын, сабырлы дауыспен, ерлі-зайыпты адамдарша тіпті жуаси сөйледі.

	– Біздің Синеваға қалай жеттің? Әрине, жаяу емес қой...

	Моторлы қайықпен бе?

	Басын изеген Остяков аяқ астынан ойланып қалды.

	«Иесіз қалдырып кеткен қайығын су ағызып кетпесе жарады... Немесе Синева мұжықтарын жинап, сол тайғақ саз шоқыға барып, моторлы қайықты жағаға сүйреп шығарса ма екен? Бірақ түн жарымында, осындай беймезгіл уақытта долы өзенге, қалың тайгаға баруға кімнің батылы бара қояр дейсің? Жо-жоқ, құдайдың құрығына іліну оп-оңай. Неде болса, таңның атуын күту керек».

	– Мұзды жарып өттің бе? – неге екені белгісіз, Остяковтың мына суыт жүрсіне сеніңкіремеген Кира, күмәндана сұрады:

	– Өзенде сең жүріп жатыр ғой. Қалай батылың барды? Әй, Остяков-ай, мұндай көзжұмбайлықты қою керек. Осы әлемді тіреп тұрған сендер болсаңдар да, мезгілінен бұрын, біз секілді жаны нәзік осал жандардың шаштары ағарып кетпеуі үшін мұндай әдетті үзілді-кесілді доғаруларың керек. Ақ шашты әйелдер – өмірдегі бар жақсылықтың алды емес... Алайда тым дөрекі сөйлегенім үшін кешір мені, Остяков. Шашын ақ шалған әйелдер – ең берілген және таптырмайтын теңдесі жоқ әйелдер. – Ол осылайша бір сөздің үстіне екіншісін қабаттап, әңгімені оңды-солды сабақтай түсіп дамылсыз сөйлей берді. Шамасы, Кира бір сәт тоқтап қалудан, өз даусын, дәлірек айтқанда дауысын емес, үнін жоғалтып алудан, сөйтіп, тым-тырыс үнсіздікте қалудан қорықса керек. Остяковпен екеуі, тек екеуден-екеу ғана, басқа ешкім жоқ. Тылсым-тыныштықтан қорқып, осылай еткенді жөн көрді. – Ал қайығың қайда қалды? Жағада ма? Су ағызып әкетіп жүрмей ме? Үсті-басың неғып су? Өзенге құладың ба? Әй, Остяков-ай, Остяков! Жарайды. Кеттік. Остяков, кептірінейік...

	Кира осы биостансаның өзінде, тек кеңседен бөтен екінші бөлігінде екі бөлмелі үйде тұратын еді. Бөлмелері тап-таза, қалалық жиһаз қойылған, қабырғалар толы кітап сөрелері. Мұнда көркем әдеби кітаптармен бірге арнайы «Масалар» жайлы жинақтары да бар екен. Мұқабаларындағы алтын әріптері күңгірт тарта жылтыраған энциклопедияның қырық-елу шақты томдары бөлек қойылған... Осыншама мол кітап еріксіз өзін құрметтеуге мәжбүр етеді.

	– Шұқшия бергеніңді қойсаңшы, қалай болса солай ретсіз жиналған кітаптар ғой әншейін, – Остяковтың назарын кітап сөрелерінен аударып әкеткен Кира, – тек өзіме қажет деп тапқан кітаптар ғана бұл, – деді. Менікі, тек өзімдікі ғана. Басқаға оның керегі бола қояр ма екен...

	Остяковтың бұл келісі әйткенмен де Кираның жан-дүниесін дүр сілкіндіріп, әдепкі күйінің астан-кестенін шығарып, қатты әсерлендірді.

	Бұл тосын нәрседен есі шыққан Кира, өзін-өзі тоқтатуға шамасы келмей, әлі ерсілі-қарсылы сенделіп жүр. Алайда уақыты келгенде бәрі орнына түсетінін Кира жақсы білетін еді. Оны Остяков та шамалады, дұрысы, іштей сезді, ерекше бір бейтаныс жылы сезімді басынан кешті. Соңғы күндері ойынан шықпай жүрген Кирасы, бұған үйреніп, көндігіп кетеді, содан өзінің сүйікті Кирасына айналып, жүрек жылуын бөлісетін болады деп түйді.

	– Бүгін кеште ең болмаса маған арнап бір ауыз сөз айтуға шамаң келе ме? Тек бір ауыз ғана. Ең болмаса сол қолыңнан келе ме? – деп Кира Остяковқа қайтадан ұрынды.

	– Мәселен, мынадай сөздерді білесің бе? «Сүйемін» немесе «Сен маған ұнайсың» деген сияқты. Ал «еркелету» ше? Осындай сөздерді бұрын-соңды естіп-білгенің бар ма?

	Жымиған бойы Остяков жауап қатпады.

	– Осы сөздердің ең болмаса біреуін естіртіп айта аласың ба?

	Мұндай сөздерді айтуға құдай Остяковтың маңдайына жазбаған еді.

	Ол бұрынғысынша үнсіз қалды. Тек үнсіз ғана жымиып күле береді.

	– Ех, Остяков, Остяков! – Кира басын шайқады. Жым-жырт еді. Пердесіз терезеден ішке түн түнегі дыбыссыз құйылуда. Біздің атамзаманғы кәрі планетамызда ғұмыры болып көрмеген, басқа ғаламның ғажайып сиқырлы гүлдеріне ұқсап, кемпірқосақтың шеңберлей қоршаған қызыл-жасыл ашық бояуларына шомылған жұлдыздардың сәулелері тап-таза, жарқырай жуылған әйнектерге шағылыса түседі. Бұл гүлдестеге қараған Кира болар-болмас күрсініп қойды.

	Сосын Кира пеш жағып еді, үйдің іші жылы ауаның өктем тынысына, оттың жалынына, жанып жатқан отынның әндеткен дыбысына толып кетті, келесі минутта, балалық шақты еске түсіріп, соншама ет жақын, ыстыққа толқыған шайырдың тамшысынан сәл кермектеу әрі нәзік, жұпар иісі аңқып қоя берді.

	Сондай жанға жайлы, бөлме іші жадырап кетті. Остяков еріксіз жымиды. Шынын айтсақ, ол кәдімгідей адам болып қалды, өйткені мынау жан рақаты ғой, мұндай рахатты ол көптен бері көрген емес-ті.

	– Бәлкім, қарның да ашқан шығар сенің? – деп сұраған Кира, жауап күтпестен, бәрібір күткеннен ештеңе шықпайтынын біліп, өйткені мылқау адамды сөйлету оңай емес еді, – тез қызып, кәдімгідей қызарып кеткен шойын плитаның үстіне табаны қойып, ішіне екі түйір ет тастады.

	Мұнысы орынды әлде орынсыз екенін білместен сәл қипақтаған Остяков, қазір ыстықтан буы шығып жатқан су-су шалбарының артқы қалтасынан коньяк құйылған жалпақ құтыны шығарып, – дегенмен үйден алып шыққаны сәуегейлік болыпты, – үстелге қойды. Кираға жымия көз тастаған ол, мойнын терезе жаққа бұрып, жұлдызға қарай бастады. Сосын есік алдына, босағаға сүйеп кеткен мылтығы есіне түсті. Ойыншық екеш ойыншықтың өзін ішке кіргізу керек. Ал қаруды иесіз қалдыруға болмайды ғой, қайықтың ішінде де тастап кетуге болмайды. Қазіргісі де дұрыс емес, біреудің әкетіп қалуы мүмкін. Содан соң мынадай дымқыл ауада ұңғысына тот тұрып, шірітіп жіберу қаупі де бар... Ләм-мим деп ауыз ашпаған Остяков, еденді етігімен қайқайта басқан күйі дәлізге қарай беттеді де, қараңғыда есікті жаңылыспай тауып «маса» барағының сыртына шықты.

	Синева шағын село еді, мынау түннің керенау жарығының өзінде о шеті мен бұ шеті түгел көрініп тұр. Жалғыз, тар көшесі де қаңырап бос қалған, тіпті жастар екеш жастардың өздері де теледидар қарап үйді-үйлерінде отырып қалған. Бүгін теледидар хоккей көрсетіп жатқанын Остяков кенет есіне түсірді. Оның үстіне бұл өте қызық, тартымды ойын: бүгін біздің жігіттер мен канадалықтар кездеспек. Бұл шайқас ешқандай ымырасыз, бірі өліп бірі қалатын текетірескен, жан шайқас, сарт-сұрт айқасқан клюшкалардың ышқына шыққан соққылары, ашу-ызадан қызара бөрткен тер жапқан жүздер, кіжіне айғайласу. Ойыншылардың қақпаға қарай бағытталған әдіс-айлалы қимылдары оқша ағып келе жатқан ойыншылардың бір-біріне соқтығысуы – міне, халық демін ішіне тартып алып, біздің хоккейшілер мен «олардың» қалай жұдырықтасқанын үнсіз бақылайды.

	Түнгі өзен де екпінін бәсеңдеткен секілді, сабырлы қалыпқа түскен, қозғалған сеңнің ышқынған дыбысы әлсіреп қалған дерлік, шамасы, түнге қарай күшейе түскен аяз сеңді ептеп жуасытып қойғанға ұқсайды. Ал аяз күшіне мінді екен, демек, қайыққа алаңдаудың қажеті жоқ, себебі су таңға шейін көтерілмейді.

	Мылтығын құндақтағы балаша аялай ұстаған Остяков, бір кезде опырып оқпанға қос оқ салып, жез дүміне, капсюліне мұқият қарап шығып, сақ еткізіп майлы ұңғысын жапты.

	Міне, көптен бері ұмыт болған қуаныш сезімі деген осы. Ағаш жапырағы мен мәуесін жұлып түсіріп, бұтақтарын сындырып кететін бейнебір құйындай ұйтқыған қисапсыз, соншама ыстық, аса арынды қуаныш бойын кернеп әкетті. Түсінде ұшып жүргендей өзін жеп-жеңіл сезінген Остяков мылтығын шапшаң жоғары көтеріп, талай сыннан мүдірмей өткен он екінші калибрлі, өзі қолдан жасаған қосауызын салмақтай ұстап, тегершігін тексеріп, саусағымен жиегін сипалап көрді де, оң жақ шүріппені басып салды.

	Аспан тітіреніп кетті, Остяков мылтықты жан-жағын тас жартастар қоршаған терең шатқалдардың ішінде тұрып атқандай, сол жартастарға жаңғырыққан дыбыстың бұршақша көп қайтара еселеніп кететініндей атыс ерекше қатты, зәрлі шықты, бірақ мергеннің құлағы бітіп қалған жоқ, бұған әбден машықтанған еді, аласа бұлтты қақыратып өткен бытыраның дыбысы құлағына жетіп үлгергенше, деревняның тыныштығын екінші рет бұзып, басқа шүріппені басты. Ол нағыз салют жасау үшін, сонымен өзінің өміріндегі келешек өзгерісті атап өту үшін мылтыққа тағы да қос оқты салуға оқтала бергені сол-ақ еді, есік алдына Кира жүгіріп шықты.

	– Бұл не соғыс, Остяков? Бүкіл Синеваны дүрліктіресің ғой.

	Ұзақ жылдар бойы өзін резеңке қаптай құрсап тастаған мылқаулығы қазір құрсауын ашып, тозығы жеткен матадай тігісі ыдырап қоя берді. Остяков енді ғана тәй-тәй басқан жас балаша әрбір әріпті, тек әрбір әріпті ғана емес, әрбір үтірді ежіктей түсіп, ақырында бейтаныс дауыспен сөйледі:

	– Менің мұным, Кира, екеуміздің алдағы үйлену тойымыздың құрметі үшін...

	Өз құлағына өзі сенбеген Кира таңдана «ах!» деді. – Ойпырмай, тұйықтың сөйлеп кеткенін қарашы. – Сосын күліп жіберді. Мылтықтың даусынан ауылды басына көтерген иттердің абалап үргеніне, тымық түннің баяу дыбысына, әлсіз жымыңдаған жұлдыздардың сәулесіне, күндіз еріп, көктемгі жылудан толқып, ал қазір аяз қарыған шыңылтыр қарға, ұясын жақын маңайға салған құстардың үрки жаздап барып, бір минуттан кейін қайта тыншыққан үніне құлақ түрген Кира аз-кем қимылсыз тұрды да, сосын оқыс Остяковтың бауырына тығыла кетті.

	– Ойпырмай, Остяков, а? Шешілдің ғой... Шешіл-ді-ің. Дегенмен сен жақсы адамсың, Остяков. Егер саған Синеваның мұжықтары тиіссе, көмектесуге тура келеді.

	Алайда Синева мұжықтарына мылтықтың дауысы таңсық болмаса керек, шамасы, оның үстіне олардың ішінен Кираға көз салып жүрген де ешкім де жоқ-ау, сірә, әйтпесе жергілікті жердің қырындап жүрген біреуі жауап қайтарып қарымта атыс жасар еді, ал былайша, өкінішке қарай, бәрі де өзінен өзі түсінікті. Бір аңғаратын нәрсе, деревнядағы адамдардың маңдай алды биологы Кирамен синевалықтарға қош айтысуға тура келеді енді. Қысқасы, Остяковқа ешкім де тиіскен жоқ: қалыңдығын ың-шыңсыз алып қашуға мүмкіндігі бар. Егер сөздің ашығын айтсақ, «пешенеңе тәңірі не жазса, содан ешқайда қашып құтыла алмайсың» деген әділ мәтел бар ғой. Кира Маркушинаның тұйық адамға тұрмысқа шығатынын естіген Синево мұжықтары ертесіне дәл осылай әңгіме етті.

	Екі аптадан кейін Остяков пен Кира тойларын жасады. Той өте көңілді өтті. Мен де сонда болдым, бал-сыра іштім, бірақ аузыма ешнәрсе тамған жоқ. Сонда не болып, не қойғанын көзбен көрсеңіз ғой, шіркін-ай. Алайда ол жөнінде өзіндік ерекше жеке әңгіме болады. Оқырманға бәрін бірден ақтара салуға болмайды, келесі жолы да бірдеңе айту үшін, азын-аулақ сырды іште бүгіп қалу керек қой.





ҮЛКЕН ЖЕРГЕ АЯЛДАУ





1


	Балтық бойының сол бір жылғы жазы жайсыз болды. Күн салқын еді, әрі сылбыр майда жаңбыр толастамай қойды да, жұрт бүкіл жаз бойы дерлік плащпен жүрді. Локтев те сөйтті. Ол сұңғақ бойлы, толқынды шашы күміс қырауша бурыл тартқан, ат жақты, шықшытты, ерні күнге мықтап тотыққан, жанарында мұң мен қуақылық та, шаттық пен қасірет те мүлде қарама-қайшы кереғар ұғымдар емес пе?

	Юрмалада демалушылар тым аз еді, өйткені онсыз да қысқа демалысты кісіні зеріктіретін жаңбыр астында бұйығып отырып өткізуге кім құштар дейсің, сол себепті Юрмалаға қарасты Булдури, Дзинтари, Майори, Дубулты секілді табиғаты тамылжыған жерлерде бұрын рахаттана тынығатындардың көпшілігі бұл жолы мамыражай түстікке қарай тартып отырды. Юрмаланың ұсақ шекердей аппақ құмды құлазыған жағасын Рига шығанағының лай суы дүркін-дүркін шайып, сонау қайдағы бір тұңғиық тереңнен шіріп кеткен қылқан жапырағына ұқсас майлы балдырларды жағажайға шайқап әкеп, үйеді де тастайды. Сол үйінділерді қоқыс тазартатын машиналар тасып үлгіре алмайды да, олар әп-сәтте борсып кетіп, кодтың, балықтың, тағы да әлдебір жағымсыз, өткір қоңырсық иіс қашанда қолқаңды қауып тұрады.

	Юрмаланың сол жылғы жазы тым-тырыс және сәл көңілсіздеу еді.

	Локтев – байырғы әскери ұшқыш, соғысты бастан-аяқ «ИЛ-2-штурмовигімен атқарды, ордендері бар... Соғыстан кейін де ұшуын тоқтатқан жоқ еді, бірақ бір жолы ұшағы құлап, әуемен мүлде қоштасып, біржола жер бетін мекендеп қалуға мәжбүр болды.

	Алайда үйреніп қалған көк зеңгірі бір сәт есінен кетпейді, ол Локтевті соншама ынтызар етіп қойған-ды, сондықтан да көк төсін аңсаған ол, соғыстан бұрын бозбала кезінде бір жолы тауға шыққаны есіне түсіп, сол кәсібіне қайта оралды да, алпинизммен айналыса бастады. Памир, Тянь-Шань, Саян, Кавказ шыңдарына шығып, табанын тоздырды, бірнеше жыл тау апатынан құтқарушы болып та жұмыс істеді.

	Биыл да тау аралап кетпекші еді, бірақ үйден шыға алмай қалды. Оның өз себебі бар.

	...Ол қарағай ішіндегі тар көшемен келе жатты, жаңбырдан қарауыта жылтыраған ағаш діңдерінің арасынан коттедждердің боялған қабырғалары, түнике шатырлы бастырмалар, өсекке үйір кісілер әншейінде босатпайтын, ал қазір жаңбырдың кесірінен қаңырап бос тұрған ұзын-ұзын орындықтар көрінеді. Осы орындықтардың астында, қара көлеңкеде, жүндері үрпиген көк кептерлер тұнжырай бүрісіп отыр. Локтев кептерлерге бір қарады, сосын айналасына бұрылып, жақын маңайда тоқаш я самса сататын бір шағын дүкеннің бар-жоғын іздеп, көз жүгіртіп шықты да, ондай дүкен жоқ екенін көрген соң, Локтев екі қолын амалсыздан жайып жіберді: айыпқа бұйырма, ағайын, кептер мырзалар, амал нешік, сендерге беретін ештеңем жоқ... Қайта өз ойымен болып әрмен қарай ілгері жылжыды. Жаңбыр әдетте ұйқы шақырады немесе мұңға батырады, немесе терең бір салмақты ой тудырып, философияға жетелейді. Иә, иә, философияға... күрделі ойға. Ол өзінен-өзі мырс ете қалды. Жалпақ тілмен айтқанда, қазіргі уақыттың өзі жоғары білімнің, дипломның заманы. Қазір жоғары біліммен – бұрынғы Локтевтердің тұсындағыдай емес – онымен енді ешкімді де таңғалдыра алмайсың. Жалпы, философия да кәдімгі саңырауқұлақ теру, я марка жинау, не Кавказға бару, я Африкадағы аш-жалаңаш елдерді зерттеу құмарлығы сияқты қазір екінің біріне таңсық емес үйреншікті кәсіпке айналып кетті.

	Үлкен негізгі көшеге шыға бере, Локтев менмұндалап көзге ұрып тұрған, жақында ғана ашық бояумен боялған қалааралық телефон-автоматтардың будкаларын көрді де, он бес тиындықтар іздеп қалтасын ақтарды. Тиындары бар екен, ол будкаға қарай беттеді – Свердловскіде тұратын Паша Смелякпен тілдесу керек болатын. Пашаға осымен нешінші рет телефон соқты? Оныншы ма, әлде жиырмасыншы ма? Автомат безілдеп тұр екен, тез қосылды, тұтқадан құлақ тұндыратын үздік-создық дыбыс естіледі – бірінші, екінші, үшінші, жетінші, он төртінші... Локтев тұтқаны іліп қойды

	– Пашаның пәтері жауап бермейді, демек, Смеляк жолдас үйінде жоқ:

	Шығып келе жатып будканың жанында екі бойжеткен тұрғанын байқады, біреуі – ажары ашық, сымбатты келген, ақ сары шашын сәндеп тараған сұлу қыз, екіншісі – одан сәл бойы аласарақ, можантопай көрінді, бірақ ол да қатарынан кем соқпайды. Екеуіне көзін бір жүгіртіп өтті: бұлар не, сонда, қолайсыз маусымда бақтарын сынап, курортқа жаңадан келген демалушылар болды ма? Егер олай болса, бұл жерден бақ сынап, босқа әуреленудің қажеті жоқ, тезірек оңтүстікке кету керек.

	Қарны ашқан Локтев мейрамханадан тамақтануды ұйғарды. Мейрамхана ол қаланың бір өзегі, соның жарық ұшқыны сияқты, оның іші де томаға-тұйық екен, тіпті ұялшақ дерліктей соншама моп-момақан, жетімсіреген қос жұп қана бұрышқа тығылып алып үнсіз отыр. Локтев терезенің алдынан орын таңдады да, жайғасып отырғаннан кейін, қалтасынан темекісін алып тұтатты.

	Ол салт басты адам еді – әйелі Рига жағалауында серуендеп жүріп, аяқ астынан өкпесіне суық тигізіп алды да, мұнан екі жыл бұрын, өзек өртейтін өкінішті өшпес өліммен қайтыс болып кетті, содан бері басына жалғыздықтың тауқыметі түскен Локтев, үйінде тамақты сирек дайындайтын еді, кафе мен мейрамханаларды ыңғайлы көріп, дүкеннен қосымша азық-түлік те ұдайы ала бермейтін.

	Әйткенмен бүгін мейрамханасыз да амалдауға болатын-ды, – үйінде бір табақ толы майы тамған кәуабы даяр тұр, тек каминге қойып шамалы қыздырсаң жетеді.

	Әттеген-ай, Паша, Паша, Смеляк жолдас-ау, телефоның неге жауап бермейді? Былтыр екеуі тауға шығып, шыңды алғаннан кейін, Бивачный шатқалына төмен түсіп келе жатқан кезде, Паша бұлтпен таласқан биік құздан тайып кетті де, тоң мұзды, қатпар-қатпар қауіпті кемерді бойлай төмен құлдилай жөнелді...





2


	Локтев осы оқиғаны бірнеше рет түсінде көрді, сонда жүрегі атша тулап, кеудесі қалақай шаққандай өртеніп, ішіндегі іріңді жара жарылып кеткендей ұйқысынан шошып оянатын еді. Әр түс көрген сайын сол оқиғаны дәл сондағыдай сезінетін.

	Әдетте, альпинистердің арасында ең қиыны – шыңға шығу емес, одан төмен түсу дейді, табаныңның астынан басың айналатын сонау түпсіз шыңырауға қарай жартастың сынықтары құлап, ауыр да тығыз қар көшкіндері сусып жатады, көк мұз ұнтақтала үгітіліп, қолыңмен қармайтын да еш нәрсе таба алмай қаласың, тіпті тырмысып жармасуға да дәнеңе жоқ. Ең болмаса салбырап тұру үшін ілгекті қағып бекітетін де тұлдыр болмайды...

	Әйтсе де жұрт тауға баруын қоймайды. Баратын себебі мынау: жердегі өсек-аяңнан арылу үшін, зеңгір аспан мен мұз тақия киген үнсіз тау шыңдарымен оңаша тілдесу үшін, ашық аспанның көз қарықтыратын айдынына, таудың жазғы аязына қарамастан адамды піскен алмадай қақтап қоятын күн көзіне байыптап қарау үшін барады.

	Сол қиын күндері қабілетті болғанмен әлі тәжірибесі аз, сондықтан да көзсіз, батыл альпинист, Паша Смеляктың денесі тау жынысына бекіткен ілгегі ағытылып кетті де, Паша қанатын қаққан қара құс сияқты, екі қолын екі жаққа жайып жіберіп, төмендегі айдынға қарай құлдилап кете барды. Биіктік – жүз жетпіс метрден асады... Ышқынып шыққан ащы «а-а-а»-мен сүйемелдей ұзатылып кете барған Смеляктың денесі біртіндеп кішірейе берді, төмен ұшқан сайын кішірейе түсіп, қарауытқан ноқатқа айналды да көзден ғайып болды – шамасы, Паша жол-жөнекей бір нәрседен ұстап үлгірсе керек, өйткені тік шаншыла құлаған тас секілді, тіке құлдиланған күйі бұрқ ете қалды.

	Локтев жолдастарының сондағы уайым мен күйзеліс зардабынан нұры сөнген көзін мәңгі есінде сақтап қалды.

	Кезеріп, қабыршақтанған ернінде жалғыз ғана сұрақ томпайып ісіп шыға келді: «Шынымен-ақ Пашаның опат болғаны ма?» Ал ол, Паша Смеляк, мәжіліс хаттың құрғақ, жаттанды сөзімен айтқанда, «бұл жағдайда» аман қалмауы керек, қанша айтқанмен ол құлаған биіктік өте қауіпті, тірі қалу тіпті мүмкін емес... Бұл қалай болса солай секіріп кете беретін сатының тас баспалдағы да, ал ол томар емес, аспанда тұратын жаратқанның дәлізінің дәл өзі. Ал осындай биіктен құлаған адамның денесі түгілі сүйегін де жинай алмайсың, тек тастан-тасқа шашыраған қанды ғана көресің. Дәл өстіп шыңнан құлаған адамның денесін бір жолы Локтевтің жинағаны бар, құзды аралап жүріп, күрекшемен тастағы қанды ылғалды мүше-мүшесімен қырнап аласың. Жүйкесі жұқалардың кәсібі емес. Алайда тауға баратындар жүйкесі жұқа адамдарға жатпайды.

	Төменге мөлдір бұлт боп шөккен ауыз бен мұрыннан шыққан будың ғана дыбысы шуылдай әндететін шегіне жеткен ауыр тыныштық орнады, бұл биіктіктегі шыны бу жаңа жылғы күмістей сыңғыр қаққан қар сияқты. Есі шығып, сілейіп қалған Локтевтің құлағына, соғыс кезіндегі өзегін өртегендей ет жақын «Ил–2» – штурмовигінің темір сауытына жау пулеметінің түтін аралас түрлі-түсті оқ боратқан дамылсыз сартылы сияқты, өз жүрегінің дүрсілі еміс-еміс естіліп тұрды.

	Осы қас қағым сәтте барлығы өзгеріп, өмірмен жалғап тұрған жіптің тым осал екенін, көзді ашып-жұмғанша, деміңді алып үлгіргенше оп-оңай үзіп жіберуге болатынын іштей сезіп үлгірді.

	Ең алдымен Локтев есін жиды. Ол өзін тізбектен босатып алды да, Смелякқа қарай, төменге жалғыз кетті.

	Мына биіктен құлаған адамның жердің де, аспанның да заңы бойынша тірі қалмайтынына көзі жете тұрса да, ол Пашаның өліміне сенген жоқ, тіпті сенгісі де келмеді.

	Бірнеше сағат бойы ол жардан аяқ тірейтін баспалдақтар ойып, тасқа болат ілгектер қақты, будақтаған сұп-суық өз деміне тұмшаланған күйі тынымсыз жұмыс істеді. Ә дегеннен басталған, ұшағының сауырына оқ жауып жатқандай тұла бойының қақсап, қалтырағаны бір сәт басылған жоқ. Оқтың бәрі ұшаққа емес, өз денесіне тиіп жатқандай.

	Ымырт жабылғанда ғана бұлыңғыр қараңғыда түртпектеп жүріп төмен түсіп келе жатқан ол тік сорғалаған қия беттегі қолатқа жиналған қар күресініне тап болды. Осылай күмп берген Пашаны дәл осы қар күресінін ажалдан аман алып қалған еді. Соған қарай еңбектеп келе жатқан Локтев, ыңқыл аралас қырылдай шыққан дыбысты естіді де, қуана міңгірлеп жіберді:

	– Ой, Пашогым, бағың бар екен... Тірі екенсің ғой, бауырым. Тірі екенсің.

	Паша Смеляктың тоңазыған денесінің айналасын қан сіңген соқта қар мұз боп сақиналап, мықтап құрсап тастапты. Фонарьдың жарығымен Локтев Пашаны мұздан аршып алды да, бір шетке, қауіпсіз жерге сүйреп апарғаннан кейін қарды үңгіп, үңгір жасай бастады – екеуін алда ауыр түн күтіп тұрған еді...

	Локтев Пашамен сөйлеспек болып, телефон будкасының ішінде тұрғанында байқаған манағы екі қыздың мейрамхана залына кіріп келгенін кенеттен көріп қалды. Сырт киімдерін шешкен соң, қыздар онан бетер құлпырып кетіпті. Ақ шашты қыздың кәдімгідей қан теуіп тұрған нәзік жүзін, Үндінің әйелдеріне тән белгі екі қастың ортасындағы меңі онан сайын аша түскен, қатқыл қайқы ерінді, ұзын мойнындағы маржан моншағы әлсірей түскен көмірдің шоғы секілді жымыңдай жылтырайды. Локтевке алғашында ақшаштыдан гөрі жұпынылау көрінген қыз да плащын шешкеннен кейін өзгеріп, әрленіп кетіпті. Қап-қара, қалың да келте шашының астындағы жайнап тұрған көк көздері ынтыға күлімсірейді. Әлде оңаша отырғылары келмеді ме, немесе Локтев секілді олар да терезенің тұсындағы орынға қызықты ма, әйтеуір мейрамханада бос орын көп болғанмен, екі қыз күтпеген жерде Локтевтің қасына жетіп келді.

	– Ғафу етіңіз, сізбен отыруға бола ма? – деп сұрады ақсары шаштысы.

	– Болады.

	Қыздар орындыққа жайғасып отырған кезде, Локтев кенет соңғы сағаттарда басынан кешкен тып-тыныш оңаша күйдің ыдырап бара жатқанын сезіп қалды, енді сәл болса, шеге кіріп, желі шыққан резеңке шардың түкке тұрғысыз қабығына айналып шыға келмек.

	Сыртта біресе үдеп, біресе саябырлаған мазасыз майда жаңбыр бұрынғысынша сіркіреп тұр, ол Юрмала көшелерінің әбден шылқылдаған асфалтына, ағаштарына, үйлері мен бастырмаларына, қара жеріне сәл тобарсып алуға да бір сәт мұрша бермеді. Ылғалдың молдығынан әлдеқашан қарая түскен көшенің бұрынғы жасыл ағаштарынан шірік иіс шыға бастапты. Мұнан көп ғасыр бұрын, сонау бір ілгері заманда, бір кезде үлкен дөң болған, қазіргі кішкентай құм төбешіктер суға езіліп, енді болмаса сусылдай көшіп, өзінің бұрынғы биіктігі мен әсемдігінен айрылады да, қойыртпақ қамырға айналады, сөйтіп, адамдардың көзін қуантудан, күл сияқты жабысқақ құм топырақты жалаңаяқпен кешіп жүру рахатынан ажыратады. Жалаңаяқ топырақ кешіп жүру – ересек адамды да бала қып жіберетін жақсы бір ермек...

	Жалғыз қуаныш: дамылсыз жаңбырдан саңырауқұлақ атаулы қаулап өсіп жатыр. Юрмаланың тура өзінде, осы курортты қаланың жып-жинақы скверлерінде тып-тығыз, шалқандай үлкен оқжаңбырықтар, қарағай қоқыстарының арасынан қалқиып шығып тұрған берік те етжеңді, анау-мынау құрт-құмырсқаға бой бермейтін қозықұйрықтар шаш етектен, күнде ертеңмен шелек ұстаған қала тұрғындары осы мол олжаны жинап, скверлерді бір сүзіп шығады.

	– Жөнсіз сұрағым үшін ғафу етіңіз, – Локтев кенет сәл қырылдай шыққан жұмсақ дауысты естіп қалды да, өз ойының тұңғиығынан жоғары қалқып шықты, – қазір не ойлап отырсыз? Өзгеше бір ой ойлап отырғаныңыз ақиқат, ол сіздің түріңізден көрініп тұр. Күрделі. Тіпті екі бүктетіліп, қалыпсыз. Мойныңызға... м-м-м, қалай дәлірек айтсам екен... Бұғау салып қойғандай, біреуге серт берген секілдісіз. Тіпті басыңыздан өткерген сияқтысыз... Осыным рас па?

	Бұл сұрақты ақсары шаштысы берді. Локтев оның көзіне тіктеп қарады да, кекесін мен қызығушылықты қатар аңғарып қалды. Кенет іштей өзінше қыздың мінез-құлқының бәрі ешкімге ұқсамайтын ерекше екен деп тұспалдады.

	«Шынжыр бұғау» деп, ұмыт болған ескі сөзді қолданғанын көрмейсің бе.

	– Бір қызық ойға шомып кетіппін, – деп лепіре сөйлеген ол әншейіндегі жай, қарапайым сөздерден әлгі «вериги» адастырып жіберген еді, бөсіп кеткенін біле қойып, өзіне іштей күлкісі келді: неге бүйтіп көкіп отырмын? – Қиялыма саңырауқұлақ түсіп кетіпті... Және мынау жаңбыр да бір жағынан. Біздің Юрмаланың тұрғындары қолдарына шелек ұстап, күн сайын ертеңмен парктерді аралайды... Өзін-өзі кілт тоқтата қойды: бәлкім, бұлар жергілікті қыздар болып, мән-жайдың бәрін менен жақсы білетін шығар деп ойлады. Артынша: – Сіздер юрмалалық боласыздар ма? – деп сұрады.

	– Жоқ, – деп басын шайқады ақ сары шашты, – біз Ригаданбыз.

	– Қай үйге кірсең де қазір қуырған қозықұйрықтың иісі аңқыптұрады, биылсаңырауқұлақмолболды.– Алайда«мол» дегеніміздің өзі – екі ұшты ұғым. Немен салыстырғаныңа байланысты. Кейде «мол» дегенің небәрі «шамалы» ғана болып шығады. Өзім өз болып, саңырауқұлақтың көп жерін – сіздер тіпті елестете де алмайсыздар – солтүстікте, іс-сапарға барғанымда көрдім. Бір жолы сонда жолым түсіп, самайының ағарғанына қарамастан, әлі бала мінезді Локтев, күтпеген жерде әңгіменің қызығына беріліп кетті: – екі аптаға ұшып бара қалған едім, тура қозықұйрық науқанының үстінен түстім. Сонда Певек деген шағын портты қала бар. Ол Чаун түбегінде солтүстік мұзды мұхит аймағының ең шеті болып саналады. Бір жолы демалыс күні біз мұхиттың жағасына бардық. Машинамен келе жатып, өз көзімізге өзіміз сенбейміз: тура мұхиттың жағасында, тундрада, шелек ұстаған адамдар мүк арасынан бердеңені жұлып алып, шелектеріне салып жатыр. Мен алғашында оларды жеміс теріп жүрген шығар деп ойлап едім, сөйтсем олай емес... Саңырауқұлақ екен. Ең ғажабы, іріктеп қойғандай, барлығы біркелкі. Күнбағыстың қалпағындай қалпақтары нән, бес-алтауына – шелегің толып қалады. Аяқ алып жүргісіз. Бірде-бір шірігі жоқ, өйткені төңіректің бәрі мұз. Мүкті аршып алсаң, тамырының астында – тастай қатты тоң жер, түбіне шейін мұзға айналып кеткен...

	Ол шамалы уақыт қана үнсіз қалды, өйткені ақсары шаштының бұрынғысынша әсем үнмен сөйлеген, қырылдай шыққан жұмсақ дауысын қайта естіген еді.

	– Бұл саңырауқұлақ жайлы дастан... Рақмет. Ал жаңбыр жайлы дастаныңызды қашан естиміз?

	– Ардагердің осынау естелігі үшін ғафу етіңіздер, тым қызығына түсіп кетіппін, – деп Локтев тағы да терезеден сыртқа қарады, сол екі ортада қалыңдай түскен жаңбырдан дала кешкі ымырттай қараңғы тартыпты.

	Иә, қараңғы түссе, түсетін де жөні бар, өйткені кеш жақындап қалды ғой. – Жаңбыр жайлы дастан айтылмайды, өйткені өз басым жаңбыр, нөсер, сондай-ақ қолайсыз ауа райын, лайсаңды, шынымды айтсам, жақтырмаймын. Оған әлі үйренген де жоқпын.

	Мұның қазіргі сөзі өзінің бүкіл болмысымен, санасымен, тәнімен, қанымен қолайсыз ауа райын жек көретін байырғы ұшқыштың сөзі еді.

	– Әдетте, әркімде болатын мінез-құлық сияқты, оны сыйлауға тиіспіз, – деді ақсары шашты болар-болмас мысқылмен. – Ол өмір ережесі, «мен» деген сияқты күшті нәрсе. Кейде осы «меннің» өзі үлкен әріптен басталады деседі.

	Үнемі ақсары шашты ғана сөйлеп отырды, оның құрбысы аузын да ашқан жоқ, әңгімеден гөрі ол көбіне тамақ жеумен болды. Ал бұл кезде керектінің бәрі дастарқанға әлдеқашан әкелініп қойылған еді: тұзға жеңіл-желпі қақталған қызыл балық та, қолайсыз ауа райының арқасында ғана бұларға бұйырған жылан балық та, (егер күн ашық болса теріскейдің күніне тотығуға әуестер әлдеқашан түгін қалдырмай, таза тақыр қылар еді) кепкен наны қоса бар, укроп себілген сорпа да. Коньяк та келді.

	– Егер жаңбыр жайлы, жалпы су жайлы, пайымды пікір естігіңіз келсе, онда Азияға барыңыз. Немесе Шығысқа, – деді Локтев.

	– Ол жақтың адамдары осы тақырып төңірегінде ой қозғауды жақсы көреді, – әр әңгіме басталған сайын бірден дана пікірлер әлеміне тап боласың. Құдай ақы. Ал егер ешқандай мысқылсыз, кәдімгі әдет жайында айтатын болсақ, мен бір нәрсені көп аңғардым – мәселен, Азияда тұратын халық суды, өзеннің ағысын, фонтанның биін қызықтағанды ұнатады, ал Еуропадағылар – судың орнына отты жақсы көреді. Олар оттың жалынына, каминнің шоғына немесе батар күннің қызылына, не...

	– Өрттің алауына...

	– Тіпті жәй сіріңкенің жалынына қарағанды ұнатады.

	– Бәрі түсінікті нәрсе – Орта Азияда, сол Түркіменстанның өзінде немесе Өзбекстанда шектен тыс қатты ыстықтан адам кепкен саңырауқұлақка айналады, сондықтан еріксіз суды аңсайды, – дастарқанның жасауын көз алмай аңдып отырған мөлдіреген қыз бақылауын қойып, көгілдір жанарын жарқ еткізіп, Локтевке жалт қарады. – Еуропа оған мүлде қарама-қайшы, – біздің атақты Еуропамыз салқын. Сол себепті еріксіз жылынғың келеді. Солай ма, Сподра?

	– Сенің сөздеріңде романтикалық сарын жоқ, Тонечка, – деді ақсары шашты, – сен бәрін үйреншікті қарапайым тілмен оп-оңай қорыта салдың. Жылыну – ол жеткіліксіз... От дегеніміз тек тоңған қолдарыңды жылытудың немесе ғафу ет, сорпа пісірудің ғана мүмкіндігі емес, от дегеніміз

	– ол құдай, бүкіл ғасырлардан бері келе жатқан киелі нәрсе, біз соған табынуға тиіспіз. Су да солай... Су да – құдай. Ал, екіншіден, неге адам атаулының бәрі от пен судың екеуіне бірдей құмарта қарауды ұнатады?

	Өйткені салт солай, – пенденің бәрі құдайға табынады. Үшіншіден, суға, иә отқа қараған кезде көзің талудың орнына, қайта тынығып қалады. Бүкіл тұла бойың балбырап, м-м-м... Иә, бір ғаламат дел-сал күйге түсесің бе, қалай, оның үстіне оттың қимылы, судың қозғалысына пара-пар бір жаңа ой тудырады. Өзің мәнісін ұғып көрші, Тонечка, – адам мұндай жағдайда еріксіз ойланады.

	– Ой-ла-на-ды.

	Тұрмыстық философия, Локтев ішінен мырс ете қалды. Демек, ақсары шашты – Сподра да, көккөзді – Тонечка, Тоня. Шамалы үзіліс орнаған кезде, Локтев әңгіменің арнасын басқа жаққа бұрып жіберді.

	– Сіз латышсыз, – деді ол, – күтпеген нық сеніммен Сподраға.

	– Ал сіз? – деп көз қиығын көккөз қызға салды, – орыссыз.

	– Дұрыс па?

	– Қателестіңіз, – Сподраның жанарынан тағы да мысқыл көлеңкесі жүгіріп өтіп еді, Локтев кәдімгідей қысылып қалды.

	– Орыс – менмін, – деді Сподра, ал анау, – көзімен Тонечканы көрсетті, – Латыш.

	– Неге, ендеше, айыпқа бұйырмаңыздар, аттарыңыз керісінше? Латыштың есімі орысша да, ал орыстың аты – латынша?

	– Әке-шешелеріміз сондай жандар, ойына не келсе соны істеген.

	– Жарайды, оларды сөкпей-ақ қоялық, – Локтев қолын бір-ақ сілтеді. – Одан да дәмге қарайық. Әйтпесе суып қалады.

	Ол өзіне-өзі іштей кейіді, себебі Тонечканың бірнеше сөйлемді орысша бұзып сөйлегенін байқамапты, ал Сподра болса Латвияда емес, тура Москваның төрінде тұратындай қатесіз, таза сөйлейді. Шайтан шатастырды – қателестірген есімдері. Өзі жіберіп алған қатеден туған болмашы ренішті ебін тауып сейілту үшін, ол өз ойын тауға, заңғар аспанға, дәл қазір есіндегіні еркелей қытықтап, бірақ бұрынғыдай қанағат сезімге бөлемейтін, тауға шыққан сапарлары жөнінде, алдағы асулар мен былтыр ғана апатқа ұшыраған Паша Смелякқа қарай бұрып әкетті.

	– Сіз тағы да өз ойыңызбен болып кеттіңіз бе, – деді Сподра. Сосын ұсыныс айтты: – Онан да, бір алып қойсақ қайтеді.

	Локтев үнсіз басын изеді.





3


	Ол шынында да есік-терезесі жоқ, жайсыз қараңғы жертөлеге кездейсоқ түсіп кеткендей, өз ойына сүңги батқан еді. Көз алдынан қар үрдесінің солғын түсі, қып-қызыл тоңдағы бір уыс дене, тіршіліктің хабаршысындай болған фонарьдың әлсіз сәулесі, жылт етіп өте шықты.

	Жорық кезінде көп ойлап, көп толғандыратын Үлкен жер, ондағы уайымсыз, қайғысыз күн кешетін алаңсыз адамдар жазы, жылуы, жасыл жапырақты ағаштары, ыстықта аптабы аспанға атқан асфальтты көшелері мен аппақ құмды Рига шығанағын басып алған Қара теңіз бен Каспий теңізінің жағажайларында, үлкенді-кішілі өзендердің жағасында шалқасынан түсіп күнге күйіп жатқан дем алушылары бар орасан әлемді ойлады...

	Сонда мұз тесетін қайласынан басқа, сонау соғыстан әкелген америка күрегінің бары қандай жақсы болды. Майданнан оралған Локтев, ұшқыш-штурмовикке мұндай күректің қалай тап болғанын ойлап, талай таңданғаны бар. Өмірінде окоп қазып көрген емес. Бірақ қалай болғанда да күрегі бары ақиқат. Онысы кісі таңданғандай, жеп-жеңіл, әрі өткір де ыңғайлы еді. Жалпы, Локтев оны лақтырып тастамай үйінде сақтап қойды. Ойлап отырса онысы дұрыс та болған екен, кейін, альпинист жорықтарында осы күрегі сан рет пайдаға асты. Сол күрегімен ол күресіннен үңгір қазып, алдымен Пашаны кіргізді де, сосын өзі амалдап, әзер ішке кірді, өйткені түнді сонда өткізулері керек еді.

	Біресе есі кіріп, біресе сандырақтап жатқан Пашаға ол үш таблетка анальгин ішкізді де, ал екі аяғына бірдей укол салды. Локтев әрқашан арнайы шприц пен жолға арналған дәрі-дәрмек салынған қорапшасын қалдырмайтын. Сосын Пашаның үстіне астары түбіт, тау үшін тігілген арнайы күртесімен жауып, тоңып қалмас үшін түні бойы аяқ-қолын уқалап жылытып шықты.

	Ал түнгі аяз жиырма градусқа жуық еді. Бұл түні Локтев үлкен жердің шуақты жазы туралы, оның қозы-құйрықты қаулата өсіретін жылы жаңбыры туралы, құм төбелері мен шыршалардың хош иісі туралы, үйде жүргенде пәлендей бағаламайтын, ал алысқа шыққанда кәдімгідей сағынатын өз шаңырағын, каминнің маздаған шоғын ойлады, мұның пәтерінде кәдімгі камин бар еді, әрине, аса сәнді де емес, мәрмәрмен де қапталмаған, шойын темірге күрделі ою-өрнек те, әшекей де салынбаған, бірақ та әйтеуір жасанды, қайдағы бір электро-эрзац та емес, қасында демалып отыруға, жылынуға, ойланып-толғануға болады. Үйінен қайыңның кеспелтек отыны да, жанған кезде орманның айрықша хош иісін еске түсіретін қанды ағаш кеспелтектері де әрқашан табылатын. Осының бәрін каминнің істен шықпауы үшін, жаныңды жадыратып, жақсы да тыныш ойларға жетелейтін жалыны алаулай беруі үшін алдын ала өзі дайындап қоюшы еді.

	Ол өзін-өзі бағындыруға тырысып, ер адамның осалдығынан мүлде бөтен, басына орынсыз келген қайдағы бір жаман ойларды қуалады, әйтпесе қазір өмірлері қыл үстінде тұрған еді. Бір сағаттан кейін – жапалақтап жауа бастаған шыны іспеттес тығыз қар аспанды тулаққа айналдырып, айналаның бәрін боз боранға айналдырады.

	Ех, мезгілсіз жауған бұл қардың дәл қазір тіпті қажеті жоқ еді. Сосын жел көтеріліп, боран басталады да үш тәулік басылмай тұрып алды. Бұл өзінің үскірік аязымен қара жерді қарыған долы боран еді. Боранның ішінде үнемі астан-кестен бірдеңе болады да жатады, жаны бар секілді, біресе ышқына пысылдап, біресе үйіріле жөнеледі, біресе шалп-шұлп етеді, кейде мыстан секілді жексұрын дауыспен қарқылдай күледі, жапалақтап жауған қарды пайдаланған бір құбыжық осындағы адамдарды мазақтап, қорлап жатқан сияқты. Осы жерде дыбысы қырылдай шыққан свердловскілік жас инженер Павел Смеляк, өмірдің жылт еткен сәулесіне ышқына жармасқан күйі өліммен арпалысып жатты. Әбден есеңгіреп, терге малшынған ол тек оқта-текте ғана есін жиып, кірпіктерін әзер қимылдатып қояды.

	Локтевтің ізімен келе жатқан адамның бәрі қолайлы жартас, шоқыны паналап, боранның басылуын күтуде. Қазір олар Локтевке жап-жақын жерде отыр. Артта келе жатқандардан басқа ешкім де бұларға қол ұшын бере алмайды, сондықтан мейлінше шыдамдылық көрсетіп, ақырына шейін төзу керек. Иә, атап айтқанда, шыдамды соза түсуі керек. Ал ондай жәрдем болмаса, Смелякты Локтевтің тозығы жеткен ескі, альпинистерді Үлкен жерге әкететін, Ми-4, дәлірек айтқанда, мінгізіп алып кететін тікұшақ алаңына дейін сүйреп жеткізуге жалғыз өзінің шамасы келмейді.

	Екінші тәуліктің соңында Паша есін жиып алды, ыстығы көтерілгеннен қарайып, кезеріп кеткен ернін қыбырлатып Локтевке байыптай қарады:

	– М-мен қайда жатырмын?

	Бораған қар түйіршіктері тақырға, мұзға, тасқа тиіп күл-талқаны шығып, ұлыған жел ерсілі-қарсылы еліре безек қаққан, жын-шайтан жайлаған осы бір тамұқтың ішінде, аспан мен жердің арасындағы беймәлім жерде отырып, бұл сұраққа не деп жауап бермексің. Жын-шайтан осы қақаған аязда, жан түршіктіретін айғай-шудың ортасында – суда жүзген балықтай еркін сезінеді, өйткені өзінің үйі ғой, оған дүниені басына көтерген долы-сарыннан бөтен ешқандай да әуеннің қажеті жоқ. Ал осы «әуеннің» қақ ортасында отырған адамның халі нашарлай түсетіні мәлім.

	– Біз қарлы алаңқайда отырмыз, Паша, – деді даусы қарлыққан Локтев, бір қолымен үңгірдің аузын мықтап бітеп тастаған қар домбазынан саңылау аршып жатып, сөйтті де – боран басылмады ма екен? – деп саңылаудан сыртқа қарады. Боранның басылатын сыңайы байқалмайды. – Дүлей боран болып тұр, Паша. Қимылдауға мұрша берер емес. Басылған бойда, тікұшақ алаңына қарай жылжып кетеміз.

	– Менің аяғыма не болған? – Пашаның аузынан болар-болмас аппақ бу шықты да, артынша, шынының сыңғырындай нәзік те аянышты дауыс естілді, – а-а-а яғым семіп қалыпты, тіпті сезер емеспін.

	– Тізеңді ептеп тасқа ұрып алдың, Паша. Жасырмай-ақ қояйын, – Локтев қанша тырысса да дауысының қырылын баса алмай-ақ қойды, шамасы, тамағына суық тигізіп алса керек, өкпесі шуылдай сырылдап, қақырық тастады: екі күн бойы қар жамылып отыру да адамды ауыртпай қоймайды. Тамағын қырнаған суықты жеңуге әлі келмегеннен кейін, бәрі дұрыс болатынына сендіру үшін, дауысын сергек шығарып, ширақ сөйлеуге тырысты.

	– Бұл оп-оңай жөнделетін шаруа, Паша. Тек Үлкен жерге амалдап жетуіміз керек, жетсек болды, медицина да, дәрі-дәрмек те, дәрігерлер де табылады. Сондай керемет таныс дәрігерлерім бар, бауырым, олар... Егер қажет болса мұрныңа саусақ та жамап бере алады. Мықтап бекітетіні соншалық, оны қос қолдап тартсаң да жұла алмайсың. Оның қасында аяқ деген не, тәйірі. Міне, Паша, біздің медицина қандай дәрежеге көтерілді.

	Паша қар жастанған басын әрлі-берлі қозғады, шамасы, ауруды жеңген болса керек, қазір ол тек аяғын ғана емес, бүкіл денесін де сезбейді – міне, шатақ. Аурудың басылғаны Локтевтің тынышын кетірді, ол жаңа егу үшін шприц дайындауға бір оқталды да, сосын осының керегі бар ма екен? – деп ойлады.

	– Мен осы үлкен биіктіктен құладым ба? – деді Паша.

	– Жоқ, – шындықты айтпауға бекінген Локтев, – он бес метрдей ғана, одан көп емес, – деп бұлтара жауап берді.

	– М-ме-еніңше, онан биігірек секілді.

	– Әй, Пашок – запашок, өзің бір қазымыр екенсің. Мүмкін, онан елу сантиметрдей артық та шығар.

	– Мен ө-өлмеймін бе?

	– Сен, Паша, мұндай сөзді қой: «өлемін бе, өлмеймін бе?» деді қатулана сөйлеген Локтев, көзін ашулана сығырайтып.

	– Мұның бәрін батырлық хикая ретінде үйіңдегілерге қалдыр. Ұқтың ба? Осынау «Ұқтың ба?» дегенге Смеляк жауап қатпады, өйткені ол қайтадан талықсып кеткен еді.

	Қолмен аршып жасаған саңылауды осы екі ортада қар қайта бітеп тастады, боранның бәсеңдейтін сыңайы жоқ, қайта онан сайын күшейіп бара жатқан сияқты. Алқымынан біреу буындырып, саусағымен кеңірдегін езіп жатқан секілді, Локтевтің жүрегі айнып, лоқсып жіберді. Жүрек айнып, лоқсу – ол аштықтың белгісі. Өйткені Локтев төменге, Пашаға қарай жеңіл-желпі асығыс кете салды, бүкіл азық-түліктің бәрі жігіттерде, негізгі топта қалып қойды. Мұндағы аштық, ол сырқаттан да бетер, өйткені таудағы аш қалған адам жердегіден гөрі бірнеше есе тез күшін жоғалта бастайды, ал әлсіреген, шалажансар адам, егер басқалардың арасында болса оларға тірі масыл да, ал енді жалғыз болса, онда жұлының үзіліп кеткендей жүрек шаншуы, өзіңнің бейшара, дәрменсіз екеніңді, көп кешікпей жүрегіңнің соңғы рет соғып, тоқтап қалатынын біліп жатып, осынау шарасыздығың мен жаныңа батқан азаптың алдында тізе бүгумен бір. Осыған қосымша, екі күнгі ұйқы да өлтіріп барады. Локтев соңғы күшін салып жанталаса күресіп бақты, саусағын жеңіне сұғып, білегінде қап-қара, ауырғаны білінбейтін дақтар қалдырып қолының терісін қайта-қайта бұрап шымши берді. Соған қарамастан көз алдына Юрмаланың қарағайлы жас тоғайы еліктіре елес берді, сол орманның арасынан көзге аптаптан қуарып кеткен шығанақтың өңсіз алқабы, аяқ астында тапталып, нығыздалып қалатын қант түстес құмдар, жағадағы адамдар, қисапсыз көп адамдар жылыстап өте шықты. Сонау көкжиекте май шабақ аулап келген қос траулер, салдауырын тастады да, иә, аспанда, иә су бетінде екені белгісіз, бұлыңғыр кеңістікте қалықтап тұрып қалды. Артынша сәл өткірлеу шығып, сондықтан да аса тәтті сезілген қандыағаш түтінінің кеңсірік жарған хош иісі от басының әлсіз жылт ете қалған үйреншікті рухы, каминнің ыстан қарайып кеткен күйелеш-күйелеш қабырғаларын бойлай сумаңдаған жалын алауы одан бетер маужыратып тастады... Түкке түсінбеді. Бұл не сонда түсі ме, әлде есінен танғаны ма?

	Ол желке терісін шеңгелдеп ұстай алды да, барынша тартып қалып еді, шымшуға әдеттенбеген мойны тызылдап, аши жөнелді, сол сәтте басын бір сілкіп көзін ашты да, әрең дегенде барып саусақтарының қанға боялғанын байқады.

	Үшінші тәулікке қарай боран бәсеңси бастады да, қар саябырлай түскенде, үңгір қабырғасынан ойған тесіктен ол осылай қарай келе жатқан кісілердің қарасын көріп, мұның ажалдан аман қалу екенін, шеккен азаптың ақыры екенін, аштықтың соңы екенін, бүкіл жамандық атаулының осымен біткенін түсінген Локтевтің темірдей берік ағзасының бір жері оқыс үзіліп кеткендей болды. Оның тынысы тарылып, қараңғы тұңғиыққа қарай құлап бара жатқандай сезінді, бірақ біржола құлап кетпес бұрын, күрке саңылауынан қолын шығарып, қарлыққан дауыспен шамасы келгенше, бар күшімен айғай сап үлгірді:

	– Е-е-ех-ехе!

	Айғай шыққан жаққа қарай барлығы тұра жүгірді.





5


	Осы екі ортада мейрамханаға даурыға сөйлеп, шіреніп осынау өмірдің тізгінін өздері ұстап тұрғандай менменсіген өркөкірек бірыңғай джинси күрте мен шалбар киіп алған бір топ жас жігіт баса-көктеп кіріп келді. Локтевтің бір танырқағаны, бұлардың бәрі бірдей күнге күйген екен. Шектен тыс, әбден мезі еткен, бүкіл жаз бойғы мынадай толассыз жаңбырдың астында бұл ұзынтұралар қашан және қайда жүріп күнге күйген. Шынын айтқанда Юрмалада шуақты күнді жұрт ұмытып кеткен еді... Бұл жігіттер, мүмкін, айыпқа бұйырмассыз, примуста, ультра күлгін сәуледе, мүмкін, балық ыстайтын жерде тотыққан шығар, бәлкім? – деп таңғалды.

	– Мінеки, сіз мына дүниеге енді ғана қайта оралдыңыз, – деді Сподра, сонда ғана біртіндеп өзіне-өзі келген Локтев оның жүзінің нәзік, мейірлі, ұяң, балғын, пәк екенін екінші рет байқады, тіпті оның жүзіне тік қарауға қысыласың. Осы сұлулыққа әлі бірде-бір рет еркектің қолы тимеген де шығар-ау. Мынау ажарлы жүзден, аппақ тамақтан, жұп-жұқа нәзік еріннен, аппақ алма мойыннан, екі қастың арасындағы меңнен тіпті ешкім сипап та көрмеген болар. Мұндай перизат үшін дуэльге шығып, өліп кетсең де ризасың, егер осылар он сегізінші ғасырларда туса ғой, онда, мүмкін, бұл үшін сан жекпе-жек өткен де болар еді. Ал қазір, әттең, дуэльдің заманы емес, өйткені бұл жиырмасыншы ғасыр. Алайда егер теорияға жүгінсек, адамдар әр заманда қайталанып тұрады-мыс, осы әлемді билеп отырған көзге көрінбейтін бір құдірет осылай дегеніме кешірім сұраймын, адамзатты арнайы қалыптан шығарғандай қайталап шығара береді екен де, ол қайталау жиі-жиі жаңғырып тұрады екен. Сондықтан да дәл осындай бойжеткен он жетінші ғасырда да, он сегізінші ғасырда да, он тоғызыншы ғасырда да өмір сүрген деп батыл түрде айта беруге болады... Сол үшін талай еркектің қасық қаны төгілгені айдан анық.

	Сподраға сөз салу үшін, қызға қарағанда жасының аса алшақ, тым ұлғайып кеткеніне өкінді. Ал бәрін біліп, бәрін жөргектен көрген, әмбебап, өмірдің рахатын да, махаббаттың ләззатын да ерте татқан, өздерін екі аяқты жануар емес, нағыз адамның сұлтаны, осы ғаламның қожасы деп есептейтін мынандай апайтөс, тепсе темір үзгендей алып, өркөкірек, жас жігіттермен үзеңгі қағыстыруға шамасы келмейді, сондықтан осыларға жол беруі керек. Ал егер өз еркімен жол бермесе, онда сөзсіз масқара боп жеңілетіні хақ, міне, мәселе қайда жатыр...

	Ол өзіне-өзі іштей кейіп, «қиялдай берме, қақбас шал», – деп мырс ете қалды.

	– Ойлана беретініңіз үйреншікті әдетіңіз бе? Мұныңыз желдің теріс жақтан тұратынына, саңырауқұлақтың жоғары емес, керісінше төмен қарай өсетініне, толқынның жағадан емес, теңізден соғатынына көрініп тұрған жоқ па? Әлде бастығыңызбен шекісіп қалып, енді қалай күн көретініңізді уайымдап отырсыз ба?

	– Бастықпен арақатынасың нашар болса, Сподра, ол мүсәтір құйған құты секілді, қайта иіскеген сайын айығып, ширыға түсесін. Санаң айқын, көзің сайыпқыран аңшының көзіндей қырағы, құлағың сақ... Ең бастысы, тұла бойың шиыршық атып, ширатылып, суытқан аттай елеңдеп жүресің, өйткені ондай кезде бір сәт босаңсуға болмайды. Өкінішке қарай, Сподра, бастықпен шекісетіндей албырт шақтан әлдеқашан өтіп кеткенмін.

	– Ендеше, гәп неде?

	– Жаңа түсіндіріп едім ғой. Жас ұрпақтың сөзімен айтқанда, ескі арбаны жаңғыртатын мезгіл жетті.

	Әдепсіз сөз айтып жібергенін өзі де артынан байқады.

	Сподра бұл сөзге абырой болғанда, мән берген жоқ, әшейін күлді де қойды, содан соң әдейі көзін ойнатып Локтевті бастан-аяқ сынай бір шолып өткеннен кейін, асықпай жан-жағына қарады, сосын оның бетіне қайта үңіліп, құлағына жағатын қошемет сөзбен, мынадай қорытынды жасады:

	– Сіз әлі ондай халге жете қойған жоқсыз, айырбас жағы тым ертерек секілді.

	– Рақмет, рақмет, – Локтев шалбарына тамған коньяктің тамшысын орамалмен шертіп жіберді. Албырт адалдықтың қызуымен бар шынын ақтара салды, әңгімеміз аса жарасып кетті.

	Латынша комплимент дегеніміз – өмірде жоқ, әншейін бос нәрсе екен. Сол себепті, оның мәнісін білетін адамдар, жұмсартып айтқанда, комплиментті қабағын шытып қабылдайды.

	– Мұным қошемет, яғни комплимент емес, Сподра, бас иіп мойындағаным.

	Әңгіме айтып отырған Локтевтің сөзін осы тұста күнге күйген жас жігіттердің жамырай шыққан қарқылдаған қатты күлкілері бөліп кетті. Локтев жалт бұрылып, жігіттерге қарап еді, бірақ күлкі шақыратындай ештеңе таба алмаған соң, назарын залға аударып әкетті. Жұрт қарасы біршама көбейіп қалыпты. Жаңбыры толастамаған сылбыр кеш біртіндеп күшіне мініп келеді екен, сол себепті уақыттарын көңілді өткізу үшін біразы мейрамханаға жиналыпты. Өйткені мейрамхана да театрмен бірдей ғана ғой: мұнда көпшілікке өзіңді де көрсетуіңе, басқаларды да байқауыңа, музыка тыңдап, әңгіме-дүкен құруыңа, өзіңе ұнайтын қалаған ермек тауып алуыңа болады. Локтев пен Сподра екеуінің көздері бір сәт түйісіп қалған еді, оның көзқарасынан да қарымта ықылас сезімін байқаған ол ақырын жымиып қойды: әнеки, қыздың назарын өзіне қаратуға әлі де болса шамасы келеді екен ғой. Ал, ендеше, тырысып бақ, кәрі қақпас, сүйегің шашылып қалып жүрмесін...

	– Сіз, шамасы, жалғызбастысыз ғой? – деп ойлана сұрады Сподра. – Дәл таптым ба?

	Басын шайқаған Локтев, күнге күйген мазасыз топқа бұрылды: ұзынтұралардың шірене шыққан шулы дауыстары әңгімелесуге мүмкіндік беретін емес.

	– Мүлде жападан-жалғыз емеспін. Әйелімді құдайға тапсырғанмын, одан қалған перзентім де жоқ, бірақ сонда да болса мен жалғыз емеспін... Үйімде сүп-сүйкімді қос жәндік тұрады – бір көзі соқыр Василий атты шыбыным мен Витек деген сүйкімді қоңызым бар.

	– Муха емес, мух?

	– Айыпқа бұйырмаңыз, өйткені ол жігіттер санатында, еркек кіндіктен. Сол еркек шыбын Василий пердеге қонып, менің қалай жұмыс істегенімді қадағалағанды ұнатады. Егер мен хат жазып жатып, үтірді тиісті жеріне қоймасам, ұшып келіп түзетіп кетеді. Егер оған пердеден үстелге келіп қону керек болса, онда ол әрбір тазалық сүйгіш жәндіктерге тән әдетпен, аяқтарын мұқият сүртіп алады – ең алдымен алдыңғы екі аяғын, сосын ортаңғы екі аяғын, ең соңында артқы екі аяғын – сонан кейін барып қана үстелге ауысады. Көйлегінің түймелері әрдайым орнында, салбырап жүрмейді, түгел мұқият қадалған... Олпы-солпы жүре беретін ол мен ғой. Аяқкиімі тап-таза, мыс шынжырлы сағат бауы тағы бар. Жалпы, жайсаң жігіт ол, Василий бірақ сәл именшектеу. Егер үйге бөтен біреу келсе, қатты күйгелектеніп, ал қонақ әйел болса ұялып, перденің қыртысына жасырынып қалады.

	– Бейшара, бір көзінен қайда жүріп айрылған?

	– Көшедегі төбелесте.

	– Соншама қызыл шеке боп кіммен төбелескен?

	Шыбынның көзін шығару – өлтіргенмен бірдей ғой.

	– Ешкімнен де қайтпайды ол. Торғаймен де, көгершінмен де, асыранды итпен де, бөтен шыбындармен де жатып алып төбелесе береді.

	– Ал Витек деген қоңызыңыз ше?

	– Қоңыз деген аты болмаса, ол әлі тым кішкентай. Онан гөрі қоңызтай, қоңызшасы дұрысырақ. Ауыл шаруашылығының, маманы. Өзі агрономиялық техникумды бітіргенмін, дипломым бар дейді.

	– Документін көрсетті ме?

	– Жоқ, мен айтқан сөзіне былай-ақ сендім.

	– Ауыл шаруашылығының маманы сіздің үйде немен шұғылданады, сонда?

	– Полиэтилен қапшықтағы картоптың қалай өнгенін бақылайды, біреу ұрлап кетпесін деп қоқыс салатын шелекті күзетеді, терезенің жақтауындағы қиярлардың көгеріп, я сарғайып кетпеуі үшін оқтын-оқтын аударыстырып тұрады, сыраға арнайы тұздап қойған шабақтарымды күнге кептіреді... Тағы да қандай өнері бар? Арақ іше біледі, жұмыртқа қуыра алады және тәп-тәуір етіп шай демдейді. Осы жете ме?

	– Үйіңізді бір барып көретін екен?

	– Ол оп-оңай. Ешқандай қиындығы жоқ.

	– Ыңғайсыз емес пе?

	– Ашық кеткеніме айып етпеңіз, орамал ретінде қос құлағыңмен өз танауыңды сүрту ғана ыңғайсыз, – деді Локтев, сөйтті де бетін қалай тыржитып жібергенін өзі де байқамай қалды: – тым дөрекі әзіл.

	– Солай ету өзіңіздің қолыңыздан келе ме? – Қыздар жаңағы тұрпайы әзілге пәлендей мән бермесе керек.

	Локтев енжар қалпын сақтай отырып, тосыннан мырс ете қалды – несі бар, қанша айтқанмен мұны жалғыздықтан, жабырқау күйден сытылып шығуына қыдырып келген осы ғажайып екі қыз мәжбүр етті, бұл бір әуесқой жәндік секілді жылы іннен алдауға еріп жорғалап шыға келді де, бірден шүйіркелесе кетіп, Паша Смелякпен тағы бір кезек хабарласу керектігін де тарс ұмытты.

	– Тағы да мұрнымның ұшына сабан түтігін тікесінен тік тұрғыза аламын, бір жарым рет көзімді қысамын, алыста тұрып ауыр бұйымдарды қозғалтамын, көз қиығыммен йогтардың сүйіп ішетін асы – тураған шегеден буға бұқтырылған котлет дайындаймын. Тұздығы – тікенек сымнан әзірленген кеспе.

	– Ауыл шаруашылығы маманы – қоңыз серігіңіз Витектен гөрі сіздің қолыңыздан көп нәрсе келеді екен.

	– Қанша айтқанмен ол қоңыз да, ал мен – адаммын ғой, – деді ол сәл ерсілеу мақтанышпен.

	Еденге түскен қалың мауыты матадан бүрмелеп тігілген тіп-тік шымылдықтың артынан – бұл шымылдық эстрада сахнасының өкпе тұсын жауып тұратын еді, – қолына жылтырақ түймелері әшекейленген әдемі жез сыбызғы ұстап, армян тәріздес өңі қаралау келген бір музыкант жігіт оқшау сытылып шығып еді, іле-шала тағы бірнешеуі саңылаудан сығалай қарады, сырт пішіндеріне қарағанда олар да жаңағы кларнетші сияқты түстік жақтан жазғы маусым кезінде ақша табуға арнайы келген сияқты. Музыканттардың бәрі қас қаққанша өз орындарына сап түзеп тұра қалған еді, сол бойда күркірей жөнелген қатты дыбыс отырған жұрттың құлағын жарып жібере жаздады – бұл белгі берген бүкіл Кавказ жұрты осынау аспапта асаудай ойнайтын, барабаншы жігіт болатын. Алайда бірнеше секундтан кейін, жаңағы құлақ жаратын дыбысты ақырындап шыққан сазды әуен алмастырды. Бірыңғай джинсы күртелі ұзынтұралар отырған топтан, баскетболшыдай бойшаң, альбиностай аппақ самай шаштарын бұрымша өріп алған бір сымбатты жігіт бөлініп шықты. Алшаң басып, тіке Сподраға жетіп келді де, ай-шайға қарамастан шынтағынан ұстай алды.

	– Билейміз бе?

	Бойын жинап алған Сподраның көзі от шашып ойнап шыға келді.

	– Биге шақырмас бұрын, құрметті маркиз, – деді ол сыпайы ғана, біздің дастарқанның басында ер адам отыр, ереже бойынша, айып етпесеңіз, алдымен осы кісіден рұқсат сұраңыз, – сөзінің әр буынын бөліп-бөліп, асықпай шегелеп айтты, – содан кейін ғана менімен сөйлесуіңізге болады.

	Бұл сөзден ұзынтұра шалқасынан құлап түспегенмен, әйтсе де кәдімгідей ыңғайсызданып қалды да, тоқ ұрған адамдай қолын Сподраның шынтағынан тез тартып алды.

	– Сіздің бикеңізді шақыруға бола ма? – «шақыру» деген сөзді ол, неге екені белгісіз, «е» арқылы – «шеқыруға» деді, онысы анық байқалып тұрды, сонымен қатар «бике» сөзге әдейі ерекше екпін бере сөйледі.

	Локтев иығын қиқаң еткізді. Аяғы неге апарып соғатынын ол алдын ала біліп отырған еді.

	– Мейліңіз.

	– Рұқсат па? – партияны жеңілгісі келмеген жас жігіт тағы да Сподраға бұрылды.

	Әйткенмен Сподраның көзқарасы оны еденге шалқасынан түсірді, ол джинсы күртесінің жеңімен шаңды, темекінің тұқылын, қиярдың қалдықтарын «сыпыра-мыпыра», алайда еден тап-таза, жарқырата сүртілген паркет болғанымен жерге ұшып түсті де, сонау төменнен, түпсіз-шыңыраудан міңгірлей сөйледі:

	– Танго биіне... шақырамын.

	Бірақ Сподра аямай тағы да бір періп қалды:

	– Жоқ, рұқсат етпеймін. Кейбір адамдар хайуан сияқты болады, олармен тіпті билеудің өзі ұят. Сізбен билеу – жаман ырым. Бәрі түсінікті ғой деймін. Біздің үстелді сіздің тез босатуыңызды сұраймын, – ұзынтұраның мәнеріне салып Сподра да екі сөзді ерекше ежіктеп – «біздің» және «сіздің» деді.

	Сподраның бұл қылығы қатал әрі орындалуы мен психологиялық негізден тіпті қатыгез болғанмен, Локтев онан ешқандай жамандық байқаған жоқ. Қайта керісінше, ожар да, кісі жеркенгендей өзімшіл жігіттің көкірегін дер кезінде басып қойғаны дұрыс болды, әйтпесе Сподра жынын қағып алмаса, ол онан да әріге кете берер еді. Ол тіпті беті бүлк етпестен Локтевтің коньягын бокалына құйып, бір қағып тастап, қалдығын Локтевтің үстіне шашып жіберуден де тайынбас еді, сосын Сподраға тиісіп, оны сүйкеп әкетуден, бас салып өңірін ағытудан, моншағын жұлып алудан тайынбай, білгенін істер еді... Әрине, Локтев қорқақ та, қауқарсыз да емес, шықшыттан бір-ақ періп, жағын шамдалша салбыратып қояр еді, бірақ ол жалғыз емес. Әне, қарашы, өздері толық бір команда, шетелдің мұңлы сазды танго биіне әуес баскетболшының таяқ жегеніне бәрі жылқыша кісінеп, қарқылдай күлді.

	Үсті-басын түзеткен Сподра тіп-тік отыр. Көккөзді Тонечка күлкісін баса алар емес. Әттең, бір жиырма-жиырма бес жасты шегеріп тастаса ғой, онда ол сөзсіз осы Сподраға үйленіп алар еді. Оллахи. Қайтседе, өмірінің ең жақсы сәттері мен ең жарқын күндерін соғыстың аласапыран ауыр жылдарын бірге өткізген, әркез жүрек сыздатқан, мұңлы сезіммен өзегі өртене түсіп, тек соған ғана байланысты еске алатын тіпгі сүйікті жан серігі Наташкасы, Натальясы, Наталья Михайловнасының жарқын бейнесі де осы минуттарда солғын тартып, ұмыт боп шыға келді. Оны еске алған минуттарда жалғыздық пен қайғының әсерінен тіпті шекесіне шейін солқылдап кетер еді. Бірақ жас болса келіп қалды, астындағы аты діңкеледі, ақ көбік болып титықтады, ал енді бұдан соң «құдайдан үміт» күту де бекер нәрсе, өткенің мен қазіргіңді қанша тырысқаныңмен бастарын біріктіре алмайсың, жастық шақ қайта айналып келмейді.

	– Ал сізбен билеуге мен әзірмін, – деді Сподра сол бұрынғы қырыл аралас биязы үнмен. Қасының арасындағы меңі бұрынғыдан бетер көмірдей қарая түсіпті, онысы Сподраның өзіне керемет жарасып тұр. – Бас тарта көрмеңіз... Жарай ма?

	– Жаңа ғана сіз әлгі маркизді... жағасынан алып лақтырып жіберіп едіңіз ғой. Шатыр аңдитын перісымақты...

	– Әркім өзіне лайық сыбағасын алуға тиіс.

	– Рақмет сізге, – деп міңгір ете қалды Локтев. Сөйтті де орнынан тұрды. Жүзінде тағы да жасқаншақтық пайда болды. – Бірақ мен билей алмаймын ғой.

	– Жүрексінбеңіз. Бидің ең негізгі шарты не? Ол бір-біріңнің аяғыңды басып кетпеу.

	– Демек, табаныңның астын ластамай, егер аяқкиімің аяғыңнан түсіп қалса, қайта киіп алып, башмақтарыңды абайлап, ақырын сүйрете жылжытып отыр десеңізші, солай ма?

	– Солай, – деп құптады Сподра.

	Ол өзін еркін ұстап, жеп-жеңіл, әсем биледі. Әдейі би үшін жаралғандай екен. Оның қалай билегенін көрген тіпті ұзынтұралардың тобы да жылқыша кісінегенін, ыдыстарын соғыстыра сыңғырлатқандарын қоя қойып, екеуінен көз алмастан қарап қалды.

	Мына қызықты қараңызшы, әдетте икемсіз, биге келгенде тіпті шорқақ Локтевтің өзі кенет өзін-өзі еркін де жеңіл сезінді. Сподра өз ісінің қас шебері еді, ол Локтевтің бойындағы ыңғайсыздық жүгін біржола сылып тастап, оны көптен бері ұмыт болған мамыражай күйге, жастық қалпына қайта түсірді.

	Олар мейрамханада тағы да ұзақ отырып, көп биледі, егер шынын айтсақ, көп ішті де, көкейінен шыққан осынау бір кештің ішінде Локтев қайта жаңғырып шыға келгендей сезінді. Тек оқта-текте ғана жүзіне уайым көлеңкесі көлегейлегені болмаса, оның да сырт көзге білінбейтіні соншалық, тіпті байқағыш Сподраның өзі де ештеңе аңғарған жоқ.

	Ал шығар кезде Локтев Сподра мен Тонечканы үйіне шақырды, өйткені бұл екеуін қалайда пәтерінде тұратын достарымен, еркек шыбын Василий мен ауыл шаруашылық қоңызы Витекпен әйтеуір бір таныстыруы керек қой. Бұл жайсаң жігіттердің екеуі де оқта-текте көңіл көтеріп тұруға әбден лайық...

	Юрмаланың көшелері қараңғы еді. Жаңбыр басылыпты. Манаураған зәулім қарағайлар әлдебір ұшар биікте өзара қолтықтасып алып, тербетіле сырласып тұр, жапырақтарынан маржандай су тамшыларын жерге домалата сілкіп түсіріп, түнді өздерінше қысқартып әңгіме-дүкенмен өткізбек. Локтев, неге екені белгісіз, бір терең ойға кетті де, ал Сподра мен Тонечка керісінше – көп күліп, бірін-бірі иықпен қағып қойып, асыр салып, секіре ойнап келеді, қысқасы, екеуі де ата-ана мен оқытушылар тізгінінен алғаш рет бостандыққа шыққан оқушы балалар секілді мәз-майрам болды.

	Паша Смелякпен Памирде болған оқиға, – өте сирек кездесетін жәйт, тіпті жоқтың қасы, әйтпесе бір жүз жетпіс метр биіктен құлап, тірі қалу мүмкін бе. Мұндайды ешкім де басынан өткерген емес. Әлемдегі ең бірінші альпинист болып саналатын, қауіп-қатерге ұшырап, сан құлаған – әйгілі Люсьен Берадини де, барлық шыңға жеке-дара шыққан Вальтер Бонатти де, ағайынды Абалаковтар да – қысқасы, басқа ешкім де дәл осындай жағдайға ұшыраған емес.

	Сол бір аязды күнгі күннің әлсіз сәулесіне аракідік мұз қабырғалары шағылысқан бір жүз жетпіс метр қараңғы құз шыңырауды, сонау заңғар биіктен тұп-тура үлкен тасқа қарай тоқтаусыз ағызып бара жатқан кеудеше киген ноқаттай мүсінді көзіне елестеткен кезде, жүрегі ұясынан шыға жаздап, тамағына тас тірелгендей тұншығатын еді, сонда әркез тұла бойы қан қақсап, енді болмаса жаны шығып кететіндей көрінетін еді.

	Пашаны ажалдан аман алып қалды. Оны Үлкен жерге дер кезінде жеткізіп үлгірді, сонда жасаған бірнеше операциядан соң көпке шейін ауруханада төсек тартып жатты да, сырқатынан жазылғаннан кейін туған Свердловскісіне есен-сау қайтып кетті... Адамның сыртын бүтіндеу қиын емес, егер біле білсеңіз, оның аяғы қуанышпен де бітеді, ал ішкі дүние – ол әлдеқайда күрделілеу. Әлгі оқиғадан кейін Пашаның енді өзін-өзі бағындыруға, үрейді, ауруды жеңіп, тауға қайта шығуға батылы бара қояр ма екен? Әйтпесе, сондай жағдайға ұшыраған одан да мықты талай альпинистің тауы шағылып, беті қайтып, жасып қалған...

	Локтев іштей өзіне-өзі сан рет сұрақ қойған: адам не үшін тауға шығуға құштар болады? Жеке басының шығатын себебі – ол басы ашық нәрсе. Аспанға жақындықты, биіктікті сезіну, майданда, соғысқа ғана тән нартәукелдің өзгеше тәтті дәмін тату, биікті тосырқаған құлақ-шекеңнің солқылдап, қаныңның тасуы, әр шыққан сайын қайта жаңғырып туындай беретін үрейді жеңіп, өзіңді өзің бағындыру. Бірақ мұның одан басқа да артықшылығы бар. Төмен жақта, жер бетінде жеке басының қамы мен өз пайдасы үшін тіпті туған әке-шешесін де сатып жіберетін оңбағандар, – сужүректер, екі жүзділер күнделікті мынау тіршілікте ұдайы кездесіп тұрады. Тауға шығатындардың арасында ондайлар мүлдем жоқ, бола алмайды, – өйткені бір арқанмен өрмелеп бара жатқан, керек кезінде өлімге де бас тігуден қайтпайтын адамдардың арасында ондай азғындар мен жүрексіздердің жүруі мүмкін емес. Егер кездейсоқ тап бола қалса, оны жазғырудың да, қудалаудың да қажеті жоқ – өзі-ақ кетеді. Кеткенде де ың-шыңсыз мыштай болып кетеді. Ол адам басқалар бағындыратын қиындыққа өзінен өзі-ақ төзе алмайды – шырқау биіктен, қақаған аяздан, бораннан, ызғардан, сол топтың арасында көбіне өзара орнай беретін турашыл қарым-қатынастан, ащы теріңді түгел қырауға айналдырып жіберетін ызғарлы әрі зәрлі күн көзінен, тосыннан кездесетін қауіп-қатерден, кез келген сәтте түпсіз шыңырауға құлап кету қаупінен сөзсіз зәресі ұшатыны ақиқат.

	Локтев қаншама тауды көріп, қаншама шың-құз, шоқыны алғанмен, солардың барлығынан да жақсы көретіні – Памир таулары. Біріншіден, ол басқа таулардан гөрі күннің көзіне, аспанға бір табан жақын, самғау биікке ынтызар байырғы ұшқыш адам осы тұрғыдан басқа еш жерде емес, тек сонда ғана құмардан шығады, екіншіден, Памир тауының ауа райы басқалардай жүйкеңді қажайтын құбылмалы емес, бірқалыпты тұрақты болады, – егер жел бір көтерілсе бір, бір жарым ай бойы сол екпінінен таймайды, егер аспан ашық болса, ұзақ уақыт өте көпке шейін күн көзін бұлт шалмайды, ал енді долы боран бір басталса, онда ол жуық арада қаһарынан қайта қоймайды. Басқа тауларда – Кавказда, Тянь-Шаньда, Саянда – Памирдегідей емес, құдайдың құтты күні жүз құбылып тұрады, ал ауа райы тұрақты болса, онда алдын ала бәрін дәл есептеп, ең асау шыңды да бағындыруға болады.

	Паша Смеляк екеуі ұшыраған сол оқиғада, әйтеуір сәті түсті – боран ұзаққа созылған жоқ, тіпті ол боран дейтін боран да емес – зеңбіректен бір дүркін атып жібергендей әншейін қарлы құйын ғана. Егер ол шын боран болғанда, екеуінің аман қалуы неғайбыл еді.

	Пашамен ауруханаға бірге жатып шығуға тура келген Локтев бірақ көп ұзамай жазылып шықты да, ал Паша аяғының сынығы біткенше сонда қалып қойды. Артынан ұшақпен Свердловскіге шейін апарып салды, жалғыз жіберуге Локтевтің жүрегі дауаламады.

	Әрине, тау тек «тәңіріге жақындап бару» немесе «қорқақ, иә батыр екеніңді, өжет, иә жасық екеніңді, опасыз, иә сенімді екеніңді, жауыз, иә кеңпейіл екеніңді, адал иә пасық екеніңді сынап, сезіну ғана емес, француз Параго дәл тауып айтқандай, ол – «өзіңді өзің тексеруге мүмкіндік», яғни өзіңнің кім екеніңді, қандай адам екеніңді анықтау. Тау адамды жасытады да, бірақ оның мерейін де көтереді. Тау дегеніміз ол – зұлымдықтан арылу, ол ақыры құзар шыңның төбесі алынғаннан кейінгі басқа ештеңемен де салыстыруға келмейтін жеңіс рахатын өзгеше сезіну, төменіректе тас алқапты айқыш-ұйқыш мұз айдындар сағаға қарай баяу жылжып жатады, ал одан да етектеу жақта арша өсіп, киіктер жайылып, ұларлар, еті дәмді памир кекіліктері ұшып жүреді, сұлу да тентек өзендер буырқана ағады, оның кей тұстағы ағысының қаттылығы соншалық, бір жарым тонналық тастарыңды бұйым ғұрлы көрместен домалатып әкете береді, оның әрі асау, әрі қатты алапат екпіні, егер саусағыңды батырсаң саусағыңды, қолыңды батырсаң қолыңды қолдауыңнан жұлып кетеді.

	Егер адам бақытына немесе сорына қарай, кімге қалай, тауға бір ынтықса, онда тау – мына қызықты қараңыз, – өзіне біржола дәндетіп алады да, сол адам оның кәдімгі басыбайлы құлы болады, оллаһи. Түрлі жағдаймен таудан қол үзіп кеткен кісілер кей-кейде жынды адамша алас ұрады – өйткені шың басындағы көлемі орасан үлкен, дөп-дөңгелек шаңқан күнді, жымың қаққан түнгі жасыл жұлдыздарды түсте көріп, ұшар биікті сезінгенде адам қайтіп шыдап тұра алады, оянып кеткен кезде әлгі бейшара қатты қамығады, еңіреп жылап жібереді, тағдырына налиды, ұясынан бұзып жарып шығып кете жаздаған жүрегін тордағы құстай өз кеудесімен қымтай қояды да, әбден сілесі қатып сүрініп жығылғанға шейін ерсілі-қарсылы сенделе береді, сенделе береді. Ондай адамдарды аяйсың – олар бақытсыз жандар. Олар жеке бастары үшін де, өзгелер үшін де біржола біткен адамдар.

	Әңгіменің ашығы, несіне жасырсын, Паша да сөйтер ме екен деп Локтев іштей қауіптене беруші еді, өйткені тау оның мысын басып, бетін қайтарып тастады, тұла бойын жарақаттады, құздан құлап бара жатқандағы сондағы үрейі өле-өлгенше тарқамай қоймаса қайтсін. Егер де оның беті аулақ, үрейі басылмаса онда Паша құрыды дей бер, кез келген нәрсенің бәрінен – қатты дыбыстан да, құс қанатының сусылынан да, бақшадағы қарақшыдан да, өзінің көлеңкесінен де қорқып жүретін болады. Пашаны ажалдан құтқарғаннан кейін, Локтев оның өкіл әкесіндей болып кетті, енді ол екінші мәрте кіндігін кескен баласы үшін үнемі алаңдап жүруші еді. Биыл ол өз тобымен тауға тартып кетпестен, Пашаны күтіп, Үлкен жерде қалып қойды. Өйткені Локтев пен Смеляк екеуі бірігіп, қайткенде де, – мейлі ол аласа да, оп-оңай ақ бола қойсын, әйтеуір бір шыңға шығып келулері керек екенін бұл анық білді. Ол өте-мөте ауадай қажет Паша үшін, оның былайғы өмірі үшін, ең ақыры Локтевтің өзі үшін де.

	Әзірше Локтев «тәрбиені» телефонмен ғана жүргізуде, бірақ өкінішке қарай онысынан ештеңе шығатын емес. Пашаның үйі қасарыса жауап қатпай тұр. Смеляктың жұмысынан оны демалыста деп хабарлады. Егер Пашамен телефон арқылы хабарласудың сәті түспей қойса, онда ол ұшаққа отырады да Свердловскіге тартып кетеді, өйткені шыңнан құлағандағы алған зақымы, денесінің жараланғаны – ол бер жағы ғана, ал ең жаманы ішкі дүниесін, сана-сезімін тозған шүберектей теріс айналдырып өзгертіп жіберетін болса, онда ол адам өзінің құр әншейін көлеңкесі ғана болып қалады. Әлгі адамды қанша жанталассаң да енді ешқашан жөндей алмайсың.

	Міне, Локтев сол себепті өз командасымен тауға тартып кетпестен, үйінде, Үлкен жерде, Пашаны күтіп әдейі қалып қойды.

	Ал Паша батыр бүкіл ортамен байланысты үзіп, бір түкпірге қарай ізін білдірмей, жоғалып кетсе керек, – бүгін, міне, телефоны жауап бермегеніне тұп-тура тоғыз күн болды.

	– Әдетте, салт басты, бойдақ еркектер өз үйіне өзі қарамайтын кейбір салақ та кербез әйелдерден гөрі епті де ұқыпты болады. Жалпақ тілмен айтқанда, еркек ағайын көз қуантып, көңіл жадыратуға лайық мүлікті байқағыш келеді, келіншектер арасында жиі кездесе беретіндей олар ұсақ-түйектің, ыдыс-аяқ пен жылтырақ нәрсенің соңына түспейді, оған салынбайды да. Осынау ғасырдың бас кезінде сұмдық мода болған, кезінде мың-сан сыналған да – терезе алдын қыш құмырада өскен атышулы шырмауық гүлмен әшекейлеп қоятын мещандық қасиеттен бірде-бір кем түспейтін бөлмені қазіргі кездегідей мамықтан жасалған ойыншық ит пен мысық секілді хайуанаттармен, арзан әшекеймен, ғафу етіңіз, ыбырсытпайды – қысқасы, ер адам керексізін сыпырып тастап, негізгісін ғана даралауға тырысады.

	Марқұм Наталья Михайловнаның бұрын өзі жасап-жасқаған қуыстардың бірен-сараны әлі де сол күйінде сақталып тұрғанмен, қалғанының бәрі кейін Локтевтің өз қолынан шыққан дүниелер – қабырғаларды ағашпен қаптауы да, дөрекі кендір арқаннан өрген әшекейі де, картиналар да, мылтыққа ұқсайтын, бөлмелердің қалтарыс-қалтарысына іліп қойған мұз оятын қайлалары да, ұшақтың ескі штурвалы да, әрбір тау жорығынан қайтқан сайын іріктеп әкеліп, тастан өрген гүлдесте жапондық икебана сияқты асқан сүйіспеншілікпен әдейі сұрыптай өрнектеу арқылы құрастырған, сөрелерде бір-біріне сазды әуендей қиюласып жатқан тастары да...

	– О-о, мұнда жаның жай тауып, рақатқа батады екенсің,

	– Локтев пәтерінің жайлылығын Сподра алдымен атап өтті.

	– Білесіз бе, мен қайткен болар едім? Маған салса өзіңіз ойлап тапқан сіздің үйдің осынау көрінісін жаппай өндіріске енгізуге қазір-ақ даярмын.

	– Бір адамның жанын салып өзінше тапқан өнерін жаппай өндіріске ешқашан ендіре көрмеңіз, – деп, Локтев мырс ете қалды. – Өйтудің мүлдем қажеті жоқ, әйтпесе тап қазір ғана ойлап тапқан жаңалықтың артынан одан да әлдеқайда жақсы, алдыңғысынан да жетілген түрі пайда болады... Бірақ оны да өндіріске жібермеу керек – келесіде одан да сапалысы туады, сөйтіп, осылайша сатылап кете береді. Қол өнерін, Сподра, конвейерге қоюшы болмаңыз, ол ешуақытта жаппай өндіріс бұйымы бола алмайды.

	– Мұныңыз әйтеуір мен үшін тым күрделі нәрсе екен, – денесі тітіркеніп, бүрісе түскен Сподра кісі елжірегендей нәп-нәзік иығын түбіт кофтасының сыртынан қос қолын айқастыра өзін-өзі құшақтай алды.

	Бұл белгіні айтпай түсінген Локтев үстіндегі пиджагын тез сыпырып тастады.

	– Қазір камин жағамын. Оның үстіне дайын қандыағаш кеспектері де бар, алдын ала жарып, әдейі әзірлеп қойғанмын. Қандыағаш түтінінің қалай жұпар аңқитынын білесіздер ме?

	– М-м-м, мінеки, зиялы қауым... Камин, қандыағаш түтіні, айнадай қабырғаларға шағылысқан жалынның сәулесі... Версаль, Лувр, Шатле қамалы, Сен-Поль сарайы,

	– Сподра қасын керді, – қандыағаш отыны тек корольдердің ғана меншігі...

	– Менің каминімнің алауы корольдар шоғынан кем түспейді, – деді шабыттана сөйлеген Локтев.

	– Мақтану жағынан ешкімнен қалыспайды екенсіз.

	– Әдемі тұруға тыйым сала алмайсың, әркімнің бір сәтке болса да король боп сезініп, таққа бір отырғысы келеді.

	– Алайда патшалардың айтуынша, тақта отыру тек мызғып алғанға ғана ыңғайлы, – ұйқы мен түс көру үшін өте таптырмас орын.

	– Ол жағын білмедім, өз басым әлі күнге таққа мініп, түн қысқартып көрген емеспін, корольдің өзімен бұрын-соңды тілдесудің сәті түскен жоқ. Корольді қайсыбір автобус немесе электричканың ішінен кездестіремін бе деп қаншама табанымды тоздырсам да, алайда оның орайы келмей тұр-ау. Ішкі ойнақылық пен көтеріңкілікті масая сезінуден туындаған жеңіл де сәл сайқымазақтау әзіл әңгіменің үстінде Локтев үй шаруасын да ұмытқан жоқ, – каминге тездетіп отын қалады, астына қайыңның қу қабығын салып, сіріңкемен тұтата қойып еді, іле-шала өзара жарасымды әңгімемен қысқарған осынау кешті естен кетпестей сәнге бөлеп ғажап бір күйге түсірген хош иісті жып-жылы түтін бөлмелерге мамықша жайыла жөнелді. Қыздар да Локтевті шын пейілмен жақсы көріп, риза болып отырған сияқты, бұған, егде сылқымға, сүйсіне көз тастап қояды, өз қатарындай қошеметтеуде, бірақ қыздардың бұл серіктері мұз жартастарда жатып, ақырғы күнін өткізіп жатқан полярдың кәрі қасқыры секілді, самайы бурыл тартқан еді. Локтев бұл көзқарасты бүкіл тәнімен дерлік сезгендей күйге түсіп, тоқырауда жүрген торыққан көңілін көтергені үшін қыздардың келгендеріне іштей дән риза болды.

	– Ал қалған тұрғындарыңыз қайда? Бір көзі соқыр шыбын Василий мен ауыл шаруашылық қоңызы Витюханы айтамын, – деді Сподра тосыннан.

	– Витек, – деп түзетті Локтев, – Василий мана ескерткенімдей қонақтан қатты қысылады, оның үстіне үйде қыздар болғаннан кейін, – дәл қазір, перденің қыртысына жасырынып алып, порошокпен пиджагының түймесін ысқылап, әлекке түсіп абыржып отырған шығар, бейшара.

	– Оның түймелері не – мыс па сонда? – білуге құмартқан Сподра, перденің қасына барды.

	Пердені әрлі-берлі аударып, мұқият қарап шықты. Тонечка да құрбысына қосылып, үтірді қатесіз жоюды жақсы көретін, пердеден үстелге түспес бұрын аяқкиімін шешетін, күнде түймелерін тіс порошогымен тазалайтын, тазалық сүйгіш, ұялшақ шыбын Василийді нұрлы жанарымен айналаның бәріне көгілдір сәуле шашырата іздеп өтті – ол қайда тығылып қалған?

	– Жоқ ол, – деп хабарлады Сподра.

	Кіріп келген кезде оның да, Витьканың да үйден көрінбегеніне өзімнің де таңым бар. Қараңыздаршы, Витек бір жерде жорғалап жүрген жоқ па екен? Мүмкін, ұйықтап та қалған шығар.

	– Екеуі де көрінбейді.

	– Олары қызық екен. Ендеше, біздің жігіттер, сыртқа серуенге кеткен болар. Кейде сөйтіп жұптасып қыдыратындары да бар. Жә, біз оларды күтпей-ақ қоялық, коньяктан, кофеден ұрттап қойып, отқа жылынып отыра берсек қайтеді, меніңше, сол дұрыс шығар деп ойлаймын. Қайтып келгеннен кейін – қос қаңғыбасты бөлек сыйлай жатармыз. Жарай ма?

	Бұл кеш Локтевтің өміріндегі сирек кештердің бірі еді, тот басқан ескі естелік диірмені кенет барынша зыр қағып кеткендей, ол әуе және тау оқиғаларын оңды-солды тоқтаусыз әңгімелеп, тапқыр да әдемі қалжыңдар айтып, дәл бүгін бейнебір ғарыштың жұмбақ әлемінен ғайыптан адасып келген періште секілді – осы қос арудың мұның әр сөзін қалт жібермей ұйып тыңдап отырғанын жүрегімен сезді.

	Сосын олар каминге тәтті де дәмді піскен кәуап қыздырды, тіл үйірген ып-ыстық еттің артынан сап-салқын қызыл шарап ішті.

	– Ал Василий мен Витек екеуі әлі жоқ, – Сподра күле сөйледі.

	– Жә, соларды қойшы, – Локтев қолын бір-ақ сілтеді.

	– Бір жерде қаңғып жүрсе керек, түн кезбелері. Бәлкім, қараңғы жерге барып, екеуі бір-екі стақаннан шарап тартып жібермек боп өзара уәделесіп те қойған шығар... Өлмейді олар.

	Сағатына қарап еді, – бірқауым уақыт болыпты, қырық бес минутсыз түнгі он екі. Әлдебір ыстық ықыласпен ішінен елжірей ойлады, мүмкін, Сподра мен Тонечка түн ортасында Ригадағы үйлеріне сабылмай-ақ, бәлкім, осында-ақ қалып қояр, онда екі қыздың еншісіне патшаның сарайындай үлкен бөлмесін босатып береді, оған мүмкіндігі де бар – қысылмай-қымтырылмай оңаша жайғаса берсін. Ал таңертеңгісін ып-ыстық қою кофе мен ет қосып жұмыртқа қуырып береді – әйтеуір қыздардың алдында ұятқа қалмайды. Ол бүгінгі кеш үшін, жалғыздықтың зардабынан туған қан қақсатқан шаншуға ұқсас, ащы да беймаза үрейдің жанын жегідей жегенін қойып, шегінгені үшін, Пашаны уайымдап жапа шеккені, басылғаны үшін қыздарға дән риза еді, қыздардың ашық-жарқын күлкісіне, ізеттілігіне, бірге отырып дәм татып, қосылып шарап ішкендеріне, мұнымен уақытты бөлісіп, бірге отырып каминнің шоғын сүйсіне қызықтағандарына бұл аса тәнті болды. Қыздар расында да мұны қайта жаңғыртып жібергендей әсер етті. Сөнген үмітін маздатты, әйтпесе Пашаға телефон соғудан кейін, бойындағы бұрынғы қасиеттер, атап айтқанда, адамның сертке беріктігі, табиғат сыйлаған адамзатқа тән ізгілік ниет, ер адамдардың арасындағы мызғымас достық пен жамандық туса бірге бөлісетін жолдастық ынтымақ тұрғысында қалыптасқан ұғымына күннен-күнге дүдәмалдана түскендей еді – тіпті шәк келтіруге болмайтын басы ашық нәрселердің өзіне күдіктене бастаған-ды.

	Сподра нәп-нәзік білегіндегі жіңішке күміс баулы сағатына бір қарады да, бұрынғының асыл дүниесі – никель жүгірткен әшекейлі тетікке ілулі, дискісі майлап қойғандай сартылдап тұрған, ақаусыз жұмыс істейтін, асүйдегі ескі үлгідегі телефонға өтті, бір минуттан кейін Локтев ептеп қырылдай шыққан сәл бәсеңдеу дауысты жөпелдемеде естіп қалды.

	– Мама, сені ұйқыңнан оятып жіберген жоқпын ба? Бүйтіп тым мезгілсіз мазалағаныма кешірім өтінемін, мамуль. – Сподра дауысын онан сайын жіңішкерте түсіп еді, тентектік жасап қойып, артынан опық жеп, енді үлкендердің жанашырлығы мен сүйіспеншілігіне үміт артқан жас баланың, тіпті сәбидің үніндей нанымды – ерке де ойнақы дауыс пайда болды – сүп-сүйкімді бүкпесіз табиғи қылық.

	– Мамуль, кешіккенімді өзім де білмей қаппын, оған ренжіме... Тонечканың үйінде отырып екеуіміз әңгіменің қызығына түсіп кетіппіз. Бүгін үйге бармай-ақ, осында түней салуға рұқсат етші. Жарай ма? Ой, мамуль, рақмет саған, әйтпесе екі ара тым қашық. Және қорқынышты да. Әйтпесе қалай жететінім белгісіз еді? Не? Нашар естіледі дейсің бе? Юрмалада тұрған сияқтысың? Жоқ, мамуль, Юрмаладан емес Ригадан хабарласып тұрмын. Тонечка екеуміз үйден шығып, әйтеуір автомат іздеп тауып алдық, оның үйінде телефоны жоқ екенін өзің де бұрыннан білесің ғой. – Міне, сол себепті екеуміз қазір будкадан тілдесіп тұрмыз. Көшеде жаңбыр жауып тұр, ал жаңбыр жауған кезде біздің даңқты Ригамыздың бүкіл телефон атаулысы үнемі құйқылжып, жөнді естілмейтіні ежелден әдеті ғой. Ал, мамуль, бетіңнен сүйемін. Жайлы жат... Папама сәлем айт.

	Локтев алғашында былай ойлады, мүмкін, бүкпестен-ақ шынын айтқанда болар ма еді – Юрмалада тұратын кәрі ұшқыш әрі альпинист осындай бір шалдың үйінде қалып қойдық десе, сөкет ештеңесі жоқ сияқты, бірақ артынша ақырын күліп жіберген ол өзін-өзі тыйып тастады, егер папасы мен мамасы өз қыздарының «тәңірінің сыйының» қайдағы бір Локтев деген біреудің үйінде түнеп қалғанын білсе, әй, оншама қуана қоймас... Онда олар тек Риганы ғана емес, бүкіл Латвияны дүрліктіреді...

	Жоқ, дегенмен Сподра мен Тонечка екеуі неткен ғажап қыздар еді, олардың үйге келгендері қандай жақсы болды. Сол үшін Локтев олардың аяқтарына жығылуға тиіс, ән шырқап, жаңа бір ұтқыр жаңылтпаш үйретіп, өзі білетін ең жақсы фокус көрсету керек, әп дегенде қолына тауықтың жұмыртқасы пайда бола кетеді, көрдіңдер ме? Ап, енді, міне, жұмыртқаның орнында талдың ұлпасына ұқсас бір шүйке мамық түбіт. Мынау балапан, ап, ал енді көк сиялы мөрі бар бірінші сортты, диеталық жұмыртқа қайта шығады, көрдіңдер ме? – алақанға қарап қалай бал ашуды үйретіп, таудың түнгі аспанында жарқыраған маржан жұлдыздар туралы әңгімелеп, екеуіне ең соңғы жорықтан тапқан дүниесі

	– Памирдің өңделмеген лағыл тасын сыйлап, қар адамы – голубяванның айғайлаған дауысын салып беруі керек...

	Каминнің ағашы жанып бітіпті, бір-екі рет қана әлсіз жыпылық қаққан жалын солғын тартып, әлсіреп шыға келді. Локтев асүйден отынның тағы бір құшағын әкеліп, отты жаңғырту үшін орнынан көтерілді.

	Асүйдің есігіне жақындай бере ол кілт тоқтай қалды – Сподра әлі де телефонмен сөйлесіп жатыр екен. Естілер-естілмес, сыбырмен тілдесуде. Сыбыры сыбыр ғой, бірақ ол төргі бөлмеде отырғанда ғана, мүлде естілмейді, ал кіре берісте, дәлізде ақырындығына қарамастан әрбір сөзі ап-анық, ежіктеп айтқандай сөзбе-сөз құлағына құйылып жатты. Локтев кетіп қалуға оқталып тұрды да, бірақ еріксіз сәл кідіріп қалды.

	– Володенька, не істеп жатырсың? – деп сұрады Сподра біреуден трубка арқылы. – Айвармен карта ойнап отырмын дейсің бе? Айвар – ол кім еді? Ә-ә, білемін, білемін, баскетболдан республикалық құрама командада ойнайтын әлгі ұзын жігіт қой. Азамат, жақсы ойнайды. Айвар болса, онда қатып кетті. Егер мүмкіндігі болса – ол да қалсын, біз қазір Тонечка екеуіміз сендерге келеміз. Иә ұзақты түнге. Таң атқанша... Қайда тұрсыңдар дейсің бе? Алжыған бір шалдың үйіндеміз. Қазір сыбағамызды ішеміз де шығамыз. Жоқ, Ригаға бармаймыз, мен мамаммен келісіп қойдым. Кездескенше. Бетіңнен сүйдім.

	Локтев кенет шекесінің ауырлап солқылдап кеткенін сезді, өрекпіген жүрегі бірден белгі беріп, аузына кептеліп қалғандай – күні бойы мыналар танауынан сүйреп ақымақ қылған боп шықты ғой, оны бұл қалай аңғармаған? Оны көру қиын болғанмен, бірақ байқауы керек еді. Қап, тым ерсі болды, Сподра мен Тонечканы күлдіру үшін соншама арам терге түскені, жоқтан өзгеге орынсыз елжірей кеткені, екеуінің сұлулығына, ізеттілігі мен биязылығына есі кете сүйсінгені қандай сорақы, оғаш, мүсәпір, жалған қылық еді. Қара басқанда – олардың ойынша, бұл сайқымазақ, қылжақбас, мылжың біреу болып шықты ғой. Локтев басын сығымдап ұстай алды да, анық-қанығына көз жеткізу үшін бір уыс бурыл шашын күштеп тартып қалды, түсі ме әлде өңі ме? Жоқ, түсі емес, өңі еді бұл. Ішкізіп-жегізіп, олардың алдарында құрақ ұшып бар өнерін салып бақты – біресе сайқымазақ, біресе фокусшы, біресе аузы ашық деревня аңғалы болып ішіндегісін түгел ақтарып салды, күліп-ойнап уақыттарын әйтеуір көңілді өткізуге тырысты.. Иә, ақымақ болды. Нағыз ақымақ. Сподра өте дәл айтты.

	Шекесінің солқылдағаны онан бетер өрши түскенін сезген ол қатуланып, қатты тістеніп алды, басы кеміріп әкетіп барады, тіпті шыдатар емес, бірақ қалайда төзу керек. Қайткенде де Сподра екеуінің көздері өзара түйісіп қалды. Жанарынан абыржып-қысылғаны байқалмайды, сол бұрынғы сабырлы қалпы, бетінен қаны тамып тұр, қасының арасындағы меңі бұлдырай қарауытады, бір сұрағын айтып үлгірмей қалғандай қату да сүйкімді ерні сәл ашылып қалған.

	– Саған айтарым, – деді Локтев қарлыққан дауыспен, – мен үйден қазір он минутқа шығып кетемін. Бой жазуға... Қайтып келгенше қараларыңды өшіретін болыңдар. Жоғалыңдар. Ұқтың ба?

	Сірескен аяқтарын сүйретіп басқан күйі есікке әрең жетті де, сыртқа шықты, сосын аузын барынша ашып жіберіп, тап-таза салқын ауаны қомағайлана жұта берді. Жұтқыншағы бүлкілдей жөнелді. Локтев шекесіндегі, қаны мен тәніндегі шаншуды күштеп кетіруге тырысты, бірақ шаншуы құрғыр не істесең де оңайлықпен көнетін емес.

	Локтев қараңғыда ештеңе көрместен, қарағайдың діңіне, балалар ойнайтын алаңды қоршаған шарбаққа соқтығысып, қайта басталған майда жаңбырдың сылбыр дыбысы бөліп жіберген, қыстыға шыққан толқынның қатқыл шуылын бетке ұстап, табанының астындағы құмның сықырынан, тіпті түн мезгілінде де ұйқы көрмейтін шағалалардың алыстан құмыға шыққан шаңқылынан бағдарлап, шамалап жүріп әйтеуір шығанаққа жетті.

	Мұның жаңсақ ойынша, мойнына тас байлап, суға лақтырып тастаған немесе бір керексіз бұралқы ит шайнап-шайнап түкіріп тастаған қатқан нанның күйген қабығы сияқты күйге түсті, содан біреулер құтқаруға тырысып, аяғынан тұруға көмектесіп жатқан секілді. Міне, қос ару оны қандай күйге түсірді. Локтев сасқанынан басын шайқады, бірақ шекесін қысқан шаншу кетер емес, миымен қосып солқылдатып әкетіп барады, ол қарсыласуға ырық берместен, өмір сүруге, ойлауға, басқа адамдармен қарым-қатынас жасауға деген талап-ниетін жойып, семдіріп тастағандай.

	Кілт тоқтай қалған ол, сыңсып тұрған қарағайдың қисық діңіне иығын сүйеді де, сонау жаққа, жағаға соққан толқынға қарап, қараңғыға мұңая көз тікті.

	Ол үйіне қайтып келген кезде, Сподра мен Тонечка кетіп қалған екен. Тек ерін бояйтын бояудың, иіссудың, тырнаққа жаққан лактың болар-болмас әлсіз иісі – әйелдерге тән кәдімгі үйреншікті жұпар иіс бөлмеде әзер-әзер сезіліп тұр. Каминнің шоғы біржола сөніп бітіпті, тек күйеге ысталған көмейі ғана қарауытады, оның оқ-дәрі сасыған күйік иісімен сөзсіз бір жаманат арқалаған жын-шайтандар ытқып шыға келетін сияқты көрінді Локтевке.

	Орындыққа отырып, тізесінің арасына салып, қолын қысты, басын төмен салбыратып жіберді де, бос қиялға шомып кеткендей көзін жұмды. Осылайша қанша отырғанын өзі де білмейді. Тек Паша Смелякпен тағы да бір хабарласуға оқталғаны есіне түскенде ғана шошып оянып кетті.

	Смеляк... Смеляк... Ыңғайсыз емес пе? Өйткені Свердловскіде, уақыт қазір, бәлкім, мұнан да кеш шығар...

	Оқасы жоқ. Локтев телефон-автоматқа баруға бір оқталды да, ол ойынан тез айныды, үйде телефон тұрғанда, түн ішінде несіне әуре болады. Бұрын, неге екені белгісіз, үйден хабарласпай, автоматқа жүгіре беретіні кенет ойына орала кетті... Оның себебі, мүмкін, көпшілікті көргісі келгендіктен, үйде жападан-жалғыз қамалып отыра беруден бірте-бірте мүлде жабайыланып кетпей тұрғанда, жұртпен араласып, адамша ғұмыр кешуді аңсаудан туса керек.

	Тұтқаныкөтеріп, мазасызжіңішкешиқылдантыжырынды, қалааралық стансаның нөмірін терді де, телефонисткадан Свердловскімен қосуды сұрады. Және мүмкін болса тезірек, мейлі қазір-ақ заказ берсін.

	Тіпті аса жеделі.

	Біржола титықтап болдырғанға ұқсайды, жанын жегідей жеген біртүрлі күйініш зардабы басылмай қойды. Соған төзу үшін, астыңғы ернін жымқырып тістеніп алды. Өзіне-өзі сұрақ қойды, сонда бұл тек Пашаға бола тауға кетпестен, Үлкен жерде әдейі қалып қойды ма? Бәлкім, бұл тым қартайып қалып, қуаты тайған шығар, тепсе темір үзетін жас жігіттерге шынымен енді ілесе алмайтыны анық па?

	Локтев біреу тұмсығынан жұдырықпен періп жібергендей бетін тыжырайтты да, енді содан тезірек құтылғысы келгендей жағын қимылдатты. Ол осы ішкі күйзелістен, бейшаралықтан, өзі ажалдан арашалап қалған, тек Паша, жалғыз сол ғана алып шыға алатынын түсінді. Егер Паша таудағы басынан өткерген апаттан биік мұз жартастан үнемі құлап кететіндей үрейден арылып, Памирге қайта шығуға батылы жетсе, онда Локтевтің құтқарылғаны, бұл да, Паша Смеляк сияқты, бүгінгі соққыдан кейін, өзін-өзі қайта тауып, жалғыздығын, жан жарасын, қайғысын жеңіп бұрынғы қалпына қайта келеді. Ал егер Пашаның еңсесі түсіп, мұқалып қалса, өткен күндермен байланыстырып тұрған дәнекер, бірі үшін бірі құрбандыққа даяр, тіпті жанын да қиятын, мақсатқа жетуі үшін қандай да күрестен тайсалмайтын, досы абайсызда мерт бола қалса, жасымай, оның ісін әрі жалғастыратын өжет серіктер арасындағы желі біржола үзілген болса, содан Паша Смеляктың жүні жығылса, онда Локтевке біржола морт сынуға тура келеді.

	Әрі ұзақ, әрі жан құлазытқан тып-тыныш сарыла күткен минуттар қорқынышты да, әрі көрдей үдірейіп тұрғандай болды. Телефон қатты шырылдап қоя бергенде, Локтев тіпті селк ете қалды. Өзін-өзі қолға алып асүйге өтті де, тұтқаны көтерді. Сол бойда алыстан, қашықта жанып жатқан ағаштың дыбысына ұқсас сытырмен үндесе шыққан Пашаның, «Алло» деген даусын естіді.

	– Бұл Локтев, Лок-ктев, сені мазалап тұрған, Паша, – алдын ала Пашаның ойын, жауабын болжап білгісі келген ол, өз даусымен эфирдің үніне қатар құлақ сала отырып, асықпай мән-жайды айтып өтті..

	– Сеземін, сезіп тұрмын, – деді, мүлде селқос жауап қатқан Паша, ол сүреңсіздік, мүмкін, уақыттың беймезгілдігінен шығар, уақыт түн ортасынан ауып кетті ғой деп ойын аяқтамай жатып, кенеттен жауабын алдын ала сезіп қойғандай, белі бүкірейіп, еңсесі түсіп кетті. Павел Смеляк енді ғұмыры ешқайда да бармайды, тауды біржола ұмытқан – бітті, барып болды, оның меселі қайтып, үні өшкен, – деп ойлады.

	– Мен саған бірнеше рет телефон соқтым, – бұрынғы екпінмен мұрнынан міңгірлей салған Локтев тыжырына сөйледі.

	– Білемін, – деді Паша. Сосын сәл үнсіз қалды. – Мен телефонға жоламай қойдым. Қалааралық телефонның шылдырын естіп, тұтқаны көтеруге батылым бармаған еді, ал енді, міне... Енді алып тұрмын – оның даусында бір өжеттік пайда болды. –Не дейін, өкіл әке? Мен тауға шығуға дайынмын. Рюкзагым жинаулы, азық-түлік әзірлеп қойдым, қайлам қайраулы.

	Локтевтің шекесін солқылдатып, басын кеміріп, әкетіп бара жатқан, тынысын тарылтып, ойын кісендеген шаншу іріңі жарылып кеткен жарадай бірден жуасып сала берді. Локтев сол замат саусақтарының дірілдеп, қос қолы жынды адамның қолындай ырыққа көнбестен селкілдеп тұрғанын кенет сезіп қалды. Ол тұтқаны өзінен сәл алыстау қойып, Пашаның мазасызданған «алло, алло, алло» деген даусын мүлде естімеген күйі ыңқылдай жөнелді.

	Айыққан соң айналаны байыптап бір қарап шықты да, қабырғаға, үстелдің үстіндегі еті тобарсыған істікке ішілмей қалған шараптың қалдықтарына асығыс көз жүгіртіп өткеннен кейін, темір шатырға тырс-тырс тамған, мезі қылған даладағы суық жаңбырға, өзара мұңлы сыр шертіп тұрған түнгі қарағайларға терезеден көз салды, ара қашықтық тұмшалаған шығанақ толқындары аракідік өксіп-өксіп қояды. Ол иегінің әлсіздік көрсетіп селкілдей жөнелгенін сезіп, ернін үнсіз тістелей берді...

	Бұл жаңбыр да, сөз жоқ, әйтеуір бір басылады, сонымен бірге осы түн де ыдырап, елес болып есте қалады. Оның орнына бояулары мың құбылған арайлы таң да атады, түнгі аспанда жұлдыздар туып, демалушылар қатты ұнататын, соншама аңсап күткен аса ыстық емес, бірақ денеде өшпес із қалдыра күйдіретін өткір күнін, шығанақтың мөп-мөлдір жұмсақ суын, шекердей аппақ майда құмдары мен шағалалардың ауық-ауық мұңлы шаңқылын сыйлайтын ашық күндер де туады әлі.

	Мына қызықты қараңызшы, Юрмаланың байырғы тұрғындары жаздың шуақты күндерінде, міндетті түрде күздің суық жаңбырын, мұңға жетелейтін аласұрған сұр аспанын, құм төбелерден қақ жарып шыққан су-су қарағайлардың беймаза шуылын, сағына еске алады... Дәлірек айтқанда, кәдімгі күзді аңсайды. Әлде оның жақындап келе жатқанын сезді ме, әлде еріксіз жайдан-жай есіне алды ма, әйтеуір қалай болғанда да олар табиғат заңы, бұлжымайтын заң екенін жақсы біледі, жаздан кейін міндетті түрде күз келеді. Оны ешкім де өзгерте алмайды.





БУЛОН ТОҒАЙЫ




	Булон тоғайы жылдың қай мезгілінде де тып-тыныш, тіпті селт етпейді. Ол табиғаттан тыс бейсауат дыбыстың бәрін жерге жаныштап, былтырдан қалған өрт шалмаған жапырақ үйінділерінің арасына көміп, көлдің лай да қара суына батырып, тұншықтыра біледі. Орманға жақын тұста біздің елшіліктің үйі орналасқан – ол ара жұрт қарасы үзілмейтін шулы жер, оның үстіне Москваның айналасындағы біздің шеңберді еске түсіретін қала сыртындағы торап – бетон жол қиып өтеді, – торапта әрқашан машиналар лықси ағылып жатады, осы бір толассыз нөпір сең жүрген көктемгі өзенге ұқсайды. Тораптың үстін үнемі бұлыңғыр қою бұлт басып тұрады, – бензин түтіні, тағы да тарс-тұрс дыбыс бір сәт саябырламайды. Тұтқыр, толассыз, ұшақ гүріліндей шу.

	Ал бетон жолдан отыз метрдей қашықтап кетіп, еменді паналап тұра қалсаңыз, – бәрі сап тыйылып, маңайды үңірейген, сәл-пәл дымқылдау келген қою тыныштық басады. Міне, ұйқысырған кірпінің абайсыз қимылынан қу жапырақтар сытырлап қоя берді, жаз мезгілінде қайдан тап болғаны белгісіз, әне, бейнетқор құс – сары шымшықтың сүйкімді шырылы естілді. Әдетте сары шымшықтар жазда ну жынысқа тығылып алып, балапан басады, шаруашылық қамын жасайды, перзенттерін ұшу өнеріне баулиды, ал күзде, суық қыса бастаған кезде, адамдардың қасынан қайта табылуға тырысады.

	Жым-жырт және, неге екені белгісіз, тына қалған осынау сап тыныштық кісіні әлдебір мұңға жетелейді.

	Дәл іргеде едәуір қауырт тіршілік жүріп жатқанына тіпті сенгің де келмейді, тарсылдаған машиналар, жүре сөйлескен абыр-сабыр жұрттың бәрі өз ісімен әбігер және торап жол тиіп тұр, біртүрлі көз ілеспейтін қауырт жылдамдық, бір сәт аялдауға, бұрылып қарауға бас көтертпейтін асығыс қозғалыс, жанармай күйесінде, автомобильдер нөпірінде өртше сумаңдап, зымырай түскен уақыт.

	Бүгін таңертең Булон тоғайына серуенге бара жатқанымда, өлген көгершінді көріп қалдым. Ол торап жолдың іргесіндегі шаршы бетонның үстінде үрпі-түрпісі шығып, қанаттары шүберекше ұйысып және мүсіндей сірескен басын қайқита ұстаған күйі сұлқ түсіп жатты. Шамасы, бетоннан ұшып үлгірмей, біреудің ағызып келе жатқан машинасының радиаторына соғылса керек, сонан жерге жалп етіп құлап, шамалы ышқына дірілдеген де, жантәсілім еткен.

	Жақындай бергенім сол-ақ еді, өлген мекиеннің қасына үймелеген бір топ көгершін мылтық дауысынан үркігендей, дүр сілкініп тік көтерілді де, бетон шаршының үстінде үрейлі үнсіздікпен қалықтап тұрып қалды. Іле-шала әлгі көгершіннің тұсына қайта қонақтады.

	Құстар өлген құрбысын төңіректей жүріп, оның құлағына бірдеңелерді естілер-естілмес қырылмен елжірей сыбырлайды – шамасы, үгіттеп жатса керек. Шаңқан-ақ тәкаппар бірнеше қораз көгершіндер тұмсығымен оның қос қанатынан тістелеп орнынан тұрғызуға әрекет жасады, – бірақ нәтиже шықпады, мекиен жансыз еді. Алайда соған қарамастан көгершіндер тобы оны тастап кеткен жоқ, – олар біресе жолдан өткен машинадан, біресе ерсілі-қарсылы жүрген адамдардан үркіп әуеге самғайды, біресе шаршы бетонға қайта қонақтайды, – құстар серіктерінің өлгеніне сенбейтін сықылды. Бірақ олар – мынаны қараңызшы – оның өліп қалғанын анық білді ғой. Біле тұрғанымен үміттерін үзбеді, олардың пайымдауынша, ажал үгітке көніп, шегінуге тиіс.

	Жансыз құрбыларын айнала қоршап алған құстар оны жұмыла көтеруге әрекет жасады, ал сирек кездесетін, жарқырақ күлгін түсті қайсыбір асыл тасқа ұқсас, қаршығадай ірі және құс патшасындай тәкаппар бір көгершін әйгілі универмагтың «Инно» деген әлеміш жазуы бар полиэтилен қапшығын тістеп әкеліп, осы қапшықты мекиеннің жаңғақтай басының астына салуға тырысты, ішінен қамқорлықпен бірдеңелерді күбірлеп қояды, ұябасар көгершіннің мұның күбірі мен ізгі ниетіне селт етпегеніне қынжылыс білдірді.

	Осындай әрекетті көргенде, аңдамай ыстық шай ұрттап алғандай кеудең еріксіз өртеніп кетеді, осы ыстық, әрі өзегіңді өртеп, әрі жаныңды жадыратады, сағыныш мұңына сонымен қатар ептеп мұңлы болса да әлдебір жұмбақ та жарқын қуанышқа жетелейді, өйткені халық дұрыс айтады ғой. Саналы тіршілік иесі ешқашан өзімен тектес пәлеге ұшыраған басқа біреуін тастап кетпейді, міндетті түрде көмекке келеді, қолғабыс етеді, жылытады, дем береді, аяғынан тұрғызады, ас-суын беріп, жәрдемін жасайды. Егер сен суға кетіп бара жатсаң, әлің бітті, жантәсілім етуге шақ қалып тұрсың, сонан кейін күре тамырың үзіліп кеткендей ышқына қиналасың да үрейлі тұңғиыққа батып барасың, сонда сені сөзсіз көрген адам құтқарып алады.

	Көгершіндердің саналы тіршілік иелері екеніне – сенім білдіргің, қатты сенгің келеді, өйткені олардың әлгі мұңы, қамқорлығы, азалы сыбыр-сыбыры, көмек беруге қатты құлшынғандары, қырсыққа ұшыраған кептерге жанұшыра жәрдемге ұмтылып, оны тірілтуге талпынғандары соншалық жүректі елжіретіп жібереді.

	Жан бітіру... Бірақ ол қолдан келе ме?

	Жаз айында Париждің ауасы қапырық, күйген қуырдақтай ыс-түтінді болады. Бензин қойыртпағының, ащы майдың, солярканың, күйген резинаның қонырсық иісінен танауың жарыла жаздап, көзіңнен жас парлап қоя береді, кейде тіпті көшеге шығуға мүмкіндік болмайды, сондай кезде тек Булон тоғайы ғана жаныңды сақтап қалады.

	Біреу жер бетіндегі ормандарды планеталарымыздың өкпесі деп дәл тауып айтқан. Жиі қолданылған бұл қанатты сөз, алайда осы кезде өзінің бұрынғы бояуы мен жаңалығынан айрылып қалды, бірақ маңыздылығы, мәнділігі жағынан, кейде қазіргі ғұлама адамдардың айтуынша, әлі де өз бағасын жоғалтқан жоқ. Булон тоғайына кірген бойда тек бүкіл жағымсыз дыбыстар, адамды мезі қылатын машиналардың гүрілі, доңғалақтардың тарсылы мен гудоктардың айғайы ғана жоғалып қоймайды, оның басқа да өзіндік қасиеттері бар. Мұндағы ауа тіпті ерекше – тап-таза, салқын, саф. Консерві қалбырына тығындап, мәселен, осында өзеннің немесе бұлақтың таза суын сататындай, лайықты бағасымен сауда жасасаң да мейлің. Кранның суын мұнда көптен бері ішпейді, әр дүкенде бір жарым литрлік арнайы полиэтилен қапшықтар сатылады, олардың ішінде – кәусар бұлақ суы. Бір жарым франк төле де, табиғи ылғалға қанып, рақатқа бата бер. Күні ертең бір іскер адамның басына жаңа және өзін-өзі ақтайтын идея – таза ауа сату идеясы келуі мүмкін, ол өзінің құдіретті қолымен қалам ұстап бір-ақ белгі жасайды да – идеяны іске асырады – сол-ақ екен – дүкендерде таза ауа тығындалған арнайы ыдыстар пайда болады.

	Булон тоғайының кіре берісінде, шлагбаумның дәл қарсы алдында май шашыраған үлкен асфальт алаң бар, орманға келгендер осы арада машиналарын қалдырып, әрмен қарай жаяу кетеді, орманның ішіне көлікпен кіруге тыйым салынған.

	Аптаның қай күні де мұнда адам көп болады, күндіз-түні бұта паналаған қаңғыбастар, ұйқыдан манаураған көздерін ашып, оқтын-оқтын аспанға қадайды, алаңқайлардың бәрін сабақ жаттаған студенттер жайлап алған, жүздеген маңғаз жұптар арзан да болса тәуір қызыл шараптан сораптап қойып, қазіргі жағдай мен саясат туралы әңгіме шертіп серуен құрады, ара-тұра ғашықтардың соңында қалдырған іздері шалынып қалады, үй жануарларының әуесқойлары асыл тұқымды мысықтар мен иттерді жетектеп қыдыртып жүр. Айтпақшы, тек мысық пен ит қана емес – үй жануарларының арасында күнделікті күтімді қажет ететін атжалмандар, гризли қонжықтары, меніңше, саршұнақтар мен ақ тышқандар да, тіпті көзіңізге елестетіп көріңізші, – оллаһи, шын сөзім, кіп-кішкентай болғанымен, бірақ тістері өткір, ашулы көздері қанталаған кесірткенің балалары да кездеседі. Мұнда ешкімді өзіңнің талғамыңмен және құмарлығыңмен таңғалдыра алмайсың. Жалпы Булон тоғайында тіпті жәндіктерді де қыдыртуға болады – шынжыр баулы тарақандарды, қарғы таққан шегірткелерді, жібек жіптегі инеліктер мен араларды көресіз.

	Орманға кірген кезде, мейлі, ол Булон тоғайы секілді қаланың төржайлауы-ақ бола қойсын, шамалы жүргеннен кейін маусым айының ыстығында, жұмсақ та әдеттен тыс ылғалды шалғынның үстімен жалаң аяғыңмен қураған бұтақтарды, емен жаңғағының шіріген қалпақтарын, сағыздай қатқан былтырғы саңырауқұлақтарды басып жүргенде рахатқа батасың, еріксіз жаныңа жақын нәрселерді, қызықты және мазасыз тіршілік жайлы, өз үйің мен әрқашан кемшілігі мен шалалығы басым Москвада бітпей қалған жұмыстарың туралы, ет жақын адамдарыңның көз жасы мен жат жұрттың шаттығы жайлы ойға батып, адам өз қиялымен аспанда шарықтап жүрген кезде пайда болатын әлдебір көтеріңкі сезімнің жетегіне ересің, игі қылықтар жасауға, ерлікке, халықтарды бұғау мен қиыншылықтардан құтқаруға, ешқашан түн болмауы үшін күнді аспанда тапжылтпай ұстап тұруға, гүл ұсынуға, әркімге дос және бауыр болуға даяр тұрасың.

	Орманның дәл ортасында, кіндік тұсын шағын аралшық қақ бөлген терең айнакөл бар, сол аралшықта зәулім ағаштардың саясына көмілген сәнді мейрамхана орналасқан. Оған я қайықпен немесе жылдам жүретін, жылмаң қаққан ықшам да шағын пароммен жетуге болады. Көлдің беті түстері өзгеше, бірыңғай алашұбар үйректерге жыпырлап толып кеткен. Біздің Ресейде, мәселен, ондай үйректі ешқашан кездестірген емеспін, қағылез, көздері электр шамынша жарқырап жанып тұрады, масаң, өте сумақай үйректер қымсынбастан жағаға батыл жүзіп келеді де, қырылдаған жарықшақ үнмен жалына қайыр сұрай бастайды. Серуендеп жүргендер оларға назар салмайды, сонда үйректер судың бетінен ду көтеріліп, биікке самғайды да, онда қым-қуыт ойран-асыр сала бастайды, табандарымен төмен қарай төңкеріле ұшады, әуеде «бөшке» мен тұзақ құрады, суды шашыратып көлдің бетіне күмп береді, допша кейін ыршып шығып, шыркөбелек айналған күйі ұшу өнерінің ең жоғары қимыл-тәсілдерін көрсетіп, кіп-кішкентай ұшқыр ұшақтарша ерсілі-қарсылы жосылады. Үйректер осы цирк ойынының бәріне бір-ақ нәрсеге бола, бір үзім нан үшін, жан салуда.

	Ұшқан үйректердің соңынан Булон тоғайының бүкіл ит атаулысы сұқтана қарап қалады, ал титтей де болса аңшылық қаны барлары күйгелектене тықырши билеп, жалбарына қыңсылап қойып, олжаның кеңірдегінен ала кетуге ұмтылып, көлге қарай жұлқынады, бірақ, өкінішке қарай, мойындағы қарғылары еріктеріне жібермейді.

	Мен көлдің суын төтесінен қиып өтіп, жағаға жақындап келіп, дымқыл жиекпен бірнеше қадам жүрдім де, бойымды әлдебір оспадар жалқаулық билеп, қақшиып қатып қалдым – көл рухымен тыныстап, үйректерді қызықтағым келді.

	Менің қасыма өңі қара торы, шашы қап-қара бір кісі келіп тоқтады. Кең иықты, үстінде мақта-матадан тігілген жақсы күрте киген, мұндай киім ыстықта салқын, суықта жылы болады, жып-жылтыр бет сүйегі бір уыс, өткір-сарғыш көздері сыра түстес. Ойлы пішіні сұқтана қадала түскен және сонымен қатар біртүрлі міз бақпайды. Тықырши шыдамсызданып, құлақтарын күйгелектене қайшылаған, тұмсықтары қара, қарғы баулы қос итті жетегінде ұстап тұр. Мен олардың қай тұқымға жататынын ажыратуға тырысып көріп едім, бірақ одан ештеңе шығара алмадым. Мұндағы бұдан өте күрделі, тіпті миға қонбайтын будан еді – асыл тұқымды аңшы сеттер мен ағылшын тазысының буданы – бұл оның қанының бір жартысын құрайды, екінші жартысы – әулекі, алғырлығы мен қулығы қатар жүретін үй төбетінің қаны. Алайда Францияда үй төбетін, білгірлер дәлелдегендей, күндіз шаммен іздесең де таба алмайсың. Қаңғып жүрген иттер бар, бірақ тәңірінің әмірін қараңызшы! – Олардың бәрі асыл тұқымды төбеттер, фокстерьерлер, таксалар, поинтерлер, терьерлер, пудельдер және тағы басқалары, кез келген түсін табуға болады – ал үй төбеті жоқ. Жоқ, атымен жоқ. Алайда үй төбеті өзінің сырт пішіні мен астарлы жакет кие алмауы жөнінен асыл тұқымды иттерден бір саты төмен, бірақ оның есесіне басқа артықшылықтарымен – өзінің ақылымен, зеректігімен, жаны сірілігімен басым түседі.

	Үйректерді салқын қабақпен ұзатып салған көршім, көзі шырақтай жанған, сүйекті басының жалпақ төбесінде сарғыш теңбілдері бар және ұзын сирақты жүйрік иттің біреуінің қарғысын шешті. Мұндай итпен қоян ұстауға, түлкі шалдыруға, үйрек аулауға тіпті футбол қууға да болады, әмбебап, тексіз тазы. Тазы оқыс жоғары атылып, адам бойындай дерлік биіктікке қарғыды, дыбысы білінбес жұмсақ қимылмен жерге қайта ыршып түсіп, иесін шыр айнала шарқ ұрып, күшене қыңсылады – қуаныштан тынысы бітеліп қалды – шөпке тұмсығын батырып, құлақтарын жылмитып алды.

	Осы кезде судың үстінен бір топ алақанат үйректер қайта ұшып өтіп еді, иттің қабырғасы сөгіліп кеткендей болды. Қаны қатып, ол бір орында мелшиіп тұрып қалды, безірейген мұңлы көзі құстарға қадалған.

	Ойға шомған тазыға жақтырмай қараған қожайын, ішінен күңк ете қалды. Қалтасынан доп шығарды – тығыз, үстіңгі қабаты түкті келген жұмыр резеңке, мұндай доппен теннисшілер теннис ойнайды. Қолын құлаштай сермеді де, допты көлге қарай алысқа лақтырып жіберді, шамасы, елу метрдей болса керек.

	– Алле! – деп бұйырды ол тазыға. – Алға!

	Әлгі есін бірден жиып алып, орнынан шаншыла атылған бойда тіке суға қарғыды да, үлкен атжалман секілді тұмсығымен қара суды қақ жарып жүзе жөнелді. Оның артынан мұңая қараған екінші төбет қарғыны тартқылап, тықырши бастады. Қожайыны оған бірдеңелерді айтып жекіріп қалып еді, дауысы зәрлі де сазара шықты, төбет жуаси басын иіп, жым болды. Тіпті сырт көзге ап-анық көрінген секілді, – бәлкім, расында да солай шығар? – көзінен інжу ұшқындар жерге шашырай төгіліп қоя берді. Құрғақ көз жасы іспеттес.

	Теннис добы су бетінде еміс-еміс қана көрініп тұрды, жүзіп бара жатқан тазы онан үнемі көз жазып қалып отырды. Төбет допқа енді жақындай берген кезде, кенет оқыс бір шетке ойысты да, бір орында амалсыз ұршықша шыр айналды – доп тазының дәл тұсында еді, бірақ ол онан көз жазып қалды. Оның аласұрған дәрменсіз қимылының астарында біртүрлі қорланғандық жасырынып жатты, еріксіз аяныш пен сәл жұмбақтау келген әлдебір өзгеше мұң шақырады.

	– Тура тарт! – деп иттің иесі өңештете айғай салып еді, бірнеше жеңіл-желпі сөздерден басқа, француз тілін білмейтін менің өзім, акцентіне қарап, француз емес екенін түсіне қойдым. Парижге, мүмкін, әлдебір бұрынғы отар елдердің бірінен, мысалы, Алжирден қоныс аударса керек, – ондай кісілерді «пье нуар» деп атайды, бәлкім, Испаниядан келуі де ықтимал, испандыққа ол қатты ұқсайтын еді – немесе Португалиядан. Оның кім екенін бірден ажырата алмайсың, өйткені әлем халқының бәрі қазір өзара сапырылысып кетті ғой, – бәрі, бірі қалмастан.

	– Тіке тарт! – деп қайта ақырды қожайын. Дауысы шойындай зілді шықты, байырғы отар елдің тұрғыны қаһарына мінді.

	Ит оны түсіне қойып, судың ішінде жалт бұрылды да, артынша тұмсығымен допқа тірелді. Қуана қыңсылап жіберіп және қыңсылаумен бірге аузымен су қауып, жұмыр резеңкені тістеді де, қара танаулы тұмсығын ілгері созған күйі, кейін қарай жүзе жөнелді.

	Жағаға шыға салысымен үстінің суын сілкіп сорғытқан ол, допты құрақ ұшқан қимылмен иесінің аяғының қасына әкеп қойды.

	Әлгі кісі допты көлге қайта лақтырып жіберіп, итке үйреншікті бұйрығын қайталады.

	– Алға!

	Бұйрықты екі етпеген төбет, көлге қайта қарғыды да, мәселен, менің өзіме де көрінбей тұрған дерлік допқа қарай малти жөнелді – бұрынғы отар елдің тұрғыны оны тым алысқа, алғашқыдан да гөрі ұзаққа лақтырып жіберген еді. Бірақ төбет бұл жолы допқа біршама дәл жүзіп жетті, қуанып кетіп, аздап болдырып қалған ол – иттер суда тез шаршайтын көрінеді, – жағаға қайтып келіп, жұмыр теннис добын иесінің аяғының дәл ұшына қойды.

	Қожайын допқа тарамыс саусақтарымен қайта жармаса кетіп, тағы да көлге қарай лақтырып жіберді.

	– Алға!

	Осылайша шамасы, тағы да үш мәрте қайталанса керек, қолына нанның қабықтары, печеньенің қалдықтары, бөлке нанның қиқымдары салынған полиэтилен пакет ұстаған, әдетте мұндай қапшыққа салып парижандықтар кір-қоңдарын жууға өткізеді, белі бүкірейген, көлге келген жирен шашты бір кемпірге улап-шулаған алақанат үйректердің жапатармағай дүрсе қоя бергенін көріп, назарым бөлініп кетті, – қомағай құстарға да керегінің өзі сол еді. Бейшара кемпірге үйректер шынжырдағы төбеттей өшіге де шүйіле бас салды, оны құлата жаздап, пакеттегі дәмді шоқып-шоқып алды да, көлге қарай тез ұзап кетті.

	– Алға! – деген бұйрық тағы бір кезек саңқ етті. Су-су бүйірлері ішіне жабысып қалжырап біткен тазы, әлі кеткен аяқтарымен тәлтіректей басып суға жақындады, шүңірек көздерін сығырайтып көлдің бетін бір шолып өтті, ақыры доптың ағараңдаған нүктесін іздеп тауып, көлге кеудесін төсеп, жүзе жөнелді.

	Қожайыны астыңғы ернін жымқырып тістеніп алды. Оның астарында не жатқаны белгісіз еді, әлде жаны ашынғандық па, немесе өкініш пе, жоқ әлде ашу немесе тағы сол сияқты бірдеңе ме? Егер аяныш я өкініш болса, онда ол қалжыраған итті суға неге қайта қуды?

	Ал егер ашу болатын болса, онда бұл адам қандай шектен тыс қатыгез, рақымсыз жан еді, кісінің бойына мейірімділік сияқты қасиет жат болса, ендеше, ол адамнан түңіле бер.

	Әзер дегенде допты іздеп тауып алған тазы кері қайтты, майыса дірілдеген тірсектері соғылысып, қожайынға сүйретіліп келіп, теннис добын оның аяғының арасына қойды. Әлгі адамның бетіне қаймыға қарады. Көзқарасы иесіне құлай берілген, мұңлы еді, оның астарында әлдебір именшектік, жанышталғандық, жасқаншақтық жасырынып жатты, иттің көздері шүберектен жасалғандай мөлиіп тұрды. Өз иесінің мінезін төбет, шамасы, жақсы білсе керек.

	– Жақсы, – деп қатқыл да зәрлі дауыспен тіл қатқан қожайын, иттің мойнындағы ілгекке қарғыбауды бекітті. – Қасыма отыр!

	Ит құйрығын бұлғаңдатып иесінің аяғына құлай кетті. Төбеттің бүйірлерінен тарамдап аққан су шөпті сулап, жан-жаққа жайылды.

	Қолын оқыс құлаштай созған қожайын, қақырына-түкіріне бір өкшесімен шыр айналды да, ышқына дауыстап жіберіп, допты лақтырды. Алысқа, елу метрдей жерге. Қарғыбаудан жалпақ шүйделі, шаңқан торы түсті екінші төбетті босатты.

	– Алға!

	Шыдамсыз, қызба мінезді ол екпінімен суға қойып кетіп, жүзе жөнелді. Нобайына қарағанда, судың ішінде ит атаулының бәрі бірдей болса керек, олар баяу, олақ жүзіп, нашар көреді. Екінші төбет суда өзін біріншіден де бетер қолапайсыз сезінді – жанталасқан соқыр қимылында біртүрлі шаршағандық, мүлде титықтағандық, дәрменсіз шабандық байқалады. Қожайын төбетінің соңынан жіті бақылап тұрды. Безірейіп қатып қалған. Бетінде бірде-бір қимыл, жылт еткен сәуле жоқ – ағаш боп сіресіп, бір жолы әлдебір енжар қадала қараған күйі, сол міз бақпаған қалпы мәңгілік қалып қойғандай.

	Ақыры төбет допты тауып алып, ол бір нәзік шыныдан жасалғандай, абайлап тістеген күйі жағаға әкелді.

	Доп суға қайта ұшты.

	– Алға!

	Төбет иесіне аңтарыла қарады, бірақ бұйрыққа бағынып, допқа қарай қайта жүзіп кетті.

	Осы тұста, төбеттің бір кездері жарақат алғаны тосыннан белгілі болды – машина қағып кеткен бе, әйтпесе жоғарыдан құлаған бір ауыр зат басып қалған ба, кірпіш немесе тас, жоқ әлде оқ тиген бе, немесе тағы сондай бір жағдай болған... Оның судағы қимылы сұлық, иненің жасуындай ептілік белгісі, ширақтық, құлшыныс сезілмейді (аса көзге ұрып тұрмағанымен, бірінші иттің бойында осы қасиеттер әйтеуір бар еді), осы дәрменсіздік төбетті бақылап тұрған адамдардың жүректеріне еріксіз шаншудай қадалды. Ондай шаншу сарыптан бетер, жаныңды көзіңе көрсетеді. Аяғының кемістігі төбеттің жүзуіне ғана кедергі келтіріп қойған жоқ, оның үстіне соңғы әл-қуатынан да айырды – ол бірінші төбетке қарағанда әлдеқайда тез, үш есе тез шаршап қалды. Допты тістеген төбет басын әрлі-берлі бұлғаңдатып, пысқырынып, су қауып, ышқына көзін жұмған күйі жағаға жүзіп келе жатты. Әзер дегенде, ілініп-салынып, атап айтқанда, ілініп-салынып, басқаша айта алмайсың, әйтеуір жағалауға шықты, тірсегі майысып, дірілдеген аяқтарын әзер сүйретіп қожайынға жетті де, допты жайлап қана шөптің үстіне түсірді. Біріншісі шаршағанына қарамастан қырағы көзбенен серігінің қимылын қалт жібермей бақылап отырды, бірақ аяқ астынан көзқарасында күшікке тән әлдебір жарамсақтық, мұң пайда болды – шамасы, тазы түсінген болса керек, егер серігі бақытсыздыққа ұшырап, қожайынның құмары қанбай қалса, онда бұған екінші қайтара көлге түсуге тура келеді.

	Осы тұста бірінші төбеттің бойында бірдеңе оқыс дір ете қалып, қайсыбір ішкі жарамсақтық ойнап, тасыраңдады, өзін жоғары ұстауға мүмкіндік беретін жасырын қауыз бүр жарды – әлдебір мысыққа тән жәдігөйлік, ұсақтық пайда болды. Ол қарғыбауының шынжырын салдырлатып, судан жаңа ғана серігі жеткізген допты тісімен қақшып алып, өршелене құйрығын әрлі-берлі бұлғаңдатқан күйі иесіне жер бауырлап жақындай түсті де, теннис добын аузымен апарып тура оның бәтіңкесінің тұмсығының алдына тастады, – екінші төбеттің қолынан келмегенді бұл жасады.

	Алайда осы көпе-көрінеу жарамсақтық, жәдігөйлік қожайынға мүлде әсер етпеді. Бұрынғыша сол міз бақпаған, бедірейген күйі қала берді, ол резеңке допты қатулана суға қайта лақтырып жіберіп, әмір берді.

	– Алға!

	Төбет – екінші төбет, біріншісі емес – кемісі, жотасы зақымдалғаны, адамның қаталдығынан жанышталғаны, мүлде жер бауырлап көлге жетті де, суға қуаламауды өтініп, иесіне жәутеңдей қарады, бірақ қожайын бұл көзқарасқа селт етпеді, төбет сонда амалы құрып, су кешіп көлдің сұрғылт бұлыңғырлығында әзер-әзер көрініп тұрған резіңке ноқатқа жандәрмен жүзе жөнелді.

	Жүзу оған бірте-бірте қиындай түсті, қиындай түсті.

	Жақын маңайда осы мағынасыз ермекті тоқтататын біреу-міреу бар ма екен? – деп мен жалт бұрылдым. Иттерін ерткен қатыгез жігітте ешкімнің шаруасы болмады. Қос төбеттің екеуі де осы адамның жеке меншігі еді, сондықтан ол білгенін істеп жатты. Оның үстіне, күннің ыстығына қарамастан, көл жағалаған халық та сиреп қалыпты. Әнеки, қайсыбір жұп астарына ештеңе төсеместен, шөптің үстінде аймаласып жатыр. Қастарында ашық-шашық кітаптары шашылып қалған студенттер мауықтары басылмайынша ешкімге пысқырмайды да. Әне бір тұста сақал-мұрты өсіп кеткен жыртық-жыртық көйлек пен сауыс-сауыс шалбар киген, тізелерінің астарына арнайы әуе қапшығын тігіп қойғандай томпайып тұр, – бұл бет алды тентіреп жүрген қаңғыбас еді. Ал қаңғыбастар, етенеден белгілі, ешқашан ештеңеге араласпайды. Тіпті олардың өзін осы қойыртпақ та дене түршіктіретін қап-қара, көлдің бозамық суына батырып жіберсең де қыңқ етпейді.

	Мұнысы несі? Аузымда тіпті қақталған құрғақ кесек пайда болғандай, қақырық па, жоқ сілекей ме, әлде қайсыбір кәмпит пе, әйтеуір бірден тіліммен жалап-жалап, жабысқақ дәмсіз түйірге айналғанға шейін шайнаңдай бергенімді өзім де байқамай қалдым. Менің өзімді әрқашан тіл айырмашылығы бөгейді және әрмен қарай да бөгей бермек, өйткені арзымайтын сұрақпен парижандыққа қолқа салсам және жергілікті тұрғындар менен жөн сұраса, әр жолы төбемнен мұздай су құйып жібергендей сасып қаламын, мен оларға жарытып жауап бере алмаймын – себебі сөздік қорым тым жұпыны.

	Міне, сол себепті амалсыз қибыжықтауға, қызаруға, терлеуге, бірдеңелерді мыңқылдап, азап шегуге тура келеді. Суда жанталаса қырылдап, қырылдағаны алыстан естіліп тұрды, төбет әйтеуір амалдап допқа жетті, оны тісімен қақшып алып, көлдің суына көміліп, кейде тұтас батып кетіп, бірақ әйтсе де ара-тұра қайта сүңгіп шығып, жол-жөнекей жандәрмен ышқынған күйі жағаға қарай беттеді.

	Өмір кімге қымбат емес? Тірі тіршілік иесінің қай-қайсысы да, мейлі ол орманның жалқау борсығы немесе жіппен төмен түсіп, жаңалық жеткізуді жақсы көретін титімдей хабар тасушы – үй өрмекшісі болсын, өрмекші төмен түскен екен, демек хат келеді деген сөз, – қараңғы шатырды мекендейтін сужүрек мысық немесе ожарлау албырт торғай, тексіз сүмелек ит немесе алдымен ауыз тиюдің әуесқойы, қағылез асүй шыбыны болсын, – ешқайсысының да өз ықтиярымен өлгілері келмейді. Бәріне де жан тәтті.

	Төбет соңғы күшін салып мынау тіршілікке, жағаға қарай тырмысты, ақыры құрлыққа табан тіреп, жұтқан суын күштеп шығарды – атап айтқанда, күштеп шығарды, қырылдай және ыңырсып, безгек тигендей қалшылдады, басқа лайықты сөз таба алмайсың, көкірегінің құрты бардай, қып-қызыл қоймалжың қан аралас қақырық тастап, теннис добын қанға бояды. Шөптің үстіне сұлқ түсіп ұзынынан сұлай кетті, бірақ артынша қимылдау керектігін түсіне қойды, әйтпесе иесі төбесін ояды. Өлесі боп шаршағанына, тұла бойының қан қақсап ауырғанына, қалтырап-дірілдегеніне қарамастан иесіне қарай жер бауырлап жылжи жөнелді. Ол баяу, қолапайсыз қимылмен жылжыды, жол-жөнекей допты аузынан түсіріп алып еді, қолды-аяқта тұрмайтын, ыршыған неме өзінен-өзі қожайынның аяғына қарай домалап бара жатты. Жағаның осы тұсы ылдилау болатын, теннис добы сол домалағаннан домалап сайға қарай кете барды.

	Бірінші төбет жағдайды тез сезе қойды. Ол бұл жолы да алғашқы әдетіне басты. Бірақ қазір бұрынғысынан да асырып жіберді. Отты көзін жарқ еткізіп, өзін байлауда ұстап тұрған қарғы баудың ұзына бойына бір-ақ атылып, жіті қимылмен допты қақшып алды да, сол бойда жер бауырлай кетіп, басын жоғары көтерген күйі құрша жорғалап иесіне жылжыды.

	Үйреншікті әдетін жасады – допты иесінің аяғына қарай ақырын түртіп жіберді.

	Сілесі қатып шаршағаннан мынау азаптан екі көзі жұмылып кеткен, қинала қырылдаған екінші төбет көпе-көрінеу опасыз қылықтан тіпті морт сынды. Көзі ызадан қарауытып кетті. Тіпті адамның көзіндей. Бүкіл тірі тіршіліктің бәрі күйінішті бірдей сезінеді.

	Сүйекті келген су-су үлкен басы бірден кішірейіп, тышқанның басындай болды, бет-аузы қыртыс-қыртыс түрі аяныш шақырды, ол, ол ма – тіпті әлдебір ыстық жалын өзекті өртейді.

	Намыс төбетке күш берді, ол жерден әзер көтеріліп, діріл қаққан сирақтарын жазып бойын түзетті де, денесінің суын сілкіп-сілкіп, сорғытып тастап иесіне өшіге қарады. Енді болмаса «пье нуарға» бас салуға бар. Жарамсақ бұралқы серігі, бүл үшін мүлде жоқ есепті.

	Иесіне тіке тартты – атап айтқанда, иесіне, егер мен оның пиғылын дұрыс түсінсем, «қарай» емес «тура», – тірсектері майысқан күйі мас адамша тәлтіректей басып және маңдай сүйектерінің астындағы тұнжырай жарқ-жұрқ еткен көздері бірден қасарыса от шашып, адам шошырлық болып шыға келді. Осы қимылының астарында әлдебір әділ қатыгездік жасырынып жатты.

	Төбеттен көз алмаған иесі тізесін сәл бүгіп, шымыр да епсекті саусақтарымен допты іліп алып, әбжіл қимылмен өзіне ұмтылған төбетке қарай төмендете шиырып лақтырып қалды. Әлгі дер кезінде басын бұғып үлгірді, төбесінен жоғары ысқыра зулап өткен доп булон кеңістігін көлдің қақ ортасына шейін дерлік тіліп өтті. Несін айталық, лақтыруда мін жоқ еді.

	– Алға! – деп бұйырды иесі, ақырын да әлдебір қатқыл, темірдей зәрлі дауыспен.

	Жарамсақ төбет – бірінші төбет, аянышпен қыңсылап, жалбарына бір жамбастай кетті де, аяқтарын қайшылады. Мойнын серіппеше бұрып алып, жанын салып иесіне қарай талпынды, дамылсыз қожасының көзіне үңілуге тырысуда, күшікше қыңсылап, шағынып жатыр. Екінші төбет кілт тоқтай қалды. Жанары бұрынғыша тұнжыраңқы – зәрлі, өңменнен өтіп кетердей. Ол іштей өзінше ойға шомды, мүмкін, өйтпеген де болар, жай әншейін иесімен қоштасып тұрғаны шығар, бәлкім. Иесі сазарып қатып қалған, ондай адамнан жақсылық күтпе, – ол бірдеңе іздеп күртесінің қалталарын өршелене ақтарып жатты, кастет пе, жоқ әлде пышақ па, немесе пряник пе. Не іздеп жатқанын бірден ажырату қиын.

	– Алға!

	Ізге түскен қасқыр сияқты басын төмен тұқыртып, алайда сырт пішіні бөріге мүлде ұқсамайды, төбет жалт бұрылып, аяқтарының дірілін байқатпауға тырысып, суға қарай беттеді, мүкіс денесін ырыққа зорлап көндіріп, бәрін айтпай түсінген иттің қазіргі өз дәрменсіздігі мен әлсіз дірілін қинала бағындырғысы келіп күшенгені байқалып тұр.

	– Алға! – деп бір қайтара ақырып қалған иесі, күртесінің қалталарын қайта қақты.

	Төбет аспай-саспай, біржолата нартәуекел еткендей, сүйекті басын тоқыраған сұрғылт суға батырды, өзіне қазір бөгде, жат болып, мүлде сіресіп, сезімнен де айырылған денесін қоса батырды да көлдің қоймалжың сұйығын сүйем артынан сүйемдеп игерген күйі баяу малти жөнелді.

	Көл бетін жанай ұшқыр шұбар-үйректер ағызып өтті, олар төбеттің төбесінен шоқуға әдейі төмен шүйілген сияқты, төбет бірақ құстарды елең де қылмады, жалпы оларды көретіндей шамасы болған жоқ – баяу, ауыр, сылбыр, кеміс қимылмен, біресе суға біржола көміліп кеткендей дерлік, тұмсығының тек түймедей қара ноқаты ғана қараңдайды, біресе жоғары сүңгіп шығып, судан жотасы көрінген кезде, төбеттің бойы бірден жеңілдеп сала беріп, тынысы ашылды. Осынау азапқа, қорлыққа шыдап, жан дәрмен өзін-өзі бағындырған күйі соңғы күшін салып ажалмен арпалысқан төбет жүзе берді, жүзе берді, өлім атаулы мүлде болмайтынына сенім артты, – тек сәулелі өмір ғана бар.

	Шамасы, осы минутта талмаусырап суға батып бара жатқан ебедейсіз төбетті көргендердің бәрі азалы да ауыр ойға қалса керек, әдетте бөтен біреудің дәрменсіздігін, шарасыздығын көргенде әрқашан сондай сезім пайда болады, қалжыраған тіршілік иесімен қосылып азап шегіп, өзіміздің шарасыздығымыздан, ал дәлірек айтқанда, бейшаралығымыздан қысыламыз. Ал байғұс төбетке жәрдем беруге болмайтынеді, міне, гәпқайдажатыр– осынауоқиғаны бақылап тұрғандардың бәрі соны жақсы білді, ақыры ол менің де санама жетті. Мәселе, тіл айырмашылығында емес-ті. Мен әлі де жағаны бойлап торғайша секеңдеп жүрдім, шамасы, күйгелектеніп, күйзелсем керек, бірақ, өкінішке қарай – әлсіз шыбын сияқты дәрменсіз едім. Өйткені төбет осы қатал да қатыгез «пье нуардың» меншігі – жеке меншігі еді. Өзінің. Заң жүзінде.

	Әрине, тіршілік иесін қорлағанын айыптап, егер «пье нуарды» сотқа бере қалсаң, мейірімді де аяғыш Фемида итті ұстаған қатыгез адамды, бәлкім, жазаға да тартар, бірақ ол үшін ең кемі оның аты-жөнін, тұратын ауданын, көшесін білу керек. Оны қалай білуге болады? Өздігінен ол ештеңе айтпайды ғой.

	Қазбалай бастасаң, келесі жолы әуестенбеуің үшін, қалтасынан тапаншасын алады да, көкірегіңе тақап шүріппені басып қалады. Ондай жағдайлар Булон тоғайында сан рет болған. Бейбіт мамыражайлыққа, тыныштыққа, буржуазиялық ежелгі орнықтылыққа және салауаттылыққа қарамастан.

	...Жұрт: фактісіз кез келген әдемі сөз, ең нанымды айыптаудың өзі – түк те емес, ноль. Факт қажет, факт! – дейді. Мархабат. Алдыңғы күні баспасөз бетінде тек бір газетте ғана емес, бірнешеуінде, Булон тоғайынан су өткізбейтін, тығыз қос чемодан табылғаны туралы хабар шықты. Біреуінде, ғафу етіңіздер, адамның басы, қолы мен аяғы – бәрі балтамен шабылған, ал екіншісінде – кеудесі.

	Мүше-мүше етіп бөлінген дененің жиырма бес жастағы голландиялық студент Рене Артевельттікі екенін анықтау үшін полицияға біраз күш жұмсауға тура келді, – оны өлтірген, әдебиет факультетінің студенті жапондық Исей Сагава, каннибализмнің ұстамалы ауруы бар екен. Сөз арасында айта кетелік, кейбір дене мүшелері желініп қойылыпты. Б-р-р-р!

	Қылмыстың болған жері заңның құрғақ стилімен айтатын болсақ, Ю-рю Эр-Ланже көшесі, он алтыншы аудан. Айтпақшы, осы ауданда менің достарым Марина мен Олег Широковтар тұрады, меніңше, олардың осындай адам жегіш келімсектерден шындап сақтанғандары жөн болар. Сагава Рене Артевельтті алдымен мылтықпен атқан, содан соң пышақ жұмсаған, денесін мүшелеп сойған. Париж полициясының эксперті ондай мәйітті бір-ақ суық сөзбен мүшеленген деп атайды. Өлікті жасыру керек еді, Сагава екі чемодан сатып алып, мәйітті мұқият жайғастырады. Чемодандарды мотоциклмен Булон тоғайына әкеледі, көлге тастағысы келген еді, ештеңе шықпады, айналаның бәрі құжынап жүрген халық, бұл кеште салқын ауаның әуесқойлары тоғайға топ-тобымен жиналған еді. Сагава сонда мәйіттен түнде құтылмақ боп шешті. Такси шақыртып, чемодандарды қол арбасына артып машинаға тиейді де тартып кетеді.

	Сагаваның жүріп кеткенін мотордың шуынан оянып кеткен көршісі көріп қалады. Ал бұл ағай ұйықтай алмайтын кеселмен «шындап» ауыратын болғандықтан, қызарып кеткен көздерін түн баласы қайтып жұма алмайды. Қос чемоданды алып, қазір ғана кеткен жапондық көршісінің алыс сапарға аттанғаны айтпай-ақ белгілі ғой, өйткені көтерген жүгін көрмейсің бе, – іле-шала тез қайтып келгенін көргенде, расында да қатты қайран қалады. Сол чемодандарымен және әлгі қол арбасымен.

	Парижандықтар – әуесқой халық, тіршіліктің сан қилы астарлы қалтарысының түйіндерін өздерінше шешкенді ұнатады, ондай мүмкіндік болса болды, ішкен асын жерге қояды, әлгі көрші де сондай еді, аздап күдіктеніп қалды. Тұрмыс тауқыметінің құйтырқыларына ой жүгірту үшін ұзақ түннің ұйқысыз өтетін сағаттары молынан жететін-ді.

	Жапондық жігіт кәдімгі психологиялық кедергіге ұшырады, ол көпе-көрінеу таксистен бөлініп кете алмады, өйткені Сагава егер Булон тоғайының қасына тоқтатуды өтініп, чемодандарын көтеріп машинадан шығып кетсе, әлгі сөзсіз секем алып қалар еді. Таксист сол бойда полицияға хабарлайды. Қысқасы, жас каннибалға өзінің тез бұзылатын жеркенішті жүгімен қайта қайтуға тура келді. Ақыр соңында ол біржолата абдырап қалды, Булон тоғайына тағы бір қайтара мотоциклмен келіп, чемодандарын бірінші кездескен ағаштың түбіне тастай салады да, тайып отырады.

	Осы қылмысты ашу үшін полицияға небәрі қырық сегіз сағат қана жеткілікті болды.

	Мінеки, ендеше, Булон тоғайының парижандықтарға сыйлайтын әлгі сұлулықтың, саф тыныштықтың және мамыражайлықтың керек десеңіз, екінші жағы.

	Мұнда арзанқол, ұшқалақ бикелер де босып жүреді, әлгі өз баспаналары жоқтар, олар ағаш қалқасындағы жалаң шөптің үстіне жата кетіп ақша таба береді, міне, көне Париж шытырманының тағы бір қыры.

	...Төбеттің қимылы бірте-бірте нашарлағанның үстіне нашарлай түсті, нашарлай түсті. Егер мұның орнында басқасы болса, сайтан алғыр допқа бір-ақ пысқырып, бағытын өзгертіп, көл жағасының мың сан қалтарыстарының бірінен құрғақ жерге шығып, иесінен тайып отырар еді, ал бұл олай емес, бірбеткей өжет төбет. Сұрғылт жылы сұйықты шалпылдата, ара-тұра түгел көміліп кетіп, қырылдап және қақалып-шашалып, ышқына түсіп төбет ілгері жүзе берді, жүзе берді. Осы бір шойнақ аяқ дімкес те қырсық шалған иттің бойында адамға деген әлдебір ерекше берілгендік қасиет бұғып жатты, оның әділдігіне деген сенім – мейлі, табиғаттың тәңірісі, тіпті жауыздық жасаса да қашанда және қалай етсе де бәрібір соныкі жөн. Адамзаттың ерекшелігіне және өзгеше жаратылысына сенім арту, оның құдіретіне бас ию. Ендеше, әлгі қарсылық білдіргені қалай?

	Төбет, міне, сұйыққа біржолата басымен көміліп, көпке шейін көрінбей кетті, шымырлаған судың беті тақтайдай теп-тегіс болды, ал төбет болса содан әлі жоқ. Батып кеткеннен сау ма?

	Жоқ, бірақ келесі сәтте алыстан қаңылтырдай болып көрінген судың сұрғылт қабатын төбесімен бұзып-жарып, жоғары шықты, қатты әлсіреп, өз дәрменсіздігінен қалтақтап қалған ол, жағаға «пье нуар» тұрған тұсқа енжар күйде басын бұрды. Еһ, қайран төбет-ау, бәріне бір-ақ пысқыр да – иттер пысқыра білетіндей, – өзіңнің ақымақ иеңді тастап Булон тоғайының түкпіріне, Францияның бір шетіне тайып отыр да, қым-қуыт, қуанышқа және еркіндікке толы армансыз кезбе тіршілік кеш.

	Жоқ, бірақ оны әлдебір ішкі психологиялық байланыс әлі де болса тырп еткізбей ұстап тұрды, кетіп қалуға, қара үзуге, еркіндікке шығуға мүмкіндік берер емес, «Пье нуардың» беті бір уыс болып, жағы суалып кетті, көзінде ашудың ұшқыны ойнап, жыпылық қақты, төбет теннис добының жанынан мүлт кеткен еді, оның осынысы иесінің зығырданын қайнатты.

	– Оңға! – «пье нуар» әдепкі өңештей шыққан дауыспен барқ ете қалды. Жекіген айғайдан төбет судың астына қайта батып кетті. Қожайын бірақ осы жанталаса – ышқынған қарманысты байқамаған да сияқты.

	– Оңға!

	Мұндай зәрлі, қамшымен тілгендей ащы дауыстан еріксіз сасып қалып, құрдымға кетесің, шекелерің солқылдап, тамағың құрғап, кеудең шаншып өңешінде әлдебір ағаш қазық кесе-көлденең тұрып қалғандай боласың – тығын деп тығын емес, атап айтқанда, тынысты біржолата бітеп, кептеліп қалған қазық, көзіңе қалақайдай ащы, бейтаныс та бөгде жас үйіріледі.

	Мінеки, төбет қиындықпен қайта сүңгіп шығып, қырылдап, жөтелге басты. Ол ештеңені көріп тұрған жоқ, қанға толған көзін әзер ашып, әзер жұмады. Өлі я тірі екенін де сезуден қалды, бірақ соған қарамастан ауаны өктем де рақымсыз дауыс қамшыдай қайта тіліп өтті.

	– Оңға.

	Айғайды төбеттің естіген-естімегені беймәлім еді. Дұрысы, естімесе керек, әлде теннис добының жиіркенішті резеңке иісін сезіп қалды ма, немесе түйсігі, өзгеше ерек сезім белгі берді ме, әйтеуір оңға бұрылды. Ол бір шетке қарап сәл қисая ойысып еді, келесі сәтте тұмсығымен сұп-суық қатқыл затқа тірелді. Оны мұқият тістеп алып, кейін бұрылды. Басын судан көтере алмаған күйі жүзе жөнелді. Әр көмілген сайын, шынымен-ақ жағаға жете алмай ма, шынымен-ақ батып кеткені ме? – деп жүрегің мұздап қоя береді, жоқ, бірақ төбет жанталасып тып-тынық Булон көлінің бетіне қайта қалқып шықты.

	Бірден бойың жеңілдеп сала берген сияқты. Мейрамхана орналасқан шағын аралшықта сәнді киінген жұрт думандатып жатыр, үйректерді қызықтап, біздің жағаға көз жүгіртіп, суға нанның қалдықтарын, печенье, конфеттер лақтырады. Конфеттер тас секілді суға күмп беріп, қорғасын оқша зулаған күйі көл түбіне шөгуде. Үйректер қынжыла барылдап, артынан қуалай сүңгиді. Шақырайған аспан зеңгірі түпсіз терең, өрттей ыстық, сол ыстықта қайнап жатқан әлдебір сұйыққа түскен секілді, оп-оңай еріп, балқып кетуге болады, ал ағаштардың саясы – қап-қараңғы, үңірейген қапастай, қапырық.

	Жағаға он метрдей қалғанда төбет қырылға басты, алыстан түлеп кеткендей көрінген тұмсығының айналасындағы су бұрқылдап, көбіктеніп, қақырыққа былғанды, қақырыққа шашалып қалмауға тырысқан төбет ышқына созылып, тұғырға шыққандай, көлдің бетіне тік көтерілді, бірақ ұзақ тұра алмады, іле-шала тоқыраған сұрғылт сұйыққа біржолата батып кетті. Теннис добын сол күйі аузынан босатқан жоқ.

	Көл бетінде біраз уақыт майда көбіктер шапшып, көпіршіктер ақырын жарылды, әуеге су тамшылары, көпіршіктер шашырады да, ал содан соң – бұл дәл жүрек шаншуына ұқсас еді, жүрекке нәр беретін күре тамырының үзіліп кеткенде солай болады, көзің шарасынан шығып, шеке тамырларың үзіліп кетеді де, жым-жырт өлі тыныштық орнайды.

	Осынау қапырық, өлі тыныштықты, кенеттен тығын атылғандай оқыс дыбыс жарып өтті – бұл көлдің түбінен босанып, ытқып шыққан теннис добы еді, судың бетіне атыла ыршып өз қимылымен жасаған шеңбердің ішіне қайта шолп ете қалып, көлдің мамыражай айдынында (бірақ ол сырт көзге ғана мамыражай болып көрінді) алаңсыз тербеле түсті.

	Тыныштық қатаң да түнере түсіп, аспан қарауытып кетті. Неге екені белгісіз, – қазір ақырзаман орнайтындай көрінді. Осы бір меңіреулік кісіні титықтатып тастап, сол меңіреулікте еліре дүрсілдеген жүрек дамылсыз соғып, басты қатты тар құрсау құрсаулайды, бүкіл ауа, бүкіл оттегі атаулының бәрі тесілген резеңке шардан ұшып шығып, Булон тоғайының айналасынан біржолата ғайып болғандай. Төбет судың бетіне қайта шықпады. Біржолата батып кетті. «Пье нуар» Булон көлін соңғы рет бір шолып өтіп, ұртын бұлтыңдата ойнатып қойды да, суға кеткен төбеттен қалған жұмсақ былғары қарғыны бүктеп жіберіп күртесінің қалтасына немқұрайды сұға салды.

	Артына бұрылмастан тез ғана тайып отырды. Адамның қаталдығының алдында жүні жығылып, жігері құм болып, біртүрлі ұнжырғасы түсіп кетіп, мүсәпір күйге енген бірінші төбет – бұрынғы жарамсақтығы мен сергектігінен жұрнақ та қалмаған, – басын қарғыбауда тұқырта түсіп, жетегінде ілби басып бара жатты.

	Көлдің үстінен, аңшы атаулының қанын қыздыратын қатқыл сусылмен шұбар үйректер ағызып өте шықты, тегеурінді де зуылдақ құстардың есіл-дерті тек тамақ қана. Яғни қанаттардың сусылы, қауырсындардың үні құлаққа жеткен екен, демек, әлгі меңіреуліктің өткені. Ал ол өтуге тиіс емес еді ғой, біреудің тағдырына енжар қарағанымыз үшін міндетті түрде жазасын тартуымыз керек. Қалайша? Біздің өз ажалымызға басқалардың атүсті қарағаны арқылы ма? Осынау әлем бетінде ешнәрсе де, бірде-бір қиянат жазасын тартпай, сұраусыз қалмайды. Бүкіл болмыстың бәрі тепе-теңдікте, бір жоқтың орнын екіншілері толтырады, бұл заңдылық.

	Тағы да шамалы уақыт өтті – атап айтқанда, санаулы ондаған секундтар ғана, «пье нуар» сол екі ортада Булон тоғайының бас аллеясын көмкерген емен шабырына сіңіп кеткен еді.

	Көлдің беті тып-тыныш еді, ешнәрсе, бірде-бір шолпыл, бірде-бір шымырлаған леп әлгі оқиғаны еске салып тұрған жоқ. Тіпті ештеңе болмағандай.

	Еңсені басқан өзгеше қапырық ауа, темір шеңгел, үрей мен жаманат шақыратын әлдебір тосын күй басты құрсаулап алып, жүректі қысып, бет-ауызды бүрісіп қалуға мәжбүр етті. Шынымен-ақ барлығы соншама оп-оңай, құлындағы дауысы құраққа шыққандай, еңіреп жылап жіберердей – жай әншейін бірдеңе болғаны ма? Болмыс құр елеске айналғаны ма? Шынымен-ақ болмысты мағынасыз елестен биттің қабығындай ғана жұп-жұқа перде бөліп тұрғаны ма? Үрлеп қалсаң болғаны – әлгі перденің тоз-тозы шығады...

	Амалсыздан жердің астына кіріп кетіп, жап-жасыл шымның астына көміліп қалғың келеді, япырау, дегенмен адам баласы шын мәнінде қандай қасиетсіз мақұлық еді? Енжар, басқаның күйігіне, басқаның бақытсыздығына тас керең, егер бойында өмірге деген титтей құмарлық жасырынып жатса, – ол тек қарақан басының қамы, жеке қызығы үшін ғана. Бірақ бұл ретте табиғаттың қожасы –адамзат әлдебір құрт-құмырсқаға, жәндікке, мыстанға, шіріген саңырауқұлаққа, тағы бір сондай керексіз нәрсеге айналады. Тіпті оған лайықты сөз табудың өзі қиын. Соншама өзеуреп айта беретін – көтеріңкі сезім, парасат пен жоғарғы парыз, адамгершілік қасиет қайда кетеді сонда? Қашанға шейін құр лепіре бермекпіз...

	Ішкі дүние әлемтапырық, онда суық жаңбыр төпелеп, шалшық сулар көлкіп жатты. Париждің көгілдір ыстық аспаны, соңғы бір тал сабағына, шөбіне, бұтасына шейін нұрға малынған Булон тоғайы, думанды жұрт, аймаласқан студенттер, масыл қаңғыбастар, мейрамхананың есігін тоздырушылар, шұбар үйректер, жұп-жұқа жасыл жапырақтар көзге біртүрлі оғаш көрініп тұрды...

	Іштей қорланғандық, бейшаралық сезім тарқамай қойды. Кейін қайтып келе жатқанымда, үркітіп алмайын деп, бір топ көгершінді айналып өттім, – олар әлі де өздерінің жансыз құрбыларын тірілтіп алуға тырысып дуалап жатыр екен. Ал оны тірілтуге тәңірі жазбаған еді. Құстар бірақ соған қарамастан мекиеннің жанында құрақ ұшып, жеп-жеңіл, салмақсыз денені көтеріп, тіршілікке шақырып, еліктіре қызықтырады, мекиен бұлардың шақыруына жауап қатпай, сол күйі сұлық түсіп жата бергенін сезген кезде олар қатты қапаланды.





	Оглавление

	ЕСТЕЛІКТЕН ЕСКЕН ЛЕП

	ШУАҚТЫ ЖЕР

	ҮНДЕМЕС ҮЙЛЕНБЕКШІ

	ҮЛКЕН ЖЕРГЕ АЯЛДАУ

	1

	2

	3

	5

	БУЛОН ТОҒАЙЫ





