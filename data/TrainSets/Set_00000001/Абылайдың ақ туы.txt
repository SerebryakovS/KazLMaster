	Ұзақбай Доспанбетов

	Абылайдың ақ туы



	Тарихи роман



	І том



	Жазушы Ұзақбай Доспанбетовтың бұл «Абылайдың ақ туы» атты жаңа тарихи романының алғашқы кітабында осыдан үш ғасыр бұрынғы, ел аузында «Ақтабан шұбырынды, алқакөл сұлама» деген атпен сақталған қазақ-қалмақ қақтығыстары суреттеледі. Мұндағы оқиғалар негізінде Іле, Сырдария сияқты ұлы өзендердің жағалауларында, Қаратау бойында өтеді.





БІРІНШІ ТАРАУ


	1725 жылы екі таудың қыспағындағы Ыстықкөл жағасына жылжып жеткен Жоңғария қонтайшысы Сыбан Рабтанның байтақысында бұрқ еткен қос-қос оқиғалар тоғысы өзара байланыссыз әр түрлі қиырлардан бастау алатын еді.

	Осыдан екі жыл бұрын Қазақ ордасына жеті бағытта бір мезетте ұйымдастырылған тұтқиыл шабуыл қонтайшының өз күткенінен де зор нәтиже бергесін, әрі әрбір қабырғалы істе қара темірден әрмен міз бақпас кезмайысқа ұқсайтын үлкен ханым – Күнгу өлгесін Сыбан Рабтан өзінің кіші әйелі Сетержапқа қарай біржола аунап түскендей еді. Қырыққа жаңа ғана иек сүйеген, бірақ жас кезіндегі сұлулығына әлдекім май құйып алаулатқандай жасарып, жасанған Сетержап мұны өзінің заңды несібесінше қабылдады. Тек барды місе тұтып, тоқмейілсуден аулақ, сырт ажарының әлі де бір көзден таса, ашылмай қалған жылтырауықтарын бері шығармақтай қолдан келгеннің біразын істеп бақты. Әйтсе де алды-артын ойлағыш айлакер әйел істің үлкені ме, кішісі ме, қай-қайсысында да шарасынан асып төгілуден сақтанатын. Бастағы бақ ол сенің алтын ырзығың, ал ақыл сол алтын ырзықты байлап-матап ұстайтын шынжырың. Бұл қағида Сетержаптың өзімен бірге туып жаратылғандай әрдайым көкірегінде сайрап тұрушы еді. Иә, сосын да бәрін ақылға салып шешуді ұмытпайтын. Ал өз ақылы жетпесе ше?

	Қасындағы үлпілдеген сары шашы иығын жауып, көзі көгілдір аспандай тазалықпен мөлдіреген, сұлулығы өзінен де басым, кемістігі тек киім киісіндегі олпы-солпылық қана, өзімен түйдей құрдас швед әйелі Бригиттаның кеңесін тыңдаудан бұл арланбайтын да жалықпайтын. Сұлулық қана емес, білім-парасат жөнінде де өзін он орауға бар жат ел періштесіне деген қызғанышты қанатты құстай үркіте қуып, әншейіндегі тәкаппар жүзін мүттәйімсіте, әрқилы кәкір-шүкір түсініктерге бой алдыратын.

	Бірақ бұл кәкір-шүкірдің бәрінің белгілі бір бағыт-бағдары бар еді. Мынау уақыт әпселеңі көз алдында қолмен ұстауға болатындай айқындықпен бетке ұрған шақта бас білмеген шүу асаудай сол жойдасыз уақыттың жалынан екі қолдап мықтап ұстамаса оның қыр арқасынан ұшып түсуі ықтимал екенін Сетержап айна-қатесіз ұққан. Ал сол уақытжалына мықтап жабысу үшін не істеу керек?

	Иә, бұл таңда кіші ханым Сетержаптың мына тағдыр жазуымен жарты дүниенің тұтқасын ұстаған өз қосағы, Жоңғария қонтайшысы Сыбан Рабтанның алдындағы беделінде шек жоқтай. Оған жеткізген қай құдай дейсіз ғой. Осыдан екі жыл бұрын Қазақ ордасының бел омыртқасын үзген бүкіл қалмақ әскерінің бас қолбасшысы кім еді? Ол осы Сыбан Рабтанның Сетержаптан туған екі кіші ұлының бірі – Шұна-Доба болатын. Әрі осы бас қолбасылыққа қонтайшының үлкен әйелі Күнгуден туған тұңғышы – тәжірибелі қолбасшы Қалдан-Серен емес, осы Шұна-Добаның тағайындалуына Сетержап қаншама белсенділік танытты. Ал оның үстіне Күнгу дүниеден өтті, бұл Сетержаптың өрісін одан әрі кеңейтті, ықпалын одан әрі нығайтты. Солай десек те... Жә, солай десектені қоя тұршы. Тамаққа кесе көлденең кептелген балық сүйегіндей бөгде мәселе килікпей, бәрі орын- орнында Сетержаптың пайдасына жамырасқан күнде де жайбарақаттанып, қанағатқа пейіл беру жөн бе? Әрине, жөн емес. Бұл перінің қызындай құбылып, Сыбан Рабтанның көңіл мен көзін түз аңындай аулауға екіленді. Әу бастағы сауысқандай сақтығы сол құс екеш құстың өзіндей оқта-текте ұшып-жоғалатын әдет тапты. Апыр-ау, тасы өрге домалаған осы шақта да кіші ханымның бүйтіп ала өкпесін шығартатын қай құдай? Иә, айтпасқа лаж жоқ. Сырт көзге айы оңынан туғандай керінгенмен бұл күндерде көкжиектен Сетержаптың көзіне әлдебірқара тұмандай шудаланған жағымсыз құбылыс шалынып еді.

	* * *

	Бұл жағымсыз құбылыс соңғы апталарда қонтайшы Сыбан Рабтанның қосағы Сетержапты астынан су шыққандай шошындырып, жаман тынышын алатын. Тынышсыздық, дегбірсіздік күннен күнге іші-бауырын жайлап бара жатқандай. Сынықтан өзгенін бәрі жұғады дейді ғой халық. Кіші ханым басындағы осы тынышсыздық, дегбірсіздік бара-бара Бригиттаға да ауыз салыпты. Бірде швед әйелі өз әңгімесінен өзі қызына Сетержап үшін арнайы тігілген, жасауы көздің жауын аларлық әсем де кең, биік киіз үйдің іргесінен атып тұрып, екі қолын ербеңдете жөнелді. Кіші ханым өз қызметшісінің бұл мінезін әбестікке баламады, өзі де ылп етіп көтеріле Бригиттаның жүзін бақты. Бригиттаның кіші ханымнан бойы биік еді, амал жоқ, Сетержап оған кеудесін шалқайта, жүзін көтере қарады. Мына тұрыста Бригиттаның бойы ғана емес, денесі де далиған. Себебі, мұның үстіне кигені иығы салбыраңқы, әрі мол пішілген белбеусіз ұзын шұға шапан. Бұл киімді өз қызметшісі үшін Сетержап өзі ойлап тапқан. Енді қайтсін? Үш ұйықтаса түсіне кірмес қайдағы бір алыс елден құдай айдап әкелген әйелдің түр-түсі өз алдына, ақ сазандай дене бітімі де еркек түгіл осы әйел екеш әйел Сетержаптың қаншама рет көзінің құртын жеді екен?

	Бұл, әсіресе, екеуі елден жырақта, қаумалаған күң қатындардың мұқият бақылауында жалаңаштанып, ЬІстықкөлдің тұзды суына шомылғанда болушы еді. Бригиттаның ақ мәрмәрдай су тұрмас қос иығы, алға шығыңқы төсі мен одан төменгі қыпша белі қай қиырдың зергерінің қолынан шықты екен? Ал, жұп-жұмыр бура сандары мен қос балтырын тіптен атап сұрама. Мұз сүңгідей тура шаншылып, әрі күн көзін ұялата жалтырайтынын қайтерсің. Сетержап өз қызметшісінің ерекше әсем бітім-бейнесіне көзін сүзіп, бірауық ойынан жаңылып, ол бұған күң болғанша, бұл оған неге күңдікке жаратылмады екен деген сұраққа ат басын бір-ақ тірейтін. Тек ес жиып барып қана, өз қиялынан өзі шошып, өзінің орнын, өзі ғана түйінін шеше алуы мүмкін мәселелер баршылық екенін елестететін. Тегінде Сетержап Бригиттаның ай мен күн сынықтарынан құрастырылғандай сымбатына ғана емес, осыншама жаста, қырыққа иек сүйегенше құлын мүшесінің бұзылмауына да таңырқайтын. Мұның ұғымынша балауса шақтағы көрік бір басқа да, қазіргісі неше жерден алтын, күміс делінгенмен өзгеше болуға тиіс қой. Бұрынғыны айтсақ, ол кездегі Сетержап та басқа еді ғой.

	– Саған Еділ бойындағы қалмақ ағайындар төбесіне моншақ етіп көтерген Аюке ханның қызы болғанын үшін, немесе, онымен бұрынғы туыстықты қайта жаңғырту мақсатында емес, солай ат ізін салған елшілерімнің ауыздарының суы құрып, бірінен-бірі асыра әспеттеген әңгімелері арқылы ынтықтым, – дейтін еді қонтайшы бір көңілі түскен сәттерде. – Ал кейін сені осында алдырғанымда сен менің ойымдағыдан да артық шықтың. Жан баласына көріп беруге қимас ең асыл інжу-маржаныма айналдың.

	Иә, мұндай сөздерге Сетержап имандай ұйитын. Енді қалай? Бүкіл Жоңғариядағы қыз біткеннің ішінен, әрі жылма-жылғы соғыс үстінде көршілес елдерден әкелінетін қол- аяқтары кісендеулі әйел заттыдан, көркі аспандағы ай-күнмен таласарлық, періште арулардан тағы қайсысын алып құшамын десе де Сыбан Рабтанның еркінде ғой. Бірақ осы Сетержапқа қосылғалы қонтайшы өз қосағы алдындағы парыздан тыс нәпсіқұмарлыққа біржола тыйым салды. Тек үлкен ханымның көзі тірісінде, бет терісі шытынап сынған соның шатырының астында, төсегінің қасында ғана бел шешетін. Оның өзі де қонтайшы шаңырағының астындағы тірлікті көз алмай баққан қалың жұртшылықтың алдында үлкен ханымның беделін сақтау мақсатында жүзеге асырылатын ресми рәмізге келіңкірейтін. Ондайлықка осындай салт-сананың қайнауында піскен, өсіп-жетілген Сетержаптың еті үйренген.

	Егер қонтайшы Сетержаптан гөрі жасырақ бөгде бір перизатқа аңсары ауып, қылық көрсетсе тек соның ғана әуселесі басқаша шықпақ. Бірақ ондай мағынада Сетержаптың әзірге құдайға айтар өкпе-наразылығы жоқ. Сосын да ол өз ажар-бітімі хақындағы қонтайшы марапаттауларын ешқашан артыққа санамайтын.

	Бірақ бұл уылжып, жаңа піскен шағында сонау Еділ бойынан Қазақ ордасын белінен басып, оның шығыс жағындағы ең үлкен қалмақ мемлекеті – Жоңғария қонтайшысының байтақысына қарай қыруар әскер, нөкердің қоршауында бес айшылық жол жүріп, салтанатпен жеткізіліп, Сыбан Рабтанның табалдырығынан аттағалы да ширек ғасырдан астам уақыт көзден бұлбұл ұшыпты. Әрі бұл уақыт жайдан-жай кетпепті де, осы аралықта қанша періште дегенмен Сетержаптың денесі толысып, олпы-солпысы білінді, бұғағы салбырады, опа-далап жағып, көлегейлемесе көзінің айналасындағы еті де көлкілдеп, мұның көркіне тағалы аттың ізіндей таңба басатынды шығарды. Тіпті жас пен жасамысқа бірдей қос жанарының өзінде бұрынғы нұр жоқ, басы қатты уақыт олардан да алар өшін алып, әлсіретіп әкеткендей. Тек өзгермеген, замана тезіне бой бермеген ішкі дәме, қайрат, тойымсыздық. Міне, осы қасиеттеріне тағдыр бұл күнде қосымша салмақ артты. Кіші ханым Сетержаптың тіпті ширамасына лажы жоқ. Бірақ қосымша жігер көзін бұл қайдан алады? Бір үмітті осы швед әйелі Бригиттаға артады. Сосын да оның әрбір ақыл-кеңесін өзіне керек болғасын ғана емес, өзінің үстінен қарайтын қожайын бұйрығындай қабылдауға жан-тәнін салады. Сөйтіп, бір кезде қиялында оянған тілек енді шындыққа айналып, ол бұған емес, бұл оған күңдікке түскендей жағдайға жақындайтын.

	Міне, қазір де Бригиттаның қимылына ілесіп, бұл да түрегелгенде ең алдымен оның маржандай тізілген аппақ тістеріне сүйсінді. Сөзінен гөрі, ол өстіп гүл талшықтарындай әдемі еріндерін қозғалысқа келтіріп, маржан тістерін қызықтатса, соның өзі Сетержаптың бір басына жетерлік қуаныштай.

	– Сіз ертең таңертеңгілік өз қосағыңыздың, яғни ұлы мәртебелі қонтайшының қасында отырып, ресми әңгімелерге қатысамын дейсіз. – Осыны айтты да Бригитта сымға тартқан күмістей аппақ білегін жалаңаштап, иығын жапқан сары шашын кейін қарай серпіп тастады. Сөйтті де сол шашы түстес деуге аса келіңкіремейтін, одан гөрі сәл бояуы қалындау қиғаш қастарын керіп, көгілдір кездерін жоғарыдағы шаңырақтың ол шетінен бұл шетіне жүгірте сәл ойланды. Бригиттаның осы көз қиығының қозғалысына қарап, кіші ханым әлденеден ашық есіктен лып етіп кіріп, енді сол киіз үйден қайтып шығар тесік таппай, ана керегеден мына керегеге бір соғылып, шарқ ұрып, үй ішіндегі ауаны кескілеген ұзын қанат қарлығашты еске алды. Осы байыптауы үстінде Сетержап швед әйелінің тағы бір қасиетін көргендей. Бұл қатты ойланғанда әлдекімдерге ұқсап, маңдай терісі тырысып, қабағы тыжыраймайды, қайта түсі белгісіз тағы бір пердені жұлып тастағандай, ажары одан сайын ашылады. Тап қазір бұл миына күш түскен жан емес, қайта рақат сезімнің құшағында жүзінде от алаулаған, тағдыр соққысы атаулыдан дәм татып көрмеген небәрі он бес, он алты жасында пісіп үлгеріп, бақыт айдынынан лағыл тастар ілген аққудай шалынды. Төбедегі шаңыраққа қарай көз жүгіртуі кіші ханымға арнар сөзін сабақтастырудың қамынан емес, түңдік сыпырыльш, көк аспанның бір жапырағы көрінсе ақ қауырсынды қанаттарын жайып жіберіп, солай қарай сытылып ұшып шығуға оңтайлануынан туған секілді. Бірақ соның бәріңде әлдебір қиындықтардан қашу, бой тасалау ниеті емес, сеңгір-сеңгір қияңдарға көтеріліп, шақырайған күн сәулесінің астында тұлабойындағы жасырулы қосымша қазынаны, кербездікті жалаңаштай түсуге деген құмарлығы жарқ еткендей.

	Міне, осындай байқаулары үстінде қанша дарытпаймын дегенмен ұстаның көрігінен жаман қызғаныш атты пәле сап етіп, Сетержаптың нәзік сүйекті көкірегін аямай-ақ қаритын. Тек тістеніп, шыдамдылық көрсетуі ғана ойсыз әрекеттерден сақтайтын.

	Бригиттаның мұндай сәттерде миына неге зіл түсетінін қонтайшының сүйікті ханымы білмейді емес, ол жағынан жақсы-ақ хабардар, сөйтсе де осындай алмағайып заманда-ақ өзіне соқыр тиындық пайдасы жоқ сезімдердің шылауында кетеді.

	Бригитта өзінің ендігі тағдыры үлде мен бүлдеге оранған, Жоңғария қонтайшысына деген ықпалы оның бас зайсандары мен қолбасыларынан бір былай емес, осы әйелдің қолында екенін сезіп, оған бағыштаған сөздерінің қай-қайсысынан да ши шықпауына барынша зер салатын. Иә, өз отанынан жырақта, ертеңгі тағдыры беймәлім, жат елдің адамы түгіл кіндіктес аға мен іні бір-біріне ит пен мысықтың мінезін көрсететін жабайы түздіктер елінде күң есебіндегі Бригиттаның өйтіп сақтық жасамасына амалы қайсы?

	Екіншіден, осы Жоңғария байтақысына байланған осы сегіз жылдың ішінде Бригитта бұлардың тілін әжептәуір-ақ меңгерген. Оған қонтайшының марқұм үлкен ханымы Күнгу көптен-көп септескен. Алғаш ұсталып, ұрғаға әкелінгенде қонтайшының еркімен үлкен ханымға сыйға тартылған Бригитта күтпеген жағдайдың үстінен шықты. Күтпеген жағдайы сол – Бригитта үлкен ханым Күнгудің таңқаларлық қамқорлығына, мейірбандылығына кезікті. Түздіктер елінде адамдар арасында мұншалықты мейір- шапағатқа орын табылар-ау деп ойламаған швед әйелі алғашында тордағы құсша көздерін жарқ-жүрқ еткізгенмен мұның бәрі Күнгудің шын пейілінен екенін танып, бара-бара саябырсыған.

	Күнгу о баста тұтқын әйел Бригиттаның өрекпіген мазасыздықтан арылуына ықпал жасап, өз шатырының астында оған ешқандай келіп-кетер қатер жоқтығына сендіруге күш салды. Тек біраз еті үйренгесін ғана мұның қолынан не келетінін сұрады. Бригитта өзінің жол сөмкесінен тоқыған шілтерлер мен тіккен кестелерін суырды. Жібек сықылды сусымалы күлгін түстес матаға қаралтым меруерт жүгіртіп, шілтерлі кестені торлап тоқығанын көргенде үлкен ханым естен танғандай еді. Дереу өзіне әртүрлі киім-кешекке тапсырыс берді. Бригитта құлшына кірісті. Алғашқыда бұлар үнемі тілмаш арқылы сөйлесетін, бірақ, Күнгу көп нәрсені төтелей өз тілінде ұқтыруға тырысты, ал зерек Бригитта үлкен ханымның тісінен не шықса, соның бәрін екі айтқызбай қағып ала берді.

	Әрі үлкен ханымның сырбаз мінезі, қүлаққа жағымды даусы, сөйлегенде әрбір әріп, үтір, ноқаттардың өз орындарында сайрап тұратыны Бригиттаға көп жеңілдік әперген. Бұл Ресей жерінде болған аз уақыттың ішінде аса қолайлы жағдайсыз-ақ орыс тілінің біраз тұңғиығына үңгіген. Ал Жоңғария байтақысында үлкен ханымның арқасында бұл қалмақша тіл сындырудан арнайы дәріс алғандай ортаға кезікті. Келе-келе бұл Күнгу екеуі көп жағдайда тілмашсыз-ақ түсінісетін халге жетті. Тек бір аса маңызды, қателікке орын жоқ мәселеде ғана тілмаш шақырылып, екі жағалаудың ортасында көпір салынғандай жалғастық табысатын.

	Кейін, шамамен бес жылдан кейін Бригиттаны қонтайшының кіші әйелі Сетержап байқап, бұл оны өз шатырына алуға жанталасты. Сөйтіп, он саусағынан өнері тамған швед сұлуы екі ханымның ортасындағы талас алмаға айналды. Үлкен ханымның бергісі жоқ, ал кіші ханым «алмай қоймаймынға» басты. Алғашқыда қонтайшы екі әйелінің де көңілін қимай қипақтаған. Ақыры Сетержаптың бойжеткен қызы, Еділ бойындағы қалмақ ханы Аюкенің немересіне атастырылмақшы Сесон сұлу да сол швед әйеліне қызығып, жабысқанда таразының сол кіші ханым жақ басы бірден ауырлады. Ауырлайтыны Сетержап та Аюкенің қызы, алайда Ресей бодандығын қабылдаған ол ханның әр баладан тараған екі немересін қосудан екі жақ та түрлі саяси пайда көздеп отыр еді. Сосын да бұл кіші ханым жағына неге қисаймасын?

	Бригитта кіші ханым шатырына көшкесін өзінің бағасы артқанын сезді. Сетержап үлкен ханым сияқты сөйлегенде тілдің майын тамызатын адам емес, мінезі тіктеу, көбіне көңіл күйдің жетегінде кететін құбылмалы екен. Бригиттамен арақатынаста көбіне тілмашты пайдаланатын. Бірақ одан Бригиттаның тіл үйрену мүмкіндігі кеміген жоқ, қайта ақы-пұлсыз ұстаз тапқандай еселеп артты. Тек бара-бара бұл үйреншікті құсша қалмақ тілінде сұңқылдап тұрғасын Сетержап өзі ит орнына ұстайтын тілмаш-тұтқын татарды керексіз кезінде қақ тұмсықтан ұрғандай етіп қуып шығатын.

	Міне, қазір де Бригитта орнынан түрегелгенде кіші ханымға жеткізбек ойының маңыздылығынан, әрі тілмаштың жоқтығынан сәл миына күш түсіре, қинала толғанып, өзіне керек сөздерді әрең іздеп тауып, үздіге сөйлеген. Ал тілмашты осының алдында ғана Сетержап шатырынан қуған, демек оны дәл қазір кері шақырту кіші ханымның көңіл күйіне сәйкес іс емес.

	– Мен сізге бұрын да түсіндіргенмін, қайталап тағы айтайын, – деді Бригитта сөзін жалғастырып. – Ер адамдардың қандай дәрежедегі лауазым басын айналдырса да өздерінің туа біткен бір әлсіздіктері болады. Ол әлсіздіктерден олар өмірбақи арыла алмайды. Мысалы, ер адамдар ақ түс пен қызыл түсті жақсы кереді.

	– Ақ түс пен қызыл түсті? Апырай-ә, тек біздің бекзадалардың ондай түсті киімдерді үстіне жапсырғанын көрген емеспін. Мүмкін, ақ түске қытайлықтар әуес шығар. Осыдан екі жыл бұрын, менің үлкен ұлым Шұна Доба басқарған қалмақ әскерлері Қазақ ордасын шапқанда осында орыс елшілері жатқан. Міне, сол тұста жаз айында бізге Қытай елшілері келді. Анық Қытай елшілері ме, жоқ па, әлде оны орыстарға көз қылып, менің отағасым әдейі ұйымдастырды ма, сенен жасырып қайтейін, ол жағын өзім де анық білмеймін. Сірә, оны орыстарға көз қылып, менің отағасым өзі ұйымдастырды ғой деймін, себебі, орыстарды қытайлықтармен қорқыту, ал қытайлықтарды орыстармен қорқыту қонтайшының ата-бабасынан дарыған ауруы ғой. Әрі мұнда бір жалғандық бар деп сыбыс шыққанын білем, кейін ол сыбыс орыс елшілеріне де жетіп, олардың мұны анықтамаққа бірнеше дүркін ши жүгірткеніне өз басым куәмін. Жә, оны қойшы, бірді айтып бірге кетемін. Сондағы Қытай елшілері үсті-бастары түгел ақ жібекке малынып келді ғой. Тіпті олар анық қытайлықтар болмаған күнде де отағасы, не оның қасындағы сұңғыла сумақайлар оларды қытай салтынша киіндіруге жан салады ғой. Қытай бекзадалары ақ түске құмар екен-ау деп сонда бір таңырқағаным да бар. – Осылай басы бос қоя берілген асаудай бастырмалатып барып, Сетержап иығын шайқаңқырап, үстіндегі аяғының ұшына дейін тура түскен ұзын көк жібек көйлегін дір-дір еткізді. Опа-далап барынша аппақ рең берген толық бет-жүзіне бір күлкі жүгірткісі келіп, зорланып еді, онысынан дәнеме шықпады.

	– Сіз сәл сабыр етіңіз, – деп Бригитта сөз тізгініне қайта жармасты. – Мен қытайлықтарды білмеймін, олармен өмірде жүздескен емеспін. Мен тек өзім өскен ортаның үрдісі тұрғысынан ғана мәселенің басын ашпақпын. Біздің Еуропада, менің туған Швециямда зиялы еркектер жазғы ыстықта, қала сыртындағы серуенде, тіпті кейбір аса ресми емес мейрам күндерінде, жақын-жақыбайлар, жора-жолдастар жайған дастарқан үстінде жұқа ақ матадан тігілген костюм киеді. Ал жылдың басқа мерзімінде тек жейдесінің ғана ақ болуын қалайды. Ал қызыл түстіден тек галстук қана тағады. Басқаша ол ақ пен қызылды үстеріне көп жапсырмайды, оны намыс көреді, ал ондай түсті киімдермен әйелдердің жасанғанын көрсе әп-сәтте-ақ бойларындағы тепе-теңдікті жоғалтады. Ал өзіңіз сияқты сұлулар ондай түсті маталармен оранып, құлпырса тіптен естерінен танады. Демек, түз кезген аңшылар қолдарындағы қару-жарақтарын, қақпан не басқа да құралдарын қайыруға көнбес, жабайы аң жөнінде қалай қолданса, құдай ақыл мен көріктен мол олжа салған перизаттар ақ пен қызыл түсті матадан тігілген киімдерді өз көздеріне ілген еркек заттылар жөнінде тап солай қолдана алады.

	Бригитта бұл сөзімнен жоғары мәртебелі ханым мырс етіп күлер деп ойлаған, бірақ ол опа-далап қаншама бүркемеледі дегенмен көзінің айналасы көлкілдей табан астында ішін бір ашу-ыза булықтырып әкеткендей сазарып тұр екен. Бригитта мұны байқамауға тырысты. Әрі жаңағы кіші ханымның ойда жоқта тесік қапша ақтарыла кетіп, Қытай елшілері, әрі қонтайшының өздерімен екі жақтан іргелес екі ұлы ел – Ресей мен Қытай жөніндегі үрдісті саясатын іліп түсуі де мұның тұлабойында бір суық жүгірткен. Оны да жасыруы керек еді. Бәрі қосылып, Бригиттадан едәуір күш-қайрат жұмсауды қажетсінген.

	– Алайда, солай екен деп, ер-азаматтардың сол әлсіздігіне шамадан тыс шабуыл жасап, ол қаруды оңды-солды орынсыз жұмсап, қадірін кетіруге болмайды, – деп Бригитта сөзін майдалай одан әрі жалғастырды. – Мысалы, сіз ертеңгі көп адам қатынасатын ресми мәслихатқа барғанда ол ақ пен қызыл түстінің бірін де жапсырмаңыз. Керісінше, бояуы аса қалың емес, бірыңғай түсті ашық сүр көйлекпен барыңыз. Ал жаңағы аталмыш екі түстіні қашан дейсіз ғой. Оны тағы да анықтап айтайын. Егер сіз қонтайшыға айтатын, қандай да бір орындалмай жүрген талап-тілектеріңіз болса, ол үшін онымен оңаша дидарласқыңыз келсе және бұл кездесу түске дейінгі мерзімде өтсе сіз оған қызыл түспен жасанып барыңыз, ал түстен кейінгі мерзімде өтсе, ол қарсаңда ақ түске малыныңыз. Сонда сіздің оған атқан оғыңыз да, сөзіңіз де дәл көкіректен тиеді.

	Ақ, қызыл, сүр түстілер. Швед әйелінің фәлсафасына Сетержап қатты көңіл қойды. Көңіл қойғаны, маңыз бергені соншалық, ол дереу манағы райынан қайтып, екі алақанын бір-біріне қаққылағанда есіктен енген күң әйел арқылы әлгі өзі итше қуған кәрі татар тілмашты кері шақыртты.

	Тілмаш есіктен ене бергенде табалдырыққа сүрініп, үй-ішінің орта тұсын маңдайымен сүзе құлады. Үсті-басындағы ескі-құсқы киімі өзіне шақ емес, иығы түскен, шамадан тыс ұзын, олпы-солпысы мол болғасын да жасамыс сорлы екі қолымен жер тірене әрең түрегелді. Сап-сары жүзін селдір аппақ сақал түгел жапқан екен, өз епетейсіздігі үшін ханымнан кешірім сұрағандай езуін кергенде бет-аузындағы қалың әжімнің селдір сақал астындағы бет терісін жиырғаны соншалық, қалың қурайдың ортасындағы соқа іздеріндей тарамдалып, сойылып жатты. Екі көзінің күлімсіреуі де бір түрлі, дөп-дөңгелек, ағы мол қос жанар енді-енді үзілгелі тұрған қос тана түйме сықылды. Өзі сондай мейірбанды, тап қазір ханым қақ маңдайдан теуіп, қайта қуса да өкпе-нараз атаулыны бойына дарытпайтындай кең пейілділігі бетке ұрады.

	Ханым соңғыңды осы арқылы қайта түсіндірші деп өтініп еді, бірақ Бригитта тілмашқа қараған күйі тастай қатты, жерде жорғалаған бұл құбыжықты көріп, оны қай хайуанаттың санатына қосарын білмеген дағдарысқа ұқсас түрі бар. Ашық сұлу реңкіне ешқандай да көлеңке түскен жоқ, ішкі сезімді мұқият бүркемелеуге шебер зиялы қауымның ортасында тәрбиеленген оның кейпінде мынау тілмашты аяғаннан гөрі ханыммен бірге одан әрі тәлкек етуге аңсары ауған белгілер жыбыршыды. Осындай ішкі дүниесімен үш қайнаса сорпасы қосылмайтын жат пиғыл-райды бет-жүзінде көлгірсіту үшін де Бригиттаның тұлабойы тарамысша тартылды. Анығында соңғы кезде швед әйелінің қан жылаған көкірегінде басқа бір ірі мақсат оянуда еді. Ол мақсатты жүзеге асыру үшін ең алдымен мына Сетержаптың тілін табу керек. Тілек-талабын осы арқылы ғана өткізе алады ғой. Бірақ ол тілек-талапты шамшыл да тәкаппар, әрі өз ішкі мәселелерінің әуселесімен әуре ханымға қалай жеткізеді, қай қырынан саңлау ашады, міне, осыншама ақылды бас соның амалын таппай күйзелуде. Есіктен сүріне кірген тілмаштың сыңайынан Бригиттаның жүрек тұсындағы сол күйзеліс жаңа күшпен қозғалды.

	Швед әйелі мен татар тілмаштың өзара түсінісуі де бір түрлі қызық. Швед әйелінің орысша білігі шектеулі, татар орысшаға судай десек те ананың аузынан шыққанның бір түйірін де зая кетірмей қаққанмен одан ойлы тұжырым құрастыру аз-мұз ақылды керек ететін еді. Бір жеңілдігі сол Бригитта мына ханымға ұқтырмақ жайдан татар тілмаштың өзі де хабардар екен, сосын да оның айтпақ ойының бір ұшығын ұстасымен-ақ осы қалмақ ордасындағы көп жылдық тірлікте сіңірген әдеті бойынша екі алақанымен төсін басып, бас иді де, оны өз тұрғысынан ежіктеп әкетті. Тілмаш бұл пәрменде Бригиттаның өзінен гөрі құлашты кеңірек сілтеді. Бұған ханымнан да тереңірек зейін қойған Бригитта өзін қалмақ, татар, тіпті төмендегі шабылып, жауланған Қазақ ордасының халқына да ортақ түркі тілінен кезекті дәріс алу үстіндегідей сезінді.

	Тілмаш кеткесін Бригитта одан ұстаған біраз сөздерді пайдаланып, өз баянын алғашқыдан да сәл кеңейте қайталады. Иә, ақ түс, қызыл түс, сұр түс. Осы бояулар әйелдің үстіне өз мезгілін тауып жапсырылса, ер адамның еркін билеу есіктегі басыбайлы құл мен күңді жұмсағаннан да оңайға түсеріне Жоңғария қонтайшысының кіші ханымы сонша неге ынтықты? Оны бірнеше дүркін қайталатып, құлағына құюға неге аңсары ауды? Құдайым-ау, бұл өз қосағы Сыбан Рабтанды жаңа көргелі отырған жоқ қой, әрі Сетержаптың қонтайшы алдындағы бедел-абыройының ең бір шарықтап көтерілген шағы емес пе бұл?

	Сыбан Рабтанның осы Сетержаптан туған жиырма төрт жасар баласы Шұна-Добаның басшылығымен осыдан екі жыл бұрын, ерте көктемде Қазақ ордасына қарсы тасыған судай дүрілдеген ұлы науқан Жоңғарияның даңқын әуелетті. Сыбан Рабтанның оң жағына құлаған тұлымы қалмақ атаулының көкте желпілдеген алтын шашақты туына айналды. Міне, сосын да осы жеңісте Сетержаптың өз басының қомақты үлесі жоқ деуге кімнің дәті барар? Әйтсе де осы күндерде Сетержаптың түн ұйқысын бөліп абыржытқан, сөйтіп, жар қосағы қонтайшының оң қабағына зәру етіп, оның көңілін табуға емексіткен әлгі тосын мәселе мұны еркіне қоя берер емес.

	Сетержаптың осы Сыбан Рабтанмен отасқан көп жылдық өмірде көз жеткізген бір ақиқаты мынау: қонтайшы ұрғасының айналасы құлаққа ұрған танадай тыныштықта мүлгігенмен оның келімді-кетімді кісілерді қабылдайтын, жиын, мәслихат өткізетін үлкен шатыры әмсе араның ұясындай уілдейтін де жататын. Қонтайшының өзі де ертеден қара кешке дейін сонда. Қию-қию мәселелер тізбегі ешқашан тиянақталып таусылмайды, әрі қонтайшы өзі жүздескен адамдардың бірсыпырасымен арақ-шарап ішіп, онсыз да бас-аяғы жоқ бақан тірес, ит тартысты одан әрмен созғылайтын. Сөйтіп, шаршап-шалдығып, масайып, ұйықтайтын шатырға жетіп құлағанда төсекте, көрпе астында Сетержап өз денесінің ыстығымен қанша шарпығанмен оның бетін бері қарата алмайтын. Әрі осындай екеуара ең бір ләззатты оңаша сәттерде кіші ханым тарапынан туындар наз іспеттес еш мәселе төңірегінде бас шағуға мойны жар бермейтін. Тіпті кіші ханым не айтты, оны кейде ой елегінен өткізбей-ақ оң жауап бергенсіп құтылатын. Ал ертесіне сүйікті ханымның наз-өтінішін де, оған қайтарған оң жауабын да тарс естен шығаратын. Тіпті естен шығармасын-ақ, кіші ханым қонтайшы ұмытпастай етіп жар қосағының миына өз өкпе-назын шегелесін-ақ, сөйтіп мұны бас шұлғытсын-ақ, бәрібір кейін бұл мәселе басқа зайсандардың додасына түскенде түбі шіріген теректей бір жағына қисая кететін. Сөйтіп, Сетержап жеңіліске ұшырайтын. Тек Сетержап, онысын Сыбан Рабтанның Ақ үй аталатын шатырында, ығай мен сығайдың төрт көзі түгелде өкпе тұстан пышақ ұрғандай дұрыстап қоя білсе, міне, сонда ғана қонтайшы кіші ханымның ығына жығылатын. Кезінде Шұна-Добаға бас қолбасылықты да осындай әдіспен әперген.

	Міне, Сетержап, тағы да сондай бір келелі мәслихат қарсаңында тұр. Тек бұл жолғысындағы әуен жайдағыдан әлдеқайда өзгеше. Егер кіші ханым жазатайым осы бір бетте ұтылыс тапса, онда бұған дейін қол жеткіздім дегенінің бәрі мұның өз төбесінен құлап түсіп, есіл гөзелді салмағымен жаншып кетуі оп-оңай. О, Будда әулием, ондайлықтан сақтай гөр. Сосын да Сетержап, өз ішіндегі құйын мен дауылды бүріп ұстап, бойында жоқ кішіктікке барып, Бригиттаға бар ынта-ықыласымен құлай берілген. Оның аузынан қандай леп шықса да қағып түсіп, ақыл-зердесі арқылы өткізуге жанын салуда.

	Әншейінде тіліне сақ Бригиттаны кіші ханымның лыпылдаған осы елгезектігі таңырқатып, оның да әйел затына тән әлсіздігі белгі берді. Бұл елгезектіктің тасасында не жатқанын анықтауға ол да құмартты. Ертең таңертең қонтайшы шатырындағы мәслихатқа Сетержаптың қандай көйлекпен баратыны шешілгесін Бригитта қолына ине-жіп ұстап, ақ сұр түсті маталарды алдына жайды да қасында үнсіз омалған ханымға сұраулы жүзбен мойын бұрды. Оған Сетержап та жарқ етті. Енді екі көз бір-біріне тура қадалып, бір нүктеде ілінісіп байланғандай. Тек бұл ұзаққа созылмады. Бригиттаның тартымды мәдениеттілігі еңсерді. Ол ашық аспандай таза көгілдір көздеріне адамның жанын ерітер мейірім жиып, күлімсірей:

	– Жоғары мәртебелі ханым, әуестігім үшін құдай алдында кешірім өтінемін, сіз үшін мазаланамын деп, осылай ұшып-қонба әулекілікке қоса ұрынған халім бар, ішкі ісіме қол сұқтың деп жазғырмаңызшы, бәрі сіздің қамыңыздан туындайды. Сосын да ашып сұрамаққа бел будым. Мәртебелі ханым, кешірім, тағы да сізден кешірім. Осы сіздің бөгде бір уайым, біз білмейтін тосын кесепат бүйіріңізден түртпектеп, жүйкеңізді тоздырып жүрген сияқты ғой. Егер асып бара жатқан құпиясы жоқ болса соның атын атап, түсін түстеп, жай-жапсарына қандырсаңыз қайтеді? Біреудің басына келмеген ой екінші біреудің басына келеді. Мен мүмкін ақыл-кеңес жөнінде өзімдегі барыммен бөлісіп, қол ұшын жалғауға жарармын, – деп судырады.

	Сетержап Бригиттаның қырағылығына тәнті. Іш өзегін өртегенді шынында жайып салуға бір оқталды да тез тізгін тартты. Бригитта ханымның осылайша лықсып тоқтағанын да қақас жібермей әдемі күлкісін бет-жүзінде ұзақ ұстады. Ханымға деген аяушылығы да майша жылтырайды. Бригиттаның өз өтініші аяқсыз қалғанмен де меселі қайтқан реңкі жоқ. Қайта жүзіндегі ақ жарқын райды одан әрі жарқырата, жалындата түскісі келеді. Сөйтіп, мұның бір оқпен екі қоян атпақ та дәмесі бар. Енді қайтсін? Соңғы күндері осы құдіретті ханымға айтсам ба деген Бригиттаның өз ішін де итше кемірген аты бөлек, заты бөлек оқшау бір қолқасы оянып еді. Ол да мәнерлеп дұрыс жеткізе алмасаң өз салмағымен өзіңді жаншыр қауіпті әрекеттер санатынан. Оны жариялап, кіші ханымның ол мәселеге кәдімгідей көңіл қоюына қол жеткізу үшін тиісті алғышарт та қажет-ау. Қазіргі кіші ханымға арнаған таза ілтипатын, қандай күнде де қол ұшын жалғауға әзір риясыздығын сол алғышарттың ірге тасына балаған сыңайы бар. Әзірге соны қанағат тұтпақшы.

	Сөйтіп, жердің екі қиырында туып-өскен, діні, тілі, ділі бөлек екі әйел бір шаңырақтың астында табысқандарына үш жылдан астам уақыт өткенмен (Бригиттаның марқұм болған үлкен ханым Күнгудің шатырында болған бес жылды қоспағанда) араларындағы көзге көрінбес бір қашықтықты еңсере алмай, бір-біріне қарай қарға адымдағанмен жете алмай ділгірісті.

	* * *

	Бұлардың арасындағы бір киер көйлек туралы жыр таңғы астан кейін-ақ өрбіген. Қазір сәске түс мезгілі. Біраз ашырқаған екі әйелдің алдына ұсақ туралған ет, таба нан, жеміс- жидек, қымыз, жеңіл шарап әкелінгенде Бригитта олардан аздап ауыз тиді де қолын жуып, қайта іске кірісті. Ал Сетержап ішек-қарны қоса-қабат шұрылдағанмен ештеңе татып алмады десе де болады. Оның орнына сүйріктей саусақтарымен іс тіккен Бригиттаның қос иығын, алдыңғы өңірін жартылай жапқан үлпілдек сары шашын, көздерінен, қас- қабағынан, мұрын ұшынан, иегінен үзіліп түскелі тұрған сүйкімділігін тамашалайды. Бұл алғаш тұтқынға алынғанда қалмақ қолбасысы – Дукар мұны қонтайшының көңілін табу үшін сыйлады-ау. Осы сыйлықтары үшін Дукар және оның өзінен де үлкен бастығы Черен-Дондук қонтайшының қандай рақымшылығын иемденді екен?

	Ең ғажабы, бұл періштедей сұлуды ұрғаға әкелгенде қонтайшыны ол кезде күш- қайраты қайтпаған үлкен ханым Кунгудің мысы басуы не деген керемет еді. Егер Күнгудің сонысы болмаса ол жылдарда біршама әлеуетті қонтайшы мұны өз қойнына алып, сұлу күндес екі ханымның да аузын аппақ қылар еді-ау. Міне, сол үшін Сетержап үлкен ханымды ризалық сезіммен еске алудың орнына қайта оның болмыс-пішінін елестетіп, іштей тыжырынды.

	Кіші бесінде Бригитта киімді әзір етті. Сетержап та оны киіп көрді. Швед әйелінің ханымға арнап тіккені иығы салбыраңқы, жеңі ұзын да кең, етегі аяғының ұшын түгел жапқан, есесіне белі тартыңқы, мол пішілген көйлек еді. Тігіншінің білгірлікпен қиыстырған көйлегі Сетержаптың етженді денесін қусырып, өзгеше қалыпқа түсіргендей мүлдем сұлуландырып жіберді. Бригиттаның көз алдында шыр айналып, кең шатыр ішін желге толтырды. Жүзіне осы бүгіндікте бірінші рет күлкі табы үйірілді. Көздері жасаурап, швед әйеліне деген алғыс сезімі тамағына кептеліп, сәл керілген шығыңқы төсі дір-дір етті.

	Мұнымен таусылмапты, Бригитта іргедегі сандықты ашып, ұзақ ақтарды да ол да бірыңғай сұр, тек мына көйлек тігілген матадан түсі қоюлау шашақты жібек шәліні алды да оны Сетержаптың иығына жапты. Бригитта күні бойы тіккен көйлек онымен тіптен жарасымдылығын тапты. Ұлы қонтайшының сүйікті жұбайы қарсы алдындағы Бригиттаны мойнынан құшақтап, шөпілдетіп сүйгісі келді де өзіне басыбайлы күң әйелге ондай құрмет көрсету үлкен басын кішірейткендей шығарын сезіп, өзін-өзі ауыздықтады.

	Сетержап бұл пәрменде тап қазіргі көңіл күймен бақ сыналар мәслихаттардың қай қайсысына да баруға осы бүгін-ақ әзір. Кім-кімнің де кіші ханымның мына сипатымен жанары соқтықса мана табалдырыққа сүрініп жер сүзе құлаған кәрі тілмашша бейшара халге ұшырар-ау.

	Ендігі бір шаруа көйлектің омырауына асыл тасты түйреуіш қадап, әрі тұс-тұсына бес- алты жылтырауық түйме тағу еді. Бригитта ханымның күміспен зерленген әдемі қобдишасынан оны да тез іріктеді. Асыл тасты түйреуішті сол бетте-ақ қадады. Ал түймелерге келгенде Бригитта сәл қипақтап, ханымның көздерімен көздерін түйістірді:

	– Енді асығатын дәнеме жоқ қой, түймелерді кешкі шам жарығымен-ақ тағамыз, қазір Тұзкөлге түсудің ең қолайлы сәті өтіп барады, сіздің де саябырсып, түнде тәтті ұйқыға шомуыңызға шарапаты мол. Әрбір келелі іс, не мәслихат үстінде өзіңізді неғұрлым тың сезінсеңіз солғұрлым көбірек ұпай жиятыныңыз сөзсіз ғой.

	Сетержап Бригиттаның ұсынысына бас изеп те үлгермеді, есікті жұлқып ашып, бойжеткен қызы Сесон қасындағы үш нөкер қызымен шатырға сау етті. Жүзінде Сетержапқа ұқсаған көп белгілері бар, бірақ өте жас, тана көзді, домалақ өңді талдырмаш денелі неме шешесінің үстіндегі жаңа көйлекті көріп, сұмдықтың үстінен түскендей қос жанары ұясынан шыға, аузын аңқитты. Сосын екі алақанымен бетін баса теріс бұрылып, тіл-жағы қарысқандай нөкер қыздарына қарады.

	Сесонның өзіндей өрмелі бұрымдарына, иықтарына қызыл-жасылды жібек таспаларды көп жапсырған, алақ-жұлақ еткен көздерінің бір нүктеге тұрақтап бөгелуі қиын олар да қожайын қыздың таңданысына ортақтасып, тіптен ушықтырып әкетті. Сесон ішегін тартып еді, аналар да соны істеп, бәрінікі борасын желдің уіліне ұқсады. Кенет Сесон шешесіне қайта жалт қарап, биік сәкіден құлаған фарфор ыдыс-аяқтарша салдыр- гүлдір етті:

	– Тағы өзіңе! Тек өзіңе! Бұл дүниеде өзіңнен басқа жан баласы бар екенін кәперіңе де алмайсың! – деп, бұршақтай көз жастарын омырауына қарай ытқыта жылап жіберді. Екі- үш тамшы домалап барып, белінен төмен құлаған қызыл жібек таспаның ұшына барып ілікті.

	– Жаным-ау, не нәрседен кемдік көріп жүрсің? – деп шешесі шынында тұлабойына сұрапыл көрік берген ақ сұр көйлегімен су бетінде тік шаншылған жайын балықтай бұраң етіп, қызының алдын орады.

	– Не нәрседен кемдік көрмей жүрмін, жасау-жабдығыңды әзірледік дейсіңдер, әлі оның он екіде бірі дайын емес!

	– Қызым-ау, осы сөзді айтуға қалай аузың барады? Сенің жасау-жабдығыңның дайындалып біткеніне екі жылдай уақыт өтпеді ме?

	– Оның бәрі ұсақ-түйек, татымсыз бұйымдар, біздегі ең бір кедей араттар1 да қыздарын ондай жасау-жабдықпен ұзатуға ұялар еді.

	– Не дейсің, жаным, оның бәрі Жаркент, Ташкент қалаларынан әкелінген, Бұхара саудагерлерінен, осыдан екі жыл бұрын ұрғада он айдай ошарылған орыс елшілерінен таңдап-таңдап сатып алынған асыл дүниелер емес пе? Талайына өзің қызығып, жабыспап па едің? Оның сыртында мына сары шашты әйел қанша киім әзірледі? Соның бәрі аздық ете ме? – деп Сетержап қызғаныштан жарыла жаздаған қызының қасіретін күшейтпектей үй-ішінде ары-бері қозғалып берді. Сесон өз шешесін қырынан, әрі ту сыртынан бақылап, оның тұлабойының тым сұлуланып кеткенін байқап, іштегі күйігі шыныңда одан әрмен өзегін өртеді.

	– Аздық етеді! – деп безілдеді Сесон. – Ал сен сол аз дүниені көпсінесің. Жасау- жабдығыңның көбісі екі жыл бұрынғы, олардың біразын құрт жейтін шаққа жетті.

	– Ол үшін мен кінәлімін бе? Сонау алыстағы елдің басшылары мен мына жарты дүниенің құдайы сенің әкең – екеуінің келіссөзі ащы ішекше созылып келеді емес пе?

	– Бәрібір сен кінәлісің! Бірі әкең – Аюке хан – Еділ бойының құдайы. Бірі байың – Жоңғарияның қонтайшысы. Қонтайшыға сенің балаң – Шұна-Доба бүкіл Қазақ ордасын күйретіп, аяқ асты етіп береді, ал сен өз байыңа сөзіңді өткізе алмайсың. Сенікі іштарлықтан туған қулық! – деп, жас бойжеткен жасау-жабдықтан басталған әңгімені енді шын мәнінде өзінің көкейін тескен мәселенің төбесіне апарып тоқ еткізді. Бірақ бұл сөздер кіші ханымға мүлдем басқаша әсер етті. Оң жақ қабағын көтере, көздері әлденеден қатты шошынғандай қызына тіксіне қарады.

	– Қарағым-ау, жаным дейін, күнім дейін, осы сен ашық айтшы, осы сенің ақыл-есің түзік пе?

	– Ақыл-есің түзік емес десең, Тибеттен емші ламаны шақырт. Мені дуаласып. Мүмкін, ол жақтағы қасиетті ғибадатханадардың бірінен маған да бір орын бұйырар. Ақыр басқасы қол жеткізер емес.

	– Жоқ, жаным, мен жөн сөз айтып тұрмын.

	– Жөн сөзің бар болсын сенің!

	– Қарағым, өрекпімей бір сөз тыңдашы. Сен бұл жерде менің әкем – Аюке ханның құлағын неге шулаттың? Апырау, менің әкем – Аюке хан осыдан бір жыл бұрын дүние салды деп, хабар алмап па едік? Құдай қор қылғанда сен оны неғып жадыңнан шығардың?

	– Ха! – деді де Сесон кеудесін сілкіп, өнегесіз қыздың қимылын жасады. – Енді сенің әкең өлген екен деп, басымызға неше жыл қара жамыламыз?

	– Сен қара жамылмай-ақ қой. Тек жағдайды түсін!

	– Не жағдай? Аюке хан өлсе соның орнына қонжиған Дондук-Омба бір жылдан бері немене, сондағы орыс біткеннің шошқасын тағалап, қолы тимей жатыр ма? Біле білсеңіз, Дондук-Омбаның бізге Аюке ханнан гөрі көбірек бүйрегі бұруға тиіс. Себебі, Дондук- Омба екі қалмақ мемлекетінің ортасындағы Қазақ ордасының шаңырағын ортасына түсірген сенің балаң – Шұна-Добаның қайынатасы емес пе? Әрі Шұна-Доба екеуінің жең ұшынан жалғасқан достығы, сыбайластығы және бар. Ол жағын өзің талай жыр қылғансың. Дондук-Омба басқа-басқа, дәл осы Шұна-Добаның сөзін жерге тастамайды.

	– Сені тағы да сабырға шақырамын! Еділ бойындағы елдің қазіргі ханы Черен-Дондук емес пе? – Сәл аңырайған қызының түсін танып, кіші ханым сөзін жалғастырды. – Сен аңырайма. Біздегі әкелі-балалы Черен-Дондуктар өз орындарында. Еділ бойындағы қалмақ хандығының билеушісі тағайындалған сондағы Черен-Дондук. Қазір екі таяқ лақтырсаң біреуі барып, Черен-Дондук дейтіннің төбесіне барып түсетін шаққа жеттік емес пе?

	Мұны айтқанда Сетержап осы елдегі әкелі-балалы екі Черен-Дондуктың да күн емес, сағат санап ықпалы өсуде екенін есіне ала зығырданы қайнай сөйлеп еді. Бірақ онымен Сесонның жұмысы жоқ екен:

	– Мейлі, Черен-Дондук-ақ хан сайлансын. Бәрібір ондағы Дондук-Омба да жерде жатқан адам емес. Сенің атышулы балаң – Шұна-Добаның өтінішін орындатуға құдіреті жетеді.

	– Не деген түйсіксізсің, шырағым! Ал сол Шұна-Доба қазір қайда? Мықты болсаң айтшы! – деп Сетержап тым қатты дауыстап жіберді. Өзі үшін мәселенің ең ауыры кесекөлденеңдегендей денесін шер толқытып әкетті. Үй ішіндегілер сілтідей тынды. Әсіресе, Бригитта бір сұмдықтың пұшпағын аңғарғандай көздерінің айналасына көлеңке жиып, қыбырсыз тас боп қатты.

	Тек кіші ханым жаман ырымды бастамайын дегендей тұлабойының сеңі бұзыла сәл- пәл қозғалысқа келді. Жыламсырағанға ұқсап, жаңа ғана Бригитта иығына жапқан шәлінің ұшын кезіне апарып жапсырды. Сосын қызына қарап, сәл байсалды қалпын тауып:

	– Осы биыл күзден қалмай сен аттандырылатын шығарсың. Қатты аптықпа. Сен ғана емес, сенің үш сіңліңді де Аюке ханның баласы Дондук-Омба басқа үш бауырына алып бермекке жанталасып жатыр емес пе? Былтыр Ехе Абуғай келіп кетті. Ехе Абуғайдың кім екенін білесің бе? Ол менің әкем Аюке ханның ғана емес, оған мұрагер осы Дондук- Омбаның да оң қолы. Оны оңай-оспақ шаруамен ешқайсысы алысқа жұмсамайды. Ал біздің қонтайшы оны керемет жақсы қарсы алды. Оның бәрі текке кетер деймісің. Сенің әкең асықпағанмен Еділ бойындағы менің әкемнің мұрагері асығады, оның ержеткен бауырлары асығады. Әрі ертең әкеңнің Ақ үйінде үлкен кеңес өткізілмек, сонда сен жайын тағы тілге тиек етіп, мазалап бағармын, – деді.

	– Тағы сөз, сөз, таусылмайтын сөз, – деп Сесон бетін басып жылап, нөкер қыздарын ертіп шыға жөнелді. Сыртта тағы оншақты нөкер қыздардың тұрғанын Бригитта ашып- жабылған есіктің қиығынан байқады.

	Сірә, Сесон шешесіне басқа шаруамен кіріп, оның үстіндегі тігісі бөлек көйлекті көргесін көңілі бұзылып, ойындағысын айта алмай кеткен сияқты.

	* * *

	Күнгей Алатау мен Теріскей Алатаудың екі ортасындағы қыспақта тұнжыраған, қалмақтар Тұзкөл атаған ЬІстықкөлдің суы құшағына енген екі сұлудың қызығына елітіп, сылқ-сылқ күлгендей. Бригиттаға ілесіп, Сетержап та екі қолын алға қарай жазып жіберіп, жүзгісі келгенмен қарға адым жылжымай көлдің түбіне қарай шым батады. Бұл кіші ханым үшін ең бір қорқынышты сәт.

	Адам бойынан аспайтын тереңдікте бұлқынғанмен де екі алақаны табанға жетіп тигенше тұлабойында діріл жүгіреді. Алақанымен жер тіреніп, аяғын қоса тигізіп, басын судан шығарғанда қарсы алдында сұлу Бригиттаның мойнына, бір жақ бетіне жабысқан шашын, күлімсіреген көздерін, күн сәулесінен жарқыраған ақ мәрмәрдай қос иығын көріп, бұл жаңағы қорқынышынан өзі қысылғандай күліп жібереді.

	– Жоғары мәртебелі ханым, судан қорықпау керек, аяқ пен қолды жазып ұстай алсаңыз батпайсыз, – деп Бригитта бетіне жабысқан шашын сүйрік саусақтарымен ажыратып, қолын алға жая жүзудің дәрістерін қайталайды.

	Сетержап мұның бәрін бұрын-ақ ұққан, тек айдын бетіне көлденең құласа-ақ зіл қара тастай төмен қарай жұлып әкететін қорқыныштан арыла алмайды. Әрі ондайда қол- аяғынан да қоса қауқар кетіп, су түбіне тіренгеннен басқаға жарамайды. Кіші ханым мұны жүзу дәрісін дұрыс игермегеннен емес, өз денесінің шамадан тыс толықтығынан көреді. Бірақ ол жайында шағымдануға швед әйелінен қымсынады.

	Бүгін де кіші бесін шағында көл бетінде сол көріністер қайталанды. Көлдің жазаң жағалауындағы бір топ шоғыр қызметші қалмақ әйелдері су ішіндегі екеудің қимылдарынан көз алмай өзара күңкілге де жүректері дауаламай, сілтідей тынысқан күйі тұрған. Сетержап су ортасында иығына дейін жалаңаштанып, басын көтерді де екі алақанымен бетін сипап, сәл дамылдауға ыңғай бергендей. Бригитта да солай.

	Кенет кіші ханымның көздері батыс жақтан әлдебір құбыжық көргендей жаман түйілді. Бригитта да кейін қарай жалт бұрылып, күннен көздерін көлегейлей солай қарай тесілді.

	Ыстықкөлдің бұл тұсындағылар үшін батыс көкжиекті су көмкеріп тұратын. Бүгінгідей желсіз тынық күндерде ашық аспан мен қою жасыл айдынның өзара шектескен тұсында көкжиек тура тартылған сызықтай қиылып, міне, жер шеті дегенің қол созымдай- ақ қашықтықта деп, мен мұндалайтын. Көптің назары бір тылсым жұмбақ дүниенің соңына ергендей көбіне солай қарай ауатын. Себебі, өмір бойы таулы мекендерде есіп- өрбіген оларға мынадай қолмен сызылғандай көкжиек үнемі ашыла бермейтін.

	Күнгей Алатаудың Ыстықкелге құлардай тым жақыннан бой көтерген биіктері көкжиек атаулыны мұндағы елге біржола ұмыттырып та жіберетіндей. Тау шоқылары қарсыз көкпеңбек ұшар бастарын зеңгір көктің өзімен таластырардай тіке қадай біткен.

	Жап-жасыл шалғынды жондарын осы кіші бесіндегі мерзімде күн сәулесі жартылай ғана жарқыратып, көлеңкелі қойнаулары түнеріңкі тартқан. Әрі ЬІстықкөлдің осы қонтайшы байтақысы орналасқан бұл жақ жағалауы күн бардың өзінде-ақ қоңыр салқындау, ал түнде тіптен қытымырланады.

	Ал қарсыдағы Теріскей Алатаудың бері қараған күнгей беті мүлдем басқаша құбылып, арқа-жарқа мол көрініс береді. Біріншіден, ол көл жағалауынан әріректен басталып, ары қарай сәл шалқалай біткен. Ұзынша сұлбасы тіке батысқа емес, теріскейге қарай сәл иек бұрғандай қиыстау орналасыпты. Міне, сосын да көкжиекке құлаған күн ол таудың бар ажарын алақандағы жазудай айқындықпен мөлдіретіп, кеудесі ашық кербез арудың керілген денесіне ұқсатады. Адам баласының назары қашан да көркемдікке тәнті. Батыстағы көкжиекке көз тойғасын күнгейліктер Теріскей Алатаудың шақырайған жарық толы беткейлерін назарға алады. Ылғал тоқтамайтын биіктегі құлама еңістері, әрі аспан шоғы шекеден қадалып қыздыра бергесін де ме, жаз ортасы, осы шілде айында-ақ сарғайып, сұрланып, бетіне опа-далап жаққан сәнқой жасамыс әйелдердей өзгеше бір рең, көрік тауып, іркілдеген денесіне мейірім толтырғандай жадырай да жаймашуақтана қарайды. Күн жеген жақпар тастары сол әйелдің бетіндегі қап-қара меңдеріндей- ақ.Теріскей Алатаудың тек етек жағының ғана бояуы қалындап, торғын маталы белдеулерше әлденеше жерінен бүктеле созылған.

	Судағы екі әйел назар аударған батыс көкжиекке жағалаудағы қызметші әйелдер тобы да елеңдесіп, алақандарымен көздерін көлегейлей үңілісті. Бастарын аяқтарының ұшына дейін ешбір талғаусыз шүберек атаулымен бүркеген, әлем-жәлем киінген олар сөз талғауға да дәрменсіз сияқты. Бірер қаз-үйректің қиқуындай үзік-үзік дауыс шығарды да сап басылысты. Төменіректе су бетінде иықтары жарқыраған екі әйел не айтады деп, жүрек демігулерін әрең басқандай.

	Тар жағалаумен сол батыс жақтан жақпар тастарға иықтары соғылардай бес-алты атты келе жатыр еді. Қызметші әйелдердің олардан анау көрінгеннің мән-жайын сұрауға батылы барар емес. Өңкей тұнжыр қабақты, қару-жарақты, шені жоғары, астарына мінген аттарына дейін кекір мінезді олар қызметші әйелдердің ақпар сұраған қылықтарын көңілдеріне ауыр алып, жоталарынан білектей жуан қамшыларымен осып өтпесіне кім кепіл?

	Бригитта сұлу реңкін сол салт аттыларға бұрып, оларды көзімен ұзатып салды да кіші ханымға қайта қарап:

	– Сіз анау көл бетіндегінің не екеніне ой жеткізе алмай тұрсыз ба? – деп сұрады.

	– Тап солай! Түсінсем бұйырмасын! – деп кіші ханым ол жайдың тезірек ашылуын керексінгендей саңқ етті. Сөйтсе де Бригиттаның сөйлеуіне өзі бөгесін жасап, су тамшылаған иегін әрең қимылдатып, одан әрі сампылдады. – Әлгі орыс тұтқындар жасаған қайықтар болушы еді, бірақ мынау оған келіңкіремейді. Абажадай неме ғой өзі, айдынға шомылған айдаһардың жон арқасындай жылжып барады, түге.

	– Иә, бұл әйдік нәрсе, – деп Бригитта өз білігін ақтармақшы еді, Сетержап тағы да бүйірден қосылды.

	– Бұл әлде кеме ме? Кеме дегенді мен көргем жоқ, бірақ бұрнағы жылы орыс елшілерінен ол жайында көп естігемін. Бір өзіне бір елдің бүкіл әскерін қару-жарағымен, зеңбіректерімен түгел сыйғызып, шет-шеті жоқ мұхит, теңіздерді кешіп жүре береді дейді.

	– Жоқ, жоғары мәртебелі ханым, бұл кеме де емес, қайық та емес.

	– Сонда бұлне, ашшы сырын тезірек!

	– Менің отандасым, әлгі сіздер Аренар атайтын зиялы жігіт, шынында оның ныспысы Аренар емес, Юхан Густав Ренат екен, міне, сол Ренат, мейлі сіздерше Аренар-ақ болсын, міне сол сіздің елдің әскерлері үшін зеңбірек құйып берді емес пе? Сіздер төмендегі Қазақ ордасы аталатын елді, басқаларды солардың күшімен тізе бүктірдіңіздер ғой. Естуімше, иә, ол жағынан менен гөрі сіз жақсырақ шамалайсыз. Қазақ ордасы тізе бүкті дегенмен де ондағы жағдай әлі толық сабасына түспеген көрінеді, әрі Аренар басқарған менің отандастарым – шведтер жасаған зеңбіректердің алғашқы тобының біразы істен шыққан сияқты. Ұлы мәртебелі қонтайшы, мына сіздің жұбайыңыз сол Қазақ ордасына қарсы соғыста жеткен жеңісті біржола баянды ету үшін жаңадан зеңбіректер құюға тапсырыс берген ғой. Ал ол зеңбірек күю үшін не керек, темір керек. Ал темір қайдан алынады? Құрамында темір бар арнайы кеннен алынады. Ал сіздерде кен орны мына көлдің осы жағалауында, ал оны отқа жағып таза темірін айыратын пеш ошақтары көлдің арғы бетіндегі кең жағалауда, орман ішінде.

	– Білемін, білемін, – деп әңгіменің осы тұсында Сетержап иегін дірдектетіп, тағы да өрекпіді. – Ондай пештер сенің қандасыңнан бұрын-ақ бар болатын. Қалмақ жауынгерлері сол орман ішінде қарағай жағып алынатын темірден өздеріне қылыш, найза, дулыға, сауыт соқтырып алады екен.

	– Жақсы, ханым, бірақ Қазақ ордасы сияқты түздіктердің төбелерінен жай түсіріп, зәрелерін зор түбіне кетіретін аса қуатты қару-зеңбіректі менің қаңдасым Ренат, яғни сіздерше Аренар бастаған топ құйып берді емес пе? – Бригитта осылай сыңғырлады да ханымның көңіліне тиіп кетті ме деген қауіппен қасын кере елжірей қарап, бет-жүзіне сүйкімді күлкі жүгіртті. Езу тарта жұқа еріндерін гүл талшықтарындай әдемілікпен қиюластырды. Ал Сетержаптың бұл швед әйелінің аузынан шыққан сөздердің бұдан да зорғысын көңіліне ауыр алатындай халі жоқ еді. – Міне, сол зеңбіректерді құю үшін темір өте көп керек. Ал ол үшін әлгі құрамында бар кен-топырақ тіптен көп керек. Оны көлдің бір жағалауынан екінші жағалауына тасу үшін бұрынғыдай дөңгелектерін шиқылдатып, өгіз арбаларды көл айналдыра жүргізіп қою тиімді ме?

	– Қайдам?

	– Мүлдем тиімсіз. Міне, сол тиімсіздіктен құтылу үшін менің қандасым Аренар тағы бір амал ойлап тауыпты. Ол енді кемеге ұқсатып, бірақ кеменің өзі емес, қайыққа келіңкірейді, бірақ одан әлденеше есе зор, сал жасатып, кей елдің тілінде оны паром атайды, міне, сол сал-паромға кен-топырақты сыйғанынша тиеп, су бетімен екінші жағалауға төтесінен лып еткізсе әлдеқайда тез, әрі оңай емес пе?

	– Е, е, есіме түсті, осы жұмысқа Аренардың орыс тұтқындардан жүз адам сұратқанын білемін. Байғұстарды олай қарай қалай жөнелткенін көзіммен көрдім. Қол-аяқтары кісендеулі, ал сүйектері шодырайған, көздерінің қарасынан адамның денесі тітіркенеді.

	– Қол-аяқтары кісендеулі дейсіз бе?

	– Иә, кісендеулі. Тіпті жас бойжеткендердің шаштарына таққан шолпылары сияқты сыңғыр-сыңғыр ететінін қайтерсің?

	– Жұмыс адамдарының өйтіп қол-аяқтарын байлап-матап тастайтыны қалай?

	– Әйтпесе, әкем-ау, олар қашып кетеді ғой.

	– Қашып кетеді?

	– Иә, қашқанда қалай? Бізде тұтқын қашса оған қолданылатын жазаның қандай екенін білесің бе?

	– Жоқ, білмеймін, жоғары мәртебелі ханым. – Бригитта бұл елде қашқан тұтқындарға жазаның қандай түрлері қолданылатынын білетін. Сонда да тап осы жолы ол жайын ханымның өз аузынан естігісі келді.

	– Егер тұтқын алғаш peт қашып ұсталса, қамшымен жалаңаш етіне екі жүз дүре соғылады. Екіншілей қашса, не өзімен бірге басқа тұтқындарды қашуға азғырғаны анықталса, сол қолы садақпен атылады, не тіпті айбалтамен басы шабылады.

	– Астапыралла-ай, ханым! Бүкпесіз сөйлеңізші, жазаның осыншама аяусыз екенін біле тұра қашатындар табыла ма?

	– О, табылғанда қандай!

	– Сонда олардың мұндағы жағдайы төзгісіздеу болғаны ғой, шамасы.

	– Енді оларды жұмақтың төрінде ойнақтатуға алдырғамыз жоқ қой мұнда. Өздері біздің жерімізге тұмсықтарын сұқты, біз тұтқындадық.

	– Сіздердің жеріңізге ме, жоқ, Қазақ ордасының жеріне ме?

	– Сен, ұлы мәртебелі қонтайшының өз аузынан естімедің бе? Қазақ ордасында жер жоқ, бәрі біздікі.

	– Мен ұлы мәртебелі қонтайшыдан қалай естимін, осы сіздердің құзырларыңызда болған сегіз жылдың ішінде ол кісінің қабылдауындағы ресми әңгімеге небәрі үш-ақ рет қатынасыппын. Және олардың бәрінде тек құдалық, қыз ұзату, жасау-жабдық төңірегінде ғана мәселе көтерілді. Әттең қонтайшы қабылдауында тағы бір рет болып, ол кісіге бір ауыз лебізімді жеткізсем деп армандаймын.

	– Солай ма? Лебізіңнің мәні қандай?

	Бригитта бұл сұраққа бірден жауап бермей қатты ұялған жанша қылымси көзін сығырайтты. Бірақ ойындағысын іште бүгіп қалуына жол жоқ еді. Жаңа ғана өзіне көл- көсір көңілшектік еткен кіші ханымның табан астында мұз құрсанып, ашық күнгі найзағайдай шатырлай жөнелуі оп-оңай.

	– Ұлы мәртебелі ханым, өзіңіз жаңа ғана айттыңыз ғой, осы Жоңғария жеріндегі тұтқындар аса қиын жағдайда ұсталады деп. Ол тұтқындардың ішінде сіздерге қыруар пайда келтіруші менің қандастарым – шведтер де бар емес пе?

	– Иә, бар.

	– Ол шведтердің жағдайы орыстардікімен салыстыруға келе ме? Орыстар қашса сіздермен шекаралас өз Отаны – Ресейге барады. Ал шведтер қашып қайда барады? Олар да Ресейге ме? Ресейге барып тағы да бас еркінен айрыла ма? Бұдан олар не ұтады? Ресейде тұтқын болды не, мұнда тұтқын болды не, оларға бәрібір емес пе? Кешіріңіз, ханым, бәрібір деп те айту қиын. Біздің ел – Швеция Ресеймен жиырма жылдық қанды қырғын соғысты бастан өткерді. Егер менің қандастарым бұл жерден қашып, Ресейде қайта ұсталса, олардың көрген күні тіптен тозаққа айналады ғой. Сосын да менің жерлестерім ешқайда қашпайды. Демек, олардың қол-аяғын кісендеудің қажеті канша?

	– Бригитта, сен қателесіп тұрсың, шамасы. Бізде сенің қандастарыңды да кісенде ұстайды деп кім айтып жүр? Тіпті анау жаңағы өзің атағын Аренардың мәртебесін арттырып, меншігіне жер беріп, басыбайлы құл мен күң сыйлап, бұқаралық егіншілерді жалдауына да жағдай жасап, қолпаштап жатыр емес пе?

	– Сүйікті ханым, ол тек Аренардың жеке басына ғана көрсетілген қүрмет. Ал басқалар ше? Менің естуімше мұнда елуге тарта менің жерлестерім бар. Әнеукүні сіз салқын тиіп, тұмауратып қалған күні екі-үш қызметші әйелді ертіп барып, осы суға жалғыз өзім түстім. Сонда бір екі-үш қарулы қалмақ менің жалаңаш денеме қарап, соншама ғайбат сөздер айтысты. Ал мен оны көңіліме алғам жоқ. Маған ең батқаны сол әлгі қалмақтардың бірі сол бетте қол-аяғы кісендеулі бір швед маманын соққыға жыққанын бет-аузы әлем-жәлемденіп соншама сүйсіне жыр қылды. Одан басқалары да қалыспады. Олар да шведтерге жасаған қысастықтарын тәптіштеді. Шведтердің бәрі болмаса да елеулі бөлігінің қол-аяғы кісендеулі екенін де солардың аузынан естіп, жоғары мәртебелі ханым, мен қатты торықтым. Сенесіз бе, ханым, торыққаным соншалық, сол күні кеште жүрегімнің соғысы жиілеп, мынау табанымның астындағы қара жерді әлде бір күш жұлып әкеткендей әрі-сәрі, бар мен жоқтың арасындағыдай күй кештім. Иә, тап солай, ханым, асыра айтты демеңіз. Егер сіз рахымшылық жасап, қол ұшын жалғасаңыз, ұлы мәртебелі қонтайшыға арнамақ лебізім сіздерге жан-тәнімен, барлық білігін сарқа жұмсап қызмет етуші швед тұтқындардың жағдайын сәл жеңілдету төңірегіндегі өтінішке саятын еді.

	Осыны айтты да Бригитта жүзіне мұң көлеңкесін түсірмеуге тырысьш, көкпеңбек жағалауда бұйрық күтіп, сенделіскен қызметші әйелдер тобына қарады. Олардың арасынан манағы тілмаш-татарды іздеген сыңайы бар. Әттең мынадай Бригиттаның өз басы үшін аса маңызды мәселеде соның көмегіне жүгінудің артықшылығы жоқ еді, бірақ Сетержап онсыз да жақсы түсінген екен.

	– Жақсы, Бригитта! Бұл лебізіңді қонтайшыға мен өзім-ақ жеткіземін. Сенбесең, сенің көзіңше де айтуға әзірмін. Бұдан былай сенің қандастарың кісеннен босатылады, әрі оларға қысастықтың қай түріне де тыйым салынады. Бұл жөнінде қонтайшыға сөзімді өткізе алатын шығармын.

	– Ой, жоғары мәртебелі ханым, сіз қандай мейірбандысыз, сонымен бірге қандай сұлусыз! – Бригитта суды шолпылдата Сетержапқа жетті де оны құшақтай екі бетінен алма кезек құшырлана сүйді. Ал Сетержап, бұл шақта көлдің тұзды суына қанша бойы үйренді дегенмен де тұла бойы сәл тоңази бастаған, соған қарамастан мұнда аздап көтеріңкі көңіл күй де бар еді.

	Себебі, мана үлкен қызы Сесонның нөкер сұлуларымен шатырға cay етіп, мұның үстіндегі ине-жіптен жаңа шыққан, тосын үлгімен тігілген көйлекті көргенде есінен тана қызғаныштан жарыла жаздағанына, тіпті онымен қоймай жылап жібергеніне қарап, ол көйлектің шынында хас шеберліктің, ісмерліктің жемісі екеніне сенімі нығайған еді. Осындай ризашылықпен тоғайған сәтіне мына іштей өзінен жоғары қойған швед әйелінің соңғы сөздерінен мұның да төрт құбыласы түгел емес, мұның да ішін жегідей жеген дерті барын ұғынуы қосымша сүйеудей, нәпақадай қосылды. Ол да Сетержаптың тойымсыз, ашқарақ пиғылын тоқшылық ауылына қарай бір адым жақындатып қанаттандырғандай. Міне, осындай олжалы өрлеу сәтіне сәйкес швед әйеліне жомарттық жасап, таудай уәдені лақ еткізді. Тап осы күндерде тағдыр тәлкегімен өз басының да сол қонтайшы алдында оқыс тәуелділікке ұшырағанын, кезек күттірмес бір мәселелер жөнінде алқақотан жұрт алдында оған сөзін өткізе ала ма, жоқ па, міне, осы сауал жанын күйзелтіп жүргенін бір сәт ұмыта тұруға күш салып, мынау өзін қоршаған су мен ауадан тыныс мүшелері, жалаңаш тәні арқылы кеудесіне қосымша жігер құйғысы келеді.

	Бригиттада да бұрыннан өзіне аса үйреншікті емес бөлек серпіліс бар. Ол кіші ханымның сөзіне толық сене қоймаса да өзінің көптен көздеген іргелі мақсатын жүзеге асыру бағытында қалай да бір қарышты қадам жасағанын түйсінді. Жағалауда жартылай жалаңаш тәндерінен су тамшылаған күйі құрақ ұшқан қызметші әйелдердің көмегімен киінуге кіріскенде Сетержап өз көкейіне сап еткен бір ескертпесін кейін ұмытып кету қаупінен қорқып, мынау көп құлақтың қасында сақтық ойламастан дереу жеткізіп үлгерді:

	– Тек орыс тұтқындар жөнінде ондай өтініш аулына ат ізін сала көрме. Олар хақында аузыңа абай бол!

	– Жо-жо-жоқ, мейірбанды ханым, о не дегеніңіз, орыс тұтқындарда менің шаруам қанша?

	* * *

	Сетержап пен Бригитта манағы шатыр маңына жаяу-жалпылап жақындағанда мұнда қара-құра дегенің біраз үймелеп қапты. Батыс көкжиекке иегін сүйеген күннің қып-қызыл мол шарасы осы аттылы, жаяулылардың кешкі қарбаласын біраз қызықтамаққа сәл аялдай тұруды көздегендей. Көл суы көмкерген көкжиектен беріде тап қазір қып-қызыл кешкі шапақ тау биіктері мен ондағы кәкір-шүкірдің ұштарына дейін тегіс қамтып, алтын тілімен жалап өткендей өз бояуын сіңіріпті. Тіпті адам жүздеріне дейін бірауық өзгеріп, мейлі ол қанқұйлы ма, жоқ, қиянат атаулыны арам астай көріп, жаны жиіркенетін хас адалдың өзі ме, бәрібір күннің мол шуағы отпен орағандай сұлуландырып, қызыл жалқындандырып, нұрға бөлеген.

	Көлдің күнгей бет жағалауында, құлама тау шоқыларының кең қойнауында қанат жайған қонтайшының көшпелі байтақысы жер жағдайына орай бұл жолы да ежелгі үрдіспен орналасқан еді. Ең бергі шетте айдаладағы ақ жұмыртқалардай көз тартқан төрт- бес шаңқан боз үйлер мына кіші ханым Сетержаптың ордасы. Оның бірі күндіз мына Бригитта күні бойы іс тіккен шатыр. Егер қонтайшы Ақ үйден – елшіліктерді, ресми адамдарды, зайсандарды, қолбасшыларды қабылдайтын үлкен ордадан тым масаңдау оралса, онда Сетержап қонтайшыны түнгі ұйқыға арналған шатырда жалғыз өзін қалдырады да, осы шағырға келіп, Бригитта екеуіне қатар салынған төсекке құлайтын. Ал шындығында Сетержаптың қонтайшымен ұйықтайтын шатыры осымен қатарлас тігілген бөлек үй. Міне, кіші ханым Сетержаптың ордасы аталатын төрт-бес шатырдын екеуі осы да қалғандары қыздарына, күтуші қызметшілерге, күзетшілерге арналғандар.

	Ал Ақ үйдің тап осы тұстан төбесі ғана қылтияды. Себебі, көл жағалауынан тау іргесіне қарай шалқайта тігілгендей ол шатырдан бергі екі ортада жар бедері ию-қию, әрі сәл түсіңкі еді. Айналасындағы қосалқы шатырлар сол үлкен үйге ізет көрсеткендей бой жасыра сәл аулағырақта үймелескен. Олардың еңсесі де төмен, сосын да Сетержап ордасы маңынан көзге де шалынбайды.

	Сетержап өз ордасының маңына қасында Бригитта ғана бар, ұзын көк көйлегінің етегі жер сызып, көлде жүзген қаз-үйректердің сиқына басып, мамырлай жеткен. Қызметші әйелдер таяқ тастамдай кейінде, ханымның жаяу жүрісін олар да таңсық көргендей маңдайларынан төмен құлаған жаулықтарын ашыңқырай көздерін алақ-жұлақ еткізеді. Көбісінің жүзінде күлкі ізі бар. Тіпті кейбірінің екі езуі екі құлағына жеткендей.

	Мына швед әйелі кіші ханымның өміріне көп өзгеріс енгізгенін мұндағы құл-құтан да өзара толассыз жыр қылушы еді. Бұрынғы жылдарда кіші ханым мұндайлық жерге жаяу «әке» десең аттап баспайтын, не атқа мінеді, не құлдар иығына салған, жұмсақ мамық төсеулі зембілге отырады. Ал бүйтіп жаяу жүруге дағдыландырған Бригитта. Себебі, мұндай дағды әйелдің құлын мүшесінің бұзылмауына септігін тигізеді екен.

	Сетержап манағы шатырға қарай беттегенде тұлымдары желпілдеген, ұзын жейделерінің белін мата белбеумен тас қып буған екі қызметші еркек алдынан шығып, қос алақандарын бір-біріне тас қып жабыстыра оған маңдайларын қоса тірегендей жер тізерлей төмен иіліп тағзым етті. Сетержаптың бұл шақта жүзі қатулы еді. Әрі кешкі шапақ тура түскесін де бір жақ беті мен мұрнының ұшын қызарта өңін жасартып әкеткен. Тіпті көз жанарына дейін алаулап жанып, қайрат пен көріктің тұнығында шомылғандай әсер қалдырады.

	– Ұлы мәртебелі қонтайшы келді ме? – деп сұрады Сетержап.

	– Келді, мәртебелі ханым, – деп тағзым етуші екеудің бірі маңдайын көтере ханымның бет-жүзіне бір көз тастады да қайта иілді.

	– Масаңдығы қаншалық?

	– Аса мас емес, бірақ қатты шаршағаны білінеді, мәртебелі ханым! – Тағы да сол иіліп-жазылған қимылын қайталады.

	«Демек қонтайшы қатты мас», – деп ой түйген Сетержап келесі сұраққа көшті:

	– Шұна-Добадан хабар бар ма?

	– Жоқ, мәртебелі ханым! – деп, бұл сұраққа екінші қызметші өз әріптесінің қимылын қайталап жауап берді.

	– Қалдан-Сереннен ше?

	– Одан хабар бар, ханым. Ол осы Тұзкөлдің құбыла бет жағалауында таяу маңға жетіп тоқтапты. Таңертеңгілік келелі кеңеске үлгеретін сыңайлы. Тіпті кешіксе де көп кешікпес, жоғары мәртебелім.

	Кіші ханым тұлабойының дүр еткенін жасыра алмағандай да. Осындай жайсыз хабарды алдына тосқан мына екі қызметшіні табан астында жерге тірідей көмуге аңсары ауды. Сол туралы бұйрық бермектей кейін қарай мойын бұрып еді, бұл екі қызметші ақпарының кіші ханымның ішкі дүниесін қаншалықты ойран-асыр еткенін сезіп үлгермеген Бригиттаның ұстамды, мейірбанды сұлу жүзіне көзі түсіп, сол көңілін жұмсартып әкеткендей. Егер Бригиттаның емес, бет-әлпеті қазанның түп күйесіндей қап- қара, әрі әжім сызықтары аяусыз кескілеп, шытынатып, соншама жүрек айнытарлық еткен күңдерінің бірінің сықпытын көрсе бұл шімірікпестен алғаш ойына алған жауыздық ниетін жүзеге асыртар ма еді, бәлкім.

	Сонда да Сетержап екі қызметшіге оқты көздерін қадап, үнсіздік қыспағына алып, сілейіп бақты. Көздерінде енді кешкі шапақтың бояуы емес, қан толып, қаһарланып, екі қызметшіні өлім мен өмірдің ара жігіне осылай-ақ апарып тастайтындай.

	Сетержаптың тілі тым ұзақ байланды. Ең бергі, Бригитта күні бойы іс тіккен шатыр айналасындағы қара-құраның көбісі кіші ханымның кешкі қамын ойлаған қызметші, күзетші қауым ғана емес, онымен апақ-сапақта бір тілдесіп қалуды көздеген іс адамдары екені білінеді. Олар үшін кіші ханымның мына үнсіздігі жылдай ұзаққа созылғандай қазір ғана өшіп кетер кешкі жарық мүмкіндігі уыстан шығып бара жатыр еді.

	Сетержаптың бұдан әрі ешбір іс адамымен сөйлесуге зауқы соқпады. Тек қазір қайда бұрылады, швед әйелімен бірге бола ма, жок, қонтайшының қасына бара ма, осыны тез шешпекке айналасына сыр бермей бас сүйегінің ішіндегі бір уыстай ғана миына қатты күш түсірді. Тым ауыр зілден оның кішкентай миы қақ айрылар ма еді, әуелде, тек осы мезетте оған періште қол ұшын бергендей. Ол көк періштесі емес, өзінің манағы Сесоннан кейінгі үш қызы еді. Ақ жібекке малынып, сәнді киінген бұл үш бойжеткен де күннен күнге құлпырып, өмірдегі өз үлестерін берсе қолынан, бермесе жолынан алардай қомағайлана өсіп келе жатқан. Ішіндегі ең кенжесінің өзі биыл ғана он беске аяқ басқан, алайда балиғыға тола қоймадым-ау дейтін ол емес, Сесоннан да, мына екі апасынан да қалысқысы жоқ, міне, мен бас жарған гүлмін, сабағымнан үз де тиесілі орныма қондыр деп жұтынып тұрғанның өзі. Сетержап, басына салмақ түскен осы шақта қасына үнсіз жылжып келген үш аққу қыздың жастығы мен көркі көзіне оттай басылып, көкейдегі жауыздық сезімі енді өзінің осы үш түлегіне қарай жарқ бергендей тұлабойынан бір жойқын құбылысты тағы сезді.

	Әттең, қолдан келмейді, әйтпесе Сетержап осы қарқынында мына үш бойжеткеннің жастығын да, көркін де беті бүлк етпестен жұлып алып, еш ауырсынбастан өз бойына жапсырар еді. Дәрменсіздік жүрген жерде шегініс жүреді. Сетержаптың бұл өмірде ең қатты сескенетіні ара-тұра бойын билеп әкететін дәрменсіздік, оның салдары – шегініс. Міне, соны білдірмеу үшін үш қызына қарағанда жүзінен аналық мейірімге ұқсас бірдемені зорлана оятқысы келді. Бұдан арғысы кенет Сетержаптың жағдайын күрт жеңілдетті.

	– Шешей, мына швед әйелі сізге соншама ғажайып көйлек тігіпті ғой, көруге бола ма? – деген осы үшеудің ең үлкенінің жіптей жіңішке қасының иіліп-жазылғаны, сызылған даусы Сетержаптың кеудесіндегі қазіргі көңіл күйіне мүлдем қарама-қарсы басқа бір отты, қуаныш отын лап еткізіп жағып жіберді. Үлкен қызы Сесон манағы қызғаныш күйігінен жаны қиналғасын онысын мына үш сіңлісімен де бөлісу үшін бәрін жыр қылған ғой. Демек, Сетержапта мынадай жас сұлулар да қызғанатын ырзықтың болғаны ғой, оны неге бір сәтке қанағат тұтпасқа. Сетержап үшін үш қызына аналық мейірім көрсету осы сәттен ғана оңайлап сала берді.

	– Ол мына мен сияқты жасамыстау әйел үшін тігілген дүние ғой, әлі біткен жоқ, – деп мына Бригиттаның оған кешкі шам жарығымен бірнеше түйме тағу керектігін айтқанын еске алғансыды.

	– Сонда да көрейікші, шешей! Сесон апамыздың тіпті аузының суы құрыды ғой, – деп ортаншысы талшыбықтай бұралып, қиыла кетті. Ең үлкені Сесон сияқты мына үшеу де көп перизаттан нөкер ертіп жүретін. Міне, солар да өз әке-шешелерінің отының басында тұрғандай-ақ тайраңдай жақындап, ортаншы қыздың өтініші өздерінің де көкейлерін тескен жай екенін жүздері арқылы сездірді. Батыс көкжиекке белуарынан еніп, енді-енді батып жоғалатын күннің соңғы қызылы көздеріне тура түскесін олардағы ынтызарлық тіптен жарқырап ашылғандай. Сетержап бұны да өзіне үстеме олжа санатына қосты.

	Бұл кезде алыстан талып естілетін бақташылардың даусы демесең сап тұнған тыныштық осы бір апақ-сапақ мезгілді біржола бауырына басқан. Қызметшілер мен күзетшілер, өзге де іс адамдары ауыздарынан дыбыс шығармақ түгілі қол-аяқтарының ұшын қимылдатуға тәуекел етпей, Жоңғария қонтайшысының сүйікті кіші ханымы мен бүгін-ертең жарқырап, маңдайларының бағы жанғалы тұрған сұлу қыздарының бетпе-бет кездесуін аспандағы ай мен күннің шағылысқанына балап, тамақтарының суын жұтты. Бәрінің де күрсінісіндегі мағына біреу: «Иә, бұлар неткен бақытты жандар?!»

	Қонтайшының үлкен қызы Сесон, одан кейінгі мынау үш қыз сонау Еділ бойындағы Аюке хан мұрагерінің, Ресей сияқты ұлы мемлекет патшасының рахымын пайдаланушы екінші қалмақ елі ханының балаларына ұзатылмақшы, одан бергі Қазақ ордасы жауланып, жайлаулары мен қыстаулары алынды, ау, байқасандаршы, сонда бұл Сыбан Рабтан тәңір жаратқан жердің қаншасын алақанымен басқалы тұр?

	Сұлу ханым, ай мен күннің бір-бір сынықтарындай ханшалардың кездесуі сол көк тіреген мәртебенің лапылдап жанған шамындай баршаның көз алдында самаладай жарық төккенге ұқсайды. Мына екі ұлы таудың қыспағындағы шалқыған көгілдір көл жағалауындағы кештің өзін ерекше нұрға бөлеп, тәуліктің қай мезгілі екенін бірауық ұмыттырғандай да. Себебі, аспан шырағы төбелерінен төніп тұр ма, жоқ әлде мұндағылар басқа бір жарық көзін тапты ма, сол бағдарда бір адасушылық та тудыратындай. Міне, бақытты жандарға айнала көзін сатқан қара халықтың ханым мен ханшалардың бұл кездесуінен алған әсерлері осындай. Ал олардың өз іштерінде қандай қобалжу, күйзелістері бар, оған көз жеткізуге бұл өрім иық, тілік табандардың көру қабілеті осалдық етеді.

	Сетержапәзірге мына үш қызының өтінішін орындамаққа мана Бригитта іс тіккен шатырға қарай жылыстай беріп еді, бір кәрі қалмақ өгіздей өкіріп кеп көп көзінше ханымның алдына құлай кетті. Оң жақтағы тұлымы басымен бірге жер соғып, желді күнгі аласа қамыстың үлпілдек масақтарына ұқсады. Сетержап қаһарлы көздерін төмен түсіріп анық байқады, шалдың мойын терісі әжімнен қыртыс-қыртыс екен. Киімдері алба-жұлба, басқасын қойып, ескі жұқа шапанының артқы бойында үш бірдей жыртық жалбырайды. Олар да шалдың басы мен тұлымының қимылын қайталағысы келгендей ашылып- жабылып, әлдебір мақұлықтың қалқан құлақтарын еске түсірді.

	Сөзге тілі келмей қатты еңкілдеп жылаған шал Сетержаптың өктем даусынан кейін ғана басын жерден алып, жас жуған көздерін көтере қарады.

	– Аспандағы Шолпан жұлдыздан да сұлу, пейілі сонау дарқан даладан да кең, шапағаты анамызға да, атамызға да балайтын Іле дариясының да, мынау Тұзкөлдің де суынан мол жоғары мәртебелі ханым, маған бір қол ұшын жалғаңызшы! Менің үлкен балам Жоңу сіздің балаңыз, бүкіл қалмақ әскерінің қолбасшысы Шұна-Добаның тікелей қол астында Қазақ ордасына қарсы соғысып, үлкен ерліктер көрсетіп, кембағал болып оралып еді. Кеше оны әнебір Бонжир деген қара ниет тепкілеп, тағы үш қабырғасын сындырды. Онымен қоймай, қара дөненін, үстіндегі шапанын тартып әкетті. Арыз айтып, зайсандарды тегіс адақтадым, бір де біреуінің әділдікке мойнын бұрғыза алмадым. Ең соңғы талшық үмітім сіз. Сіз арқылы ұлы мәртебелі қонтайшыға бір ауыз арызымды жеткізсем деп едім. Менің балам Қазақ ордасына қарсы күресте үлкен ерлік көрсеткен, оны жұрттың бәрі біледі. – Осылай төгіліп кеп, кәрі қалмақ қос тізерлеп отырған күйі кіші ханымның аяғының астындағы жерді әлсін-әлсін маңдайымен ұрғылап, одан әрі зарлады.

	Көз жасын көлдеткен әлем-жәлем түрі, бірде ышқынып, бірде булығып шығатын даусы жасамыс неменің бұл шаққа дейін де жылау-сықтаудың, жалбарынудың талай кезеңінен өткенін бүкпесіз-ақ бейнелейді. Сөйтсе де Сетержап өте шапшаң, әрі ымырасыз жауап қайырды:

	– Немене, ұлы мәртебелі қонтайшыға сенің арызыңнан өзге жеткізетін арыз атаулы түгесіліп қалды ғой деп пе ең? Арыз айтқышын мұның! Мә, бұрынғыңа қоса мұны да айт!

	– Сетержап ұзын көк көйлегінің етегі жасырған аяқтарының бірін көтеріп, жүресінен отырған кәрі сорлыны өкшесімен қақ маңдайдан тепті.

	Жалпы бұл қалмақ ордасында қандай да бір жазаға кесілген (жазаның ауыры ма, жеңілі ме, мейлі) адамға сол жазаны қолданғанда егер ол шара қонтайшының, не оның бас зайсандарының қолы қышыған, не зеріккен, не қанқұмарланған шағымен тұспа-тұс келсе ол жазаны қонтайшы, не оның бас зайсандары өз қолымен атқарудан да тайынбайтын. Кіші ханымның мына әрекеті де сол үрдістің бір ұшығы.

	* * *

	Сетержап Сесоннан кейінгі үш қызынан құтылғасын да Бригиттаның қасында көп байыз таппады. Жаңа сұр көйлекке жылтырауық түймелер қадап, біржола дайын еткен швед әйелінің іскерлігі де көңілге таяныш ештеме әкелмегендей. Дөңгелек тал керегелердің үш жеріне ілінген тас шамдардың жарығы айналдырған екеуіне молынан-ақ жететін сияқты, алайда кіші ханым қараңғылықта қарманғандай бір ойсыз қимылдарға бара берді. Бұл енді-енді жынданып кететін адамның әрекетіне келіңкірейтіндей еді. Мұны кіші ханымның өзі де түсінетіндей. Тек сәл сабыр етіп, өзін көзінің астымен үнсіз баққан Бригитганың күлімсіреген жүзін көргенде ғана бұл аз-кем бойына күш жиды.

	Міне, осы мезетте Сетержаптың көз алдында басқа шындықтың пердесі ашыла кетті. Бұл кенет мынау жердің екінші қиырынан шет-шегі жоқ, дауылмен арпалысқан мұхиттарда адасқан жаңқадай осында жеткен швед әйелін сұмдық керексінді. Бұрын да керексінген, сосын да оны үлкен ханым Күнгудің аузын аппак етіп, тартып әкеткен. Бұл керексінуі бұрынғысынан жүз есе, мың есе асып түскен. Бұрын Бригиттаның он саусағынан өнері тамған іскерлігіне жұтынса, қазір оның тұла бойына, жүрегіне, басындағы бір уыстай миына, ақыл-парасатына, біліктілігіне, инабаттылығына, зиялылығына, ұстамдылығына – бәріне, бәріне – Бригиттада не бар, соның беріне көз алартты.

	Бірақ бұл оның баршасын толайымен қалай алмақ? Етінен ет кесіп, денесіне жапсырғанмен ол бітісіп, сіңісіп кете ала ма? Осындай сұрақпен аз-мұз бас қатырғанда тапқан ақылы:

	– Бригитта, сен осындағы швед тұтқындардың жағдайын жақсарту жөнінде қонтайшыға өтініш білдір дедің ғой. Сен ертеңгі мәжіліске өзің де қатысып, ұлы мәртебелі қонтайшыға бұл жайында өз аузыңмен айтсаң әлдеқайда ұтымды емес пе? – деу еді.

	Бригитта мұны естігенде екі алақанын шапалақтатып тұрған орнында екі-үш секіріп түсті. Тап бір он екі, он үш жасар бүлдіршін қыздың қуанғанындай.

	– Апырау, жоғары мәртебелі ханым, ол мәжіліске қатысуға, әрі ұлы мәртебелі қонтайшыға көзбе-көз лебіз білдіруге рұқсат әперсеңіз менің төбем көкке тигендей болады ғой.

	– Мен қазір қонтайшыға барамын, ондай рұқсатты бүгін түнде алып шығармын.

	Бригитта сықылықтай күліп, Сетержапты қайта-қайта құшақтаумен болды. Сетержап мұндай шешімге швед әйелін жарылқау үшін емес, өз көкейінде оянған басқа бір амалға қажеттіктен тәуекел етіп еді.

	Бұрындары қонтайшының Ақ үйінде небір саяси мәселелер көтеріліп, бас-аяғы жоқ, қызу қанды айтыс-тартыстар кемерінен асып жатса да оның бәрі мынау жат елдің әйелінен мұқият бүркемеленетін. Міне, Сетержап енді өз шешімімен сол үрдіске ауыз салмақ. Егер қонтайшыдан Бригиттаны ертеңгі мәслихатқа қатыстыру туралы келісім әкеле алса, Сетержап осы түнде-ақ бұл швед әйелінің алдында өзінің ішін жегідей жеген барлық кесепатты жайып салмақ, сөйтіп сол кесепаттың бетін қайтару үшін не істеп, не қою қажеттігіне бұдан ақыл сұрамақ. Сөйтіп, оның ақыл-парасатын өзі қыл үстінде тұрғандай сезінген осы күндерде сарқа пайдаланбақ. Енді қайтсін, ашығына бассаң мұның ешқандай да сөкеті жоқ, бұл үлкен мәртебелі қонтайшының өзі де осы әйелмен қандас Аренарды керегіне жаратты емес пе? Тіпті жаратқанда қандай?

	Дұрыстығы бұлтсыз күнгі ашық аспандай айқын көрінген бұл шешім Сетержапты едәуір жігерлендірді. Күтуші әйелдерді шақырып, бұл дереу айна алдына отырды. Бригитта оған сандықшадан ақ жібек көйлектердің бірін таңдады. Сетержаптың бұл жолғы жиналуы тез, айналдырған жарты сағаттың ішінде сақадай сайланды да қызметші әйелдерден оншақты нөкер ертіп, түн қараңғылығына қарай сүңгіп кете барды.

	* * *

	Бригитта жалғыз қалды. Бірақ бұл шын мәнінде жалғыз емес еді, бұған дейін ішінде әлдебір дауыл көтерілген кіші ханымның мысы басса, енді ол кеткесін басқа бір күш жүз тонналық салмағымен мұның екі иығына жармаса кетті. Ол қандай, қайдан шыққан күш?

	Иә, ол өз туған еліне деген сағыныш еді. Кіші ханым бұған қанша қызғанышпен қарағанмен жасы қырық бірге ғана толған Бригитта да кейде осылай оңашалықта тұлабойынан бір шаршағандықты, әлсіздікті сезеді. Ол көбіне өзіне өзі ерік бергендіктен де туатын сияқты. Сетержап барда ондайға еркі де жоқ қой, бұл барынша тарамысша тартылып, бет-жүзінен, кеудесінен жігер отын ұшқындатып, кіші ханымға қызмет етуге құлшынады. Басқаша болуы мүмкін бе, жоқ, мүмкін емес, егер Бригиттаның он саусағынан өнері тамған қасиеті, анау-мынауға сөне қоймас жігер-оты болмаса бұл Жоңғария қонтайшысының сүйікті жұбайының қамқорлығында сары майдай сарғайып отыра алар ма еді? Бұл елдегі тұтқындардың хал-ахуалын құлақпен естіп қана емес, көзбен де тамашалап жүр ғой. Міне, солардың арасында бұл әйел басымен ит жемі орнында кетпесіне кім кепіл?

	Міне, сондықтан да Бригитта үнемі өз бойында жігер отын сақтауға күш салады. Тек осылай оңашалықта ғана сәл-пәл сол оттың жалынын өлеусіретіп алады. Қазір де Сетержап кеткесінгі тыныштықта өзегінен әлдебір темірі үзілгендей бұл босаңсып, төрде Сетержап екеуіне қатар салынған төсектің біріне қисайды.

	Талдан тоқылып, сыртынан ши мен киіз бастырылған дөңгелек керегенің үш тұсына ілінген тас шамдарға кезек-кезек көздерін қадап, көкірегін кернеген әлдебір сауалдарға солардан жауап іздеген сыңайлы. Тас шамдар бармақтай гүлдің басына ұқсаған кішкентай жалындарын шалқытып, бұған әрқайсысы өз бетінше ым қаққанға ұқсайды. Сезімтал әйел жаны солардан бір үндестікті, сырластықты тауып, сәл жеңілейгісі келеді.

	Екі иыққа, көкірекке түскен зіл бір сәт қос жанарына ауысып, енді солардың үзілуге шақ халге жетіп, көз етінің ауыра бастағанын сезіп қана бой жиды.

	Бригитта кенет екі қолға бір ермекті керексінді. Апырау, бұл әлі кешкі асты ішкен жоқ қой, ал кіші ханымның ондай аттыны ойлауға да уақыты жетпеді, сөйте тұра Бригитта күтуші әйелді шақырып, тамақ алдыруға асықпады. Тіпті кіші ханым оралмай мұның тамағынан ас өтетін де түрі жоқ. Ал кіші ханым мүлдем оралмаса ше, таң атқанша аш құрсақ жатпақ па? Жоқ, кіші ханым оралуға тиіс, ол жағын қырағы Бригитта дәл байқағанына еш күмәнданбайды да. Оның бірнеше себебі бар: қалайда қонтайшы мен Сетержаптың арасында бір шиеленіс пісіп келеді, соған орай қанша дегенмен күші кем кіші ханым өз қосағының алдында үлкен тәуелділікке ұшыраған. Әрине, Сетержап тап осы түнде Жоңғария қонтайшысының құшағына сүңгіп, оған тән рақатын молынан ұсынудың барлық шарасын жасайды. Алайда, Бригиттаның аңғаруынша Сетержаптың Сыбан Рабтанға салмақ қолқасы оңай-оспақ шаруа емес, тіпті қонтайшының ол шаруаны қош көруі екіталай екені де кіші ханымға аян секілді. Оның бүгінгі ес таппай қозғалақтауы, ертеңгі мәслихатқа жан дәрмен әзірленуі, әрі өзіне күң есепті жат ел әйелінің алдында осыншама кішірейуі, бәрі-бәрі «иә, ол тап солай» деп сайрап тұр. Алайда, қонтайшы да ақымақ емес, әрі Ақ үйден масаң оралғаны бар. Сетержап өзіне қанша сүйкімді көрінгенмен оның қолқасын естіп, абайсызда құлап түспеу үшін ол ұсынған тән рақатынан бүгінше бас тарта тұруды жөн көруі, сөйтіп, барлық шешімді ертеңге қалдыруы әбден-ақ орайлы. Әрі Сетержап өзінен қосымша ақыл-кеңес сұрамақшы екенін де бұл швед әйелі дәл түйсінді. Басқасын былай қойғанда да Сетержаптың ең әуелде сол үшін оралуы керек қой.

	Міне, осындай ой қорытулар мен түйсіктер Бригиттаны бір ауық қорқыныш жағалауына да тақап қойды. Иә, ендігі кезекте швед әйелін туған елге деген сағыныш пен қорқыныш қоса қабат еңсеретіндей. Бір амал ойластырып, бұл өзін сол екі сезімнен де ала қашқысы келді. Сондағы тапқаны өзінің өткен өмір жолын еске түсіру еді.

	Иә, Бригиттаның бұған дейінгі өмір деректері, әйел басымен өткерген тар жол, тайғақ кешулері қаламы жүйрік, кәнігі жазушының қолына түссе ол бұдан шытырман оқиғалы тамаша роман тудырар еді-ау. Бірақ ондай жазушы мен мұның арасында құдай жаратқан кеңістіктің қанша бөлігі жатыр екен?

	Бригитта, қыз күніндегі фамилиясы Шерценфельт, Швецияның түстік бөлігіндегі Сконе провинциясында бүкіл Еуропа қолданатын, Ғайса пайғамбардың туғанынан басталатын жыл санау бойынша 1684 жылы дүниеге келген еді. Бір ғажабы, бұл тым ерте бойжетті. Тіпті балалық шақ дегеннің не екенін сезініп те үлгермеді. Он үш, он төрт жасында құлпырып шыға келді де он бес жасында гвардия офицері Матс Бернов дейтінге тұрмысқа шықты.

	Бұл орыс-швед соғысының дәл қарсаңы еді. Басына соғыс қаупі төнген әрбір елдегі сияқты Швецияда да ол жылдары әскери мамандық иелеріне зор құрмет көрсетіліп, олар ел еркесіне айналатын. Сөйтіп, дәмесі зор сұлу қыздардың көздерінің құртын жейтін. Бригаттаның да оң мен солын танып үлгерместен, көп ойланбай-ақ гвардия офицеріне тұрмысқа шыға салуының бір себебі сол-тұғын. Бірақ бұл бақыты ұзаққа созылмады, Матс

	Бернов орыс-швед соғысының алғашқы құрбандықтарының біріне айналып, жас сұлу он сегіз жасында-ақ басына қара жамылды. Бірақ Бригатта тағдыр соққысынан майыса кететін жан емес, көп ұзамай фельдфебель Линстрем дейтінмін отасып, онымен бірге Ресейдегі соғыс даласына тартып отырды. Мұнда да жағдай олардың ойлағанындай қалыптаспады. Швециядан Балтық жағалауын тартып алмаққа күш қолданған жау елдің кең-кең қиырларында жеңіске жетіп, атақ-абыройға шаш етектен кенелмекші фельдфебель Линстрем мен оның жас жұбайы Бригитта екеуі бірдей орыстарға тұтқынға түсті.Тұтқындағы қыспаққа шыдамай Линстрем өліп кетіп, Бригиттаны тағдыр талқысына тастады. Жоқ, бұл кезде біраз өмір тәжірибесін жинақтап, ысылып үлгерген Бригитта тағы да майыспады. Енді осында тұтқында жүрген швед офицері Михаел Симпс дегеннің етегінен ұстап, үшінші ретінде сонымен қосақтасты.

	Орыс пен швед соғысының басталғанына он жылдан асып, бас-аяғы тіптен көрінбей бара жатты. Михаел Симпс пен Бригитта біраз жылдар Мәскеуде тұрды, ақыры 1713 жылы бұларды өзге тұтқындармен бірге Тобылға көшірді. Ал 1715 жылы Симпс Ресей мүддесіне қызмет етуге біржола мойынсұнып, Ертіс жағалауына аттандырылған экспедициялық топтың құрамына кірді.Бұл экспедицияның бейбіт мақсатта ұйымдастырылғаны ондағы мүшелердің сын-сипатынан да аңғарылатын сияқты еді. Себебі, солдаттар ғана емес, кен зерттеуші мамандар, қолөнершілер, саудагерлер үйір- үйірімен тап бір мамыражай ел ортасына бет алғандай-ақ артынып-тартынып, сән- салтанатпен шеру тартты. Экспедицияның бейбіт мақсатта екенін оны ұйымдастырушылар да жақтары талмай насихаттады. Бұған орыс және тұтқын швед офицерлері құдайдай сенді де көбісі өз әйелдерін қастарына ертті. Ал ондай дүрмектен қалатын Бригитта ма, бұл да күйеуімен бірге Қазақ ордасы, Жоңғария сияқты екі мемлекеттің ортасындағы талас өлке Ертіс бойына қарай жүріп кетті. Бірақ ештемеден кәперсіз шведтер өздеріне Жоңғария қонтайшысының немере інісі, әрі оның оң қолы есепті атақты қолбасшы Черен-Дондуктың әскерлері тап бергенде көп нәрсеге көздері ашылғандай сезінді. Бейбіт мақсатта делінген экспедицияның төбесінен садақ оғы жаңбырша жауды, қылыш пен найза ойнады. Шынтуайтында орыстың ең үлкен басшылары да қауіп жайын о баста ескерсе керек, бұл экспедиция мүшелерінің көзінен тасада үлкен қарулы топ қоса жүргізіліп отырыпты. Бірақ бәрібір қалмақтар жағы басым шықты. Швед офицерлері де бас қорғауға мәжбүрлікке ұшырады. Бригиттаның күйеуі Михаел Симпс та қарулы қақтығыста шыныққан адам еді, алайда ол үлкен ерлік көрсетіп үлгермеді, алғашқы пәрменде-ақ ажал оғы оның да жас өмірін қиып түсті. Ал Бригитта тұтқындалып, көздері қанталаған қалмақ жауынгерлерінің жәбір-жапасына ұшырай жаздап, тек жебеуші құдайының арқасында ғана жаны мен абыройын сақтады.

	Міне, Бригиттаның Жоңғария қонтайшысы Сыбан Рабтанның үлкен ханымы Күнгудің қарауына алынуының алғышарты осындай. Бәрін ойша тізбектей келіп, швед әйелі үлкен ханымның қоластындағы алғашқы күндеріне тұрақтамады, бірден оның осы Жоңғария мемлекетінің өткен тарихына қатысты баяндауларына шүйлікті. Оған бір себеп, тағы да сол кіші ханым Сетержаптың бүгінгі көңіл күйіндегі, мінезіндегі оқыс өзгерістер еді. Әлденеден сергек ойлы жат елдік сұлу кіші ханымның бойындағы осы құбылыстардан жоңғар елінің өткендегі тарихымен жалғастықты қоса тап басып танығандай.

	Бригиттадағы қазіргі өз еліне деген сағынышпен қабат қорқыныштың да лап етуі сол танымына да тікелей байланысты еді.

	Иә, қонтайшының үлкен ханымы Күнгу өзге қасиеттерін былай қойғанда тамаша әңгімешіл адам-тұғын. Оның хикаяларын ұйып тыңдай отырып, Бригитта бүлдіршіндей кезінде оқыған, не ауызша естіген небір аузынан жалын шашқан құбыжықтар мен жеті басты айдаһарлар туралы ертегілерін еске алатын. Бірақ Күнгудің айтқандары ертегілер емес, онда құбыжықтар да, айдаһарлар да жоқ, бәрі де ақыл-есті, қол-аяқты адамдар. Сөйте тұра ол хикаялар осынау жер ортаға келген әйелдің өзін де түн ұйқысынан шошытып оятардай сұмдық үрейлендіретін.





ЕКІНШІ ТАРАУ


	Бригитта көзін кітап, қағаз деп ашқан өркениетті ел түлегі десек те Жоңғария атты түздіктер мемлекеті жайлы бұрындар ештеме естіп, білмепті де.

	Үлкен ханым құшаққа сыймас құс жастықтарға шалқая сүйеніп, әжімді арық жүзін көріп сөйлегенде әңгімені көбіне Жоңғарияның ірге тасын қалаушы Батыр қонтайшыдан бастайтын. Оның есімін әмсе қасиет тұтатыны қабағындағы кірбіңге қоса ілігіп тұратын. Тіпті осы құс жастық пен мамық төсекке жантаюының өзі сол кісіге деген құрметінің бір бөлігіне ұқсаушы еді. Себебі, көршілес іргелі ел – Ресейден шошқа, ит, үй құстары – тауық пен үйрек тұқымдары сол Батыр қонтайшының кезінде алдырылған екен.

	Батыр қонтайшы бұл үлкен ханым Күнгу үшін не қылығымен қастерлі? Иә, ол хан ордасының айналасын ғана емес, бүкіл хандықты бір уыста ұстаудың барлық әрекетін жасаған. Ішкі және сыртқы жауларды саябырсытуға күш салған.

	Ханымның баяндауынша Батыр қонтайшыға дейін көп бұрын ойраттар сонау он үшінші ғасырдағы атақты Шыңғыс хан салған сара жол бойынша шабуыл, әрі бас қорғау мақсатынан туған әскери құрылымдарға ұқсап, түмендерден тұрады екен. Ал олар өз кезегінде мыңдықтарға бөлінеді. Тек бір анықтайтыны бұл түмендер де, мыңдықтар да таза әскери емес, қарауында көп жер, ел, мал бар әкімшілік құрылым да екен. Түменбасылар мен мыңбасылар өзіне қарасты әрбір жер және құлиеленушіні тырп еткізбей, қатаң тәуелділікте ұстаған. Тек ғасырлар өте келе түмендер мен мыңдықтарды жоңғар, хошауыт, дербет, хойт, торғауыт, чорос деп аталатын рулық, туыстық жікке негізделген жаңа ойрат құрамалары ығыстырған.

	Заман өте келе олардың әрқайсысы бұғалыққа түскен асаудай жұлқынып, өз ата- бабаларын киелі етіп көрсетуге тырысқан. Олар некелі әке мен шешеден емес, құдайдың ерекше рахымының арқасында сағымнан туған, күн сәулесінен жаратылған деген сияқты қауесеттер тудырып, оны жеке-дара дербестікке ұмтылыста ту етіп көтерген. Оның арты дүркін-дүркін қантөгіс соғыстарға да айналған.

	Бригиттаның бұл ретте бір байқағаны ойрат ұлыстарының өзара соғыстары да еуропалық елдер соғыстарынан мүлдем өзгеше. Мұнда егер бір ұлыс екіншісін еңсерсе, оның халқын түп-түгелімен құлдыққа айналдырады, жері мен малын да үлеске салады. Жылдар өте келе күшпен қосақталған бұл екі ел бір атадан тараған болып шығады. Ондай қараулықтардың көптігін үлкен ханым тіпті де жасырмайды.

	Ал құдайдың шынайы құдіретімен жаратылғаны хақ Шыңғыс хан мен осы Батыр қонтайшы, оның әкесі Хара-Хула заманына дейінгі аралықта Эльбек-хан, Тогон, Олай- Темір, Гун-Темір, Ульдзей-Темір, Дельбек-хан, Ойратай-хан, Адай-хан дегендер болыпты. Династиялық монархия үрдісін бұлжытпай сақтау мұндағы билеушілердің баршасының арманы десек те жоғарыда аталғандарда да тап бір-бірінің кіндігінен тараған жалғастық жоқ сияқты. Тіпті бәрі бірдей бас-аяғы белгілі бір өлкенің басшысы да емес көрінеді. Әйтеуір, Ресей, Қытай, Қазақ ордасы сияқты үш мемлекеттің ортасындағы тауы мен ойпаты, шөлі мен гүлзары қат-қабаттасқан кеңістікті әрқайсысы өз замандарында шет- пұшпақтап тістеп, қайсысының аузында қай бөлшегі кетсе, соны илектей умаждап, қан сасытып, ақыр соңында онысын өз нәсіліне де сондай құқықпен тапсырып кетуге жанталасыпты. Үлкен ханымның сөзі шындыққа сайса Алтай, Тарбағатай тауларынан бастап, бүгінгі Жоңғар Алатауының өне бойы, Іле дариясы, Алтын Емел, Тянь-Шань тауы, Шығыс Моңғолия, Батыс Моңғолия түгелімен ғасырлар бойы топ көкжалдың додасына түскен бағлан терісіне ұқсапты. Бірақ арғыдағы тарих соқпақтары жайлы Күнгудің өзі де аса білімдар емес пе, ол дәуірлер хақында әлденені тілге тиек етсе, желе жортып өте шығады да, Батыр қонтайшы заманына кеп қайта қонақтайды.

	Батыр қонтайшыға құдайдың өзі нұрын төгіп, көп жеңілдіктерді қоса сыйлаған сыңайлы. Әсіресе, сырттан торуылдаған дұшпандардың сағын сындырып, өз бастарымен өздерін әуре етуі соған айғақ емей немене? Мысалы, бір кездегі Шығыс Түркістанды түгел иемденген әлеуетті Моғолстан ыдырап, оның орнына Тұрфан, Қашқар, Хотан, Жаркент сияқты өте әлсіз ергежейлі хандықтар, бектіктер, сұлтанаттар жыпырлапты.Бұлар да тыныш жатпай өзара шарпысып, кейде жеңілген жағы ойраттарды көмекке шақырып, одан әрмен құлдырапты.

	Қазақ ордасындағы хал-ахуал да сол төңіректе. Арыдағы Тәуекел атты хан тұсында бір жағадан бас, бір жеңнен қол шығарған қазақтар кезінде ойраттарды әлсін-әлсін қанға бөктірсе, келе-келе бұлардың да құдай берекесін алып, бордай тозып, ергежейлі топтарға айналыпты.

	Ойрат-жоңғарлардың терістік бүйірінен көп тынышын алған, Халхадағы2 Алтын хан мұрагерлері де бейбіт тірлікке ден қойыпты. Енді қайтсін, Моңғол Алтайындағы Хубсугул, Убса көлдерінің екі аралығында қанат жайған, көршілес үлкен-кіші ұлыстарға алым-салықтан, зорлық-зомбылықтан көз аштырмаған бұл хандық та өз ішінен іріп-шіріп, күші қайтыпты. Батыр қонтайшы мұны құр жіберсін бе, оларға қыр көрсете Алтын хан мұрагерлері иелігінің тап іргесінде, Көбіксауыр3 шатқалында өз байтақысын орналастырыпты. Тастан қала көтертіп, бұхарлық диханшыларға бидай мен тары ектіріпті. Оның есесіне Батыр қонтайшының заманы дәуірлер қарсаңда бүкіл Батыс Моңғолияны қамтыған Жоңғар мемлекетінің өз ішіндегі бөле-жарылу қауіпті деңгейге көтеріліпті. Тегінде жоңғарлар қара қалмақ, құба қалмақ болып екіге бөлінген екен. Құба қалмақтардың ең сүбелі бөлшегі – торғауыттар Батыр қонтайшыға дейін-ақ қара қалмақ санатындағы дербеттердің бір ширегін қоса желіктіріп, Қазақ ордасын терістіктен айналып өтіп, сонау Еділ бойына көшіпті. Ал Батыр қонтайшы таққа отырысымен хошауыттар ұлысы да астарынан су шыққандай секеңдеп, Тибет таулы қыратындағы көлдердің бірі Кукунор жағалауына табан аударыпты. Сөйтіп, ел қарасы біраз опырылып түсіпті. Ол ол ма, Батыр қонтайшыдан бұрынғы хандар битін салып, асамайлап жинақтаған ойрат ұлыстарының ара-арасындағы баз біреулері орталық билікке осқырына қарап, бас білмейтін асаудың мінезіне басыпты. Бұл да ақыл мен күш-жігердің біразын сарып қылыпты.

	Ал бәрінен де жаманы ойрат-жоңғарлардың ежелгі дұшпаны, өздерін Аспан асты империясы атайтын, сол атауына орай ұсақ-түйек көрші-қолаңдарын шайнамай жұтуды құдайдың оң ісіне балаған аждаһа – Қытайдың араны ашыла түсіп еді. Батыр қонтайшы таққа қонып, алды-артын болжап үлгермеген шақта-ақ бұл аждаһа Моңғолияның түстік шетіндегі Чахар хандығын жаулап, Абахай дегенді оған император етіп жариялапты.

	Міне, үлкен ханым Күнгу Батыр қонтайшының шүу дегеннен-ақ көз алдында тізілген осы мәселелерді сап-сабымен әңгімелейтін. Олардың әрқайсысында қанша салмақ жатқанын білгірлікпен таразылайтын.

	– Батыр қонтайшы әрдайым ақылмен іс қылады екен, – деуші еді Күнгу ұзақ-ұзақ баяндаулардың кей тұсында. – Сабырлылық, даналық, шектен шықпау қашан да жан жолдасы екен. Ол ең алдымен Еділ бойына Кәшкен торғауыттар мен Кукунор көлін жайлаған хошауыттарды бері қайта қайтарудың қамын жасапты. Торғауыт билеушісі Хо- Урлюктің қызына үйленіп, онымен туыстық байланыстар орнатады, әрі қамқорлық көрсетеді. Бірде орыс әкімдері Батыр қонтайшыға елші жіберіп, «мынау Хо-Урлюк Астрахань маңында біздің тынышымызды алуда, сен оған қарсы бізбен бірге соғысқа шықсаңшы», – деп азғырады. Ал Батыр қонтайшы Ресей сияқты іргелі елдің бетін қатты қайтармай, әрі арандатқыш пиғылын танып, «апырау, мен торғауыт ханының күйеу баласымын ғой, баласы әкесіне қарсы соғысушы ма еді?»– деп жұмсақ жауап қайтарыпты. Міне, Батыр қонтайшының осындай өздеріне деген адал көңілін танып, әрі орыстардың қақ-соғына шыдамай, Еділдегі торғауыттар бері қайта көшуді де ойлапты. Бірақ әртүрлі жағдай шідерлеп қозғала алмапты. Батыр қонтайшы мұнымен де шектелмей өзінің хандық құрғанына бес жылдай толғанда Жоңғарияның жерінде, Тарбағатай тауында жоңғар-ойрат аталатын барша ұлыстардың ұлы жиынын өткізіпті. Оған Еділ бойындағы торғауыттар мен дербеттердің жақсы мен жайсаңдары, Халха мен Кукунордың хандары мен кінәздері тегіс қатынасыпты. Міне, сол бас қосуда өзара татулық, сырт жауларға бірлесе күресу, ел ішінде тәртіп сақтау жөнінде заң қабылдап, оны біршама уақыт бұлжытпай орындасыпты.

	Осының өзі-ақ елдің елдігін біразға танытыпты. Батыр қонтайшы әрі орыстармен де, қазақтармен де тіл табысып, өзара үлкен соғыстардың тұтанбауына күш салыпты.

	Бригиттанның бір байқағаны үлкен ханым Күнгудің Қазақ ордасы туралы әңгімеге келгенде жүрісі шабандайды. Сол жақ кеудесін ұстаңқырап, әжімді арық жүзіне уайым жиып, көзі тұңғиықтанады. Әлде мұның бәрі швед әйелі үлкен ханымның құзырында болған сол жылдардағы қазақ-қалмақ арасындағы аса күрделі жағдайларға байланысты ма екен?

	Бір пәленің белең алғанын ол жылдары осы швед әйелі де сезетін. Сезбей қайтсін, кейде қатты толқу үстінде Күнгу өзінде ересен күдік пен қобалжу барын төбеден қойып қалғандай етіп, осы швед әйеліне де жеткізетін. Оның не нәрсеге байланысты күдік пен қобалжу екенін жалаңаштап ашып айтпаса да зерделі, сергек әйел өзінше пайымдап шешетін.

	Иә, Сыбан Рабтан байтақысы қалайда бір үлкен сойқанға әзірленуде, ал мына үлкен ханым өзінің барлық, күш-жігерін, бедел-абыройын салып, оған қарсылық көрсетуде. Бірде Күнгудің өзінің шатырына кірген үлкен ұлы, үсті-басы қару-жараққа толы, тұлымы желпілдеген Қалдан-Серенді екі сөзге келтірмей қуып шыққаны бар. Әрі бас зайсандардың кейбіреуі осы үлкен ханымның шатырына бас сұққанда даудан дау тұтанып, екеуара сөз тайталасы өрбігенде де біраз сұмдықтың пұшпағы көрінетін.

	* * *

	Үлкен ханым Батыр қонтайшы Қазақ ордасымен де тату көршілік қатынасқа ұмтылды дегенмен де екеуара ара-тұра соғыс үзілмепті. Тек үлкен ханым сондай дерек тастайды да жіктеп талдаудан тайқи береді.

	Бұл шаққа дейін үлкен ханымның шатырында біраз еркінсіп, бой үйретіп үлгерген Бригитта осы көршілес екі түздіктер елінің қарым-қатынас тарихына қатты қызығатын. Оған сол кездегі Сыбан Рабтан ордасындағы қаулаған өсек-аяңдар да итермелеген шығар. Үлкен ханымға туған қызындай еркелегенсіп, Бригитта сол Батыр қонтайшы заманындағы соғыстардың жайын сұрағыштады. Өз ортасында асқан сұңғыла Күнгу Бригиттаның көңілін қалдырғысы келмеді. Себебі, ақыл-парасаты, тәлім-тәрбиесі бөлек бұл швед әйелінің өзіне деген қажеттілігі күннен-күнге үдеген еді.

	Сірә, қай заманда да қалмақтардың қазақ тарихы жөнінде білігі күшті. Себебі, қазақ пен қалмақ арасында елшілік алмасу, тірі адамнан аманат алу, не беру, әр кезеңдердегі жеңіске қол жеткізген соғыстардан соң оңдап, жүздеп тұтқындар түсіру, мұның сыртында қалмақ қонтайшыларының казақ ішінде тұрақты дерлік тыңшылар, жансыздар ұстауы – міне, осылардың бәрі тағы бір мол олжа – қазақтың өткен-кеткені жайлы тең-тең аңыз- әңгімелерге, деректерге кенелтетін. Ал көкірегі кең сарайдай Күнгу сияқты жандар ондай ырзықтардан қалай үлес алмайды. Бригиттаның өтінішін орындаймын деп, ет қызумен Күнгу ол кездегі жағдайлардың біразын жілікше шақты. Сонда Бригиттаның жадына тұтқандары мыналар. Кең өлкені жайлап көсілген Қазақ ордасы үш жүзге бөлінсе, соның ортаншысының о бастағы билеушісі Есім өз ағасы Тәуекел ханмен бірігіп, біраз Орта Азия хандықтарына қырғидай тиген екен. Қазақтың астанасы Түркістаннан әскер бастап шығып, аз уақытта бүкіл аймағымен Самарқанды басып алған. Бұған да тояттанбай Есім Самарқанда жиырма мың әскермен қалады да ағасы Тәуекел Бұхар қаласын шабуға аттанады. Бірақ беті қайтарылады. Тәуекел өлгесін таққа отырған Есім хан Бұхар хандығына қоқан-лоққысын қайта бастайды. Ақырында олармен шарт жасасып, Ташкент қаласын қазақтардың иелігіне алады. Әрі Алатау қырғыздарын да өзіне тартуға талаптанады, бұл талабы жеміссіз де болмаса керек. Міне, қазақтардың осындай жаугершілік саясаты Батыр қонтайшыны тыныш ұйықтатпайды. Ертеңгі күні өздеріне де қауіп төнерін сезіп, Батыр қонтайшы өзі таққа отырған жылы-ақ қазақ жеріне басып кіріп, астанасы Түркістанға жақындайды. Қырғын соғыс туып, Есім ханның қолбасшы баласы Жәңгіртұтқынға түседі. Бірақ ол артынша-ақ қашып шығыпты.Бұл сол кездегі заманның бір кезеңі ғана екен. Көп ұзамай Батыр қонтайшы өзінің кешегітұтқыны, қазақ ханзадасыЖәңгірмен мықтап татуласады.

	Тіпті Жәңгір Батыр қонтайшының байтақысында қонақта да болыпты. Күнгудің бұл дерегін тарихи құжаттар да дәлелдейді. 1640 жылғы қыркүйекте Батыр қонтайшының тас пен күйген кірпіштен қаланған ордасында Еділ бойындагы торғауыттар ханының мұрагері, Бұхарияның төрт елшісі, Далай-лама және ханзада Жәңгірдің жата-жастанып бірге жатқанын орыс елшісі Меньшой-Ремезов та хатқа түсіріпті. Тарихта не көп, адамның жағасын ұстататын оқыс бұрылыстар көп. «Қасым ханның қасқа жолы, Есім ханның ескі жолы» деген мәтел, сол мәтелден туындайтын тұрмыстың салт-сана үрдістері қазақтардың өздерімен бірге жасап келеді. Міне, сол ныспысы өлмес мәтелге айналған Есім ханның баласы, кейінгі ұрпаққа Салқам Жәңгір деген атпен белгілі ханзада Жәңгірдің құжат бетіне бұлай түсуінің өзі таңқаларлық. Себебі, жоғарыда айтылғандай содан бес жылдай бұрын ғана, әкесі Есім хан тұғырдан тая қоймаған шақта Түркістан маңындағы соғыстатұтқындалған ханзаданың одан өзінің ерен ерлігі, тапқырлығы арқасында қашып шыққанын басқа тарихшылар да растайды. Сөйте тұра осыдан тағы бес жыл өткенде бұл ханзаданың қалмақ қонтайшысының қадірлі қонағына айналуы сол кездегі қазақ-қалмақ қатынасының түлкінің жонындай құлпырмалы екенін дәлелдесе керек.

	Ал мұның арты тағы неге ұласты? Тағы соғыс туды. Күнгудің баяндауынша мұнда Батыр қонтайшының кінәсі жоқ. Тек ол Алатау қырғыздары мен тоқмақтардың екі жайлауына өз малшыларын ертерек жіберіп қоныстандырған екен. Міне, осыған көршілес қазақ ханзадасы намыстанып, әлдекім құйрығын басып оятқан ашулы аңдай бұрқ көтеріледі. Батыр қонтайшы да оңай ма, ашуына ашу деп, бұл да соғысқа әзірленеді. Сірә, бұл Батыр қонтайшының күш-қуатына толық мінген шағы болса керек, оның осы жорығына інісі Чокур тайша, күйеу баласы, Хошауыт ханы Очирту – Цецен, Очиртудың інісі Абылай, бір кездегі үлкен бақталасы Алтын ханның баласы Омбо-Эрдени, хойт тайшасы Солтан, басқа да ұсақ тайшалар қатынасыпты. Сонда барлық жиған әскері елу мыңнан асып түсіпті.

	Мұндағы ең қызығы сол – міне осыншама күшке қарсы қазақ ханзадасы Жәңгір небәрі алты жүз адаммен қарсы тұрыпты. Оның үш жүзін биік тастардың арасына бекіндіріпті де өзі қалған үш жүзімен ол тастардан әріректегі тасаға тығылыпты. Міне, қонтайшы қалың әскерімен жаңағы тастарға жақындағанда олардың арасынан қазақтардың құс құйрықты сұр жебелері жаңбырша жауады. Бейқам қозғалған қалмақ әскерлеріне қазақтар емес, қара тастардың өздеріне жан бітіп, садақ тартқандай әсер етеді. Қалмақтар ес жиғанша елу мыңның үлкен бөлігі баудай түсіпті. Сол сәтте екінші жақтан Жәңгірдің өзі бастаған үш жүз де қосылады. Бірақ қалмақ жағы әлі де көп еді. Міне, осы шақта Самарқан әмірі, әрі қолбасшысы Жалаңтөс баһадүр жиырма мың қолмен күн-түн қатып жол жүріп, көмекке жетіп үлгерген екен. Ханзада Жәңгірдің алты жүз адамынан есі шығып, бауырын жаза алмаған Батыр қонтайшы мына жиырма мыңнан тіпті үрейі ұшады. Амал жоқ шегініске көшеді.

	Міне, Жоңғарияны жиырма жыл билеген Батыр қонтайшының өміріне үлкен дақ салған осы соғыс екен. Қатты күйреп қайтқан әскердің хал-жағдайы жаман ұнжырғасын түсіріп, бар кінәні өзінің одақтастарына тағуға тырысады. Әсіресе, Еділ бойындағы торғауыттар көсемі Хо-Урлюктен жөнді көмек болмауы, сондай-ақ осы Батыр қонтайшыға соңғы соғыста көмектескен Очиртудың туысы – тағы бір қалмақ ұлысының билеушісі Хунделен тайшаның қол ұшын бермеуі, бермегені былай тұтсын Жоңғария ханына қарсы ашық жаулыққа басуы орасан күйзелтеді. Сондай жағдайда Батыр қонтайшының бір ұйымдастырған әрекеті мынау екен: өз байтақысындағы Хо-Урлюк елшілерін Еділ бойына, яғни өз елдеріне қайтарып, олардың ханына үлкен сәлем жолдайды. Ең алдымен өз ішіміздегі бірлікті нығайтуымыз керек дегенді насихаттайды. Ал бірлікті нығайту үшін не істеу керек, әрине, ортақ жауға қарсы бірлесе күресуден жалтарған туыстарды жаулау керек.

	Бригитта әңгіменің осындай тұстарында түздіктер елі басшыларының ойлау логикасындағы балтамен шапсаң қыңбас ерекшеліктерді ішіне бөлек түйетін.

	Иә, сонымен Батыр қонтайшы торғауыттар ханына хат жазын, көп әскер жіберуін, сөйтіп, Хунделен тайшаның елін де, жерін де түгел басып алуға көмектесуін өтініпті. Ол кезде шығыстағы Жоңғария мен Еділ бойының екі арасы бес айлық жол, әрі екі ортада өздерінің ата жауы Қазақ ордасы жатыр, міне, сондай қашықтық пен көзмайыстардан өтіп 0көмек келе ала ма, келсе қай кезде келмек, осы жағын қара қалмақтардың дана басшысы Батыр қонтайшының қаншалықты таразылағанын бір құдайдың өзі білсін. Тек үлкен ханым Күнгу мынау сары шашты, ұғымтал швед әйелінен қырық адамнан тұратын ол топты жолай Хунделен тайшаның тұтқындағанын, сөйтіп Батыр қонтайшының Хо- Урлюкке жіберген сәлем хатын қолына түсіргенін де жасырмады. Тіпті бұл топ Еділ бойына аман-есен жеткен күнде де ол сәлем хат Хо-Урлюктің қолына тимегендей екен. Себебі, ол кезде Еділдің оң жағалауында черкестерге қарсы соғыста орыстар қолтығына дым бүркіп желіктірген Хо-Урлюк оққа ұшып үлгеріпті.

	Тарихтың қойнау-қойнауын бүйтіп қазбалау үлкен ханымға да оңай емес, ал оны санаға сіңіріп есте сақтау Бригиттаға тіпті тұз арқалағанмен бірдей. Сонда да Бригитта мойымайтын, бәрін жадында тоқуға тырысатын, себебі, екі иығының біріне қонған періштесі мұның қалайда түптің түбінде Швецияға оралатынын сыбырлай ма, әйтеуір, осы естігендерінің бәрі өз Отанының қауырсын қаламды зиялылары үшін таптырмас ырзық екенін әсте естен шығармайтын.

	Жылдар жылжып өткенмен Батыр қонтайшы қазақтардан да кек алуды ұмытпады. Әрі Хунделен тайша жаққа да көз алартып тіс қайраудан беті қайтпады. Бүйтіп іште піскен дүрдараздық бірде болмаса бірде сыртқа бу шығармай тұра ма? Қалмақтың чорос тармағының түлегі Батыр қонтайшы мен хошауыт Хунделен тайша арасында әлденеше соғыс өрті қаулап, әлденеше бітімге келісті. Бірақ бұлардың бітімі ормандағы екі текті аңдардың бітімінен ұзаққа бармайтын.

	Тек Батыр қонтайшы кейінірек бір қуанышқа кенеліпті. Ол қуанышы сол өзінің ескі досы, әлгі қазақ ханзадасы Жәңгірге қарсы соғыстағы одақтасы Очирту-Цеценнің он жеті жасар баласы Галдам алғашқы соғыстан сегіз жылдай өткенде, яғни Ғайса пайғамбардың туған жылынан басталатын қазіргі жыл санау бойынша 1652 жылы қазақтармен қайта беттесіп, жекпе-жек шайқаста Жәңгірді найзалап өлтірген екен4.

	Бірақ амал не, бұл шаттықтың да арты жақсылыққа ұласпады, тағы бір жыл өткенде Батыр қонтайшының өзі жарық дүниемен қоштасыпты. Сонда да осы кемеңгер салған сара жол кейінгіге нұсқа еді ғой, ал оны басшылыққа алғандар табылды ма!? Міне, осы сауалға тірелгенде кәрі ханымның көкірегі ыстық жалын атады. Әсіресе, Батыр қонтайшының Енисей қырғыздары, тувалықтар, барабы татарлары сияқты түстік, батыс Сібір тұрғындарынан алым-салық жинау мәселесінде орыстармен тіл табысуы, Ресейдің Кузнецк уезінен шақылдаған темір қару-жарақ ала бастауы, барлық қалмақ ұлыстарын бірлікке шақыруы не деген данышпандық? Осы үрдісті кім алға сүйрей алды? Батыр қонтайшыдан кейін таққа отырған кіші ұлы Сенге мен басқа балалары арасында дау- дамай, билік таласы алғашқы күні-ақ бұрқ етті. Құба қалмақтар мен қара қалмақтар арасында соғыс өрті өршіді. Қыштым ұлысы бөлініп кетті. Орыстармен екі арадағы қатынасқа да жарықшақ түсті. Бәрібір Сенге Жоңғария хандығын он жеті жылдай билеген екен, сонда да ақыры оңбады. Сенгені өзінің туған ағалары өлтіріпті. Ал таққа ең кіші інісі, Батыр қонтайшының оныншы баласы Қалдан-Бошақты хан отырыпты.Мұның да қызық әрі жұмбақ жағы жетерлік, Қалдан-Бошақты хан билікті қолға алысымен-ақ Сенгені өлтірген үлкен ағаларын, олардың қанды қол сыбайластарын екі сөзге келтірмей жусатыпты.

	Бірақ мұның таңданарлық несі бар?

	– Таңданарлығы сол, – дейді Күнгу, – Қалдан-Бошақты ханның жұлдызы жанғанда небәрі жиырма алты жаста, әрі бұған дейін соғыс ісіне жаттықпаған, тіпті ол түгілі қолына қару-жарақ ұстап көрмеген сарыауыз балапан қалпында екен. Тек бар бітіргені әкесінің ықпалымен Лxaca қаласындағы Далай-Ламаның қолында дәріс алып, лама, хутухта деген діни атақтарды иемденіпті. Тіпті бір мезет хошауыт ханы, жоғарыда өзім құлағын шулатқан Очирту-Цецен ханның да қолында тұрып тәрбиеленіпті. Ал сөйткен Қалдан- Бошақты хан ол Очирту-Цецен ханға не ұшпақ әперді? Жә, ол жайына кейінірек тоқталармын. Жаңағы Қалдан-Бошақты ханның Жоңғарияның бүкіл тізгінін іліп әкетуіне байланысты ғажайыпқа көзіңді ашайын. Сенге дәуірінің соңы қан сасыды. Оны өлтірген қарсақтай шақылдаған, ес біле қалың әскерді ашса алақанында, жұмса жұдырығында ұстап дәніккен өзінің ет бауыр туыстары. Олардың мұндай қылығында заңдылық бар, үйренген кәсіп бірде болмаса бірде жетекке әкетпей тұрмайды. Ал солардың бәрін бір-ақ күнде қасаптап, қырып салуға мына сары ауыз балапан Қалдан-Бошақты ханға көмектескен қай құдай? Ойлаймын, Лхаса қаласындағы далай-ламаның құдіретінде жатыр ғой деймін бар пәле. Далай-лама осы дін арқылы бүкіл қалмақ ұлыстарының бастарын біріктіруді көкседі ме, кім білсін. Сөйтіп, дінбасылар қарамағындағы қарулы күш қозғалып беріп, Қалдан-Бошақты ханды Жоңғарияның ең биік тұғырына қондыра салды, шамасы.

	Бригаттаның әлі есінде, Күнгу бір жолғы әңгімесін осымен тиянақтады да бірнеше күн бойы ол жайында жақ ашпады. Бірақ ондай үнсіздік үлкен ханымды іштен кеміріп жеп, тауысуға шақ қалғасын тесік қаптай қайта ақтарылып еді. Бригитта үлкен ханымның мұндай күйін айтқызбай танып, кәрі кісінің баянына деген ықыласын бұл да өз тегеурінімен күшейте түсетін.

	– Беу, сары шашты жат елдің сұлуы, сен екі аяқты пендеден тудың ба, жоқ әлде перінің қызымысың, қалайда менің іш қазынамды түгел тауыспай тоғаймайтын сияқтысың, – деген еді тағы бірде Күнгу. Қос жанары жаспен шыланып, осынау тал мен шиден тоқылып, сырты киізбен қапталған аядай шатыр ішінде әлдекім өзін желкеден басып, іштегісін зорлықпен құстырып отырғандай-ақ. Бригитта ондайда тәртіп сақтап, сөз таластыруды тіпті де ойламайтын, мынау бүкіл Жоңғария атты үлкен мемлекеттің бас иесінің үлкен ханымы атанғанымен мұның да жұп-жұқа терісін өткеннің өкініші мен келешектің қатері тырситып тұрғанын қолмен ұстағандай сезінетін. Сол арқылы өзіне де жеткен жүрек дүмпуін әрең тоқтатып сыр алдырмастан Күнгуге жазда гүлдеген күнбағыстың себетіндей басымен жадырай, ашыла қарайтын. Өз кезегінде Күнгу де оның осы пішінінен әл-қуат таба ма, құс жастыққа шалқайған қалпы одан әрмен жосылатын.

	– Бір шындықтың бет пердесін сыпырсам сен нанасың ба, жаным? – деді тағы бірде Күнгу. – Мен саған Батыр қонтайшымен одақтастықтан танбаған Очирту-Цецен хан жөнінде көп ақпарат бердім. Мынау Қалдан-Бошақты хан төңірегінде де көк езулендім. Бірақ осы екі адамның есімін атарда менің не тілім күрмеледі, не жүрегімнің соғысы жиілейді, байқадың ба, байқасаң, осының да бір гәбі бар. Очирту-Цецен хан менің үлкен әкем, ал Қалдан-Бошақты хан менің алғашқы күйеуім ғой.

	– Қалай?! – дегенде Бригиттаның ащы даусы кеудесін сұр жебе тескен дала құсының соңғы рет қанқ еткеніндей құлақ жарды. Қай істе де инабаттылықтан, ұстамдылықтан жаза баспайтын швед әйелі мұнысы үшін өзі де ұялған. Енді қайтсін! Көне тарихты саумалдап отырып, кенет оны иектің астына әкеп тастағанда білімдар Бригиттаның өзі темір шыбықты иіп, екі басын біріктіре алмаған адамның әуре-сарсаңын кешкендей. Сөйтсе, үлкен ханымның бұл тарихнамасының бәрі аса көнелік емес, тек әкенің басынан бақ тайса, соның орны үшін балалары бір-бірінің кеңірдегін қиған тірлік мұның бәрін сонау орта ғасырлық, тіпті одан да әрідегі жабайылыққа жақындатқасын ғана сұрқы солай шалынады екен.

	– Иә, ол солай, – деп Күнгу шалқая ашылған есік арқылы сонау-сонау алыс қиырларға көз жіберіп, қатты жабыға, әрі жүдеп сала беретін. Ашық есік арқылы күн сәулесінен жоны жалтылдаған бел-белестер емес, өткендегі тарихтың қан саулаған парақтары шытырлап, өздерінен өздері кезек-кезегімен аударылып жатқандай одан әрі жетелейтін.

	– Ойрат ұлыстары хошауыттар, хойттар, дербеттер, қыштымдар, торғауыттар, чоростар, тағы басқалар болып тармақталатынын құлағыңа әлденеше мәрте құйдым ғой, – деді одан әріде үлкен ханым. – Солардың ішінде ең көбі, әрі жоңғар-ойраттардың негізін қалайтыны әлгі мен марапаттаған Батыр қонтайшы шыққан чоростар. Ал олардан кейінгі қомақтысы хошауыттар. Мен сол хошауыт ұлысының қызымын. Біздің арғы атамыз Байбағыс хан жасы жетіп, дүниеден өткенде оның балалары, әсіресе, Очирту-Цецен хан мен Абылай тайша арасында бүлік шығып, ол бүлік өмір-бақи толастамады. Әрине, бұл да көп сұмдықтың көзі еді ғой. Әрине, менің үлкен әкем Очирту-Цецен хан өзінің екі туып бір қалғаны – Абылай тайшамен тіл табысуға жанын салыпты, бірақ Абылай тайшадағы шектен тыс қызғаншақтық оны татулыққа бойсұндырмапты. Өйткені, менің үлкен әкем Очирту-Цецен хан өте дәулетті адам екен. Жайлаулары мен қыстауларында шек жоқ екен. Мен тумастан бұрын-ақ ол кісінің қарамағындағы ел Зайсан мен Көкше теңіз5 аралығында, Шy, Іле, Аягөз өзендерінің жағалауларында көшіп-қонып жүреді екен. Тек кейін ғана Кукунор көлінің айналасына қоныс аударып, жеке хандық, ел құрапты. Мұнда да хошауыттар аяқты кеңге салады екен. Себебі, мал дегенің өте көп болса керек. Мысалы, мен тумастан бұрынғы жылдарда атам Очирту-Цецен хан Тибеттегі далай- ламаға бір сапарында жол шығыны деп тек ірі қарадан он мың жылқы айдатыпты. Қытайға сапар шексе де солай, сегіз-тоғыз мың жылқы жүрер жолдарын шаңдатып отырыпты. Ал оның сыртындағы қой-ешкіні тіптен атап сұрама. Бұл ұсақ малды олар жол-жөнекей күміс ақшаға айырбастайды екен. Ресейдің Тобыл, Томск қалаларына да осылай жер қайысқан мал айдайды екен. Ал қайтарда әкелер ырзығы қаншама? Зергерлік бұйымдар, мыс аяқ-табақтар мен қазандар, қару-жарақ, аң терісі, әйел мен еркектердің сан алуан киім-кешектері, жасау-жабдық, осылардың бәрін тізбелегенде шешелеріміздің ауыздарының суы құритын. Міне, осыны атамның інісі Абылай тайша көре алмайды екен. Бірде ағынан жарылып айтыпты да. Ағасына қарап: «Сен өз байлығыңмен менің ішімді қарып, өлтіретін болдың», – депті. Оған өз ырзығынан бөлісіп, татулыққа шақырса да інісі қыңбапты. Жалпы менің бұл атам көрші-қолаңдардың бәрімен татулыққа ұмтылыпты. Әлгі атақты Батыр қонтайшының бір қызын өзінің ұлына әперіп, құдалық туыстық орнатыпты. Тибеттегі далай-ламамен де жақсы түсініскен. Үлкен әкеме ондағы дінбасылардың хан атағын беруі де соның нәтижесі.

	Бригитта бұл үлкен ханымның өзінің үлкен әкесі Очирту-Цецен ханның есімін атаса тілі күрмелетінін осы күннен бастап қана аңғарды. Тіпті бұл кәрі кісі ол жайында бар білгенін сарқымайды, тек оннан-мұннан үзіп-жұлқып сөйлейді, соның өзінде де ұлан-асыр ақиқаттарды түйдек-түйдегімен мынау швед сұлуының кішкентай миына шамадан тыс зіл түсетіндей етіп опырады.

	Енді бірде Очирту-Цецен ханның үлкен көріпкелдігі болғанын да жыр қылды. Ол сол заманда-ақ ең жақын-жақыбайлардың алдында көз жасын төгіп, қалмақ ұлыстарын адам айтқысыз қасіреттің күтіп тұрғанын болжап айтыпты. Түбінде біздің елден ештеме қалмайды, ұстағанның қолында, тістегеннің аузында кетеміз дейді екен. Тіпті мұнысын ежіктеп, талдап та береді екен. Хойт ұлысын мұсылман қауымы талқандайды, хошауыттарды қытайлықтар мен тибеттіктер бөліске салады, чоростарды, яғни мына жоңғар аталатын елдің негізгі бөлігін сол Қытай жеке дара өңешінен өткізеді, Еділ бойындағы құба қалмақ-торғауыттарды орыстар біржола өздеріне сіңіреді дейді екен.

	– Мұның бәрі менің атамның аузына құдай салған сөздер ме деп те түн ұйқымнан әмсе шошып оянатыным бар, – дейді Күнгу. Менің атам Очирту-Цецен ханның, әсіресе, мына батыстағы көршіміз Қазақ ордасымен екі ортадағы кикілжіңге жаны ауырыпты. Өзіңе әнеукүнгі қазақ ханзадасы Жәңгірмен болған абыройсыз соғыс жайын тәптіштедім ғой. Міне, сол соғыста Батыр қонтайшыға барынша көмек көрсеткен үлкен әкем кейінірек оған ақыл салыпты: «Біз осы Қазақ ордасына қарсы кек қуып, өңмеңдемейік, қайта оған құшақ ашып, ішке тартсақ қайтеді, тілі бір, жеріміз, суымыз бір, тек дініміз басқа, ал дін өзгешелігін жоюдың амалы бар, қазақтың ең бір ұғымтал марғасқаларын алдырып, Тибетке жіберсек, сондағы ғұламалардың тәрбиесіне салсақ, тоқсан тарау өнерін үйретсек бізден қайда кетер дейсіз» деген екен. Бұған көкірегі кең Батыр қонтайшы да оң шырай беріпті. Қазақ ордасымен арада елші жүргізіп, келіссөзді дамытып, ақырында олардың әр руынан шыққан бес адамды аманатқа жіберткен екен. Олар Батыр қонтайшының байтақасында аз күн тыныстап, ақырында Тибетке жөнелтіліпті. Сонда сан салалы білімнің кәусарына қанып, біраз жылдан соң аман-есен еліне қайтарылыпты.

	Жоңғария қонтайшысы ханымының бұл баянын қазақ аңызы да растайды. Сол Батыр қонтайшы мен Салқам Жәңгірдің заманында атақты Қайып хан, оның досы, арғынның қанжығалысынан шыққан, Қайқы атты жанама аты бар Құдайберді деген кісі, ұлы жүз Төле бидің Ташкентте тұрған ағасы Қыбырай, белгілі ғұлама Әнет бабаның әкесі Кішік, тағы бір адам – бәрі Тибетте жата-жастана оқып, әртүрлі өнерге, соғыс ісіне жаттығып, «бес қасқа» атанып қайтқан екен.

	Бұл бесеуі будда дінінің бір тармағы – Тибет ламашылдығының қыр-сырына қанып, әрі емшілік-дәрігерлік мамандықты меңгерген. Қазақ бақсы, тәуіптерімен тайталасқа түсіп, одан шоқтықтарын асырған. У-шу, дзю-до деп аталатын соғыс, қорғаныс тәсілдеріне де машықтанған. Бесеуі де сары киім киіп, басқалардан қай істе де артық түсе бергесін Салкам Жәңгір сарбаздарының арасынан қызғаныш отына өртенгендер табылып, бұларды сайысқа шақырады. Бір-бірлеп келгеннің қай-қайсысын да ұршықша үйіре бергесін, бұл «бес қасқаға» қарсы топталып та ұмтылысыпты. Одан да абырой таппапты, елу-алпысы бірдей қоғадай жапырылып, құласыпты. Тек сосын ғана олардың Тибеттен әкелген өнеріне тәнті болысып, бітімге келіскен екен.

	Иә, жел соқпаса шөптің басы қимылдай ма? Батыр қонтайшы заманында Қазақ ордасына қарсы соғыспен бірге осындай бір әрекеттердің белең алғанына дәлелдер бар. Үлкен ханым Күнгу оны өзінің үлкен әкесі Очирту-Цецен ханмен байланыстырады. Осы бағдарда саумал сөзді сапыра келіп, үлкен ханым қап-қап сырды ойсыз шашыратып алады. Қазақ ордасы басшыларының, би-сұлтандарының сөзге тоқтайтын қасиеті барлығын өзімен осы жөнінде әлдекім пікір таластырып отырғандай-ақ шегелей түсіндіреді-ай келіп. Ондайда бет-жүзіндегі әжім сызықтары іш дүниесіндегі алай- түлейдің өзіне ұқсап, иіріліп жазылатынын қайтерсің. Соншама байсалды адам кейде осы ағынның жетегінде өз сөзінен өзі түйіле жаздап, құс жастықтан кеудесін көтереді де, қабағын түсіріп жіберіп, алдындағы ашулы кітап беттеріне үңілгендей ыңылдай сөйлеп, онысы ауыр ыңыранысқа ұласады. Басын шалқайта саябырлап, арқасын құс жастыққа қайта жапсырғанда ханымның түрі адам танымастай өзгеріп кетеді.

	Бригитта сол жылдарда-ақ үлкен ханымның осындай күйзелістерін қалт жібермей бақылай келе, «апырау, Сыбан Рабтан байтақысындағы бүгінгі бір аласапыранның мәні сол – бұлар осы Қазақ ордасына қарсы тағы да соғысқа әзірленіп жатқаннан сау ма?» деген ойға тірелетін. Жат елдік әйелдің ондай жайды ашып сұрауына жол жоқ, әрі бұлар да олай қарай аяқтарын қия баспайды, сосын да тілін тартпай қайтсін. Бірақ сондай бір сұмдықтың барлығы ақиқат, осы Жоңғария хандығының ірге тасын қалаған, қабырғасын қатайтқан Батыр қонтайшының оң қолы, байлығы мен малында есеп жоқ, құл мен күңі де одан аспаса кем емес, билігі шексіз, Тибет дінбасыларының барлық рахымын пайдаланған, әрі алдағыны болжағыштығы бар Очирту-Цецен хандай адамның немере қызы Күнгу тектен-текке бүйтіп күйгелектенбесе керек-ті. Әрі өзінің жалғыз ұлы, Қазақ ордасына қарсы соғыс десе ішкен асын жерге қоятын Қалдан-Серенді оңаша әңгімеден соң неге бұл өзінде жоқ мінез танытып, шатырынан қуып шығады?

	Иә, бұлар сөз жоқ Қазақ ордасына қарсы соғысқа әзірленуде. Осыдан екі жыл бұрын сол соғыс басталып, өзінің жар қосағы Сыбан Рабтанды, оның бас зайсандарын, қолбасы- балаларын өз дегеніне көндіре алмаған Күнгу ауыр күйіктен науқасқа шалдығып, о дүниеге аттанғасын Бригитта өзінің сол жылдардағы қырағылығына өзі сүйсіне таңырқап еді.

	– Бірақ Қазақ ордасымен жақындаспақ ондай ниеттің бәрі Батыр қонтайшы өлгесін адырам қалды, – деген еді Күнгу одан әріде тағы да сол бұрынғының әуеніне басып. – Кейінгі Сенге тұсында да өрге жылжымады. Ал мына одан соңғы Қалдан-Бошақты хан тұсында Қазақ ордасымен екі арадағы қатынас қайта ушықты. Қалдан-Бошақты хан мені алғаш қолға түсіргенде мен небәрі он бес жаста едім. О бастағы келісім, құдалық шарт бойынша мен Сенгенің ұлы Сыбан Рабтанға, иә, бүгінгі өзің көріп жүрген қонтайшы Сыбан Рабтанға тұрмысқа шығуым керек еді. Маған солай деп, мол жасау-жабдығыммен аттандырған болатын. Бұл істің бәрін үлкен әкем Очирту-Цецен хан өзі қадағалады. Ал чоростар байтақысына жеткен бойда-ақ бәрі өзгеріп сала берді, мен Қалдан-Бошақты ханның төсегінен бір-ақ шықтым. Ал Сыбан Рабтан қайда, ол жоқ, маған әр нәрсенің басын бір шалдырып, ақыл-есімнен айырды. Бара-бара істің мәнісіне өз бетімше қанықтым. Қалдан-Бошақты хан Тибет далай-ламасының көмегімен Жоңғария билігін алғасын қасындағы ең жақын достарына, туыстарына қырғидай тиіпті. Сенгені өлтірген өз ағаларын жусатқаны былай тұрсын, енді билік басына келгесін де қасынан табылған ет бауыр жақындарына қанды көзденіп, бірінен соң бірін жалмап жұта бастапты. Ал қасынан табылғандардың бірі осы бүгінгі қонтайшы, ол кездегі небәрі он сегіз, он тоғыз жасар Сыбан Рабтан екен. Иә, Сенгенің баласы Сыбан Рабтан да, оның кіндіктес інісі Соном Рабтан да алғашқы жылдары Қалдан-Бошақты ханның билік басында тиянақтауына көп қолқабысын тигізіпті. Бұл одақтастықты Тибет далай-ламасы да жан-тәнімен қуаттапты. Соның ықпалы шығар, Тибет далай-ламасы чорос ұлысының жаңа қонтайшысына үлкен құрмет көрсетіп, хан атандырыпты. Мұның да мәнін дұрыс ұқ, жаным, Тибет далай- ламасы хан атағын екінің біріне бере бермеген. Мысалы, менің үлкен әкем, хошауыт ұлысының билеушісі Очирту-Цецен хан ерен қабілетімен, ойрат-жоңғарлардың басын біріктіруге деген ғаламат құлшынысымен көзге түсіп, хан атанған. Ал чорос ұлысында ондай жандар көптен көзге түспепті. Сонау ықылым замандағы Эсен ханнан кейін ешқайсысы, Хара-Хула да, Батыр қонтайшы да, Сенге де хан атағына қол жеткізбепті. Ал аузынан мәйегі төгілген жап-жас, соғыс өнерінен де, билік ісінен де хабары жоқ. Қалдан- Бошақты хан басына бақ қонған алғашқы жылдарда-ақ хан атағын қалпақпен ұрып алыпты. Міне, осының бәрі жаңа қонтайшының деміне нан пісіріпті. Сосын да жақынын сыртқа теппей қайтсін. Бір күні мен Қалдан-Бошақты ханға қосақталған жылы, осы қонтайшы байтақысындағы әлгі Сенге баласы Сыбан Рабтанның туған інісі Соном Рабтан ойда жоқта өліп кетті. Оны жерлеушілер өліктің денесіне у жайылғанын байқапты, сөйтіп ілезде жаман сыбыс тарады. Мен бұған дейін Сыбан Рабтанды жөндеп көрмеген де едім, сол қазадан соң іле-шала бір рет бетпе-бет ұшырасқаным, інісінің өлімін әлдекімдерге жаппақ райын түнеріңкі жүзінен ап-айқын таныдым. Маған оқты көзін қадап, назалы ма, азалы ма, қай сезімге жақын екені белгісіз бір қою рең дендеген түр-түсін едәуір тамашалатты. Бір байқағаным, Сыбан Рабтан мынау Қалдан-Бошақты ханнан көп кіші дегенмен одан әлдеқайда қайратты көрінді. Сосын да мен оның осы қалпынан жамандық нышанын қоса жорыдым.

	Осы тұста шыдамнан айырылған Бригиттаның сөзге киліккені де есіңде.

	– Жоғары мәртебелі ханым, ғафу етіңізші, мен шатастыра беремін, сонда осы Қалдан- Бошақты да, Сыбан Рабтан да ағайынды адамдар емес пе? – деп сұрады.

	– Солай ғой, жаным-ау, бірі Батыр қонтайшының бел баласы да, екіншісі басқа баласынан, яғни Сенгеден туған немересі ғой.

	Сол шақта Бригиттаның жүзінде «ал енді осындай екі туып бір қалғандар неге соншама бір-біріне адам айтқысыз қатыгез?» деген сауал жазулы тұр еді. Ондайға келгенде өте сауатты үлкен ханым ол жазуды үтір, нүктесіне дейін айырып оқыды. Сосын өз кезегінде ол да бұл сұрауға үнсіздікпен жауап қайырды: «Бұл елді атам заманнан әкенің басынан бақ тайса балалары бір-бірімен аңдарша тіс салысатын індет жайлағанын бұған дейін миыңа сан мәрте құйдым емес пе» деген жауабын арық өңіндегі әжім талшықтарын шебер қиыстыра таптап жеткізді. Бригиттаның бұған дейінгі күдігіне тағы күдік қосылды. Иә, сонымен...

	– Бұл бір Сыбан Рабтан үшін ғана емес, мен үшін де қарғыс атқыр өте ауыр жыл еді, – деп Күнгу әңгімесін жалғастырды. – Тибеттегі далай-лама сыйлаған көп әскер күшінің көмегімен Қалдан-Бошақты хан жан-жағындағы елдерге, ұлыстарға шынжырлы төбеттей ұмтылды. Сол жылы6 менің үлкен әкем Очирту-Цецен ханның сөзіне пішту деместен мұсылман елдеріне тап берді. Далай-лама да мұның қолтығына дым бүркуден танбады. Сөйтіп, Қалдан-Бошақты хан Қашқарды, Жаркентті жаулап, оған өз итаршыларын қожайын етті. Ол ол ма, сол жылы өз әкесінің кешегі одақтасы, қанды көйлек жолдасы хошауыт ұлысының басшыларымен де араздасып, оларға да тап берді. Қасиетіңнен айналайын менін үлкен әкем Очирту-Цецен хан Қалдан-Бошақты ханның қылыштарынан қан тамшылаған жалдамалы жендеттерінің қолынан қаза тапты. Ал мен сорлы сол кезде Қалдан-Бошақты ханның төсегіндемін, осының бәрін естіп, біліп отырдым ғой.

	* * *

	Бас-аяғы жоқ жырдың келесі буын-буындарында Бригитта да ара-тұра көз жасын көлдетіп отыратынды шығарды. Сөйтсем, бетіне кіреуке түскен үлкен ханымның көкірегіндегі күйігі жеңілдер, оған қарлығаштың қанатымен су сепкендей болармын, тіпті ол талабым іске аспаған күнде де Күнгу менің сол көңіл райымды танып, ризашылығына ризашылық қосар деген дәмесі.

	Тек бір қиыны жаңағы соңғы бөгелістен соң Күнгу тамағына тас тығылғандай бір бұзылды да қайтып көпке дейін оңала алмады. Осынау үздік-создақ таусылмайтын таулардың бөктерлерінен соғатын желдей есетін қабілетінен көпе-көрнеу айрылып, қалпына түсті-ау дегеннің өзінде де көкейіндегі тарихи хикаяттардың ортақ желісін жоғалтып, бір-бірімен байланыссыз үзік-үзік етіп тастайтынды шығарды. Тіпті олардың өзі бірін-бірі бастырмалатып кеп тұрған дүниелер емес, бір үзік пен екінші бір үзіктің ортасында үш-төрт күн, не апталап уақыт өтеді. Бір олжалысы сол, әңгіме шіркіннің айтушысымен ғана емес, тыңдаушысымен де сәні келіседі ғой. Үлкен ханымның екі тісінің арасынан пыр-пырлап ұшқанның бір түйірін де шашау шығармай көңіліне тоқитын Бригаттаның асқан зеректігі ол үзіктердің басын қосып бір елдің бастан кешкен тауқыметтерінің легі ретінде құрастыруға септесетін.

	Иә, мына соңғы бөгеліске тап қылған тұс Күнгу өміріндегі ең бір қаралы беттер екен. Балиғыға толып үлгермей-ақ үлкен дәуір аласапыранына басы бүтін күмп бергені ханымның ойын шатастырып, көз алдындағы болмыстарды қаз-қалпында қабылдауға да мұршасын келтірмепті. Тек жылдар өткізіп, қу тіршілік үйреншікті жортағына басқан кезеңдерде ғана өткендегі көргендері мен естігендерін қайта ой елегінен өткізіп, оқиғалар тізбегін кұрайды екен, себептері мен салдарларын анықтайды екен.

	Қалдан-Бошақты хан Күнгудің үлкен әкесі Очирту-Цецен ханды өлтіргесін оның бүкіл ұлысын талан-таражға салыпты. Өз әскерлерін қаптатып, бәріне олжа алуға рұқсат етіпті. Бұл талаудың да өзіндік жөн-жосығы бар екен. Мысалы, Қалдан-Бошақты хан әскерлерінің ішіндегі тұрмысты, шен-шекпенді адамдар Очирту-Цецен хан малынан әрқайсысы он жылқы, үш түйе, он қой алуға құқылы, ал тұрмысы төмен кедей- кепшіктеулерінің үлесі одан екі есе аз: бес жылқы, бір түйе, бес қой. Иә, бүкіл хошауыт ұлысының аузын үріп, аяғын сыпырып, табанын қырып өсірген малының ақыры сол екен.

	Бригиттаның соңғы сұрағынан кейін Күнгу қалмақ билеушілерінің өзара туыстық желіге қалай қарайтынын тарата сөйлеуге тырысқандай.

	– Қалдан-Бошақты хан менің үлкен әкем Очирту-Цецен хан мен оның балаларын ғана емес, өз әкесі Батыр қонтайшымен кіндіктес ағасы, яғни Хара-Хуланың баласы Чохур- Убашыны да үйелмен-сүйелменімен тас-талқан етті, – деді Күнгу. – Бүкіл қалмақ ұлыстарының ішінде ол кезде менің атам Очирту-Цецен ханнан кейін ең дәулеттісі, әрі ықпалдысы осы Чохур-Убашы еді. Сірә, бұл Қалдан-Бошақты хан бәрінен бұрын өзімен іргелес, туыстас шоқтықты адамдардың көзін жоюды мақсат тұтқанға ұқсайды. Түптің түбінде өз лауазымына солар тарапынан қауіп төнер деп, секемденсе керек. Бір жайдан Жоңғарияның бұрынғы тарихы да сондай сезікке үндесе қайтесің? Әрі Тибеттегі далай- лама да мұны сол бағдарда айтақтайды, шамасы. Себебі, Лxaca қаласындағы ұрты майға толы дінбасылар өздері хан, лама, хутухта сияқты атақтарды үйіп-түйіп берген Қалдан- Бошақты ханды өз түлегі санап, оның неғұрлым аруағы асса, солғұрлым қолымыз ұзарады, лама дінінің де бұл аймақтағы туы биігірек шалқиды, өрісі кеңейеді деп есептеген тәрізді.

	Осы тұста Бригиттаның тамағына тағы бір сұрақ кептелді. Бірақ оны қою үшін үлкен батылдық керек еді. Себебі, бұл сұрағы осы будда дінінің үлкен бір тармағы Тибет ламашылдығының табиғаты жайлы. Дін дегенің әрбір халықтың санасына ғана емес, қанына да араласқан ерекшелігі, егер оны қыл өзегінен тартсаң ол халықтың әрбір пендесінің тұлабойындағы қан қозғалысы бағытынан жаңылады, сосын да ол пенде тарапынан қасындағы бөгде біреуге қатер төнуі де ғажап емес. Бригитта соны кәперге ала үлкен ханымға қабағын ажырайта ұзақ қарады да, оның тым мейірбанды жүзінен батылдық тауып қана тәуекелге басты:

	– Үлкен ханым, жас балаша әр нәрсенің басын бір шалып ынтыққаным үшін тағы да өзімнен-өзім қысылып отырмын. Сонда да іштегі ынтызарлық түртпектеп дегбірсіздендіреді, менің бір өтінішім осы лама дінінің табиғаты, мақсаты төңірегінде көзімді ашпас па екенсіз? Мысалы, біздер лютеран бағытындағылар, інжілді қасиет тұтушылар өз дініміздің төркінін қазбаласақ, оның түп-түбінде адам мен адамды, халық пен халықты бейбіт жолмен табыстыру мүддесі жатқанын көреміз, ал лама дінінің қайраткерлері неге халық пен халық түгіл екі туып бір қалғандардың өзін бір-біріне айдап салудан тайынбайды? Дінді таратудың басқа тәсілі жоқ па?

	Бұл сауалдан соң Күнгу ауыр ойға шомды. Бірақ көп күттіріп, сарғайтқан жоқ. Қабағын сілке көтеріп, өзінің жұмсақ қоңыр даусымен қамшы салдырмас су жорғасына басты.

	Бұл лама діні Тибет жеріне өте-мөте ерте дәуірлерде келген екен. Тибеттің бағзы замандардағы бір билеушісі Сронцзан Гамбо көршілес елдермен татулық үшін олармен туыстық желі орнатудың амалын іздейді. Сондағы тапқаны олардағы ел билеушілердің қызына үйлену екен. Өзі жас, әрі келбетті Сронцзан Гамбо өзіне қалыңдықты асқан мұқияттылықпен қарастырады. Императордың, немесе Богдыханның қызы екен деп, қай- қайдағы ұсқынсыз әруеймен қосақтала кетуден де сақтанады. Ақыры, Непал және Қытай билеушілерінің көп қыздарының ішінен ақылына көркі сай екі перизатты іріктейді. Бұл таңдаған екі сұлуы оның ойлағанынан да асып түсіпті. Тибет билеушісінің жас өмірін ол екеуі келген бетте-ақ жұмаққа айналдырыпты. Сронцзан Гамбо бұлардан басқа да көп әйел алғанмен осы екеуі басты жұбайлары ретінде қала беріпті. Міне, будда дінінің негіздерін осы екі қыз өздерімен бірге әкеліпті. Тибеттің жас билеушісі де ақылды да сұлу қос бәйбішесіне қалай бой алдырса олар әкелген дінге де солай құлай беріліпті.

	Көп уақыт өтпей-ақ бұл жас патша будда дінінің осындағы алтын діңгегіне баланыпты. Тек өкінішке орай, ол ерте көз жұмады да будда дінінің өрісі пышақ кескендей қырқылады. Себебі, жас патшаның қос перизаты әкелген дінге дейін үстемдік еткен бөгде наным иелері қарап жатпай, қолайлы сәтті пайдаланып бас көтереді. Тек бірер ғасыр өткізіп барып қана Сронцзан Гамбоның үрім-бұтақтарының бірі бұл шақта әбден табанға тапталған будда дінін еске алып, қайта жандандырмаққа талпынады. Ол үшін Үндістандағы осы ағымның бір аты шулы ғұламасын Тибетке алдырады. Бұл ғұлама жұртшылық сенімін тез баурап әкету мақсатында будда дінінің бір саласы – көз байлау, сиқыр, арбау, қарғау, дуалау сияқты тез шалынатын ерекшеліктерін басымдықпен алға тосады. Мысалы, анталаған көптің алдында жыланды арбап, айтқанына көндіріп, айдағанына жүргізуі, сыбызғы әуеніне қосылып би билетуі, жанған отты аузымен жұтып, сенбеген күйде құлағынан шығаруы, осы тектес басқа да әрекеттері дүйім жұрттың жағасын ұстатып, өзіне қарай ойсырата құлатады.

	Бірақ бұған дейінгі наным да тамырын тым тереңге салған екен, үнді ғұламасының осындай өнерінен соң да будда діні бұл ел көлемінде біржола қанат жайып кете алмайды. Тек тағы бір жүз жылдай өткізіп барып қана Үндістанның келесі бір діни қайраткері Тибетке келіп, мол қаражатқа ғибадатханалар салдырып, оны будда ұлағаттарын насихаттаудың ошақтарына айналдырады. Бұл сикыр, арбау, дуалау сияқты көрнекі әдістерден гөрі будда дінінің ежелгі классикалық үлгісін дамытуды көздейді, сөйтіп екеуара тағы жік шығады. Сөйтіп, алғашқылары, яғни сиқыр, арбау, дуалау әдістерінің жанкүйерлері қызыл қалпақ, ал будда дінінің ескі негізгі өзегін, яғни таза нанымды қолдаушылар сары қалпақ киетін болып, екіге ажырайды. Кейін қызыл қалпақтылар күшейіп, сары қалпақтылар Тибеттің бір пұшпағына қарай ығыстырылып, осында рухани, әрі саяси билікке жармасып, жан сақтапты. Біраз замандарды артқа тастап, он төртінші, он бесінші ғасырларда өмір сүрген тибеттік Изонкаба сары қалпақтылардың рухын қайта көтереді. Жастайынан аса жоғары діни білім алған, әрі сирек қабілет иесі, бұл Изонкаба өз өнерімен аз уақытта керемет атақ-даңққа бөленеді. Осының ақыл-кеңесін тыңдаймыз, өнерін тамашалаймыз, жолын қуамыз деп, Тибетке жан-жақтан жастар ағылады.

	Изонкабаның бір амалы будда дінін бір ізбен емес, жан-жақты дамытуға күш салады. Қызыл қалпақтылар мансұқтаған көз байлау, сиқыр, арбау, карғау, дуалау өнерін де белгілі бір шекте өрістетіп, әрі сары қалпақтылар ұстанған таза наным дәстүрін де қоса қабат жолға қояды. Адамға керек кезінде табиғаттан тыс күштердің көмек беруі мүмкін екендігі, солар арқылы құдаймен тікелей байланыс жасауға болатыны хақында ғұлама Изонкаба көптеген еңбектер жазғанмен де негізгі назарды сары қалпақтылар үрдісіне аударады. Ол үшін таза дін жолына берілгендердің өзіне қарама-қарсы жыныстағылармен некелесуге тыйым салады, ғибадатханаларда қатаң тәртіп орнатады, ұстаз бен шәкірт арасындағы қатынастың темірдей беріктігін, шынайылығын қамтамасыз етеді, сөйтіп олар о дүниедегі таза жұмақ төріне жетудің барлық «алғышартын» жасайды. Міне, осы жолға түскендердің бәрі ізгілікті, немесе рахымшылдар деп түсіндіріледі. Міне, арғы түп тамырын Қытай, Үндістан, Непал сияқты елдерден бастайтын ежелгі будда дінінің таза Тибетке тән бір тармағы ламашылдық әу баста осылай қалыптасады.

	Бұл тірліктегі қызықты тәрік етіп, о дүниедегі жұмаққа әзірленген сұпы, тақуалардың осындай жанкештілігі, әрі өзіне қарама-қарсы жыныстағылармен некесіздігі олардың үлкен сый-сыралғыларды, құрбандықтарды қабылдауға құқықтылығына ұласады. Бұл дәстүр ғибадатханаларды үлкен байлық қоймаларына айналдырады. Ал байлық бар жерде бастықтар мен бағынушылар дегендерің жаңбырдан кейінгі саңырауқұлақша жыпырламай ма? Осы байлықтың буына семірген ламалар өзінше бір әлеуметтік топ құрайды. Әртүрлі басқыштағы лауазым иелері өсіп-өрбиді. Ұлы лама, үлкен лама, кіші лама дегендер қалыптасады.Ұлы ламасы жиырмасыншы ғасыр адамдарына мағыналық жағынан қыры сынбай жеткен Далай-лама дегеннің баламасы.

	Замандар өте келе бұл далай-ламалар тек рухани ғана емес, өзіндегі, өзгедегі саяси, әкімшілік жұмыстарға қол созады. Оған кедергі жасағандарға өзіндегі байлық күшімен әртүрлі қарама-қарсы әрекет ұйымдастырады. Жалдамалы әскер күшін аттандыруға дейін барады.

	Міне, Жоңғарияның бүгінгі қонтайшысы Сыбан Рабтанның үлкен ханымы Күнгудің жат елдік әйелге осы будда діні төңірегінде төкпелегендері осы жайларға саятын. Бригиттаның бұдан ұққаны Тибет далай-ламасы өзара туыстас ел мен елді қырқыстырғанда солардың ортасынан бір бөгде олжа табу үшін емес, өз дініне неғұрлым адал басшылардың, өз ғибадатханаларында тәрбиеленген түлектерінің ықпалын күшейтуді көздейді екен. Сөйтсе ғана Лхаса қаласындағы жер асты қоймалар алтын мен күміске молықпақ, осылай айдалатын малдың да шаңы биіктей түспек.

	Дәл осы хикаялардың кезегі қыс айларында келіп еді. Ірге тасы тастан, қабырғасы кірпіштен қаланған қонтайшы сарайының үлкен ханымға тиген бөлмесі кілем, сырмақтармен, қытай жібегінен жасалған шымылдықтармен, басқа да асыл бұйымдармен сықай безендірілген.Бірақ соның бәрінен де Күнгу бөлмесіне өзгеше өң беретіні күлгін түсті жібекке жылтырауық жіптермен кестеленіп салынған Будда құдайының бейнесі еді. Үлкен ханым оны кейде Будда құдайы, кейде Будда әулие атайды. Бір сөзінде бұл суретті қолынан бал тамған шеберлердің Лхаса қаласындағы бас ғибадатханаға, әрі осы сарайдың қонтайшы мәслихат өткізетін үлкен бөлмесіне қойылған тас мүсіндерге қарап жасағанын, ал Лхаса қаласындағы тас мүсін өз ретінде үнді елінің астанасындағы сондайлық өнер туындысының көшірмесі екенін ескертті.

	Иә, швед әйелі қонтайшының мәслихат бөлмесіндегі тас мүсінді осы Күнгумен бірге сан мәрте тамашалаған. Сонау Кетпен тауынан әріде, Іле дариясының теріскей жағалауында, тарихи құжаттарда Талқы асуының етегі аталатын кеңістіктегі жан-жағы кірпіш қабырғамен қоршалған қонтайшының қысқы ұрғасында қалмақтардың ең басты қасиет тұтары сол тас мүсін еді. Төбесінде бармақтың басындай ғана шошағы демесең тазкепешке ұқсаған құлақты тақия киген жалаңаш адам малдас құра жайғасып, екі қолының саусақтарымен түйін түйгендей қимыл үстінде қатып-сеніп қалған. Бет-жүзінде ешқандай сезім бейнесі жоқ, «қайда кетесің, бәрібір маған қайта айналып соғасың» деген менмендік қана шұқшия үңілген адамға қылаң бергендей.

	Сол тас мүсін Қазақ ордасы сияқты көршілес елдер тілінде жоңғар-ойраттардың қуыршақ құдайға табынушылар аталуына негіз болса керек.

	Бригитта Күнгу бөлмесіндегі Будда құдайының осы көшірме суретіне қарап, әртүрлі қиял жетегінде кететін. Үлкен ханымның әңгімеге зауқы соқпаған шақтарында Бригитта оған өздері табынатын Исус Христостың тарихын қысқаша баяндады. Үлкен ханым оны бет-жүзінің бір де бір түгі селт етпестен өте мұқият тыңдады. Бөгде діннің шығу, қалыптасу тарихына қызыққаны ма, жоқ өзіне тұтқын есепті, бірақ аса сезімтал зерек әйелге көрсеткен құрметі ме, ол жағын Бригиттаның өзі де айырмады.

	Бригиттаның бұл хикаятынан да бір сұрақ туындайтын еді. Исус Христостың он екіде бір гүлі ашылмаған Мария атты қыздан тууы, өсуі, ауыр науқас үстіндегі жасөспірімді ажалдан арашалауы, зағиптың көзін жазуы, теңіздегі дауылды тоқтатуы, бес мың адамды бес түйір нанмен тойындыруы, ақыры күнәкар пенделердің сотына беріліп, сол сот үкімі бойынша қол-аяғы керіліп, биік бөрене ағашқа шегеленуі, кейін тіріліп, көмілген жерінен шығып кетуі, өз шәкірттерінің көз алдында аспанға көтеріліп, бұлтқа жасырынып бара жатып, «Інжілді насихаттаңдар, оған сеніп, әрі шоқынғандар азаптан құтқарылады, ал сенбегендер жазаланады, мен әлі тап осы күйімде сендерге қайтып ораламын», – деп жар салуы, міне, осылай, ал мына адам пішіндес тас мүсіннің Будда әулие атануы қалай?

	Күнгу бұл жолы да өз жауабын кеңірдегінде ұзақ бөгеп ұстап зарықтырмады. Үлкен ханымның айтуына қарағанда будда да әуел баста ең бір қарапайым пендеше тірлік кешкен жан екен. Қалың ағашты, ну орманды, сарқыраған таза сулы өзені бар бір үлкен тау қуысында аң аулап, жеміс теріп, күнелтеді екен. Кенет оның басын таңғажайып ойлар кернейді. «Неге мен осы өз басымды ғана асырап-сақтаймын, басқалар үшін қызмет етсем, солар үшін құрбандыққа барсам қайтеді?». Міне, осы бағдарда ол өзін-өзі шынықтырып, жетілдіре береді. Өзі аш жүрсе де қаріп-қасерлерге болысады, ауруларды емдейді. Күндердің күнінде осы әрекеттерінің баршасы да көкейіндегі үлкен мақсаттың қасында татымсыз көрінеді. Бұл енді ормандағы аң мен құстарға да аяушылық білдіруді әдет қылады. Оларға қандай көмек керек? Аузындағысын жырып берсе олардың жұмырына жұқ болмайды. Бірде Будда сыңсыған самырсынның арасынан қатты ашығып, аяғын баса алмай әлсіреген жолбарысты көреді. Сонда ол ойланып жатпастан өз кеудесінен бір кесек етті кесіп алып, аш жолбарыстың алдына тастайды. Соны жеп әлденген жолбарыс аяғын тік басып жүріп кетеді. Тағы бірде аштықтан талықсып, қанаты қайырылып жатқан күшігенді кездестіргенде өз ішін жарып жіберіп, өкпе-бауырын суырып, жабайы құсқа жем етеді. Міне, аң мен құс үшін осындай құрбандықтарға баруы Будда-адамды Будда- әулиеге айналдырыпты.

	Міне, Будда дінінің, оның осы Тибетке тән тармағының әуел бастағы жаратылысына осындай басқаның мүддесі үшін өзін-өзі құрбандыққа шалу үрдісі негіз болған екен.

	Күнгу бұл баянның бәрін бір отырыста емес, бір үзіп, бір жалғап, ара-тұра ұмытқан тұстарына қайта оралып, сағыздай созып, бірнеше аптаға азық етті. Будда дінінің қасиет тұтар тағлымдарына келгенде әжімді жүзі жазылып, сәл жадырай, баяғы жастық күніндегі бет-белгілерін қайта тірілткендей нұрлана түседі. Сондағысы Бригиттаға ламашылдықты мансұқтау да емес, себебі, бұл швед әйелінің өз дініне берік екенін сұңғыла кемпір айтқызбай-ақ таныған, тек бұл да өз тарапынан өзі сенген наным өзегін шамасы жеткенше қанаттыға қақтырмайтынын, тұмсықтыға шоқытпайтынын білдіргісі келеді. Бригитта алғашқыда осылай пайымдаған, Күнгудің бұл руханият мәселелерінде аяқты тым кеңге салуы бара-бара оны жалықтырған да. Бұл тасқынның бұрқ етіп басталуына бір кездегі өзінің арнайы сауалдары себеп болғанын ойлап, «бір сом беріп жырлатып, мың сом беріп қойдыра алмаған» адамның күйін кешкен. Сөйтсе ол өкініші текке екен, Күнгу мұның бәрін о бастағы жырды одан әрі жалғастырудан еңғұрмаса аз уақытқа жалтара тұру үшін пайдалануға тырысыпты. Тіпті Бригитта бұл тектес сұрауларды қоймаған күнде де үлкен ханым басқа бір көлденең жайларды өзі ойлап тапқандай екен.

	* * *

	Тибеттегі лама дінінің тарихы жайлы баян басталар қарсаңдағы әңгіме қай жерінен үзіліп еді? Иә, үлкен ханым Күнгу өзінің о баста бүгінгі қонтайшы Сыбан Рабтанға атастырылып, ал мол жасау-жабдықпен, қазына-малмен ұзатыла келгенде Сыбан Рабтанның әкесі Сенгенің ең кенже інісі Қалдан-Бошақты ханның төсегінен бір-ақ шыққанымен, ал бұл Жоңғарияның жаңа билеушісі ең алдымен өзінің ең ықпалды туыстар, одақтастарына қырғидай тиюімен, соның ішінде өзінің жас қалыңдығы – Күнгудің үлкен әкесі Очирту-Цецен ханның елін шауып, әрі өзін өлтіруімен аяқталмап па еді? Мына Күнгу оқиғаның сол тұсына жетіп, өзінің көз алдында найзағайша шатырлаған елес жайларды одан әрі дамытуға әл-дәрмені жетпей жалтыр мұздағы тағасыз аттай тайғанақтап, басқа бір әуенге басты ғой. Бірақ ол әуен қанша ермекке жарасын, басын бастадың екен, енді ащы да болса сол әуелгі шындықтың бет пердесін біржола сыпырып бақ деп өзін-өзі қайрағандай.

	Күнгудің сол жылдардың қанды оқиғаларының ішінде әсіресе, ой жеткізе алмайтыны Қалдан-Бошақты хан өз әкесі Батыр қонтайшының ең жанқияр досы, одақтасы Очирту-

	Цецен ханға неге сонша көзі қарайды? Әкем-ау, Батыр қонтайшы қазақ ханзадасы Жәңгірмен абыройсыз соғысқа барғанда мал-жанымен, сарбаздарымен оның қасынан табылған Очирту-Цецен хан емес пе еді? Кейінірек, сол ханзада Жәңгірден Батыр қонтайшының кегін әперген де осы Очирту-Цецен ханның он жеті жасар баласы Галдам емес пе еді? Мұның сыртында тағы қанша ырысқа кенелтті? Әкенің қанды көйлек жолдасы саған жаттық ете ме? Соның бәрін бұл Қалдан-Бошақты хан қалай ғана тарс есінен шығарды? Әкесі Батыр қонтайшының туған бауыры Чохур-Убашының көзін жойғанда қалай ғана қолы қалтырамады? Апырау, күллі қалмақ-ойрат ұлыстарындағы ең дәулетті, ең тегеурінді екі адамды құрдымға жібергенше оларға арқа сүйесе Қалдан- Бошақты ханның әлдеқайда тынысы кеңеймес пе еді? Бірақ ол мүлдем басқаша долбарлапты. Осы екі адамды жойсам ғана құлашым жазылады деп түйіпті.

	Осы бағдарда біраз толғап барып:

	– Бірақ іс жүзінде бәрі басқаша шықты, – деді Күнгу одан әріде. – Қалдан-Бошақты ханның мына қорқаулығынан сескенген көптеген ұлыс басшылары қасқыр түскен қотандағы қойдай жан-жаққа бытырай қашты. Мысалы, хошауыт және дербетұлыстарының едәуір бөлшектері аяқтарынан тік көтеріліп, Еділ бойындағы Аюке ханның қарамағына қарай зулап берді. Бұл Аюке ханның орыстардың көмегімен ең бір қоң жиып үлгерген шағы еді. Араға үш-төрт жыл салып, солай қарай Очирту-Цецен ханның әйелі, менің әжем Доржи-Рабтан да қалған-құтқан мал-мүлкін жиып-теріп тайып отырды (Күнгудің өз әкесі Арап бұл оқиғалардан сәл бұрынырақ өліп кеткен екен). Бұдаң Қалдан-Бошақты ханның қатты намысы қозып, түрі адам танымастай өзгеріп кетті. Ауық- ауық қара қошқылданып лайланған көздерін маған қадағанда әртүрлі ойларды басынан өткеретіні байқалатын. «Таз ашуын тырнадан алады» дейтін қазақ пен қалмаққа ортақ мақал бар. Әжемнің қылығы үшін мені жазаламақ па деген қауіп тұлабойымды тітіркендіретін. Сөйтсем де ол жылдары мен өлімнен аса қорықпайтын халге жеткен едім. Апырау, өлімнен қалай қорқайын, ең жақын туыстарым шілдің боғындай тозып жатқанда қолымды жылы суға малғаным неме керек? Тек бір тілейтінім, Қалдан-Бошақты хан мені өлтірсе қинамай кеудеден жанды тез шығаратын әдісті қолданса екен дейтінмін. Енді қалай, әжем, шешем, аға-інілерім Еділ бойына қашса, хошауыт ұлысының басқа басым көпшілігі Кукунорға қарай жан ұшырды. Олардың да біраз жүрек тоқтата алмағандары сонау Қытайға жетіп, бас сауғалауға мәжбүрлікке ұшырады. Тағы есіңе салайын, айып етпе, сәуегейлігі бар менің үлкен әкем Очирту-Цецен хан көп ұлыстың басын қосқан бұл Жоңғария еліне ең үлкен зілзала шығыстан, Аспан асты империясы атанған алпауыттан келеді деп болжап, көкірегімізге құйып кеткенін айттым емес пе, міне, сол сәуегойліктің алғашқы айғақтарына ұқсап, хошауыт ұлысының бір қыдыру аяғының желі барлары беріден тізгін тарта алмай сол Қытай бекзадаларыпың аяғына барып жығылып жатты. Ау, сонда бұл Қалдан-Бошақты ханның ақыл-есі қайда, жер жұтты ма деймін.

	Бұдан әріде Күнгу өз баянында тағы да үлкен шегініс жасады.Бұл енді Қытай жөніндегі әртүрлі толғауларды төгіп, қалмақ-қытай арақатынастарының түп-тамырынан бастап қозғады. Құдай о баста жаратқанда осы көршілес екі елге ит пен мысықтың мінезін беріпті. Ерте-ертедегі көне замандарда Қытайдың бүгінгідей күш-қуаты дүниеге келмей тұрғанда, әлі халқы да құмырсқаша құжынап, бұрқ етіп көбейіп үлгермеген шақтарда қалмақтар оларға сан мәрте тізе батырып, алым-салықтан көз аштырмапты. Ол замандар хақында Қытай жылнамашылары сандық-сандық кітап жазып, таққа отырған әрбір жаңа императордың көзін сонымен ашады екен. Сосын да олар қалмақ-ойрат ұлыстарына қарап, тістерін сақылдатқанда тас сарайдың кенерелері қоса жаңғырығады екен. Жоңғарияны жұтпаса өзге астың Қытайдың жұмырына жұқ болмасы туралы шындықты император да, оның айналасындағылар да таңғы аспен бірге бойларына сіңіреді екен.

	Осыған байланысты Күнгу айтқан мына бір хикаят Бригиттаның есінде жақсы сақталды. Жоңғар-ойраттардың чорос руынан шыққан билеушілерінің, оның ішінде осы Қалдан-Бошақты ханның арғы аталарының бірі, жоғарыда аталған Эсен хан өз кезінде Қытайға сан рет қырғидай тиген, асыл тұқымды жылқы, темір бұйымдар, жібек пен шұға маталар, киім-кешектер, сан алуан әшекейлік заттар жөнінде алым-салықтан бой жаздырмағанның нағыз өзі екен. Қытай тарихында Мин дәуірі деп аталатын кезеңде, яғни еуропалық есеп бойынша он төртінші – он жетінші ғасырлардың орта шенінде, нақтылай айтсақ, 1449 жылы Эсен хан Шығыс Моңғолиядан үлкен әскерді бастап шығып, Қытайға бет алады. Қытайдың небәрі жиырма үш жасар императоры Ин Цзун жуарақпанда ақыл таппай қатты сасады. Не істеу керек? Қара құрттай қаптап осылай бет алған жоңғар- ойраттардың жолын тосарлық ең үлкен, ең қабілетті қолбасылардан бізде кім бар деп сұрау салады. Біраз есімдер аталады, біраз қолбасылар ауызша сынаққа алынады, өткендегі жорықтарының тарихы қазбаланады. Сол кезде император сарайында Ван Чжэнь атты есірей қызмет етеді екен. Әр перғауынның қасында бір сұрқылтай демекші бұл өзі осы жас император Ин Цзун ғана емес, оның әкесіне де сөзін өткізе білген, айлакер де арамза, әрбір зобалаң, сергелдеңнен өз басына бедел, абырой жиып үйренген, бүкіл Қытайда императордан басқаны бір шыбықпен айдайтын нағыз дүлейдің өзі екен. Ел басына қиын-қыстау іс түскен осы шақта бұл есірей мына император сарайында қызыл- жасылды киінген, біразы ақ жібекке малынған бүкіл Қытай қауымының сорпа бетіне шығарлары алдында өзінің шіңкілдек даусымен тоты құсша сайрайды ғой. Жоңғар- ойраттардың бұл таңда Қытайдың ең қатерлі жауы екенін өткен-кеткенді қозғай келе дәлелдеп, сарайда бас қосқандардың отына мықтап тұрып май құяды. Онсыз да өзегі өртенген көпшілік одан әрмен өртене түседі. Қытай жылнамашыларының айтуынша сол Ван Чжэнь атты есірей сөйлегенде император сарайында тыныштық орнағаны соншалық мұның сөзі үзілген сәттерде ұшқан шыбынның ызыңы естіліп тұрыпты.

	Сөйтіп құдіретті сарай есірейінің тоқсан ауыз сөзінің тобықтай түйіні осы қатерлі жау – жоңғар-ойраттарға карсы әскерді императордың өзі бастап шықсын дегенге саяды.

	«Мұндай жағдайда жауынгерлердің де, осы жорықты азық-түлікпен қамтамасыз етуші қара халықтың да рухы көтеріледі, біздің басты дұшпанымыздың кім екенін танығанның үстіне тани түседі» деп түйеді. Алайда, жас императордың қолбасылық тәжірибесі шектеулі еді, сол жөнінде күмән білдіргендер шыққанмен де есірей олардың да аузына құм құюдың амалын табады. «Біздің бұл соғыста жеңіске жететініміз даусыз, ал осы жолғы жеңіс императордың атақ-даңқын бүкіл ел алдында көкке дүркіретеді, сол арқылы оларды бір уыста қыса ұстауымызға жағдай туады» дегі сұңқылдайды. Есірей тұжырымы көкейіне қатты қонған әңгүдіктеу императордың кеудесі көтеріліп, мұрнынан пыс-пыс дем шығады. Сөйтіп, әскерді өзі бастап, жоңғар-ойраттармен Туму бекінісінің7 тұсында беттеседі. Алғашқы қақтығыстарда-ақ сарай есірейінің болжамы теріске шығады. Бұрындар соғыс ісіне араласты дегенмен мынадай үлкен әскерді үйіріп көрмеген император салған жерден-ақ үлкен қателіктерге ұрынады. Ал оның қасындағы ысқаяқ қолбасылар жас императордың аузына алақтап, өздеріндегі білік пен тәжірибеге қанат жаздыра алмай қапылады. Мұның бәрі кескілескен ұрыс үстіндегі алтыннан қымбат уақытты айдаһарша аяусыз қылғытып жатады емес ие? Қытай басшылары жағдайды қолдан шығарып алып, ойсырай жеңіледі. Бұл сол ғасырлардағы қытай-қалмақ арасындағы ең үлкен соғыстардың бірі еді, қытайлықтар өлгені бар,тұтқындалғаны бар жүз мыңнан астам адамынан айрылады. Ол ғана емес, Туму бекінісіне бой жасырмаққа зытып бара жатқан жерінен император Ин Цзуннің өзі де қалмақтардың қолына түседі. Осы жорықтан мол олжа таппақ әлгі сарай есірейі Ван Чжэнь де соғыстың басы-қасында еді. Соғыс ісіне аса жетіктігі жоқ императорды бас қолбасы еткен соның ақылы екенінен хабардар Қытай жауынгерлері оны қылышпен шапқылап, денесін мүшелеп бөліп тастайды.

	Масқара жеңіліс қытайлықтарға көпке дейін бой жиғызбайды. Эсен хан енді осы үстемдігін ақыр аяғына дейін жеткізбекке Пекинге қарай қозғалады ғой. Қытай астанасын алып, ондағы таңғажайып сарайларды мекендеп, асыл гауһардай мөлдіреген кәнизактардың бірінен соң бірін құшып, жұмақтағыдай өмір сүруге аңсары ауады.

	Пекинмен екі арадағы қашықтық ауыр әскерге біраз күндік жол еді, әрі тұтқындағы император Ин Цзунды да өлтірмей өздерімен бірге ала жүреді. Жолай оны Қытай жұртшылығына абыройы ашылған күйде көрсетіп, дұшпан елдің сағын сындыру үшін пайдаланады.

	Бірақ бұлар Пекинге жақындағанша ондағылар қарап жатпайды. Қолды болған императордан күдер үзген олар жаңа қолбасы сайлауға жанталасады. Екі жақ болып айтысып, дауласып, ақыры Юя деген генералдың мерейі басым шығады. Ол дереу бүкіл Қытай әскерін жинап, жоңғар-ойраттарға қайта қарсы тұрады да оларға жақсылап соққы береді. Міне, істің беті қытайлықтардың пайдасына қарай осылай күрт бұрылғанда Эсен хан ауыр дағдарысқа ұшырайды. Дереу адам баласының ойына келмейтін бір айла іздестіреді. Сондағы тапқаны өз қолындағы император үшін қытайлықтардан үлкен құн сұрау еді.

	Бірақ Қытай астанасындағылар ол үшін құн төлеудің орнына өздері екі дай болып шуласып, жаңа император етіп кімді сайлаймыз деген мәселе төңірегіндегі ырың-жырыңға белшелерінен батады. Генерал Юя жоңғар-ойраттардың қолындағы Ин Цзунның інісін император етіп жариялайды, ал оған қарсы жақтағылар Қытайдағы ескі дәстүрді бұзбаймыз, ол орынға бұрынғы императордың жасөспірім сәбиі құқылы деп ауыздық шайнасады. Бұл жайдан құлақтанған Эсен хан мұның қолындағы император Ин Цзунды үлкен күн төлеп алуға қытайлықтардың мүлдем ықтиярлы емес екенін сезеді. Не істеу керек? Дереу Ин Цзунның бағасын күрт құлдыратады. Құлдыратқаны соншалық, оны тегіннен-тегін қытайлықтардың мойнына қайтадан аса салады ғой. Иттен де иісшіл Эсен хан осыдан өзінің мол олжа табарын пайымдаған еді. Іс жүзінде де солай шықты, жоңғар- ойраттардың тұтқынындағы әңгүдік императордың оралуы Пекинде адам айтқысыз саяси берекесіздіктер тудырды. Көп көбік ауыздылардың ойлағаны іске аспай, әрі алғашқы қарқыннан қайтып үлгермей енді ішкі өзара қақтығысқа кезек береді. Міне, Эсен ханның көздегені де осы еді, Қытай астанасындағы осы бүліншіліктің арқасында ол соңғы соғыста жеңіліске ұшырағанмен де қайтар жолда жау елдің бай провинцияларын баса жүріп, мал- мүліктен көп несібе әкетті. Әрі алғашқы бетте Қытай жерінің бір бөлшегін жаулаған еді, оны да қайтармады.

	Бригитта осындай хикаяттарды тыңдай келе Еуропа құрлығында кең тараған «азиялық қулық» деген тіркесті еске алды. Шынында батыстағы өркениетті ел кемеңгерлерінің ойына кіріп шықпас айла. Қолды болған императорын өзіне тегін қайтарып, содан саяси пайданы күреп табу не деген оңай, әрі ұрымтал шара?

	Ал Қытай, бүгінде Аспан асты империясы атанған аса құдіретті ел ол жағдайлардың ешқайсысын ешқашан ұмытпақ емес, атадан балаға мирас ететін асыл мұрасындай кейінгіге қаймағы бұзылмаған күйде сырғыта береді екен.

	Үлкен ханым Күнгудің қалмақ-қытай арақатынасының түп-тамыры төңірегіндегі баяны да әлгі Будда дінінің тарихы жайындағысы сияқты тым ұзаққа созылды. Мұны да сол әуелгі себеп бойынша ащы ішекше шұбыртып, біраз апта тауыспай қойды. Ия, Күнгу өз басынан кешкен тепірештердің ең бір сұмдығына жетіп, жетекке жүргісі келмеген құнажындай ары қарай аттап басуға жоқ, табан тіреп қасарып алғандай әсер етеді. Ал Бригиттада оны қамшылайтын дәрмен қайда? Тек ауық-ауық ұзынды-қысқалы үзілістер кезінде Бригитта бұл қалмақ қауымының батысқа, Қазақ ордасына көз алартуы шығыстағы осындай жүрек қыжылдатарлық ескі кегі шапсаң кетпес алпауыт ел – Қытайдан қашып, бас сауғалау мақсатында емес пе деген долбарға да соғатын. Себебі, бұл швед әйелі қалмақтардың әрбір мейрам күндері ішіне оқ-дәрі толтырылған бір шөмеле шөп үйіп, оған қонтайшының өз қолымен от қойғанын, соның тарсыл-гүрсілінен соң баршасының сол шығыс көрші жаққа қарай мылтық атып, өңештері жыртылғанша айғайлап, айбар көрсеткеніне талай рет куә болған. Жарайды, бұлар Қазақ ордасын шауып, солай қарай бой тасаласын-ақ, бәрібір олар алысқа ұзай алмайды ғой, ондай күн туса жоңғарлар басқан тау мен тасты қытайлықтар баса алмай ма? Ал шабақты алабұға жұтса, алабұғаны жайын балық жұта алмай ма? Алырай ә, ел мен ел арасында бейбіт келісім деген болмай ма, оған мүмкіндік жоқта кішкентай елдің басқа бір күш-қуатты елге арқа сүйеуі деген бар емес пe?

	Бірақ Күнгу жырына құлақ құрышын қандыра келе ондай амалдардың да аттың жалы, түйенің қомында екенін түйсінді.

	* * *

	Сұңғыла шежіреші Күнгу қалмақ-қытай қатынастарының өте ерте замандардағы халі туралы баянын бір кезде доғарды-ау. Доғарғанда ол туралы білігін сарыққасын емес, айта- айта өзі жалықты білем, әйтеуір Бригиттаның назарын елең еткізіп, Қалдан-Бошақты ханның есімін қайта сап еткізді. Бұл Бригиттаға да едәуір жеңілдік әперді, себебі, өткеннің жырынан мұның да құлағы сарсып, кей тұстардан қақас қалатынды да шығарды. Әңгіменің мына тұсында сергек назарын қайта тапты.

	– Әбден деміне нан піскен, түстік пен теріскейді аш қасқырдай кезген Қалдан- Бошақты хан ақыры Қытаймен жеті жылдық соғысқа килікті ғой, – деді Күнгу одан әріде.

	– Бұл соғысты жеті жылдық атайды, ал менің есептеуімше ол одан әлдеқайда ұзақка созылғанға ұқсайды. Себебі, Қытайдан бұрын Қалдан-Бошақты хан теріскейдегі үлкен ұлыс – Халха билеушілерімен шайнасты. Міне, соның бәрі Қытаймен арадағы соғыстың алғышартына айналды. Себебі, Халханың шөбі шүйгін, суы бал жеріне Қалдан-Бошақты хан да, әрі Қытай басшылары да қызығатын. Жарайды, Қытайдікі ескі ауру, арғы аталарынан қалған қомағайлық, ал Қалдан-Бошақты хандікінің де жөні бар, өзімізбен қандас, бауырлас ұлыс елімен тоғысу, күш біріктіру. Бірақ бұл жұмысты Қалдан-Бошақты ханның олардың намысына тимей-ақ жүргізуі керек еді ғой. Бірақ ол өйтпеді, қолтығымның астына кір деп, бірден баса-көктеді. Жарайды олар көнбесін-ақ, бірақ қоқан-лоққы жасап, күш көрсетудің қажеті қанша? Сонау Батыр қонтайшының заманындағыдай, көршілес ұлыстар тату-тәтті өмір сүріп, тек қауіп төнгенде ғана бірлесіп қорғануға келіссе қайтетін еді. Жоқ, Қалдан-Бошақты хан Халханы бүкіл елімен, жерімен басы бүтін өзінің меншігі еткісі келді. Халха билеушілері ондай басыбайлыққа көнбеді. Сөйтіп бұл таққа отырғаннан кейінгі он жетінші жылда8, қарағайдың майы тамған ыстық тамыз айында Қалдан-Бошақты хан мен Халха билеушісі Тушету-ханның жер қайысқан қисапсыз әскерлері арасында қиян-кескі шайқас болды. Ол шайқастың ерте ме, кеш пе оты жағылатынын мен күн ілгері сезгенмін, себебі сол қарсаңда Қалдан-Бошақты хан ерекше жігерленіп, өз қолбасыларын бір шыбықпен үйіріп, бетінен қаны тамып тұрды.Көздері аңға түсетін бүркіттің көзіндей жанып, өзі соншама сұлуланып кетті. Бірақ оның сұлулығына тәнті боларлық менде көңіл күй бар ма, ішімдегі мұз кесектер сатыр-күтір еткендей бойыма ешбір жылулық дарымады. Бір күні таңертеңгілік күллі бас зайсандар, қолбасылар, жақын туыстардың көзінше менімен жақсылап тұрып қоштасқаны есімде. Бұл жиналғандардың ішінде тек әлгі Сенге баласы Сыбан Рабтан ғана жоқ еді. Себебі осыдан он жыл бұрын-ақ, осы Қалдан-Бошақты ханның ел билеушісі ретінде нығаюына көп ықпал жасаған немере інісі Сыбан Рабтан қарамағындағы бес мыңдық әскермен, басқа да мал-мүлкімен бір түнде көше қашқан еді. Бұл бөле-жарылудың да өзіндік тарихы бар. Жарайды, мен бұл жайын қысқартып айтайын.

	– Неге қысқартасыз, жоғары мәртебелі ханым, әңгіменің ең қызығы енді басталғанға ұқсайды ғой, – деп Бригитта шынында қызыққаны ма, жоқ жарамсақтанғаны ма, әйтеуір осылай бір қыстырылып қойды.

	– Өзіне ең жақын туыс, яғни әкесі Батыр қонтайшының басқа баласы Сенгеден туған немересі Сыбан Рабтанның былай бөліне қашқанын екі күннен соң ғана естіп үлгерген Қалдан-Бошақты хан алғашында жынданып кете жаздады. Оның бүйтіп ашуланғанын алғаш көріп едім. Көкпеңбек мойын тамырлары күдірейіп, көмірдей қарауытқан көздері ағып түсерге жақындады. Дереу ес жиып, екі мындық әскермен оның соңынан қуа жөнелгені есімде. Інісін желкеден баса жеткенде екеуара болған сөздерді мен кейін естідім ғой. Қалдан-Бошақты хан әлі де өктемдік танытып, «мына сұмдығыңның мәні не» деп сұрайды. Сыбан Рабтан саспай «саған деген өкпем қара қазандай, сен жақсылыққа жамандық істедің, бір әке, бір шешеден туған інім Соном-Рабтан екеуміз сені таққа қондырдық. Жауларыңа қарсы бірге күресіп, қабырғасын күйретістік, сол үшін қандай алғыс айттың? Алғысың сол Соном-Рабтанды у беріп өлтірттің, ал менің қалыңдығымды тартып алдың» деп жауап береді. Қалдан-Бошақты хан «оның бәрінің есесін қайырамын, мәмлеге кел, кейін қайт» дейді. Ал Сыбан Рабтан «мәмленің аулы ат аяғы жетпес алысқа шырқады, енді арамызда тек жүректің түгі, білектің күші сөйлейді» деп шалқаяды. Қалдан-Бошақты хан соңындағы екі мыңмен оның бес мыңына қарсы тұра алмай салы суға кетіп, кейін оралады. Міне, сол оқиғадан соң да он жыл өтіп еді. Енді Қалдан- Бошақты хан Халха билеушісі Тушету-ханмен шайқаспаққа ең жақын туған-туыстарымен қоштасып жатыр. Мен бұл қоштасуға неменесін қайрыла соғып, саған шайнап беріп жатыр дейсің. Оның да мәні бар. Бұл менің алғашқы күйеуімді, яғни Қалдан-Бошақты ханды ең соңғы көруім екен. Бұл шілде айы еді, ал жаңағы мен атаған соғыс тамыз айында болды. Тушету-хан жеңіліп, Қытайға барып бас сауғалады. Жай сауғалаған жоқ, Қытайға бодандыққа мойынсұнды. Енді Халханың сөзін сөйлеуге қытайлықтар шықты. Екі арада үсті-үстіне елшілер алмасып жатты деп естиміз, Лxaca қаласындағы Тибет дінбасылары да кешегі өз түлегі, хутухта, Бошақты хан деген атақтар берген Қалданға кісі салудан жалықпауда деп құлақтанамыз, соның әуселесімен мұрнынан су кетті ме, Қалдан-Бошақты хан сол Халха әскерлерін талқандаған тұстан өз ұрғасына, мені, басқа да бала-шағасын қалдырған ортаға қайтып ат ізін салмады.

	Осы тұста Күнгу тағы ұзақ үзіліс жасады. Аздап тұмауратқанын сылтаулап, шатыр іші күтуші, қызметші адамдардан босаған кезде теріс қарап, тарс бүркеніп жатып алатынды шығарды. Бригитта бұл мезеттерде өндіре іс тігіп, бұған дейін тыңдағандарын баста қайта пісіруге уақыт тапты. «Әттең, дүние-ай, осы білігіммен Отаныма оралып, қаламы ұшқыр бір жазушының алдында іштегі бар жиған-тергенімнен арыла сайрасам ғой, ол төбесінен алтын жапырақ жауғандай қазынаға кенелер еді-ау, шіркін». Бұл тектес қиял Бригиттаға әуелден-ақ жабысты дегенмен бара-бара оның мазмұны мен мәні тереңдей түскендей. Бұрынырақ Бригитта бас амандығына көбірек ден қойса кейінгісі туған еліне үлкен рухани қазына әкету мақсатына ұқсас дертке ұласты. Иә, дерт десе дерт, сұңғыла Күнгудің баяндарынан алатын әсерді басқаша бағалау мүмкін емес.

	– Иә, сонымен Қытайға қарсы жеті жылдық соғыс бұрқ етті, – деп Күнгу ойда жоқта басын жұлып алды да үзіліс атаулы болмағандай-ақ бұрынғы ырғағын қаз-қалпында тауып, желмая жүріске басты. – Енді Қалдан-Бошақты хан үшін Халханы Қытайдан қайтарып алу міндеті туды. Сол жылы ол шығысқа қарай, Қытай шекарасына қарай тіптен шырқап кетті. Міне, сол шақта Сенге баласы Сыбан Рабтан, мына бүгінгі бүкіл Жоңғарияның қонтайшысы Сыбан Рабтан өз ағасы Қалдан-Бошақты ханның тым алыстағанын пайдаланып, оның ұлыстарына тап берді. Әйелдерін, бала шағаларын ұлардай шулатып, мал-мүліктерімен қоса өзінікі етті. Бұл хабар Қалдан-Бошақты ханға жақтастары арқылы тез-ақ жетті. Енді ол екі бағытта бірдей соғыс ашуға мәжбүрлікке ұшырағанымен әскерін бері қарай бұрмады. Сыбан Рабтан елдің өзі басып алған бөлігінде күннен-күнге нығая берді. Ең бірінші тындырған шаруасы мені өзіне әйел етті. «Сен о баста маған атастырылғаныңды ұмытпа, Қалдан-Бошақты хан сені зорлықпен иемденген» деді. Мен ол жағын қалай ұмытайын, үлкен әкем Очирту-Цецен ханның бір аманатын орындағандай осы Сыбан Рабтанның құшағына ендім. Қалдан-Бошақты ханнан да екі құрсақ көтерген едім, бірақ олардың жүрімі көп болмады, ал Сыбан Рабтанға қосылған бетте ішіме бала бітті, тоғыз ай, тоғыз күн дегенде осы Қалдан-Серенді таптым. Әкесіне қатты ұқсаған аса жігерлі бала боп туды.

	Одан әрі де үлкен ханым қалмақ-қытай соғысының егжей-тегжейлерін сабақты жібіне дейін қалдырмай езгіледі. Оның бәрін есте сақтау Бригитта сияқты асқан зерек адамға да қиынға түсетін еді. Сонда да швед әйелі оның жалпы нобайын көкіректе сақтауға тырысты.

	Күнгудің айтуынша Қалдан-Бошақты хан Халханың өз ішіндегі атақты ақсүйек тұқымдарына көп үміт артқан екен. Олар Қытай императорының қолтығына кіріп, бодандыққа мойынсұнған Тушету-ханның опасыздығына назаланып, маған қарай жарқ берер деп иегі қышыса керек. Бірақ іс жүзінде олай шықпады. Бергі Кукунордағы хошауыт ақсүйектері – Гуши-хан мұрагерлері де бәріне ортақ ата жаумен шайқасушы Қалдан-Бошақты ханның көмекке шақырған жан дауысына селт етпеді. Ресей ше? Ресей шенеуніктері бейбітшілік заманда Қалдан-Бошақты ханның төбесіне уәде атаулыны бұршақша жаудырғанмен бұл шығыстағы Аспан асты империясымен тістескенде мұндайлық төбелеске қатысып, қытайлықтармен бет жыртысудан бойын аулақ салды. Ал артында қалған дүниесінің жайы анау, оны өз інісі Сыбан Рабтан жаулап алды. Сөйтіп, Қалдан-Бошақты хан соғыстың алғашқы пәрменінде-ақ оқшаулыққа ұшырады. Бірақ, ол мойымады, жан-жаққа кісі салып, жанталаса жақтастар іздеді. Қытайдың ішіне жансыздар жіберіп, ондағы қарулы күштердің қозғалысына бақылау жасауға, әрі іштей бүліншілік ұйымдастыруға әрекеттенді. Қытайлықтар ол жансыздарды ұстаған бетте дарға асып, не аяқ-қолдарын шауып азаптап, бұл істі қиындата түсті.

	Қалдан-Бошақты ханға адал көмек көрсетуші Тибет далай-ламасы еді. Қытайға жіберілген жансыздардың басымы ламалар болатын, бірақ олардың көбісінің ісі нәтижесіз аяқталып, бірінен соң бірі сондағы топырақтан мәңгілік жай тауысып жатты. Тибет далай- ламасы өзіндегі әскери күштерді де аяған жоқ, Қалдан-Бошақты ханға қарай лек-легімен тоғытты.

	Мұның сыртында оған жөне Сыбан Рабтанға хат жолдап, екеуінің татуласуына, сөйтіп күш біріктіруіне жанын салды. Алайда, бұлардың істегенін Қытай бекзадалары да асқан шеберлікпен қайталады. Олар да Сыбан Рабтанға үсті-үстіне елші аттандырып, Қалдан- Бошақты ханмен татуласудан сақтандырды. Тибеттегі далай-ламаға да біресе жылы лебізбен, біресе қатулана хат жолдап, қанқұмар Қалдан-Бошақты ханға көмекті доғаруды талап етті. Ал Қалдан-Бошақты ханның өзіне де әрбір шайқастан соң кісі салып, соғысты тоқтатайық, сен бізге бодандықты қабылда, алтын-күмістен басыңа тау үйеміз, қаһарман атандырамыз деп азғырды. Сөйтсе де өзі әрбір шайқастан соң қатары бұзылған өз әскерін қайта толықтырып, жаңаша жабдықтап, жаттығу ісін одан әрі жандандыра берді.

	Қалдан-Бошақты хан да оның айласына айламен жауап беруге талпынды. «Саған бодандықты қабылдайын, тек ең алдымен Халханың Тушету-хан бастаған билеушілерін үрім-бұтағымен қолыма бер» деп шарт қойды. Қытай оған қалай көнсін, сөйтіп соғыс саябырсудың орнына жылдан жылға қу даладағы өрттей етек жая қаулады.

	– Бірақ шығыстағы аждаһа – Аспан асты империясына қарсы соғысып, кім бархадар тапсын? – деді үлкен ханым одан әріде. – Жеті жылдық соғыстың төртінші, бесінші жылдарында-ақ Қалдан-Бошақты ханға қарасты әскерлер шілдің боғындай тоза бастапты. Көп әскерлер өз еркімен бізге, Сыбан Рабтанға қашып келді. Қукунорға, Гуши-хан мұрагерлері мекендеген ұлысқа қарай да табан жалтыратушылар қисапсыз десті. Тіпті Қытайдың өзіне барып сауға сұрағандар да шығыпты. Соғыста бағы тайған адамның басына қырсық дегенің қырық ағайынды болып жабыспай ма, Қалдан-Бошақты ханның өзімен бірге соғысушы ең үлкен баласы қытайлықтардың қолына түсіп, кісенделіп, ары ішкеріге әкетіліпті. Азық-түлік жөніндегі тапшылық та кеңірдектен қысады. Бұл шақта Тибет далай-ламасы да өз сүйіктісіне жөндеп көмек бере алмай, әрі Қытай жаққа да алаңдап, екі ұдайылыққа ұрыныпты. Оның бар бітіргені бұл кезде өзін бүкіл Жоңғария қонтайшысымын деп жариялап үлгерген Сыбан Рабтанға үсті-үстіне хат жолдап, Қалдан- Бошақты ханға ту сырттан тиісуші болма деп үгіттеді. Сыбан Рабтан олардың үгітіне қүлақ асты. Бірақ, Қытайдың өзі-ақ Қалдан-Бошақты ханның саудасын бітірген еді. Соғыстың жетінші жылында ерте көктемде Қалдан-Бошақты хан елу екі жасқа қараған шағында у ішіп өлді. Денесі отқа өртелді. Соғыста жеңіске жетті дегенмен осы жеті жылда сұрапыл шығындарға ұшыраған Қытай императоры Қалдан-Бошақты ханның денесі өртелгенін естіп, қатты қаһарланғаны соншалық, тіпті жынданып кете жаздапты. Оның арманы өз дұшпанын тірідей қолға түсіріп, бүкіл ел алдында азаптамақ екен.Бұл кезде шынында бүкіл Жоңғарияның билігін қолына іліп әкеткен жаңа қонтайшы Сыбан Рабтанға хат жолдап, Қалдан-Бошақты ханның сүйектерінің қалдығын, әрі қызын ешқандай шарт-мартсыз Пекинге жібертуді талап етті. Міне, осы күндері өзім куәмін, Сыбан Рабтан ауыр ойға қалды. Қытайдың талабын орындаса, бүкіл ел үшін қорлық, орындамаса тағы да соғыс өртін тұтандыру деген сөз. Сірә, Қытаймен бұған дейінгі coғыс Сыбан Рабтанның көп нәрсеге көзін ашса керек, ол ақыры оның дегеніне көніп, татулыққа көшудің қамын жасады. Кейін естідік, қытайлықтар Қалдан-Бошақты ханның сүйегін қала қақпасына керіп қойыпты да, ал қызын азаптамапты, оны сондағы бір ақсүйектің баласына қосыпты. Хош, осымен бұл тарих та аяқталды, Сыбан-Рабтан шығыстағы аждаһа көршімен татулықтың барлық қамын жасап, есесіне, батыстағы Қазақ ордасына көз алартты. Алғашқы тындырған шаруасы қазақ ханы Тәукемен соғысты.

	Осы тұста Бригиттаның қиялы шарт үзілді. Бұдан арғыны ол еске түсіріп, сарылып жатпады, себебі, үлкен ханым Күнгу осы Сыбан-Рабтан кезіндегі Қазақ ордасына қарсы соғыстардың баянын әлденеше рет қайталап, әр қырынан келіп, түсіндіруге көп жігер жұмсаған. Қалмақ-қазақ қатынасы өзінің жанды жарасы екенін де жасырмаған. Сыбан- Рабтанға талай рет тізгін тартқызбаққа әрекеттенгенін қолмен қойғандай анықтап айтпаса да неше мәрте емеурін арқылы жеткізген. Бұл жайдың біразына осы соңғы сегіз жылдық халі үстінде Бригаттаның өзі де қанықты ғой. Сосын да түпсіз тарих қойнауы атты тұңғиықтан дереу бері қалқып шықты да, аспалы үш тас шам жарықтандырған жасау- жабдығы мол киіз үй ішіндегі ала көлеңкеге бірден ауысты. Онсыз да күпті көңілі, мынадай тарихнамаларды шарлап шыққасын тіптен өрекпіп, әлдекім өзін оқ-дәрі толтырылған бөшкенің үстіне отырғызып, байлап-матап кеткендей қорқыныштан жүрегі дүрсілдеді. Сетержап тезірек оралса екен деп те тіледі. Бірақ ол тезірек оралған күнде де үйіп-төгіп бір құшақ жақсылық әкеле қойса тәуір-ау. Тұтқындағы швед әйелі түгілі өз басына бұлт үйіріліп, соның әлегімен жаман мазасызданған Жоңғария қонтайшысының кіші ханымы Сетержаптан бұл күнде не қайыр күтерсің? Мана қонтайшы Ақ үйден тым масаң күйде оралды деген ақпар алынды емес пе, міне, түн ортасы ауып барады, Сетержап әлі жоқ, жар құшағының ләззатын қимай бөгелуде дегенге тіптен негіз жоқ. Кіші ханымның соңғы күндердегі қимыл-қозғалысы, сөз саптасы мүлдем бөгде жырды жыралағандай. Сетержап мінезіндегі күрт өзгеріс апат, зілзала атаулыны күн ілгері сезетін егеуқұйрықтардың алды-арттарына қарамай қосаяқтап шапқан шабысына ұқсаған бірдеме емес пе, әуелде? Иә, иә, жаңа ғана ұзақ мүләйіп, еске түсірген тарихнама беттері көз алдында қайтадан сатырлап, осы пайымын мақұлдай жөнелгенге ұқсайды.

	Не істемек керек, қызметші әйелдер арқылы шарап алдырып, есі танғанша ішіп, ұйқыға құласам қайтеді деген де ойға тірелді. Бірақ өйтіп те өткір жүзімен басына түсуі ықтимал балтадан қашып құтыла ала ма?

	Бригиттаның көзіне ұйқы тығылып, әбден талықсыған кезде ғана киіз есікті серпе ашқан күзетші, қызметші адамдардың қоршауында Сетержап оралды. Бригиттаның назарына алғаш іліккені кіші ханымның маңдайының астындағы бұлтты күнгі найзағайдай шатынаған қос шарасы еді.





ҮШІНШІ ТАРАУ


	Күндіз ұйықтап, кеш бата қанат қомдайтын байғыздай түнді өте сергек өткерген Сетержап бас қызметшісі арқылы бірнеше күң әйелді таң қараңғылығында оятты. Оларды іріктеу үшін ұйқысыз адамға ұзақ көрінетін осы түнде біраз ми да шағып еді, бәріне тікелей өз бақылауында тойдыра сусын ішкізіп, нұсқау айтты. Сөйтіп, жер жүзі ашылмастан-ақ «сөзіңізге құлдық» деп, маңдайларымен жер сүзе жапырылысқан немелердің жарымын қонтайшы тыныстаған шатырға, екінші жарымын ресми ошақ – Ақ үйдің айналасындағы қызметші, күзетші қауымға арналған қостарға қарай тыңшылыққа жөнелтті.

	Салпаң құлақ тыңшылар, жансыздар ұстау өнері қалмақ қауымының қанына сіңген көп ғажайыптарының санатында. Будда дінінің бір қыры әртүрлі сиқырға, көз байлауға икем болатыны өз алдына, ондайлыққа бой ұрғандар әрі желаяқ жүрісті келеді. Оларға өзгесі түгіл асқар-асқар таулар мен құлан өтпес шөл-шөлейттерді еңсеру көзді ашып- жұмғандайлық қана іс. Мына тыңшылар да кіші ханымды көп сарғайтқан жоқ, жүрген жүрістерін адам түгіл сайтанға да сездірмей сол күннің мамыражай таңында-ақ кері қайтты. Сетержапқа ақпар жеткізді.

	Енді қарайлайтын ештеме жоқ еді. Апыл-ғұпыл ішілген таңғы астан соң Ақ үйге бармаққа әзірленген кіші ханым кешегі Бригитта тіккен сұр көйлекті емес, басқа ақ көйлекті киді.

	– Мұныңыз қалай, мархабатты ханым? – деп қатты таңырқаған швед әйеліне Сетержап жүзін мұнартып, тым селқос жауап қайырды:

	– Әлгі келелі мәслихаты тағы да кейінге қалса керек, бүгіндікке осы да жарар.

	Бригиттаның таңданысы одан сайын ұлғайды. Жүзіндегі «оны қайдан білдіңіз?» деген сұраулы сөйлем тыңға салған соқаның ізіндей сойылып жатты. Бригиттаның мұнысының да жөні бар, себебі түнде қонтайшыдан оралғанда Сетержап келелі мәслихаттың енді шегерілмесін өзі таңқ еткізіп еді. Ал құлқын сәріден екі топ тыңшы жұмсап үлгерген оның шұғыл әрекетін Бригитта ұйқы құшағында жатып сезбей де қалған. Сосын да Сетержап тарапынан болған мұндай қарама-қайшылыққа аузын аңқитпай қайтсін? Бірақ кіші ханымның швед әйелінің ынтызарлығын тояттандырып жатуға уақыты тар еді, ал Бригиттада қадалған жерінен қан аларлық тауан қайда?

	Биік тау шоқыларының ара-арасынан күн көзі сығалап, күмістей сәулелерін төменде ніл қара көктеніп жыбыршыған Ыстықкөлдің бетіне құлата бастағанда Сетержап, қасында Бригитта, басқа да біршама таза киінген нөкерлері, қызметші-күзетшілері бар, барлығы жиырмадан асатын тобымен қонтайшы тыныстаған шатырға жаяулата жетті. Осы сәтті қонтайшы да күтіп отырғандай екен. Шатырдан оның сұлбасы бөлінгенде бұл маңдағы адам қарасы қас пен көздің арасында жыпырлап сала берді. Азын-аулақ аттылар да өсіп шыға келгендей. Желді күнгі құрақтай жапырылыса қонтайшыға тағзым етіп, бастарын қайта көтеріскенде ұлы мәртебелінің аман-есен оянып, орнынан тұрғанына қуанысып, әрі оны жаңа күннің нұрымен құттықтағандай баршасының бақытты жүздері мәз-мейрам, арқа-жарқа еді. Әсіресе, сексеуілдің діңіндей ескі жүздердегі шаттық пен қуанышта табиғи нышан басым. Қалмақша әлі де зор шапағат, мәртебе тілескен үзік-үзік, бірақ өте жасқаншақ дауыстар да шаң-шұң етісті.

	Қонтайшыны шатыр ішінде асығыс киіндіргенге ұқсайды, бұл сыртқа шыққасын да ұзын сары жейденің сыртынан жабылған қыжым шапанын түзеп жауып, тіпті аяғындағы қап-қара мәсісіне әлдебір тозаң тұрып қалғандай жерге етпеттей кетіп, саусақ ұшымен тазалап, жан ұшырған, үсті-бастары күлгін түстес көйлек, орамалмен мықтап қымталған әйелдер қимылы үзілмеді. Оларды екі-үш қарулы адам шеттеткесін ғана қонтайшы басына бостандық алғандай.

	Ілезде осы маңда аппақ шатырлы екі зембіл пайда бола кетті. Шатырларының ақтығы сондай, қазанда қайнап, тасуға айналған сүттің көтерілген көбігіндей. Кедір-бұдыр жермен көп адамның иығында асығыс әкеліне жатқандықтан қалт-құлт етіп, толқында жүзген алып құстарға да ұқсап кетеді.

	Жерге қойғанда небәрі тізеден келетін төрт аяққа тірелетіндіктен оларға міну қиын емес, алайда қонтайшы мен ханымның әрбір артық қозғалысы үшін жан берердей көзімен баққан көпшілік болмашы қызмет ету мүмкіндігін құр жібергісі келмейді. Екі зембілдің де жанына екі қызметші етпеттей жата кетті. Қонтайшы да, ханым да солардың арқасына аяқтарын салып барып, екеуі екі зембілге көтерілді.

	Зембілдің үстіндегі шашақты аппақ шатырдың екі жаны жартылай ғана көлегейленген. Қонтайшы мен ханым оларға жайғасқасын да ел көзінен жасырылған жоқ, қайта сән- салтанатымызды жұрт айызы қанғанша тамашаласын дегендей әрқайсысы өз ұясында кеуделерін көтере ұстап, көздерін баршасынан асыра жүздерін манаурата қойды. Әр зембілдің көлденең ұзын таяқтан жасалған төрт тұтқасының әрқайсысына бестен қарулы жауынгерлер жабыса кетіп, иықтарына көтеріп, қозғалып бергенде олардың тіптен сәні келісті. Ақжібек шатырлардың төбелерінде күн ойнағандай бәрінің көздерін қарықтырды. Төгілмелі жібек шашақтарының тербелісі тап бір жас балғындардың еркелігін еске түсіретіндей. Екі зембілдің соңынан шұбырған жұрт асқақ Алатаудың ақ қар, көк мұзды ең биік екі шыңына өздері қоса көтерілгендей бастағы мәртебелерін ауырсына теңселе басқанға ұқсайды. Бұлардың ішінде анау бірінің ізін бірі баса жылжыған екі зембілден биік ешқайсысы жоқ, себебі, аттылардың өздері жаяулап, шылбыр, тізгіндерін қолдарына іліп, қара кесек еттей әжімді жүздерін шытыната сәулелендіріп, аяқтарын сүріне басып келеді. Былайғы ел де солай.

	Қонтайшының жатын орны мен бұлар беттеген ресми орда – Ақ үйдің арасы тақтайдай жазық емес еді. Әрқайсысын жиырма, барлығы қырық адам иықтарына асқан екі зембіл айдаладағы ақ отаулардай көздің жауын алып, жол ыңғайына қарай бұрылыстар жасап, жайымен ілбуде. Иә, бұлар қайда асықсын. Жолай шеруге қонтайшының үлкен қызы Сесон мен одан кейінгі үш бойжеткен қызы қосылды. Бұлардың әрқайсысы өз нөкерлерімен тап бір айдын жиегінде мамырлаған аққу қаздардай шуласып кеп, қол әрең жететін биіктікте қозғалған әке мен шешені жамырай құттықтасты. Артта жаяу жылжығандардың ішіндегі Бригитта, әсіресе, қыздардың үлкені Сесонға шұқшиып еді, оның жүзінен кешегі наразылық табын байқамады. Тап бір түнде өзгеріп оянған өз шешесі Сетержап сияқты онда да бір жуылып ашылған таза рең бар. Ал одан кейінгі үш қыз соңына ерген түйсіксіз перизаттары сияқты тіпті мәз-мәйрам. Тіпті бұлар түнгі ұйқыдан тұрғанға ұқсамайды, керісінше дыр-думаны мол ойын-сауықтан оралғандай, сол ойын-сауықтың қызығы тарқамаған алаулы жүздерін біреу ұят санаса да жасыра алар емес.

	Осы түнде ғана Жоңғарияның бүкіл тарихын зердесінен өткерген Бригитта сол аққу- қыздардың соншама ашық-жарқын, бейқам болмыстарына қарап, кенет қара жер мен көк аспан қоса қабат зіркілдегендей қатерлі шақ туғандағы олардың түрін елестетуге тырысып, өз миына өзі күш түсірді. Қаншама терең ойлы дегенмен заты әйел ғой, ол жағын бұл егжей-тегжейлі көз алдына келтіре алмады, мынау жасыл түкті жайлау, тау жондарының аясындағы алаңсыз бақытты жастық реңдері бәрін жуып-шайып кете берді. Шарасынан асып төгілердей іркілдеген Ыстықкөлдің айдыны да Бригиттаны әлдебір жаман ойларға бастағаны үшін түнере айыптағандай іштен тынып жатыр.

	Төрт қыздың нөкер, қызметшілері келіп қосылғасын ауада жүзгендей жылжыған қос шатыр-зембілдің соңындағы шұбырған топ ауқымы әлдеқайда кеңіді. Тек Ақ үйге жақындағанда ғана кейбіреулері иықтағы басы артық киімдей өзі сыпырылып, кейіндей берді. Сәлден соң олар тіптен ажырап қалды.

	Ақ үйге жеткенде бұлар әлі де әжептәуір мол шоғыр еді. Ал ресми орданың айналасы өз кезегінде қонтайшы келмей тұрып-ақ қара-құраға сықасыпты. Енді бұл жерде қонтайшы мен кіші ханымды қарсы алу рәсімі басталды. Екі шатырлы зембіл жерге қойылғанда жапа-тармағай бас игендер мұнда да желді күнгі құрақтай жапырылысты. Бас игенмен аса сынып түспеген мұнда үш-төрт-ақ адам бар еді. Олар екі бас зайсан, Кукунордағы хошауыт ұлысының бір кездегі билеушісі, бүгінде Сыбан Рабтанның қолтығында жан сақтаушы Лубсан хан және қонтайшының кіші баласы Шұна-Кашка еді.

	Сыбан Рабтан мен Сетержап зембілден түскенде де екі қызметші етпеттей құлап, арқаларымен баспалдақ жасады. Қонтайшы табаны жерге тиген бетте өзіне ең жақын келген төртеуден бір ақпарат алды. Оны Сетержап та естіп еді. Сол сәтте кіші ханымның көздері жарқ еткенін алыстан бақылаған Бригитта да байқады.

	Үлкен Ақ үйдің есіктерін қарулы қызметшілер екі жаққа кере ашып тұрған. Қонтайшы тобы солай мамырлағанда Сетержап қастарындағы басты төрт адамға естірте:

	– Сонда бұл Шұна-Доба қайда, ұлы мәртебелім? – деп сұрақ қойды. Даусы таудың таза ауасында сынған әйнекше сыңғырай естілді.

	– Ол жағын Қалдан-Серен келгесін анықтай жатармыз да, – деп қонтайшы селқос жауап қайырды. Жүзінде бір мұң, абыржу барын Сетержап осы сәтте ғана байқады. Ол да кіші ханымды жаман ойдың тұңғиығына қарай одан әрі итермелегендей.

	– Апырау, Қалдан-Серен Тұзкөлдің төмен жақ бетіне келіп жетті деп, бұрнағы күні естімедік пе? Одан бері неғып омалып жатыр? Қадымы шіріп қалды ма? Бүгін тағы да көрінбейді ғой, жоқ әлде бұл осы елдің құдайдан кейінгі әміршісі сізге де қыр көрсете бастағаны ма?

	Бұл жерде Сетержап сәл қосып жіберді. Қалдан-Сереннің Ыстықкөлдің, яғни қалмақтарша Тұзкөлдің төменгі жағалауына жетіп тоқтағанын естігені кеше кешкіліктегісі ғана еді. Кеше күні бойы шараптан аузы босамаған, әрі бүгін де басы мең-зең қонтайшы осындай болмашы асыра сілтеуді кәперіне алып жатпасы бұған анық еді.

	– Оның мойнындағы жүк те оңай емес-ау. Менің алдыма келу үшін көп түйінді шешіп үлгеруге жанталасып бөгелгені шығар. Бәрін жақсылыққа жориық та.

	– Қалдан-Серенге аяушылық білдіргенде тіліңізден май тамызасыз. Қалдан-Серендікі бүкіл қалмақ әскерінің бас қолбасшысы Шұна-Добаның мойнындағы жүктен ауыр емес шығар. Ал біраз уақыттан бері сол бас қолбасшы туралы ызың еткен дыбыс жоқ, ал сіз былқ етпейсіз. Менен туған балаңыз Шұна-Доба бүкіл Қазақ ордасын Сіздің қанжығаңызға байлады. Оған деген рақымшылығыңыз қайда?

	Осы сөзден кейін ғана қонтайшы тұлабойымен Сетержапқа қарады. Бүгінгі таңертеңгілікте оған дұрыстап назар аударғаны да осы сияқты. Аппақ көйлек киіп, бет- жүзі жақсылап опа-далаптанған, табиғи кескіні де келіскен ол қонтайшының көзін өзіне қатты тартты. Ала көлеңке үй ішінен гөрі қонтайшы осы даладағы күн жарығында өзімді жақсылап тамашаласын деген оймен оған жасаған айла-шарғысы сияқты. Қонтайшы сол жағын дәл сезіп, оның айласына айла табуға ниеттеніп үңіле қарап еді, тек Сетержаптың қос шырағында найзағай ойнағандай сәуле кескіленіп, екі-үш мөлдір тамшы бөлініп шығып, түрінің жаман бұзылып кеткенін байқағасын ғана райынан қайтты. Соңынан ілесе бүгежектеген Лубсан хан, екі бас зайсан және өзінің осы Сетержаптан туған кіші ұлы Шұна-Кашкадан қымсынғандай даусын жұмсарта:

	– Мәртебелі ханым, менің ай мен күндей қуанышым, ондай наразылықтарыңды мына шатырдың ішіне кіргесін айтсаңшы, – деді.

	* * *

	Шатырдың ішінде ұзын көйлекті, алжапқыштары одан да асып, аяқтарының ұшын бүркеген жас келіншектер көп екен, олар есіктен еңкейе кірген аса зор мәртебелі адамдар өздерінің табиғи орындарынан жаңылысып қалмасын деп, бір-бірлеп қолтықтай әкетіп жатыр.

	Ең алдымен төрге барып қонтайшы қоқырайды. Шатыр ішінде желдете жүгірген үш- төрт келіншектің көмегімен оның жайғасуы біршама уақытқа созылған. Сыбан-Рабтанның әуселесі таусылып, келіншектер кері шегінгенде осындай ұзын көйлекті қызметшілер Сетержаптың төңірегінде үймелесуде еді. Тек ол өмірінде тұңғыш рет осы кәнизактардың көмегін керек етпегендей қонтайшының сол жағында биік бөстектерден құрастырылып оюлы сырмақпен жабылған өз орнына тез шөкті де қызметшілерді қолымен кері жайқады.

	Осыдан кейін-ақ басқалардың өз орындарына отыруы көз ілеспес шапшандықпен жүзеге асқандай. Тек басына қоқырайған үлкен, әрі жиегі кең қалпақ киген, кеудесі еңкіш кәрі Лубсан хан ғана қонтайшының оң жағында шөккен орнында байыз таппағандай тықыршиды. Қонтайшының жүзін екі-үш барлады да Сетержапқа көзін тіктей сәл бөгеліп, әлдебір ойдың аңысын аңдағандай ұзақ дағдарды. Бұл жаңа ғана сыртта қонтайшы мен кіші ханым арасында бұрқ еткен сөз алмасудан жақсылық күтпеген сыңайлы.

	Бір кенереден қарама-қарсы жақтағы екінші кенереге дейінгі қашықтық таяқ тастамдай бар жойдасыз кең дөңгелек үйдің ішінде айнала сықасқан жұрт сілтідей тына қонтайшының аузына қараған. Ауық-ауық бәрінің назарын Сетержаптың отты жанары тартып әкетеді.Сетержаптың оң жағында қол созымдай ғана ашық жер бар, міне сол ашық жерден әріде оның жасаулы-жабдықты қалыңдықтар аталатын төрт қызы үймелесіпті. Оларға сәл тізесін тигізе, осы елдің ішіндегі алабөтен періштедей, сары шашты Бригитта отыр. Ал қалғандарының бәрі зерлі шапанды, тұлымдары жібекпен байлаулы ауқаттылар мен қару-жарақты, әскери шенді адамдар. Тек босаға жақта ортада жел соқтырып, әрі-бері жүгірген қызметші кәнизактардың жұмысын қалт жібермей бақылаған, қарапайымдау киінген екі-үш бас қызметші отыр.

	Ортадағы кең-кең дастарқандар ұсақ туралған ет, жеміс-жидектер, қуырылған тары, тандыр нан, тағы басқа тағамдарға тез толтырылды. Қыш ыдыстарға лекілдете құйылған шараптар да қызыл күңгірт түстерімен мөлдірей қарайды. Әдемі кәнизактардың бірі қонтайшының кесесіне толтыра шарап құйғанда ол дәл осы мезетті көптен аңсап күтіп отырғандай-ақ жас сұлу ары қарай аяғын көтеріп үлгермеген сәтте-ақ кесені басына бір-ақ төңкерді. Кәнизак кесесіне шарапты қайта толтырды. Сол кезде қонтайшының ақ, қарасын айырғысыз айран түстес көздері оған көтеріле бағжиды. Мұнысы «кет, жоғал» дегенмен бірдей еді. Есік жақтағы бас қызметшілердің бірі сұлу кәнизактың осы тұрысынан тәртіп бұзушылықты байқағандай атып тұрып, оны желкеден аямай бір нұқып қалғысы келген адамның қозғалысын жасады. Бірақ сұлу кәнизактың тәртібінде мін жоқ еді, ол қонтайшының назарынан соң-ақ сынаптай сырғып кетті. Жалпы мұндағы кәнизактардың қимылдары сондай өздері осында үсті-үстіне қызмет жасап жүріп-ақ, әдейілеп баққан тосын біреулердің болмаса осындағы байырғы жұрттың көздеріне көп шалына да бермейді. Істері бар да, өздері жоқ елес сияқты.

	– Түс көрдім, ағайын, – деп қонтайшы алғашқы бір кесе шарап жұмырына жұқ болғандай тоғайған көңілмен жерден басын көтере жағалай көз жүгіртті. Тек қыста ақ қарға малынған таудың кішкентай шыршасындай тікесінен тік состиған Сетержаптан ғана көздері тайқып кетті. Оның шатынаған қос жанарында бүгін ерекше бір қаһар бар, соған етегімді іліктіріп алмайын деп сақтанғаны сияқты.

	Лубсан хан, қос зайсан, Шұна-Кашка, басқа да шенді-шекпенді, қару-жарақты адамдар қонтайшы Сыбан-Рабтанның мына сөзіне ол «соғыс даласынан оқыс бір ақпар келді» дегендей-ақ елең етісті. Қозғалақтап, мойындарын бір жандарына қисайта, қалқан, жабыспа, жырық құлақтарын қонтайшының аузына тосуға ұмсынысты. Ал Лубсан хан ол көрген түсін айтпай жатып-ақ бір жаманат нышанын сезгендей қабағын қарс жауып, қонтайшыға бүкіл кеудесімен бұрыла тастай қатты.

	Бұл хошауыт ұлысының бұрынғы билеушісі, бақ-талайдың бәрінен айрылып, бүгінде ағайындас жоңғар-ойрат елі басшысының қайырымдылығын иемденген Лубсан хан жас жағынан Сыбан-Рабтаннан жарты мүшелдей ғана үлкендігі бар, бір қарағанға қойдан қоңыр, жылқыдан торы адамның өзі еді. Түр жағынан тез аңғарылатын ерекшеліктері белінің еңкіштігі, әрі құстұмсықты бет әлпеті еді. Құстұмсық дегенде мұрнының бітімі сондай бір қырынан қарағанда алдындағы жемді шоқып жеп отырған қара қарғаны еске салады.

	– Түсімде бір сілеусіннің жаңа туған кіп-кішкентай баласын әлдекім алдыма тастай салады, – деп Сыбан-Рабтан сөзін жалғастырды. – Алғашқыда сүйкімді көрініп еді, кенет шаранасын жаңа ашқан неме жұрттың көз алдында денесі ұлғайып, құлағының ұшы шашақ қылшықтанып, түгі қалыңдап, қас пен көздің арасында нағыз сілеусіннің өзіне айналып кетеді.

	– О, тоба-ай! – деп Лубсан хан ұзын әрі имек тұмсығын ауада бір бұлғап қойды.

	– Кенет жаңағы сілеусін ары-бері арпалысқа көшіп, бәрімізді тәлкекке сала бастайды, қарағым-ау. Біз оны қуған боламыз, бірақ ол үсті-үстіне омырауымызға секіріп, ит- әуремізді шығарады. Бір зайсан оны қақ бастан таяқпен ұрады, соған өкпелеген ол кенет жоғалып кетеді, едәуір уақыттан соң бір айдаһарды ертіп әкеледі. Сол-ақ екен, әлгі айдаһар бәрімізді жұта бастайды, бізді жұтқанымен қоймай құйрығымен жаңағы жас сілеусіннің өзін де ұрып құлатады.

	Лубсан хан қонтайшының мына сөздерінен соң әлдекімге «кет әрі, кет әрі» дегендей екі қолын ауада сілкілей берді. Мұнысы қонтайшыға «пәлеңізден аулақ, мына түсіңізді жоруға мен жоқпын» дегені екені баршаға жетті.

	Түс жорудан Кукунордың кешегі ең үлкен ақсүйектерінің бірі – Гуши ханның баласы Лубсан хан ат-тонын ала қашқасын басқалардың аузына мүлдем құм құйылғандай еді. Осы сәтте төрдегі Сетержап пен оның кіші баласы Шұна-Кашканың бір-бірімен көздері түйісті. Сірә, кіші ханым осы отырыста өз тарапынан сөз айтуға сол кіші баласы Шұна- Кашканы да дайындаған сыңайлы. Бірақ әкесіне ұқсап, ұзын сары жейде киіп, белін күңгірт жібек белбеумен тас қып буған, басы жалаңбас, тұлымы желбіреген, біршама таза өңді жас бозбала жігіт өзінен жоғары отырған қос зайсан мен Лубсан ханнан асып кете алмайтынын сезгендей басыңқы күйде. Әрі Сетержап шеше болса анау әке, неге бұл шешенің айтағына көніп, әкесіне қарсы дабыл қаға беруі керек. Міне, сол жағы да оны тартыншақ ететін сияқты.

	Шатыр ішін ауыр үнсіздік құлазытты. Бұл тым ұзаққа созылса өздеріне мін екенін сезгендей екі бас зайсанның бірі тамағын кенеді. Сонда да сөзді бірден саудыратпай, жұртты зарықтырып барып әрең тілге келді.

	– Мынау шығыстағы алпауыт көршінің араны ашылып тұр ғой, содан қобалжып, уайымға салынатын шығарсыз. Қазақтан алынған тұтқындардың бірі «түс түлкінің қиы» деген бізде мақал бар деуші еді.Сол айтқандай мұндай түстерден көңіліңізге алаң кіргізіп қайтесіз? –Бұл сөйлеген бас зайсан аталғанымен, әрі киім киісіңде, қару-жарақ асынысында, сөз мәнерінде бір салиқалылық көзге ұрғанмен задында жас жігіт еді. Мынау өзінен кейін отырған қонтайшының кіші ұлы Шұна-Кашкадан небәрі бес-алты жас қана үлкендігі бар, отызға әлі тола қоймаған бекзада. Бұл атақты қолбасшы, мына сары шашты швед әйелі Бригитта жақсы білетін Черен-Дондуктың баласы еді. Бір ғажабы, мұның да аты-жөні Черен-Дондук. Қазір де өзі жаулаған Қазақ ордасының ең бір шұрайлы қоныстарының бірі – Қаратал мен Ақсу өзендерінің екі аралығында көшіп-қонып жүрген, аздап өмірдің қызығына бой ұрған, мына Ыстықкөл жағасындағы Сыбан Рабтанның шақыртуына бірде келсе де бірде келмейтін әке Черен-Дондукты қалмақтар үлкен Черен-Дондук, ал қонтайшының қасында сол әке абыройының арқасында бас зайсан санатында қонжиған баласын кіші Черен-Дондук атайды.

	Бұл кіші Черен-Дондук те әкесіне ұқсап, жастайынан қылышын қанға суарған, әрі әскер бастаған, қолбасылыққа икемді жас еді, тек соңғы кездері алыстағы әке қалауымен бұл қонтайшының қасында бас зайсандардың бірі саналады. Бүйткенде үлкен Черен- Дондуктың не ойы бар, оны хас машайықтың өзі ашып-айыра алмас.

	Қонтайшының түсін жорудан жалтарғанмен Лубсан хан мына бас зайсан – кіші Черен- Дондуктың пайымын үнсіз құптай салудан аулақ еді.

	– Біздің қалмақтардан да керенау, тоқтықты да, аштықты да көтеруге жоқ қазақтардың еріккенде ауыздарынан ұшқан бір шатпағын ұлы мәртебелі қонтайшының алдына сары майдай езіп, неменесіне тосып отырсың? Шақшадай басында көп мәселе тоғысқан осы шақта бұл Будда әулиемнің ұлы мәртебеліге берген аяны емесіне кепілдігің бар ма? Жаңағы өзің атаған қазақтарда «Соқыр көргенінен жазбайды» деген де бір мақал бар. Мен де оны өзіме қызмет етуші қазақ тұтқындардан естігенмін. Біз соңғы жылдары тек қазақтардан есемізді алумен келеміз, кейде олардың да тұяғының бізге қатты тиетіні бар, содан барып сөздің тұнығын, ойдың тереңін солардан таппаққа бел буғаның ба? Қазақтар кемеңгер болса біздің аяғымыздың астында тапталар ма еді? Қой, қарағым, ұлы мәртебелінің түсін жоруда бұдан гөрі биігірекке көтеріліп шамалағаның жөн.

	Лубсан хан осы сөздерімен Сыбан Рабтанның алдында өз беделін бір көтергенін сезгендей жүзінде тоғайған рай білінді. Сетержап оған шаншыла қарап, Қукунордың кәрі ақсүйегін табанда жұлып жеуге қозданғандай қаһармен қатып-сенді. Тегінде кіші ханымның бұл Лубсан ханды суқаны сүймейтін. О баста оны өзінің кәрі күндесі Күнгумен туыстығы үшін қош көрмесе, келе-келе тіл мен жағына сүйеніп, қонтайшының назарын келелі мәселелерден ауытқытып әкетуді жиілеткесін тіптен атарға оғы жоқ. Міне, қазір де қонтайшы көрген түсін сылтау етіп, өзекті мәселелерден бой тасалайды, ал Лубсан хан оны одан әрі қамауға тығады, жас басымен салиқалы кеңеске үндеген кіші Черен- Дондукты беттен қағады.

	– Меніңше, кіші Черен-Дондуктікі жөн сөз, – деп Сетержап осы тұста суырыла жөнелді. – Лубсан хан, сен теріс лағып, жас зайсанның текке бетін қайтарасың. Жаңа ғана өздерің мойындағандай ұлы мәртебелінің басында алуан мәселенің тоғысқаны анық. Сондайда ол кісі түсінде әрқилы құбыжықтар көрсе, оның несі таңсық? Осы кәкір- шүкірмен уақыт оздырмасақ қайтеді?

	Сетержеп бұл сөздерді де үлкен есеппен айтты. Анау отырған кіші Черен-Дондукты ішке тарта жақтай сөйледі. Задында бұл кіші Черен-Дондук пен кіші ханымның арасында бір терең ор қазулы. Ол кіші Черен-Дондуктың әкесі – үлкен Черен-Дондуктың кейбір іс- әрекеттеріне байланысты еді.

	Осыдан екі жылдай бұрын Ресейдің ұлы патшасы Петр арнайы жөнелткен капитан Иван Унковский басқарған орыс елшілігі жөніндегі пікір қайшылықтары Сетержап пен үлкен Черен-Дондуктың ара-жігін мүлдем алшайтып жіберген. Ресей империясы десе тісі тісіне тимей сақылдайтын Қалдан-Серен орыс елшілігін түгелімен таяққа жығып, қайтып бұл елді көрместей етіп қайтарайық десе, үлкен Черен-Дондук одан да асып түсіп, оларды қойша бауыздауды ұсынып, әрі ол шаруаны өзіне тапсыруды өтініпті. Ал Сетержап Еділ бойындағы өз әкесі Аюке хан сияқты орыстарға бодандықты қабылдау жағында еді.

	Қонтайшының алдындағы бір жиында Сетержаптың осы көзқарасы үшін Қалдан-Сереннің де, үлкен Черен-Дондуктың да кіші ханымға жаман тілі тиген. Әрі «Аюке хан орыстарға малай есепті» деп оның әкесінің атына да жаман ғайбат сөздер айтқан. Қонтайшы ол екеуінің бетін әрең қайтарған. Сол жиында Санжи атты зайсан Сетержаптың пікірін қолдағаны үшін үлкен Черен-Дондук қонтайшының көз алдында оның басын шауып тастай жаздаған. Міне, сөйткен үлкен Черен-Дондуктың баласы мына кіші Черен-Дондук. Өткендегі оқиғалардың бәрі қаз-қалпында Сетержаптың есінде. Бәрібір одақтасты керексінген кіші ханым жас зайсанды ішке тарта жақтай сөйледі.

	Осы тұста бас зайсан Санжиді де көз алдында елестетті. Ол қазір қайда? Ол қазір өзінің бір кездегі саяси қарсыласы Қалдан-Сереннің қасында, соның ақылшысына айналғанын жүрегі ауыра есіне түсірді.

	Қонтайшы өзінің сүйікті жұбайын сабырға шақырғансыды:

	– Менің ай мен күндей аруым, сен бүгін тіптен құлпырып кетіпсің, саябырлашы, асығып қайда барасың? Анау швед әйелінен көп мағлұмат алғаныңды мақтан етесің. Сонда да бір мағлұматқа қанықпапсың. Өз отанынан жырақтағы ол швед әйелінің басындағы өкініш, күйініштер де жетіп артылатын шығар. Сөйтсе де қарашы, көркі мен көңіл күйі егіз қозылардай, жұп жазбастай. Сен де солай жинақылансаңшы. Көрген түсім жайында баршаның жорамалын тыңдағым келеді. – Осыны айтты да алдындағы мөлдіреген шарап толы кесесін аузына көтерді, оны ұзақ сораптап, асықпай жұтты. Кесесін жерге қайта қойғасын енді ауызға іліктірерлік дастарқанда не дәм барын ажырату үшін оған ұзақ үңілді, мөлиген қалпын бұзбай біразға дейін қатып-сенді.

	Қонтайшы Сыбан Рабтанның осы кейпінен соң түс жорушылар айнала жұрттың арасынан кепкен қурайдың сынғанындай таңқ-таңқ етіп, бірінен соң бірі бой көтере бастады. «Баршамызды жұтқан айдаһар Будда әулиенің ұйғарымымен бізге жіберілген бір қамқоршы шығар» деп соқты бір жарамсақ. «Ал жаңа туған сілеусіннің баласы тосын олжа бәлкім» деп екіншісі үстемеледі. Қонтайшының көрген түсін жақсыға жору үшін басқалары да тапқырлықтың неше түрлі үлгісін көрсетті.

	Сетержап қатты уайымға бата бастап еді. Өзінен сәл төмендеу отырған түйсіксіз, жүздері жалт-жұлт етіп май жаққандай жылтыраған қыздарына, швед әйелі Бригиттаға қарап, тіптен салы суға кетті. «Жоқ, мына қонтайшыға қайыру жоқ, қармақ жұтқан жайындай тұңғиыққа әкетіп барады» деп іштей үгітілді.

	Кіші ханым бірінен бірі сөз асыра ділмарсыған жағымпаздардың сөзін естуден қалып еді, кенет есікті серпе ашып, ескі қызметші Цуй кірді.Бұл осыдан екі жыл бұрын қонтайшы ұрғасында орыс елшілері жатқанда қалмақ пен орыстар арасында байланысшы қызметін атқарған – Цуй еді. Кәнігі, біраз ақыл ойы бар, әрі сенімді ол қонтайшы шатырына аса маңызды шаруа үстінде осылай рұқсатсыз баса көктеп кіретін дәрежеге көтерілген.

	– Ұлы мәртебелі қонтайшым, сізден сүйінші! – деп ол шатырдың орта тұсына адымдай жетті де жер тізерлей отыра кетіп, басын төмен сылқ еткізді.

	– Сүйіншің дайын, айт! – деп қонтайшы сыздана қарады. Ал Сетержаптың жарымжан көңілінде бір үміт оты жарқ етті. «Мүмкін, Шұна-Добадан хабар әкелген шығар, мүмкін қазақ жеріне басып кірген ол қайыру бермей жүрген жаудың тағы бір тобын іздеп тауып, талқандаған шығар, сөйтіп мерейіне мерей қосты ма?». Бірақ хабаршы – Цуй мүлдем бөгде қиырдан атой берді:

	– Ұлы мәртебелім, сіздің хойт тайшасы Вэйчжи-Хэшоцимен тұрмыс құрушы қызыңыз Ботлок шекесі толған торсықтай аппақ ұл тапты. Құдайым, Будда әулием артық көрмесе сіздің мәртебеңізді одан әрі шарықтататын тағы бір баһадүр дүниеге келді!

	Сетержаптың үміті ақталмады, бірақ сонда да кіші ханым Цуйдың осы хабарына қатты ойлана зер салды. Әлденеден қонтайшының оң жағында омалған Лубсан хан көзін тартты. Тартқаны соншалық, қос жанарына шамадан көп күш түсіріп ауыртып әкетті. Алғашында бұл көңіл күйінің себебін Сетержаптың өзі де түптеп танымаған. Сірә, адамдағы түйсік дегенің оның ақылынан да алғыр, түйсік ақылдың алдында жүреді екен. Сетержап қапелімде қатты сансырап, осы қалпын едәуір ақылға салып қана мәселенің байыбына барды.

	* * *

	Цуй әкелген хабар тап осы хал үстінде қонтайшы үшін қуаныш дегенмен де бір кілтипаны бар жай еді. Ботлок қонтайшы Сыбан-Рабтанның үлкен әйелі Күнгуден туған қыздарының кішісі. Мына Сетержаптан туған Сесоннан сәл ғана үлкендігі бар, еліктің лағындай ойнап тұрған ерке қыз-тұғын. Сөйлегенде сөздері тас бұлақтың суындай сыңғырайды. Әрі көркін айтсаңшы. Кезінде оған қызығушылар көп шығып, басқасын былай қойғанда Тибеттегі далай-ламаның өзі кісі салып, Ботлокты өз ұлдарының біреуіне әперуге жанталасты. Бірақ Ботлокты жанындай ыстық көретін Сыбан Рабтан өзі біршама тәуелді далай-ламаның да меселін қайтарып, оның баласына басқа бір қызын беріп құтылды. Бірақ бәрібір Ботлоктың басын әзірге бос ұстаймын деген дәмесі жүзеге аспады. Осыдан екі жыл бұрын, Жоңғария хандығының бүкіл әскерін басқарған Шұна-Доба жеті топ әскер құрып, Қазақ ордасына жеті бағытта тап бергенде елдің шығыс шекарасынан әріде басқа бір бұлан-талан қақтығыстар қоса шақ-шұқ етті. Ол Кукунорда хошауыттар ұлысының ішінде оқыс тұтанған соғыс өрті еді.

	Табиғатында тойымсыз Жоңғария қонтайшысының батыста Қазақ ордасын жаулауда мерейі үстем шыққанмен әсте көңілі орнына түскен емес. Себебі, кеудесінде жазылмаған, қайта күннен-күнге ушыққан екі жанды жара бар еді. Оның біріншісі Халха да, екіншісі Кукунор аталатын. Өзінің бұрынғы әріптесі, бүкіл Жоңғарияның ішін де, сыртын да қанға бөктірген қонтайшы Қалдан-Бошақты хан Тушету-хан басқарған Халханы қайтып аламын деп, Қытаймен жеті жылдық соғысқа киліккенде оны қайтармақ түгіл бұрынғы барынан айырылып тынып еді. Өз әйелдерінің ішіндегі ең ақылды данасы, кейін мына Сыбан Рабтан тартып әкеткен Күнгудің үлкен әкесі Очирту-Цецен-хан басқарған хошауыт ұлысының бүкіл басшыларын тайлы-таяғымен қан қақсатып, өзіне қарсы қоюы Кукунордың біржола бөлініп, Қытай атты аждаһаның аузында кетуіне жол ашқан. Иә, сөйтіп, бұл күнде Халха да, Кукунор да сол Аспан асты империясының қоластында. Ал Жоңғарияның бүгінгі қонтайшысы Сыбан Рабтан сол өзінен бұрынырақ кеткен есені қайтармақ пиғылдан әсте айныған емес. Қайта күннен-күнге ашқарақтана қарайтындай. Желкеден басқан ауыр мәселелерден қолы қалт еткен мезеттерде немесе шарап қызуымен шабыттанған шақтарда өзінің ең жақын сырластары алдында Халха мен Кукунорды Қытайдан қалай тартып әкетеміз деген сұрақты қасақана тілге тиек етіп, ішкі шерін ағытады-ай келіп. Шөбі шүйгін, суы бал Халха мен Кукунордың еңбекші араттарын Қытай атжалмандарының сүліктей соратыны хақында әр кез алдына там-тұмдап жететін ақпараттарын алға тосып, сағыздай созып, ежіктей, езіле сөйлеуі кейбір көңілі босаңдардың көздерінен жас шығаратын. Иә, қонтайшының аталмыш арманын орындауда әзірге бар қолынан келетіні осы ғана еді.

	Ал, осыдан екі жыл бұрын Қазақ ордасына қарсы ұлы науқан басталғанда Сыбан Рабтанның ту сыртында оқыс оқиға бұрқ етті. Алғашқыда қонтайшының көктен тілегені жерден келіп, тосын олжа өзінен-өзі адасып, мұның қанжығасына байланардай әсер етті. Мына шығыстағы Кукунорда қытайлардың езгісіне шыдамаған хошауыттар оларға қарсы бас көтеріп, соғыс ашты. Ал оны бастаған кім? Ол сондағы ең текті тұқымдардың бірі, хошауыт Гуши ханның баласы, мына тап қазір Сыбан Рабтанның оң жағында, қонтайшының түсін дұрыс жоруға барынша мүдделілік танытушы Лубсан хан еді. Анығырақ айтсақ осы Лубсан ханның баласы – жас баһадур Дан-Жун еді. Дан-Жун әкесі Лубсан ханға қарағанда сергек ойлы, айлакер болатын. Ол Қытай үстемдігінен мына жоңғар-ойрат мемлекетін басқарушы қонтайшының көмегінсіз құтыла алмасын сезіп, көтерілісті бастаған күні-ақ Сыбан Рабтаннан көмек сұрап үлкен елші салды. Сыбан Рабтан өзінің биыл ғана Қазақ ордасына қарсы бүкіл әскерін аяғынан тік көтеріп аттандырып жібергенін, тап бүгінде өзінің барынша қолы қысқалығын айтып, жалтарып шыға келді. Шындығында, бұл Қазақ ордасын шабардан сәл бұрын бейбіт келісім жасасқан Қытай империясының шабына тиіп кетуден жасқанды. Себебі, өзінің бұрынғы әріптесі Қалдан-Бошақты ханның ол аждаһаға қарсы жеті жылдық соғысы немен аяқталғанын ұмытқан жоқ еді. Бірақ сонда да жерік астың күйігі жаман екен. Лубсан ханның ержүрек баласы Дан-Жунның ісін сөз жүзінде барынша қуаттап, ауызша уәдені, мақтау сөздерді аямай үйіп-төкті. Сөйтіп, алмай-бермей мырза атанып, екі жеп, биге шықпаққа емексіді. Себебі, Кукунордағы бұл оқиға Халхадағы езілуші қалмақтардың да, олардың басшыларының да іштеріне жел бітірер деп дәмеленді.

	Бірақ қонтайшының ойлағанындай болмады. Батыстағы Қазақ ордасына қарсы шабуыл таудан құлаған тасқынның жылдамдығымен үдегенмен шығыстағы Кукунор жанқиярларының екпіні олай шықпады.Бұлар Қытай императоры жіберген әскерге қарсы бір жылғана төтеп бере алды. Сөйтіп, осы былтыр ғана тас-талқаны шығып, ұлы хандықтардың қайта қыспағына алынды. Тек Лубсан хан мен оның баласы Дан-Жун айналасындағы аз ғана топпен қашып, Сыбан Рабтанның қарамағына келіп бас сауғалады. Қытайлықтар олардың соңынан өңмеңдеп, Жоңғария жеріне баса-көктеуді орынсыз санады.Тек Сыбан Рабтаннан Лубсан хан мен оның бүлікшіл баласы Дан Жунды қолдарына беруді талап етті. Тура әлгі Қалдан-Бошақты ханның туы жығылғандағы оқиға қайталанатынға ұқсады. Бірақ Қазақ ордасын күйретіп, деміне нан піскен, өрісі кеңіген Сыбан Рабтан оларды қытайлықтарға байлап-матап беруден үзілді-кесілді бас тартты. Ол ол ма, Кукунорды дүр сілкіндіріп, бүкіл Қытайдың тұнығын шайқап жібергендей көрінген мына Лубсан хан мен оның баласы Дан-Жунды адам айтқысыз зор құрмет-қошеметпен қарсы алды. Жоңғар-ойраттардың хошауыт тайпасына жататындары негізінде Кукунорда делінгенмен мұнда да оның біраз тамтығы қалған. Солардың басын құрап, құл мен малайлар есебінен толықтырып, өз алдына бір ұлыс етіп жариялады да, оған Дан-Жунды тайшылыққа бекітті. Ал әкесі Лубсан ханды өзінің оң жамбасын басып отыратын ақылшысы тағайындады.

	Сыбан Рабтанның әкелі-балалы хошауыттарға көрсеткен құрметі мұнымен де тәмамдалмады. Көзінің нұрындай көрген, тіпті Тибеттегі далай-ламаның баласына қимаған әлгі Ботлок атты еркетотай қызын осы Дан-Жунға ұзатты. Ал ендеше...Бұл күнде желке жүні жаман күдірейген Жоңғария қонтайшысы өз үйінен өрт шығып, бұта қорғалаған торғайдай бүрісіп жеткен бұларға одан артық не ұшпақәперсін.

	Иә, бұл бір жайдан Сыбан Рабтанның Қытай императорына қыр көрсетуі, әрі оның тамырын басып байқағанына ұқсас әрекеті еді. Басынан сан салалы ой тоғытып, бір құбылысқа әлденеше қырынан қарап бақпаса ол қалмақ қонтайшысы атана ма?

	Сөйтіп, Лубсан хан мен оның баласының жығылған жүні қайта тіріліп еді. Бірақ бастағы бақты ұстап тұру үшін де ақыл, ұстамдылық, әрі сақтық керек емес пе? Міне, осы жағы Дан-Жунда сәл жетіңкіремеді. Қонтайшының ең сүйікті қызын қолына қондыруын, бір ұлыстың тайшысы атануын, әрі әкесінің қонтайшының оң жағында оның бас зайсандарымен тізе тиістіре қонжиюын қосымша мансап көзі ретінде пайдалануды ойластырды.

	Шындығында Лубсан хан мен Дан-Жунды мына қонтайшы Сыбан Рабтанның отбасымен туыстық желі де байланыстыратын. Лубсан ханның әкесі Гуши хан қонтайшының үлкен әйелі Күнгудің үлкен әкесі Очирту-Цецен ханға әке – атақты Байбағыс ханның інісі. Ағалы- інілі Байбағыс хан мен Гуши хан хошауыт ұлысының іргесін нығайтып, буынын қатайтуға, жалғыз хошауыт емес-ау, бүкіл Жоңғария атты ұлы мемлекеттің қалыптасуына қанша күш жұмсағанын мұндағы елдің көзі ашық, көңілі ояуларының білмейтіні жоқ. Иә, ол солай. Қонтайшы отбасында өзінің кемеңгерлік ақыл- білімімен, ұстамдылығымен көптеген ойсыз істерде тізгін тартқызып, сақтандырып отыратын Күнгу бұл күнде жоқ, есесіне одан туған балалар бар. Қонтайшының сол Күнгуден туған үлкен ұлы Қалдан-Сереннің есімі бұл күнде бүкіл Жоңғарияда сол қонтайшының өзінен кейін екінші аталады. Ресеймен де, Қытаймен де болған көптеген қақтығыстарда туы жығылмай, тәжірибе жинақтаған сақа қолбасы, әрі шебер мәмлегер. Міне, Лубсан ханның баласы Дан-Жун бір жайдан осы Қалдан-Серенді сүйеніш етпекші. Қойнындағы сұлу келіншегі Ботлокты бір әке, бір шешеден туған ағасы Қалдан-Серенге ара-тұра жіберіп, өзінің кейбір өтініштерін орындатып алды. Дан-Жунның сөйтіп, аз мерзімде араны ашылды. Қытайлықтардан жаман соққы жеп, мал-мүлік, бақ-дәулет бәрінен айрылып, өз үйі, өлең төсегінен қуылғанының ыза-күйінішінен тез-ақ айықты. Тумысынан ержүрек, әрі айлакер ғана емес, бұл сұмдық билікқұмар да еді. Бара-бара Жоңғария жеріндегі мардымсыз хошауыт қалдықтарынан құралған кішкентай ұлыс барынша қомағай Дан-Жунның жұмырына жұқ болмайтындай көрінді. Қия тастан түлеп ұшқан жабайы бүркіт балапанындай бұл бірден алысты шалды.

	Қонтайшының үлкен ұлы Қалдан-Сереннің осыншама айбарлы тұлға атана тұра Қазақ ордасына қарсы қозғалған бүкіл қалмақ әскерінің бас қолбасылығына қалай ілікпей қалғанын, кіші ханым Сетержаптан туған Шұна-Добаның неліктен мерейі үстем шыққанын қалыңдығы Ботлок арқылы бұл алғашқы күндерде-ақ жақсы ұғынған. Әрі Қалдан-Серен мен Шұна-Доба арасында күннен-күнге ширыққан шиеленістің де пісу барысын мұқият қадағалады. Дан-Жун түз елінің түлегі ретінде жас басымен орманда беттескен екі аң шайқасса тұмсығы сілекейлене сұқтанған үшінші аңның алғашқы екеуден де олжалы шығарын мықтап кәперіне алды. Сөйтіп, қонтайшының өзіне көрсеткен зор құрметі, ең сүйікті қызын бұған әйелдікке беруі, құр тамтығы дегенмен де ұлыс атауы бар бір тобырға тайшы етіп бекітуі мұны шектен тыс қанаттандырып жіберді. Қонтайшы ғана емес, оның үлкен баласы Қалдан-Серенніңде көп көмегін пайдаланған Дан-Жунның енді түптің түбінде сол Қалдан-Сереннің түбірінен опырылар сәтіне иегі қышыды. Егер Қалдан-Серен мен Шұна-Доба бір-бірімен шайқасып, екеуінің де көздері жоғалса немесе бірі өліп, екіншісі іске алғысыз күйде қансырап жатса, басқа балаларының пәлендей қолбасылық қабілеті жоқ, мына төрінен гөрі көрі жуық қонтайшы күні еңкейген шағында бүкіл Жоңғарияның тізгінін кімге табыстамақ? Кіші ұлы Шұна-Кашкаға ма, жоқ, оның қолынан келмейді. Өзара шайқасамын деп, тірі қалған екі үлкен ұлдың біріне ме? Ол да екі талай. Дан-Жун да бұл күнде екі қолы алдына сыймай отырған тәжірибелі қолбасы емес пе?

	Өзара шайнасып, тірі қалған екеудің бірін сол қолы қанға батып сансыраған шағында ес жиғызбай, әрі оған қосып, сары ауыз балапан –Шұна-Кашканың көзін жойып жіберуге бұл неге құлшынбайды. Әрі оның бәрін өзінен келген кер емес етіп, өзгенің қолымен от көсеп, бәле-жаласын өзінен аулақта атойлатуға, сөйтіп, көргеннің де, көрмегеннің де көзін байлап, адастыруға мұның айла-шарғысы жетпей ме?

	Иә, сөйтіп, аждаһаның аузынан құтылып, мұнда кеп, Жоңғария қонтайшысының шектен тыс қамқорлығынан аз уақытта басы айналған Дан-Жунды осылай түлен түртті. Шайтан азғырды. Ойға алған жоспарды жүзеге асыру үшін оған алдын-ала дайындық керек емес пе? Дан-Жун ол жағын да жадында тұтты. Кукунордан өзімен бірге сытылып шыққан ең жақын, сыбайлас, қанды көйлек бес-алты достары алдында өзінің тұлабойын билеп әкеткен қиялын оқтын-оқтын жайып салуды дағдыға айналдырды. Қалайда, бір бастан гөрі бес-алты бастың қоса ойласқаны әлдеқайда тиімді емес пе? Достары да өзіне сай екен, бас шұлғысқаннан басқа алып-қосарлары табылмады.

	Енді қайтсін, қысқа өмірде өздерімен көп ащы-тұщыны бірге татысқан бұл ежелгі ақсүйек тұқымы Дан-Жун құдай оңдап, бүкіл Жоңғарияның қонтайшысына айналса бұлар үшін де аспаннан алтын жауғанмен бірдей емес пе? Әрқайсысы құрығанда бір-бір ұлыстан иемденіп, төбелері көк тіреп, бой созып кетпей ме? Бәрінің көрген тәрбиесі, кешкен хикметтері бір, олар да осы өрекпіген қиялдың төңірегінен табылды. Сөйтіп, Дан-Жун өзінің ғана емес, қасындағы ең жақын сыбайластарының басын қоса айналдырды.

	«Досыңа сыр айтпа, достың да досы бар» деген. Дан-Жун мен оның кішкентай тобыры бұл мақалды ғана емес, әзірге тұғырдан таймаған Сыбан Рабтанның алды-артын күні бұрын ойлағыш, жырынды екенін де ескермепті. Осы Дан-Жун тобына қызмет етуші құлдар мен малайлардың, қайыр сұрап үйірсектеген шалдар мен кемпірлердің арасында қонтайшының салпаң құлақ тыңшылары жүретінін де кәперге алмайды. Құдайдың қарғысы атқан бір күнінде осы салпаң құлақтардың бірі Дан-Жун тобының ішінде әзірге қысыр қиял түрінде болса да осындай бір пиғылдың пісіп-жетілуде екенін іліп әкетті. Мұны естігенде Сыбан Рабтанның дүр сілкінгені соншалық «жеріңе Қытай империясының қалың әскері лап қойды» десе де тап ондай күйге жете қоймас.

	Сыбан Рабтан дереу Дан-Жун сыбайластырының біреуін сылтауратып, ұрғаға шақыртты да оңашада етіне отқа қыздырылған темір басып, шынын айтқызды. Салпаң құлақ тыңшының ақпары толығымен расталды. Қонтайшының бір мінезі бүгін істелетін шаруаны ертеңге қалдырып жатпайтын. Сол күні-ақ Дан-Жунды шақыртты да шұғыл жиналған көптің, оның ішінде мына әкесі Лубсан ханның көз алдында екі сөзге келтірместен тірідей отқа жақтырды. Сөйтіп, ең сүйікті қызын өз қолымен қосқан күйеу баласын солай жойды.

	Бұл ретте Сыбан Рабтан Лубсан ханның да бет-жүзіндегі құбылыстарды қоса бақты. Лубсан хан да әккілік жөнінде алдына жан салмастың өзі екен. Ол баласына араша түсудің орнына құдайдың, Будда әулиенің және қонтайшының жақсылығына жамандықпен жауап қайырған өз нәсілінің атына қарғыс айтып, одан бас тартып шыға келді. Отқа өртеніп жатқан Дан-Жунның денесіне қарай бір тал қурайды өз қолымен лақтырды. Сөйтіп, қонтайшының өзіне деген рахымшылығын сол бұрынғы бұзылмаған күйінде сақтап қалды.

	Бұл оқиға дәл осы өткен қыста, қалмақтар өз жыл санау тәртібі бойынша жаңа жыл мерекесін тойлар қарсаңда болған. Одан соң, еуропаша, яғни Ғайса пайғамбардың туған күнінен басталатын күнтізбедегі қаңтардың екінші жартысында, ескі ай сөніп, жаңа ай туа қоймаған өліара шақта басталған онбес күндік жаңа жыл мерекесі бәрінің бастарын айналдырып әкетті. Жез кернейлердің көк аспанды тітіркенткен үні астындағы әртүрлі діни салт-жоралар, ойын-сауықтар, ішіне оқ-дәрі толтырылып үйілген бір шөмеле шөпке қонтайшы өзі бастап от қойып, ол аспанға атылғанда баршасының шығыстағы аждаһа көрші – Қытайға қарсы өңештері жыртылғанша айғайлап, оқ атып, айбар шегуі сияқты көріністер үстінде әлгі жас қаралы келіншек Ботлоктың түр-тұлғасы жұрт көзіне жиі түсетін еді. Шындығында, ол сөз жүзінде ғана көк құдайы мен жер құдайының кәріне қоса қабат ұшырап, қосағын жоғалтқан қаралы келіншек. Ал іс жүзінде ол ондайлықпен үш қайнаса сорпасы қосылмайтынға ұқсайтын. Қыстың аязы екі бетін албыратып, сусар жағалы түлкі ішік киген ол бұрынғысынан да сұлуланып, мынау ұлан-асыр мейрам үстінде алқара көптің ортасындағы ең көңілді перизат осы болып шықты. Сыңғыраған күлкісі тас бұлақтың тап-таза мөлдір суын еске салып, ішіп, татып көрмеген адамның өзінің мейірін қандырарлықтай.

	Сөйтсе мұның бәрі текке емес екен. Осы мейрам күндерінде Ботлок басқа бір ол да аса текті тұқымнан шыққан жас бекзаданың жан-жүрегін баурап үлгеріпті. Ол қазіргі күйеуі, хойт тайшасы Вэчжи-Хэшоци. Ботлок та әкесінен ауысқан, алды-артын жіті болжағыш қасиетті иемденуші еді. Ол дереу сол әкеге өзі айтуға қымсынғанмен басқаларды жұмсап, Вэчжи-Хэшоци екеуінің үйлену тойын ай-шайға қаратпастан жазға қалдырмай қыстың көзі қырауда жасатты да жіберді.

	Міне, одан бері алты айға толмайтындай ғана уақыт өтіпті. Осыдан бірер апта бұрын Ботлоктың айы-күні жақындап, бүгін бе, ертең бе деп отырғанда бір сыпсың өсек өрттей қаулаған. Саусақтарын есеп-шот орнына пайдаланып, ай санап, жыл қайыруға шебер қалмақтар Ботлоктың ішіндегі баласы хойт тайшысы Вэчжи-Хэшоцидікі емес, бұрынғы күйеуі Дан-Жуннан қалған дегенді таратты да жіберді. Ол өсек қонтайшының құлағына да жеткенмен көптің аузына қақпақ қоя ала ма? Қасындағы Лубсан ханға ол мәселеде не айтарын білмей жер шұқыған. Лубсан хан да естіген жайға мән бермегендей меңіреу күйде омалған. Жүзінде қонтайшы күдігін танып-білмеген адамның бейқамдығы соқырға таяқ ұстатқандай айқын. Шынында өзінің туған немересінің дүниеге келуі мүмкін екені туралы алып-қашпа сөзге бұлайша бейтараптану екінің бірінің қолынан келе бермес. Міне, сол өнерін Лубсан хан тап қазір де, ол немересі шыр етіп жарық дүние есігін ашты деген хабар үстінде де асқан шеберлікпен көрсетіп бақты.

	* * *

	Ал Сетержап Лубсан ханды көз нысанасына алудан танбады. Аталмыш хабарға қай қырынан қарау керек, бұл сұрақ осынша әккі ақылды басқа да оңай шешімін таптыратынға ұқсамады. Ол дереу өз қыздарынан төмен отырған, сүмбіледей сұлу Бригиттаға қадалды. Бригитта да кіші ханымның оқыс назарын тез танып, не жайында ақыл сұрайсың дегендей көз түйістіре ол да тастай қатты.

	Сетержап бұл швед әйелінің мынау қонтайшыға құдай тағы бір немере сыйлады деген хабардың астарында қандай кілтипанның жатқаны жайлы білігі қаншалықты екенін іштей таразылады. Білігі жеткілікті-ақ, себебі, осы соңғы алты айдың әлетінде Сетержап пен Бригитта арасында сол кіші ханым үшін аса сүйкімсіз Ботлоктың жеңіл жүрістері, алғашқы күйеуі тірідей отқа тасталғанда оны қорғамағаны өз алдына, тіпті ол үшін бір түйір көз жасын да қимағаны, дем арасында екінші күйеудің төсегінен табыла кеткені жайлы қыруар әңгімелер таза дәні мен шаң-топаны араластырылып, қаншама сапырылды десеңші. Бірақ Сетержапты мықтап күмілжітетіні бұл заты бөлек, басқа елдік әйел бір құбылыстың өзіне қалмақтарша емес, басқа қырынан қарап, кіші ханымның түпкі ниетімен қабыспайтын алабөтен қорытынды жасайтыны бар. Ал оны өз ішкі ниетіне қарай бұрып салып, өз есебіне сәйкес қорытындыға жетелеу үшін онымен оңаша дидарласуы керек. Мынадай аттың жалы, түйенің қомында оның орайын қалай келтірмекші.

	Сетержап швед әйеліне ұзақ қадалмады, тек қабағын сілке көтеріп, Лубсан ханға қайта сұқтанды. «Сен де соған зер салшы» деп, Бригиттаның назарын қоса ілестіре әкетті.

	Сетержаптың көкірек қуысында жел соқтырғанды Бригитта да құр жібермеген, бірақ кіші ханым топшылағандай шынында да бұл осы құбылысты басқа қырынан танып еді. Мынау Жоңғария қонтайшысының оң жағында онымен тізе түйістірген құс тұмсық, еңкіш шал – Лубсан ханның басындағы бір қасірет екеу-үшеуге айналып, соның бәрін қың демей көтеру мәжбүрлігіне ұшыраған жанның болмысын бұл бақытсыздықтың қара қойыртпағына балаған. Енді қалай, Сыбан Рабтан оның баласын тірідей отқа жағады, сөйте тұра бұл оның сенімді серігіне айналады, шашбауын көтереді, әрі бүгін де өз немересінің туғанын біле тұра оны өзгеге теліп, сол өзгенің қуанышына ортақтасады. Мұндай қасіретті, мәжбүрлікті түздіктер елінің темір сүйекті итаршылары ғана көтере алар. Ал Еуропаның төрінде мұндайлықта ең бір майысқақ, құбылмалы, екі жүзділердің өздері шарт сынар.

	Ол осылай өз қиялымен кетіп, Сетержаптың өзіне арналған арнайы назарынан соң кіші ханым Лубсан хан басындағы бұл жаңа тәлкекті өз пайдасына қалай асыра алады деген сұраққа шүйлікті. Осы орайда, темірдей берік әйел Бригиттаның кеудесіндегі жібі босап, әлдене есіне оралғандай, көзіне жас үйірілетінге ұқсады. Бұл әлденеден Лубсан хан басындағы халден өз тағдырындағы тауқымет, тақсіреттің ұшығын қоса аңдап, «апырау, әлдекімнің мүддесі үшін менің қоса күйіп, бас шағуым керек қой, ол ненің ақысы» деген сұрақ көкірегіне қадақтай тиді. «Бұл мәжбүрліктен ол мәжбүрліктің несі артық?».

	Осылай ауа жайылып барып, «жә, бұл былқыл-сылқылыңды кіші ханым таныса бүгінгі күніңе де зар боларсың» деп, өзіне-өзі қатаң ескерту жасады да тұлабойындағы табиғи күш-қайратты қайта тапты. Енді Сетержап нұсқаған бағытты мұқият нысанаға алып, әрі жүзіне күлкі, мейірім ұялата ақыл-зердесіне күш салды.

	Ал Сетержап швед әйеліне арнаған назарының өз қызметін толық атқарғанын түйсінді де қонтайшы мен хошауыт ақсүйектерінің бетке ұстары – Лубсан ханға кезек көз жүгіртіп, тап осы мезетте өз тарапынан не қажеттігін аласұра іздестірді.

	Қандай да бір пиғыл, әрекеттің шетін шығармаққа тұспалдап бір сөздерді айтып қалуға да аңсары ауды. Кенет ондайлықтың асығыстыққа, ал асығыстықтың ойсыздыққа соқтырарынан қаймығып ат басын ірікті. Иә, тап қазір Сетержаптың асығуының түкке қажеті жоқ, жол үстіндегі шөңгені жалаңаш табанымен басса басқалар бассын. Ал бұл сол басқалардың ізін аңдысын.

	Иә, бұл айтсын-айтпасын Ақ үй аталатын шатырдың астында болатын аса күрделі ауыр сәттердің бірі еді. Тіпті тап осы күндерде көп ештемеден кемдігі жоқ қонтайшының алғашқыда тіл мен жағы қарысып, өзі үшін сирек естілетін қуанышты хабар жеткізген Цуйға, ұрға қызметшілерінің ішіндегі ең бір сенімді сыралғысы атанған Цуйға жауап қайтаруға жарамады. Бірақ үндемей құтылатын жер тағы бұл емес, шарап толы кесені үсті-үстіне басына төңкеріп, масайып, бір жанына қисая кетуге де әлі уақыт ерте. Ақыл сұрар Лубсан ханның жағдайы анадай. Ал басқа зайсандар жас.

	Кенет қонтайшы көзіне тікенек қадалғандай оқыс бір сезіктен дүр сілкінгенге ұқсады. Бұл өз айналасының таза тақырланып, тұлдыр жетімге айналып бара жагқанын ұққандай. Басқа-басқа, дәл осы Сыбан Рабтанда бет-жүздерін даналық әжім шимайлаған кексе зайсандар жөнінде кенделік жоқ еді ғой, байқаса олардың бәрі-бірі шақыртумен, екіншісі өз бетінше бөгде сылтау тауып, Ыстықкөлдің төмен бетінде әлі осылай жете алмай шегенделген Қалдан-Серенге қарай жылыстап кетіпті. Оның мән-мағынасы не? Әсіресе, осы өмірде өзінен жұп жазбаған Санжидің мінезін бұл қалай түсінеді? Өткен жылдарда осы Ақ үйде әрдайым өзінің қатарынан табылатын сегіз бас зайсанның ішіндегі ең байсалдысы сол Санжи еді ғой. Рас, қонтайшы мен сол Санжи арасында әрқилы үлкен мәселелер төңірегінде қайшылықтар да орын алған. Мысалы, Қазақ ордасына қарсы шабар қарсаңда Санжи мұның үлкен әйелі Күнгудің пікірін жақтады. «Қазақтарды шапсақ артымыз ашық қалып, Қытайдың тәбетін оятамыз, ол соңымыздан өңмеңдесе не амалымыз қалады» деп сақтандырды. Әлгі орыс елшілері жатқанда кіші ханым Сетержаппен одақтасып, орыстарға бодандықты қостап, Қалдан-Серен мен үлкен Черен- Дондукқа қарсы айбат шекті. Оспадарсыз үлкен Черен-Дондук сонда осы ең ұстамды, кең көкіректі бас зайсан Санжидің басын шауып тастай жаздады-ау. Егер Сыбан Рабтанның өзі ара түспесе ғой...

	Міне, басқасын қойып, сол бас зайсан Санжи де Қалдан-Сереннің қасында. Жә, қазір Қалдан-Сереннің шұғыл шешетін мәселелері шаш етектен, сосын да ол осы ақылды бастарды керексінген шығар. Ал қонтайшының немере інісі, бас зайсандардың ішіндегі бедел жағынан ең шоқтықтысы үлкен Черен-Дондуктікі не? Оның қонтайшы ұрғасына ат ізін салмағанына неше айдың жүзі болды екен?

	«Қасыма аузында ана сүті кеппеген баласы – кіші Черен-Дондукты шоқитты да өзі Қазақ ордасының ең бір шұрайлы өлкесінде теріс қарап жатып алды». Қонтайшының естуінше ұрғаға қатынамағанмен ары-бері жортуыл үстіндегі Қалдан-Серенмен байланысты үзбейтін сияқты. Демек, ол да басы бүтін Қалдан-Сереннің ығында.

	Тіпті зайсандарды қой, әлгі аға лама қайда? Күнделікті отырыста Лубсан хан мен қонтайшының оң тізесіне таласатын аға лама екі айға жуықтады, ұшты-күйлі жоқ. Тек ол Қалдан-Серенді емес, мүлдем басқа бағытты бетке алып еді. Қасына күзетші, күтуші, шәкірт атаулыдан көп адам ертіп, Тибетте далай-ламаның ұлағатты сөздерін естіп, әрі Лхаса қаласындағы бас ғибадатханада қасиетті Будда әулиенің мүсініне тауап етуге кеткен. Қонтайшының көшпелі ұрғасын осы ЬІстықкөл маңында қуып жетпекші еді, мөлшерленген мерзімі асып барады, әлі хабар-ошарсыз. Бәлкім, ол да билік атаулының Қалдан-Серенге ауғанын іштей болжамдап, шабан жүріске салып, қонтайшыдан бой тасалағаны ма?

	Қонтайшы қалай ауа толқыса да бар ойы, сезім-түйсігі Қалдан-Серенге барып тірелетін сияқты. Әлде оның бір жайсыздығы бар ма? Мынау қырықтың қырқасына көтерілсе де жас сұлу пішінін жоғалтпаған кіші ханым Сетержаптың табанына шоқ басқандай секеңдеп, мазасыздануының бір ұшығы сонда ма, әлде?

	Жо-жоқ, Қалдан-Серен мұның тұлабойы тұңғышы, хошауыт ұлысының ең дана, сәуегей көсемдерінің бірі – Очирту-Цецен хандай адамның немересі Күнгуден туған үлкен ұлы. Мейлі ол әкесінің тіршілігінде-ақ бар билікті жиып-теріп алсын, қолын қағудың қажеті қанша? Тек мына қысылтаяң шақтан қалай құтылуға болады? Маңдай сүйегі мен айран түстес көздеріне ұзақ күш түсіргенде тапқан әрекеті:

	– Иә, жас нәрестенің ныспысын кім қойыпты? – деп сұрау еді. Өзіне немере сыйлаған құдай мен Будда әулиенің атына алғыс білдіріп тағзым ету рәсімінен ұмытшағы ұстап, аттап кетті.

	– Ныспысын Әмір-Сана қойсақ әкеміз қалай көрер екен деп, сіз жаққа алаңдасуда? – Цуй әлі де сол үй ортасында жер тізерлеген сол қалпын бұзбай басын бір түсіріп, бір көтеріп, бұйрық күткен адамның сыңайында еді.

	– Біз қоштаймыз ғой, солай eмec пе? – деп қонтайшы өзінің еркінен тыс бір күшпен қасындағы Лубсан ханнан қолдау күткендей мойын етін ауырта оған бұрыла қарады. Лубсан хан да сақадай сай екен.

	– Әп, бәрекелде! Әдемі-ақ есім!Әмір-Сана! Біртүрлі құлаққа жағымды естілетіндей! – деп, бұлда әуелгі сақтықты ұмытыңқырай құстұмсұқты жүзімен әуеден әлдененііліп жегісі келген жанша шалқалай шаттана сөйледі. Сөйтті де алдындағы шарап толы кесеге қос ернін шүршите тигізді де соңынан құныға жұтты. Бұл қимылы қонтайшыға желік бітіргендей әсер етті. Жас нәрестенің тууы қуаныш, той емес пе, бұл неге тартынуға тиіс? Сөйтіп Сыбан Рабтанның екі қолға іздеген ермегі табыла кетіп, бұл да мөлдіреген қою қызыл шарапқа бас қойды.

	Сетержап осы сәтте ғана әлдебір мүмкіндікті құр жібергенін түйсінді де, талдан тоқылған кенереге арқасын жабыстырмақтай шалқайды. Бригиттаны аңдап еді, ол байғұстың айтар ақылы, нұсқар бағыты жоқтығы мысын құртқанға ұқсайды. Ақкөйлекті Сетержап, қасындағы сұлу қыздарынан да әйелге тән көрік атаулыны өз бойына көбірек жиып, үй толы зайсан, кіші лама, қарулы күзет бастықтары,жай сыйлы қарттар, бас қызметші міндетін атқарушылар – баршасының назарына көбірек ілінуде екенін сезгенмен де елеусіз қалған жандай қабағының айналасына мұң, кірбең жиналды. Қонтайшыға ызаланғаны соншалық: «Түнде түсіңізге кірген сілеусіннің баласы мына жаңа туған немереңіз шығар. Сіз құрып, іргесін қатайтқан Жоңғария атты қуатты елдің ақыр соңында түбіне осы немереңіз жетер, бәлкім» деп, аузына сайтан салғандай бір сөздерді төгіп тастасам ба деп те оқталды. Немесе, өзі жексұрын көретін Лубсан ханға қарап, оны қағытқан әзілге ұқсатып, «бұл туған ұлы мәртебелі қонтайшының ғана емес, сіздің де шашырандыңыз шығар, той шығыны сізден емес пе» деп, бүйідей шақсам қайтеді деп те қиялдады. Қай-қайсысының да ең алдымен қонтайшының шабына тиерін ескеріп, мүмкін сондай жағдайда ғана ол кәкір-шүкірді шетке ысырып, мынау Қалдан-Серен сонау Қазақ ордасының қақ ортасынан ор текедей орғып жетіп, тек Ыстықкөлдің төменгі жағалауына, осыдан небәрі иек астындай ғана жерге келгенде аяғына жем түскендей неғып қиралаңдап жатыр, немен шұғылдануда, Шұна-Доба қайда деген сияқты мәселелерге көшер ме екен деп те дәмеленді. Оған көшсе жақсы, ол сөздерімнің салдары басқа бір қиырдан шығарса қайтем деп те тәуекелшіл көңілін қауіп-қатер салқыны мұздатты. Қазір Шұна-Добаның қайда екені белгісіз, кіші ұлы Шұна-Кашка анау, әке ығынан шыға алмайды, ал Қалдан- Сереннің бұл кіші өгей шешеге деген пейілі тастан қатты, мұздан суық, сонда Сетержаптың бар арқа тұтары ұлы мәртебелі қонтайшының өзіне деген сүйіспеншілігі ғана. Кей-кейде кіші ханымға ол сүйіспеншіліктің өзі де тозығы жеткен дүниелікке ұқсап көңіл құлазытады. Егер жоғарыда ойға алғандарының бірін бас-көзге қарамай лақ еткізсе сол бар мен жоқтың арасындағы, тозығы жеткенге ұқсас мәзірінің түбіріне балта шапқандай болмай ма? Жоқ, әліптің артын бағайынға сайды соңында. Тек бір тапқан амалы қонтайшы мен Лубсан ханды көбірек сөзге тартып, сол арқылы Бригиттаны жағдайға қанықтыра түсіру, соңынан одан ақыл сұрау.

	Цуй өзімен орын бөліскен іргелілердің арасына сығылыса орналасқан соң Сетержап:

	– Жаңа туған немереміздің түр-ұсқыны кімге келіңкірейді екен? – деп оған қиыла көз тастады. Цуй өзінің жайсыз отырысын түзегендей қасындағыларды қаға-маға қозғалақтап:

	– Ол турасында кіндік шешесінен сыр тартуға мұршам келмеді, – деді.

	– Сіздің де ынтықпайтын дүниеңіз жоқ-ау, шеше. Шаранасын жаңа ашқан нәрестені кімге ұқсатып үлгересіз? – деп Шұна-Кашка жақтырыңқырамай күңкілдеді. Сетержап осы кенже ұлының санасыздығына тағы бір көз жеткізгендей оған сәл сыналай қарады. Санасыз болмаса шешесі осы күндерде шыбын жанын шүберекке түйіп, кім үшін күйіп- пісіп жүр, соған бірауық көңіл қояр еді ғой.

	Кіші ханым өз кенже ұлымен сөз жарыстырам дегенше өзімен қатарлас жайғасқан қыздарының арасынан бір тынышсыздық байқалды. Сетержап оларға бар кеудесімен бұрылды. Сесон үнсіз, шешесінің басындағы халді бұл да кешіп отырғандай екі қабағының ортасында ашу-ыза түйдектеліп, қонтайшы жақтан көз алмай қатып-сенген күйде. Тынышсыздық одан кейінгі үшеудің арасында екен.Үшеудің ішіндегі үлкені қатты айтуға батылы жетпей дыбысын әрең ғана шығарып бірдеме дегенсіді. Оны қалған екі қыз ғана естіп, өзара сылқ-сылқ күлісті.

	– Сендерді сайтан түртті ме? – деп төрдегі қонтайшы аса зілсіз, бірақ салқындау үн қатты.

	– Неге күлдіңдер, айтыңдар шапшаң? – деп, кіші Черен-Дондук бұйыра сөйледі. Елдегі екі бірдей ең үлкен лауазым иелерінің сұрағына қосылатынын Шұна-Кашка да, екінші бас зайсан да түр-түстерімен білдірді.

	Үш ханшаның үндемей қалуға хақы жоқ еді. Тек іштеріндегі үлкені өз сөзін қайталауға тәуекелденбегесін ортаншысы нәзік даусымен сызыла жөнелді.

	– Бала кімге тартып туушы еді, өзінің туған әкесіне тартады да, – деп салды.

	– Бала туған әкеге тартады да, өгей әкеге емес, – деп үшіншісі тіптен әдемілеп берді. Осы-ақ екен бұрынғысы бұрынғы, ол үшеуі енді уатылған шақпақ тас ақтарылғандай сыңғырласты.

	Сесон сіңлілеріне қосылған жоқ, бірақ олардың күлкісін қостайтыны түрінен белгілі еді.

	Сесон да шешесі Сетержапша әкесі Сыбан Рабтанның үлкен әйелі Күнгуден туған

	Ботлокты өлердей жек көретін. Оның еркетотайлығын, бірінші және екінші күйеуге шыққан кезіндегі бақыт пен қуаныштан бал-бұл жанған жүзін көріп қызғаныштан жарыла жаздаған. Енді ол әпкесінің соңынан қаңқу сөз, өсек тарағанын, тіпті ес біліп, етек жауып үлгермеген мынадай жас періштелердің оны одан әрмен дуылдатуын өзі үшін жақсылық нышанындай қабылдады.

	Төрдегі әке – Жоңғария мемлекетінің бас әміршісі өзінде жоқ мінез көрсеткендей кенет күркірей жөнелді.

	– Мен жондарыңнан таспа тілуге бұйрық берсін демесеңдер қазір ауыздарыңды буыңдар. Таспа да тілдіремін, басқаны да істеймін. Еділ бойынан мына Сесонды әкетуге тілінің безі бар хас шешен Ехе Абуғай келе жатыр. Ол сен үшеуіңе де құда түсу жөнінде мәселе қоймақшы. Егер бүйтіп желбуаздансаңдар Ехе Абуғайдың бетін қайтарамын да үшеуіңді де осындағы қазақ тұтқындарына қосып, сорларыңды сорпадай қайнатамын. Күң атанып, көздері аларған қазақ тұтқындардың шеккен мехнатын бірге шегесіңдер.

	Әкенің бұл қаһарында шынында жаман ызғар бар еді. Бұрындар осы қонтайшы ұрғасында орыс тұтқындардың жан төзгісіз ауыр халі жөнінде ауық-ауық айтыс-тартыстар бой көтерсе, соңғы бір жыл бойы оған қазақ тұтқындардың жайы қосылған. Бір айырмашылығы орыс тұтқындар төңірегінде оқтын-оқтын жанашыр сөздер естілсе, қазақтар турасында ондай мейірбандылыққа орын жоқ еді. Егер қатаң әмірлі әкенің айтқаны расқа шығып, мына үш бойжеткенді соларға қосса, астапыралла, бұлар ханша бастарымен-ақ күн құрғатпай төбелеріңде қамшы, таяқ ойнайтын күңге айналады ғой.

	Осыдан кейін сәл үнсіздік орнады.

	Сесон ғана емес, үш ханшаның жаңағы ойсыз күлістері Сетержаптың да жанына жылы ағындай тиген. Сонда да түр-түсінен сыр бермеуге тырысып бедірейіп бақты. Өйтпесе, жер түбінен пәле аңдитын қонтайшы сыныққа сылтау іздеп, бұл тәртіпсіздердің де ішіне жел бітіріп, арандатушы сенсің деп өзіне жабысуы да ғажап емес. Әрі жаңағы Ехе Абуғай есімін сап еткізуі қыздар күлкісінен әрмен құлағына жағымды естілген. Қонтайшының сол райынан да айрылмауы керек. Сосын да Сетержап өз бойынан жігер де тауып, кішкентай сұлулардың күлкісін де, сөздерін де құлағына қыстырмаған, кәперге алмаған пішінмен жаңағы өзінің ер баласы Шұна-Кашканың оспадарсыздығы үшін қарымта қайтаруға көшті.

	– Сен Шұна-Кашка, шаранасын жаңа ашқан нәрестені кімге ұқсатқандаймыз дейсің. Жақсы-ақ, мен қосылдым. Ал ержетіп, әкесінің оң қолына айналып, бүкіл қалмақ әскерін басқарып, Қазақ ордасының туын жығып берген Шұна-Добадан көптен бері ызың еткен дыбыс жоқ, осыны қай құдайдың қайырымдылығына ұқсатқандаймыз? Білсең, жаным, осының басын ашып берші. – Сетержап бұл сұрауды Шұна-Кашкаға қойғансыды. Сәл ойланып, сұраған одан әрі дамытты. – Бұған ең алдымен сенің шыр-пырың шығуы керек қой. Шұна-Добаның сенен жақыны жоқ, екеуің бір әке, бір шешеден туғансыңдар.

	Бұл сұрақ Шұна-Кашкаға қақ маңдайдан тиді. Өңі сұрланып, сасқанынан қасындағы кіші Черен-Доңдук пен одан әрідегі екінші бас зайсаннан көмек сұрағандай соларға жаутаңдады. Өз шешесінің аяусыздығын бұл алғаш рет ет пен терісі арқылы түйсінгендей. Бірақ ең алдымен Сетержап сұрағы қонтайшының тәнін ауыртыпты. Ол тамағын қырнап, жаңа қыздарына зілденгендей емес, жұмсақтау, құлаққа жағымды үн қатты.

	– Маңдайыма күн қондырған аруым, өмірімнің нұры мен бақыты, балаларды шыққан жатырына қарай жіктемесеңші. Менің кіндігімнен тараған балалардың бәрі Шұна- Кашкаға бірдей жақын, он саусақтың саласындай. Шұна-Добаның жайы толғандырса, ертең Қалдан-Серен келгенде көп жайдың басы ашылмақшы. Ол біздің шаруамыз. Ал сен шеше ретінде ана қыздардың қамын жаса, солардың тәртібіне көз сал. Жаңа айтқанымдай Еділ бойындағы елден құдалыққа аттанған Ехе Абуғай орта жолдан әлдеқашан асыпты. Енді бірер аптада аттың басын бізге кеп тірер. Ехе Абуғай менің аппақ құлыншағым Сесонды ғана әкетіп қоймай, ана үш сотанаққа да құдалық жөнінде дәйекті сөз ұстап келе жатқан көрінеді. Мен мұның анық-қанығын кеше кешкілік, сен жоқта жеткен хабаршыдан да анықтадым. Айым, күнім, біле білсең осының бәрі сенің бір басың үшін аз шаруа емес.

	Сетержап қонтайшы сөздерінің ең соңында әлденені көңіліне ауыр алғандай. Ехе Абуғай жөнінде кеше кешкілік хабар жеткен ғой. Ал мұның осы бүгіндікте жер жүзі ашылмастан Ақ үй мен қонтайшы ұйықтаған шатырға екі топ етіп жосылтқан тыңшылары ол жөнінде неге ештеме сезбей қайтқан? Тек Қалдан-Сереннің бүгін де келмесін анықтапты да басқа жайға тас керең адамдардың қылығымен шектеліпті. Оларды қатаң жазалау керек деген шешімді кеудесінің бір түкпіріне түйіп қойды.

	Сонда да қонтайшының жаңағы желпінісінен Сетержап өз бойынан жеңілейгендікті сезінді. Тек мұнысы расқа шықса ғой. Қыздарына бұрылып еді, олардың көгендегі қозы- лақтардай сәл бұлқынысқанын байқады. Жаңағы тәртіп бұзғандары да, құдіретті әкенің қоқан-лоққысы да ойларына кіріп-шықпағандай. Енді жүздері мүлдем басқаша құбылып, жарқ еткен бөгде үміт оттары тайға таңба басқандай айқындалды. Ең үлкені Сесон ғана сәл салғырттау, сірә, бұл бақыттыкүнді күте-күте екі көзі төрт болған шарасыздық сыңайы.

	* * *

	Сетержап өз қыздарының болашағы жөнінде ұлы мәртебелінің аузынан алқара топтың алдында ұнамды ақпарат алғанмен Шұна-Доба бағдарындағы лебізі мүлдем қанағаттандырмады. Қайта уайымына уайым қосқандай.

	Кіші ханым өз айналасындағыларға, әсіресе, күл-құтанға қаншама қатыгез, аяусыз дегенмен өз баласына арналған аналық сезімі барша аналардағыдай орасан еді. Кейде сол аналық сезімі тұлабойына у боп жайылғандай денесі қалтырап, көзі қарауытып, мынау аппақ дүние киімін теріс айналдырып кигендей бұдан қара үзіп бара жатады. Егер Шұна- Добасынан бір қуанышты хабар енді алса, не ол жүзі жайраңдап, қару-жарағы сатырлап, мынау шатырға кіріп келсе кіші ханым бұл жарық дүниеден беті ары қараған күйі біржола құрдымға батып жүре беруге келісер еді. Бірақ ондай атты күнәзірге қылаң берер емес. Сосын да бұл жанталаспай қайтсін.

	Жаңағы сөздерден кейін де Сетержап дамылдамастан әр тесікке бір ши жүгіртіп, жұрттың мазасын алып, қонтайшының өзін, Лубсан хан мен кіші Черен-Дондукты, екінші бас зайсан мен өз кенже ұлы Шұна-Кашканы ауық-ауық сөзге тартты. Цуй мен қарулы күзет бастықтарын да, бас қызметшіні де сөйлетті. Бас лама жоқтықтан, соның орнын толтырмақшы, бірақ ол құсап, қонтайшының оң тізесіне таласпай өз дәрежесіне сай төменірек жайғасқан кіші ламаны да бір жайқапөтті. Кіші лама тақыр басымен әлдекімді сүзердей жүзі тым қатулы еді. Сірә, келесі діни лауазымға көтерілмек ниетін мықтап жолға қойған. Сетержап шанышқы тілмен екі-үш мәрте оның жүзіндегі сеңін бұзып жіберді. Онысын да місе тұтпады, кіші ханым қызды-қыздымен баршасының тілін шығарған үстіне шығару үшін қай-қайдағы әркімнің жанға ауыр алар жайларын суыртпақтап, сампылдады.

	Қонтайшы Сетержапты ауыздықтаудың амалын қарастырып, сондағы бір ойына түскені сыбызғы, үш ішекті алту9, тағы басқа аспаптарда ойнайтын сазгерлерді шақырту еді. Енді қайтсін, тап осы кіші ханым жөнінде мұзға тайғанақтағандай бір батылсыздық қонтайшыда да бар. Оның алдындағы бір қылмысын сезгендей, Шұна-Доба үшін өзін де кінәлі санай ма, жоқ, мынау күні еңкейген шағына лайық ертеңгі жағдайын анық болжауға қауқарсыздықтан мұның да әліптің артын бағайынға сайғаны ма, жаңағы жас ханшаларға зікір салғанындай бұған дауыс көтеруге, ашықтан-ашық қаһарлануға тауансыздық танытты.

	Ал Сетержап қонтайшының шатыр ішіне сазгерлер шақыру туралы бұйрығына үзілді- кесілді қарсы шықты. Осыдан сәл ғана бұрын қонтайшының өзіне деген ықыласын соңғы қармар талына балаған ол осы жолғы жойдасыздығына өзі қайран. Өлер жерін аңдамай жар басында ойнақ салған асаудың мінезіне басқандай. Сірә, бұл қонтайшы мен оның сүйіктісі арасында осы өмірде алғаш рет шаң берген ашық тайталас еді.

	Жалпы жоңғар-ойрат қауымында сақтық дегенді қатты ойлайтын үрдіс ежелден қалыптасқан. Себебі, қалмақтар әрбір тайталаста, текетіресте, шайқаста жеңіс бар және жеңіліс бар екенін әсте естерінен шығармайды. Себебі, бұл ортада жеңілген жақтың жазасы өте ауыр болатынын баршасы көз ашқалы бойларына сіңіріп келеді емес пе? Сосын да сақтық керек. Ал текетірес, шайқас атаулыға өз жеңісіңе мың мәрте сенімді болған жағдайда ғана бару керек.

	Міне, қонтайшы мен кіші ханымның осылай ашық жаулыққа шығып, тіс салыса кетуден тайсақтайтыны өз ішкі мүмкіндіктерінің арасалмағын анық таразылай алмағандағы амалсыздың күні. Ал Сетержаптың мына соңғы шамырқануы туған балам үшін жан пида деген бір сәттік көзсіздік еді.

	– Ұлы мәртебелім, бұл ойын-сауық құратын күн бе? Сіздің ақыл-ойыңызға ненің салқыны тиген? – деп салды.

	Қонтайшы әлі де ұстамдылығынан жазбай:

	– Сұлуым, мен торсық шекелі аппақ немерең туды деген хабар алдым емес пе? – деп ыздия жауап қайырды.

	– Немереңіздің бауы берік болсын! Тілегіміз осы! Бірақ шығыстан Қытай атты аждаһа жер бауырлап жылжып келеді. Үрімшінің шұрайлы қыраты мен Тұрфан асуын басып алды. Хами жөнінде айтпай-ақ қояйын. Осының бәрі сізді шошытпай ма, қабырғаңызға батпай ма? Жылы жауып қоя салатындай оңай-оспаққа ұқсамайды ғой. Қытайлықтар мына қарқынынан танбаса біз бәріміз қазақ жерінің қалың қамысына тығылып та бас сауғалай алмаспыз! – деп Сетержап бәрін іштей кемірген, бәрінің тіл ұшында тұрған, бірақ ортаға салуға ешқайсысының батылы жетпей дымдары құрыған, бүгінгі күннің ең бір басты әуселесін осылай топ еткізді. Бірауық кіші ханым бұл ойын сөзбен емес төбелерінен күрзімен ұрып жеткізгендей естерінен танған сыңайлары да бар.

	Қонтайшы да айлакер, басқаларға ұқсап, аузына құм құйылып, сәл-пәл үнсіздікке орын алдырса мынау асқынып, шектен шыққан әйелге жеңісті қолдан бергенмен бірдей боларын сезіп, іле жауапқа көшті.

	– Бұл айтқандарың мен бейбақтың ұмытатын зобалаңы емес... Көкірек сүйегіме терең ойылып жазылған шындық. Иә, рас, өздерін аспан астындағы құдайдың жалғыз еркесі санайтын Қытай күннен-күнге обырланып барады. Жер бетінде жұмырына жұқ боларлық ештеме табылмастай. Біздің елдің ежелгі бөліктері Хами мен Тұрфанды ақ шабақша жұтып, алдыңғы қос аяғын Үрімшінің шұратына артты. Мен ол жайында бар ақпаратты жеткен бойда табанын жерге тигізбей Қалдан-Серенге жөнелтудемін. Қытайдың бұл жолғы арандай ашқан аузына тас асатып, тісін сындыруды, сөйтіп, мойнын қайыруды соған табыстадым емес пе?

	– Бір шыбықты сындыруға болар, ал он шыбықты буып байласа сындыра алмассыз.

	Сол қағиданы біле тұра қолбасы балаларыңызды неге бөле-жарасыз?

	– Сұлуым, мен балаларды бөле-жардым ба? Қазақ ордасы тізе бүкті дегенмен де тынышталып бітті ме? Жыланды он жерінен кессең де кесірткелік әлі бар. Шұна-Добаның ондағы шаруа да бір басынан асып-төгілмей ме?

	Сетержаптың мұнымен де беті қайтпады, одан әрі екіленді.

	– Қайдам, мына пиғылыңыз басқа бір жарға апарып соқтырмас па екен? Тұрфанның да, Үрімшінің де ақсүйектері мықтағанда анау сорлы Лубсан ханға ұқсап, елін, жерін тастап, сіздің қолтығыңызды паналай ма деп қорқамын.

	Осы тұста Сетержап өзін-өзі әрең тежеді. «Баласын отқа қақтатып, туған немересі шыр етіп, дүние есігін ашқанда жалтарып, түк білмегенсіп мөлиген сорлы Лубсан хан» деп барып, көйкитіп әкетуден жүрексіне тоқтады. Бәрібір осы айтқандарының да сөз ұғарлық пендеге салмағы әжептәуір екенін топшылап, қонтайшы мен бүкшиген хошауыт ақсүйегіне қаршығадай қадалды.

	– Сұлуым, қара аспанды төндіріп, іштегі жараны тырналай беру сен сияқты бүкіл Жоңғариядағы әйел біткеннің асылына жараса ма? – деп қонтайшы сәл бөгеліп барып, қайта сөйледі. – Тұрфан да, Хами де, Үрімші де өзімізге қайтады. Мен жаратушы құдай мен Будда әулиеге қалай сенсем балам, сайыпқыраным Қалдан-Серенге солай сенемін. Ол Қалдан-Серен бұл үшеуін ғана емес, сонау Қалдан-Бошақты хан заманында кеткен Халханы да, менің көкейімді тескен ежелгі арманым – сол Халханы да қайтаратын шығар.

	– Ұлы мәртебелім, мұндай кәміл сеніміңіздің төркіні қай тарапта, анықтаңызшы. Дүниені дүр сілкіндірген Қалдан-Бошақты ханды сүйретпеге салып, жеті жыл бойы ит әлегін шығарып, Халханы тартып әкеткен Қытай Богдыханы Сіздің үлкен ұлыңыз Қалдан- Серенді бұйым көрмесе қайтесіз?

	Сетержаптың Қалдан-Серенді бұлайша қомсынуына Сыбан Рабтан қарсы дәлелдерін шытырлатпай мәселеге басқа қырынан келді.

	– Қалдан-Бошақты ханның кезіндегі Халха мен қазіргі Халханың арасында жер мен көктей айырма бар-ау!

	– Будда әулиемнің өзі ризашылықпен мойындар ақиқат мынауыңыз, – деп Лубсан хан бір теңселіп қойды. Сірә, кіші ханымның күш алуынан сескеніп, қонтайшыға қол ұшын бергеніне ұқсас бір әрекеті.

	– Бұрынғы Халханың ханзадалары мен бекзадалары ақкөз есерлігі үшін құдай мен будда әулиемнің кәріне ұшыраса, қазір олардың көбісіне ақыл кірді.

	– Ақыл кірмей қайтсін-ау, – деп Лубсан хан тағы бір желпінді. Ал төменіректе отырған кіші лама қонтайшының мына соңғы сөзінің тұсында шарт жүгініп, екі алақанын бір-біріне жабыстырды да тақыр басын төмен иіп, іштей әлдебір мінәжат оқыды. «О, құдай, Будда әулием, қайырымдылығың үшін мың да бір рақмет», – деген мағынада екені бәріне түсінікті. Аға ламаны жоқтатпаудың осындай бір амалдарын ол оқтын-оқтын осылай тауып отырды. Тек ол сияқты сөзге килігуден ғана бой тасалағандай.

	– Иә, Лубсан хан дұрыс айтады, ақыл кірмей қайтсін, Қытайдың қаншелек жалмауыздары жылдан-жылға ашқарақтанып қаны мен майын сүліктей соруда. Ырзық атаулысын берсе қолынан, бермесе жолынан алып, зар илетуде. Бірақ пенде шіркін темір емес, шыдамдылықтың да шегі бар ғой. Мынау Кукунордагы сияқты (иегімен Лубсан ханды бір нұсқап қойды) олар да бір күні бұрқ көтеріліп, кемерінен асса құдайдың бізге тастаған олжасы емес пе? Біз, менің қолбасшы балам Қалдан-Серен, мұндайда неге қарап қалуға тиіспіз? Осыдан екі жыл бұрын Кукунордағы елдің күш-жігері тұтанғанда біздің барлық әскеріміз Қазақ ордасының шалғайларында шашырап, бері мойын бұруға икеміміз келмеді. Ал қазір жағдай басқаша, екі қолымыздың болмаса да бір қолымыздың босаған күніндеміз. Халхадағы ағайындар аждаһаға қарсы бас көтеріп, бізден көмек сұраса неге атой салмасқа! Иә, Халхада от тұтанғалы тұр. Ауқаттыларын да, кедейлерін де ыза кернеп, тарс жарылудың аз-ақ алдында. Оны мына Лубсан хан жақсы аңғарады, – деп Сыбан Рабтан ендігі сөз тізгінін хошауыт ақсүйегіне табыстаған сыңай білдірді. Лубсан ханға да керегі сол еді, қонтайшының пиғылын сол заматта-ақ танып, қанат қомдаған қара қарғаша желпінді. Ақжемденген аузынан сөз дегенін қиыршық тастардай сатырлай ағытылды.

	– Біздің Кукунор және Халха Қытай атгы аждаһаның азу тістерінін арасында көп жыл бірге шайналдық қой. Күніміз бір болғасын өзара сырымызды да жақсы ұғынатын едік. Кукунор мен Халха арасында байланыс үзілмеді, ол байланысымызға Қытай шонжарлары бөгесін жасаған жоқ. Сосын білмей қайтейік, – деп бастады да Лубсан хан ұзаққа шапты.

	Сөйтіп, Сыбан Рабтан өзінің тағы бір немересінің дүниеге келу құрметіне сыбызғышы, дауылпазшы атаулыларды шақырып, ойын-сауыққа бой ұрғанда Сетержап тәуекелге басып, әңгіме ауаның күшпен бұрып жіберді. Жаңағы айтылғандардың бәрі шындық, әрі осы отырғандар үшін жүрек тітіркентер мәні бар сұмдық оқиға еді. Осыдан бір жыл бұрын Кукунордағы көтерілісті басып-жаншыған Қытай билеушілері ендігі жерде ондай бас асаулықтың алдын алу үшін осы жазда Жоңғария мемлекетінің сол Кукунормен шектес шет-пұшпағына баса-көктей кірген. Бір жайдан оған Сыбан Рабтанға деген ашу-ызасы да итермелеген. Кукунордың бүлікшіл басшысы Дан-Жун мен оның әкесі Лубсан ханды байлап-матап қолыма бер деген талабын орындамағаны өз алдына, ол тентектерді қолтығының астына алып, қамқорлық жасауы Аспан асты империясының тірі құдайын жаман қоздандырған. Дан-Жунды Жоңғария қонтайшысының тірідей отқа жағып жібергені туралы хабар әзірге Қытай бекзадаларына жете қоймаған. Бір кезде Қалдан- Бошақты ханды ұл-қызымен бірге қолына табыстаған Сыбан Рабтанның енді жылдар өтіп, кішкентай Кукунордың билеушілеріне кезек келгенде сөзіне құлақ аспауын тіптен кешіре алмаған. Сірә, Қазақ ордасын жаулауы қуатына қуат қосып, деміне нан пісіріп әкетті ме деп те сескенген. Сосын да оның жаңа жағдайда тамырын басып көру үшін, егер шынында қуаты тасыса мойнын қайырып әкеп орнына қою үшін, тәубасын есіне түсіру үшін Жоңғарияның шығыс бөліктері – егіншілікке ең қолайлы, ұлы Бұхариядан әкелінген диқандар мен саудагерлер көп шоғырланған Хами, Тұрфан, Үрімші өлкелеріне әскер енгізіп еді. Мұнда жоңғар-ойраттардың қарулы күштері жоққа тән екен, сосын да қытайлықтар еш бөгесінсіз сол үш аймақты көзді ашып-жұмғанша алақандарының астына басты.

	Қатты сасқалақтаған, әрі бұл күнде шамадан тыс көп ішілген арақ-шараптың кесірінен аздап денсаулығы да сыр берген Сыбан-Рабтан бірден сонау қазақ далаларындағы Шұна- Доба мен Қалдан-Серенге кісі шаптырған. Міне, Қалдан-Серен енді келе жатыр. Шұна- Доба хабарсыз. Жалпы, осы көптен күтіліп, көптен даурықпа сөз тудырылып, дайындықтың неше алуаны жүргізілген, бірақ әлі де басталмаған Сыбан Рабтан алдындағы келелі мәслихаттың күн тәртібіндегі негізгі тақырып сол еді. Қонтайшы айналасындағылар бір-бірінің жанын ауыртпау үшін ғана оны тілге тиек ете бермейтін. Міне, үлкен ұлының халі жанын шүберекке түйдірген Сетержап оны ортаға қойып қалды. Осындай жан алқымға тірелген шақта қонтайшының бүкіл қалмақ әскерінің бас қолбасшысын көп жоқтамай-ақ екінші саптағы Қалдан-Серенге жүгінуі Сетержаптың күдігіне күдік қоспай қайтсін.

	Ал Лубсан хан жаңағы көсілгеннен көсілсін-ақ. Қонтайшының өзі мұқият құлақ түрген жайға кім тоқтау салсын?

	«Күні бірдің мұңы бір» деген. Қытай езгісінде тұншыққан Кукунордьщ бұрынғы билеушісі Лубсан ханның өз ұлысымен тағдырлас Халха аймағындағы жай туралы расында да білігі күшті. Қалдан-Бошақты хан талқандалып, оның әскерінің тамтығы Халхадан кеткесін Қытай шонжарлары алғашқыда қулық саясат ұстады. «Бәріңе еркіншілік беріледі, бұрынғы мал-жандарың өздеріңе қайтарылады» деп үгіттеп, Қалдан- Бошақты хан шабуылы кезінде Ресейдегі Байкал көлі маңына, түстік Сібірге жүздеген, мыңдаған отбасын ертіп қашқан бұрынғы Халха ақсүйектері кері шақырылды. Алайда, орыстар мен буряттардың мейман достығын пайдаланған, жайылым жөнінде мол сыбаға тиген олар ол шақыруды құп алмады. Сосын да Халхада жергілікті ақсүйектер бұрынғыдан да азшылыққа ұшырады. Бәрібір Қытай шонжарларының біршама қамқорлығын түйсінген олар елдің ішкі және тысқы әрекеттерінде дербестік сақтауға ұмтылды. Қытайдың ол кездегі императоры Канси де оларға осы жөнінде кеңпейілділік көрсетті. Өздеріндегі қару күшімен әперген азаттықты аса бұлдамай хал халықтардың бой жазуына септесті. Бұрынғы хошундарды «ту» деп аталатын жаңа әскери-әкімшілік бөліктерге айналдырып, Қытай шонжарларының сөзін екі етпейтін жергілікті ауқаттылардан оларға бастықтар сайланды. Алым-салықтан да бой тарта тұрды. Бұрынғы

	«тоғыз ақ мал» аталатын, яғни сегіз боз жылқы мен бір ақ түйеден тұратын, жанға батпайтын, тек ескі дәстүрлік мән-мағнасы ғана бар салық түрін сақтауға тырысты. Бұл жай Халха ақсүйектерін алғашқыда біраз қоңдандырды да.

	Халхамен негізінде онымен шектес Маньчжурия аталатын – Қытайдың солтүстік- шығыс бөлігінің шонжарлары айналысушы еді. Сөйтсе, маньчжурлықтар мұндай кеңшілікті Пекиндегі император Кансидің тапсыруымен белгілі бір кезеңге дейін ғана сақтап отыр екен. Әрине, ол да сол кездегі елдің ішкі, әрі сыртқы саясат мүддесінен туындаса керек.

	Бірте-бірте жағдай өзгеріске түсті. «Тоғыз ақ мал» аталатын салыққа бағалы аң терілері, қосақ жылқылар, алтын, күміс бұйымдар қосылды. Әрі бұл сыйлықты Халха ақсүйектері өздеріндегі ханның басшылығымен сонау Пекиндегі богдыханға қолма-қол салтанатты түрде тапсыруы дәстүрге айналды. Әрі оған сылтау да көбейді. Егер Халха ақсүйегіне кезекті бір сенім білдірілсе, не жаңа қызметке тағайындалса міндетті түрде «тоғыз ақ мал» сыйлығын әзірлеуі керек. Мұның жиілегені соншалық, бәрін бірдей Пекинге сүйреу қиынға соқты, сосын да Халха ақсүйектері басында қосақ, соңында жетек дейтіндері бар «тоғыз ақ мал» сыйлығын көршілес Маньчжурия шонжарларына, ал олар өз кезегінде оны Пекинге, богдыханға жеткізетін болды.

	Ал енді тағы бір сілкіністе Маньчжурия шонжарлары, олардың итаршылары салық жинауда нағыз тажалдың өзіне айналды. Халханың бет жүзік ауқаттысы ма, сінірі шыққан кедей шаруасы-араты ма ашып-айырмастан қаққанда қанын, соққанда сөлін алып, шырылдатып, соңғы талшығын тартып әкететін деңгейге жетті.

	Міне, осының бәрін Лубсан хан өз дүниесі талауға түскеннен әрмен күйзеліспен жыр қылды. Оның әңгімесін тарихи құжаттар да растайды. 1715-1730 жылдар аралығында ғана Халханың төрт әкімшілік аймағынан Қытай империясының әскері үшін деп, 225 мың бас жылқы, 25 мың түйе, төрт жүз сиыр, 1430 бас қой, 300 мың ешкі әкетілгені туралы деректер сақталған. Әрі француз миссионері Жербильон Қытай императоры Кансиде қонақта болып, біраз ел аралағанда Пекин мен Халхадағы Калган қалаларының аралығында 230 жылқы зауытының жұмыс істейтінін, оның әрқайсысында 300-ден құлынды бие барын, мұның сыртында отыз екі үлкен-үлкен жылқы табындарының жайылуда екенін анықтаған. Француз саяхатшысын бұл малдың көптігі емес, бәрінің негізінен Халха жұртшылығын тонаудан түскені таң қалдырған. Ол ол ма, әрі қырық мың бас ірі мүйізді мал, жүз сексен мың бас қой-ешкі Халханың өз ішінде, маньчжурлықтар иемденген жайылымдықтарда ұсталады. Және оның бәрін сондағы араттар ақы-пұлсыз бағады екен. Міне, саған Қытайдың қолтығына кіру деген сөз.

	Бірте-бірте Халха ақсүйектері Маньчжурия атжалмандарымен ауыз жаласып, өз жағдайларын түзетуге тырысты. Оған біраз қолдары жетті. Енді араттар екі жақты езгіге түсті. Ал мұндағы құқық қорғау негіздерін тіптен атап сұрама. Оған бір ғана мысал:

	Егер Халханың кінәз-ақсүйегі кедей шаруа-аратты өлтірсе, айып төлеп құтылады. Ал қытайлық шонжар, не салық жинаушы ондай қылмысы үшін айыпқа да бұйырылмайды. Егер кедей шаруа-арат өзімен қандас ақсүйектің, немесе қытайлық шонжардың бір бас жылқысын өлтірсе, өлім жазасына кесіледі. Тіпті өлім жазасының өзі сол жазаланушының әлеуметтік күйіне қарап белгіленеді. Мысалы, арқанмен буындыру, тұншықтыру, балтамен мүшелеп шабу, бас алу, тағы басқалары бар. Ал Халханың шекарасынан аттап өтіп қашқандар, немесе сондайлыққа басқаларға ықпал еткендер үшін қолданылатын жазаның тіптен аты жаман, адамның төбе құйқасын шымырлатады.

	Міне, бір кездегі Халха билеушісі Тушету ханның Жоңғария хандығынан бөлініп, Қытайға қосылғандағы, әрі сол Қытай әскерлерімен бірігіп, Қалдан-Бошақты ханға қарсы жеті жыл қырғын соғыс ұйымдастарғандағы өз халқына әперген ұшпағы осы. Халха еңбекші араттарының осы қасіреті үшін қай жағы көбірек кінәлі, Тушету хан ба, Қалдан- Бошақты хан ба, тарих-ана оны өзі таразылар.

	Лубсан ханның қазіргі бар құралы – тіл мен жағы ғой, әрі бұрын да бұл жайды көп қаужап, төселгесін бе ол көңілшектің көздерінен қос өзен ағызатындай етіп сампылдады. Тіпті бұл қасірет-намадан бұрын да құлағы сан рет сарсыған, әрі Лубсан ханның басы артық сандырақпен алтындай уақытты жұлып әкеткені үшін тіптен зығырданы қайнаған Сетержаптың өзі хошауыт ақсүйегі баянының кей тұсында ұйып қап еді.

	Тек бір кезде ғана уақыт түс шамасына жақындағанда қонтайшыға ақыл кірді. Ол айран түстес көздерін көтеріп, аузында әлденені шайнағандай шықшытын жиі жыбырлатып:

	– Апырай, менің тағы бір немерем дүниеге келген күні ішімдегі жанды жараны қайтып жазылмастай етіп тырнадыңдар-ау. Халхадағы қандас, ағайындас елдің жағдайын бұрын естімей жүр ме едік? Мұның өзі жаман ырым емес пе?

	Иә, бұл қонтайшының аузына нағыз құдай салған сөздер еді.Адамзаттың басындағы ең негізгі әлсіздік өзінің алдағы күнін болжай алмау ғой, сосын да ол кездегілер оның байыбына бойлай алмады. Тек қонтайшы «жаман ырым» атап, нағыз пайғамбарлық аулына топ етіп, келешек сұрапыл қасіретті ойламаған жерден түртіп өтті. Қазақ ордасы мен Қытай империясының екі ортасында біраз ғасыр өмір сүрген Жоңғария мемлекетінің ең соңғы қаралы беттерін өз қолымен жазысқан болашақ қолбасы, қайраткер Әмір- Сананың дүниеге келу тарихы, міне, осындай еді.

	Лубсан хан қонтайшының жаңағы сөздерінен соң сап тыйылды. Ал Сетержапқа қонтайшының мына соңғы райы қатты ұнады. Көлгірсіген жүзіне күлкі үйірілгендей сәл көңілділікпен Бригиттаға қарады. Ал швед әйелі кіші ханымның бұл назарын тағы өзінше ұқты. «Уақыт өтіп барады, ұлы мәртебеліге өз туыстарың-швед тұтқындарының тұрмысын жеңілдету хақындағы арызыңды неге айтпайсың?» деп, жазғырғанына сайды. Әрі бұған мана қонтайшы үш кіші ханышаға жекіргенде қазақ тұтқындардың ауыр халінің жанамалай ескертілуі де мұрындық болғандай. Бригиттаның енді тартынуына жол жоқ еді.

	– Ұлы мәртебелім, Жоңғария мемлекетінің басына күн қондырған қонтайшысы... – деп бастады да Бригитта айдын бетімен жүзген аққудай даусын сызылта жөнелді. Мынау кең де биік шатыр астында бүгін түске дейінгі айтыс-тартыстың ешқайсысына мағынасы, әуезділігі жағынан ұқсамайтын, мүлдем бөлек кербез дауыс. Әрі жалынышты, әрі сұлу, осы екі сипатты бірден бойына сыйдырған бұл не деген ғажайып лебіз екенін Жоңғарияның ең ақылды бастарының өздері де түсіне алмастай. Әдетте, қалмақ ақсүйектеріне әлдебір басына іс түскендер, мейлі үлкен шен-шекпенділер, мейлі иығы жыртылған қаріп-қасерлер болсын, арыз айтып келсе қай-қайсысы да сұмдық жексұрын көрінетін.

	Ал мынау керісінше, көк періштесі орталарына сусылдай қонақтап, ғажайып өнер танытқандай баршасын әсемдік аулына қарай жұлқа тартты. Тіпті Сыбан Рабтанның көңіл көтермекке сыбызғышы, дауылпазшыларды керексінуі де жайына қалғандай, мынау бөлек пішінді, үнінде де бөлек ырғақ бар жат елдік әйел бәрінің орнын бір өзі толтырып әкеткендей.

	Сыбан Рабтанның Бригитта сөздеріне мұқият құлақ қоймасына амалы жоқ еді. Қонтайшы ықыласын өзіне осылай тартқан жирен шашты, бөтен ұлт әйеліне Сетержап пен төрт ханыша бірауық қызғанышпен қарады.

	Өзгелер сияқты шешендікке басып, не сезім жетегінде кетіп, аяқты кеңге салу Бригитта жағдайында мүмкін емес. Сондықтан да ол көкейдегісін шымшықтың тұмсығындай қысқа, әрі көкейге қонымды, жұп-жұмыр етіп қайырды. Швед тұтқындардың басқа ұлт өкілдеріндей емес, Жоңғария мемлекетінің күш-қуатын нығайтуда зор еңбек сіңіргенін, егер де қол аяқтары бос, тән мен жанға жарақат салатын жазалардан құтқарылса, тұрмыс жағдайлары жақсартылса, олардың бұл бағыттағы үлесі бүгінгіден де артатынын, әрі олардың Отаны жырақта, демек, ешқайда қашып кете алмайтынын зергердің қолынан шыққан оңтайлы бұйымдай жинақылап жеткізді.

	Қонтайшы швед әйелінің бұл өтінішін зор қуанышпен қарсы алды. Қолдан сусып бара жатқан биліктің әлі де өзінде екенін осы Бригитта өтініші бойынша дәлелдемектей дереу кіші ламадан сәл жоғары қонжиған қарулы күзет бастықтарының біреуіне сол жерде жарлық берді. Қонтайшының жарлығы Бригиттаның сөзінен әлдеқайда ұзақ шықты. Оның бір буыны мынау: «Швед тұтқындарға қамшы жұмсаған қандай да лауазымды адам шыққан тегі, шен дәрежесіне қарамастан өлім жазасына кесіледі».

	Мұны естігенде Бригиттаның тұла бойын жылы ағын кернеді. Түздіктер елінде өзімен бірге күн кешкен өз қандастарына қарлығаштың қанатымен су сепкендей болса да бір жеңілдік әпергеніне дән риза. Ал бұл жарлықты қабылдаған қарулы қалмақ қасындағы кіші ламаша екі алақанын бір-біріне жабыстыра тұлымды басын жерге жеткізе иді.

	– Ләббай, тақсыр! – дегені шың етіп естілді. – Әміріңізге құлдық!

	Осымен қонтайшы Ақ үйіндегі бүгінгі әңгіме аяқталған да еді. Бірақ Сесон килігіп, тағы бір пәлені шығарды.

	– Менің жасау-жабдығымның әзірленгеніне көп уақыт өттi. Біразы сандықта жата- жата тозды, өңінен айырылды. Соларды жаңартпаса болмас, – деді. Шынтуайтында, дәл сол Сесонның жасау-жабдық жөнінде әкеге еш өкпе- назы жоқ, тек бұл оның Ехе Абуғайдың келе жатқаны жайлы сөзіне аса сенбеген. Мына өтінішін сол жайдың өтірік-расын анықтау үшін ойлап шығара қойды. Егер әке қосымша жасау-жабдық әзірлеуге дереу тапсырыс берсе рас та, ал ұзын арқан кең тұсауға салса өтірік шыққаны. Бірақ құдіретті әке Сесонның ойлағанынан да асып түсті. Ол дереу Сесонның өзін барлық нөкерімен, анау швед әйелі Бригиттаны қосып, қосымша жасау- жабдық алдыруға Жаркент қаласына аттандыру керек екенін айтты.

	Бұл Сетержап үшін аздап жайсыз шешім, себебі, мынадай көңілі күпті күнде өзінің құдай берген ақылшысынан аз уақытқа болса да айрылғысы келмеп еді. Бірақ оған наразылық айтуға Сетержапта хал жоқ, тіл-жағы жіпсіз байланды. Әйтпесе, онсыз да ызалы, сыныққа сылтау іздеп, тиісерге қара таппай отырған Сесон өз шешесін көптің көзінше жұлып жеуден тайынбас.

	Сөйтіп, сол күннің ертеңіне үлкен қалыңдық Сесон отыз шақты кәнизакты, әрі Бригиттаны қасына алып, күзетші, қызметші адамдарымен бірге үлкен түйелі керуен болып, Жаркентке жүріп кетті.





ТӨРТІНШІ ТАРАУ


	Қалдан-Серен ат үстінде. Нағыз жорық киімді, қару-жарақты. Басында тақия іспеттеліп темірден құйылған, тамақ баулары салбыраңқы, тек қазақ пен қалмаққа ортақ дулығаға тән шошағы жоқ, тым жатаған бас киім.

	Бұл швед маманы Аренардың жортуыл жүріске, шабысқа лайық деп ойлап тапқаны. Дулыға деген атаудың төркіні «ту ілгә», яғни «ту ілетін» деген қос сөз тіркесінен шыққан ғой. Төбесіндегі шошағына жылқының қылынан немесе қодастың құйрығынан жасалған туды қадап, жауға қарсы қоян-қолтық шайқасқа кіргенде өз адамдарын өзгелерден ажырату үшін ұзақ-ұзақ замандардың өзі ұсынған белгісі. Ал швед маманы оны тәркі етті. Дулығаға тән шошақты жойдырып, жел өтіне кеудесін тосқан қалмақ жауынгерлеріне бір жеңілдік әпергендей. Қазақтардың оны тазкепеш атайтыны сол төбесіндегі шошағы жоқтықтан еді.

	Қалдан-Сереннің қазіргі қалпы көз алдынан мың сан жауынгерлердің таусылмас шеруі өтіп жатқан қолбасшыға келіңкірейтін. Қалың қабақтың астынан қаршығадай қадалған көздер, аса ұзын да, қысқа да емес, мол уыстай бар қап-қара сақал-мұртынан жоғарыдағы екі бетінің қып-қызыл ұштарында қатып-сенген қайратты ынта-жігер, әрі екі иығының селт етпей тұрысы тосыннан қарағанда оны дәл солай бейнелейді. Сол жанында ұзын шекпен қораппен жартылай қапталған садағының күмістелген ұшы ерінің, ол да күмістелген алдыңғы қасымен бір биікте жылтырайды. Найзасы алдында көлденең жатыр. Уақыт сәске түстің кезі. Ыстықкөлге оңтүстік-батыс жақтан құлап ағатын кішкене тау өзенінің гүрілі талып естілетін биікте тұрған Қалдан-Сереннің шындығында тап қарсы алдында қалың әскер шеруі түтілі жорғалаған тышқан жоқ еді. Жападан-жалғыз мелшиген ол алыстан айнадай жылтырап, көлкілдеген Ыстықкөл айдынының бір бөлігін мұқият көз нысанасына алып, басқа ешбір дүние ызыңына селт етер емес. Сол айдын бетінен өзі темірдей шыдамдылықпен күткен бірақ желкен көрінердей кірпік қақпай қадалғанға ұқсайды.

	Астында сүйекті ақ бөрте ат. Түйдектелген қап-қара құйрық-жалы мол, көздері басын шұлғыған сайын күн көзінен сәуле іліп түсіп, иесімен мінезі үйлескен сақа жылқыға ұқсайды. Бұл да Ыстықкөл жаққа қабағын ожырайта қарағанда қос танауы тығынын алған шелектей үңірейеді. Әттең, арқасына қонған иесі тізгінді жіберетін емес, әйтпесе бұл омыраулатып қозыкөш жердегі көл жағалауына қас пен көздің арасында жетіп баратын сияқты.

	Қалдан-Серен жалғыз қақшиған төбеден төменде бес-алты арқан бойындай еңіс жатыр, одан әріде көлденең сай бар да, ал сайдан әрі көкпеңбек кедір-бұдыр жоталар бір- бірімен айқаса біткен. Ол кедір-бұдыр көл суына жетіп бір-ақ таусылады. Гүрілдеген даусы естілетін өзен Турасу оң жақта.

	Қалдан-Серен ұзақ тұрды. Кенет бүктеулі қамшысын көкке көтеріп еді, қарсы алдындағы ылдидың сол жағынан бір атты адамның бойы өсіп шыға келді. Оның жүрісі тым тез екен, дем арасында қолбасының қасына жетіп келді. Қалдан-Серен оған бұрылып қарамады да, тек астындағы ақ бөртесі ол да қару-жарақты, жалаңбас, сидам жігіт пен оның құла жиреніне мойнын қисайта, маңдайымен сүзе көз тастап, жақтырмаған сыңай танытты.

	– Сендердің шамалауыңша бүгін әскердің алды қай тұсқа жетіп тоқтауы мүмкін? – деп сұрады Қалдан-Серен.

	– Мана келген соңғы хабаршының мәлімдеуінше бүгінгі меже Торайғыр мен Шоқтал сияқты ғой, – деп сидам жігіт тақ-тұқ етті.

	– Сонда Торайғыр ма, жоқ, Шоқтал ма, анықтап айтсандар күрек тістерің сынып түсе ме?

	– Мәртебелі қолбасым, кеше Сайын Бөлек те айтып еді, ендігі бөгелісте әскерді бір жерге топырлатпайық деп, сірә, оларға бір өзеннің жағалауы тарлық етеді ғой, бүгіндікке Торайғыр мен Шоқталға бөлініп тоқтайтын шығар. Соңғы үш күн әлетінде тағы үлкен әскер қосындары қосылды емес пе?

	Қалдан-Серен не құптағанға, не наразылыққа ұқсас рай білдірмей, әлі де сол көл айдыны жылтыраған жақтан көз аудармап еді. Тек келген жігіт астындағы құла жиренін қоса тықыршытып арт жағына жалтақтай берді. Сонда ғана қолбасы оған мойын бұрып, қалың қабағын көтере қарады. Айналасындағылар мұның осылай тура түскен назарынан қатты именетін. Қазір де мына сидам жігіт тұлабойынан діріл жүгіргенмен тілінің ұшындағыны айтып үлгерді.

	– Анау төменге үңіліңізші, екі салт атты құйындай ұшып келеді. Сірә, сізді іздеушілер емес пе екен?

	– Сайын-Бөлек пен Шодыр жіберген адамдар емес пе екен?

	– Жоқ, мәртебелі қолбасым, сіз атаған кіші қолбасылардан осы мана ғана хабаршы келді. Бірінің үстіне бірін төпелететіндей ол Ыстықкөлдің теріскей бетінде әзірге еш зобалаңның ұшығы шалынбайды ғой. Әрі байқайсыз ба, мынау қос жүргінші Ыстықкөлді жиектегенге ұқсайды, төменнен, ана Шу өзенінің иінінен бері шыққанға ұқсайды.

	Бұл жағын Қалдан-Сереннің өзі де шамалады. Тегінде Ыстықкөлді екі жақтағы таулардан үлкенді-кішілі елу шақты өзен құлап ағып, өз суларымен тояттандыратын. Ал мыналар көздері көрмегенмен гүрілін естіген Турасу солардың күнгей беттегі ең төменгісі еді. Турасудан кейін сәл батысырақта жұмыр тұмсықтанып, Ыстықкөлдің өзі де тұйықталады, одан әріде көлдің теріскей жағалауы басталады. Жаңа мына екеудің тілдеріне оралған Торыайғыр мен Шоқтал сол жақтан, Күнгей Алатаудан Ыстықкөлге құятын өзендер атаулары.

	Көл суы іркілдеген үлкен қазаншұңқырдан сәл батысырақ бірнеше таулар жан-жақтан аңдыздап келіп, бір-бірімен маңдай түйістіре жаздап, болдырып құлағандай жатушы еді. Олар Күнгей Алатау мен Теріскей Алатау ғана емес, Қырғыз жотасы, Жұмғалтау жотасы, Молдатау жотасы дегендермен шоғырын көбейтетін. Міне, солардың әрқайсысынан бастау алған, қырық құрау сарқырамалардан қор жинаған Шу өзені осы таулардың қыспағында біржола күш алады да Ыстықкөлдің батыс жағалауына қарай үлкен иін жасап барып, теріскей батысқа, қазақ даласына қарай жосылады. Мына көз ұшында көрінген екі салт атты сол Шудың иін тұсынан бері қарай салып ұрып келеді. Өрге қарай жүріс оңай емес, бірақ малға деген аяушылықты ұмытқан беймәлім екеу қайтсек те жер ұтамыз деп, олардың бар жүрісіне басқан.

	Түз адамдары шалғайдан шалынған жүргіншілердің көңіл күйін аттарының жүрістеріне қарап бағалайды. Мыналар сірә да тегін жандар емес.

	– Сен тез төмен түс те Шарыш пен Санжиге айт, мыналарды қарсы алып, кімдер екенін, не жаймен жүргендерін тез анықтап, маған хабарласын.

	Құла жиренді сидам жігіттің келуі қалай тез болса, ойға қарай шауып, жоғалуы да солай тез екен.

	Қалдан-Серен мына төбенің басында жалғыз мелшигенмен қалың елден аса жырақта емес еді. Жаңағы жігіт қарасын батырған сай табанында, мөлдіреп аққан бес-алты бұлақ басында жиырма шақты үйлер тігулі. Ыстықкөлдің өр жағалауындағы Жоңғария қонтайшысы Сыбан Рабтанның Ақ үйінен кейінгі үлкен шаңырақ есепті еңселі шатыр да сол үйлердің ортасына орныққан. Аттылы-жаяу дегендерің онда да жыртылып-айрылады. Солардың арасынан сытылып шығып оқшауланған Қалдан-Серен осындай оңашалықта ғана ақыл-ойдың ең бір тұнығына бататын сияқты. Анау алыстан мөлдіреген Ыстықкөл айдынының кішкентай бөлігі мұның басындағы сол ақыл-ой үшін таусылмас азық қорындай. Ол жаққа жұтына қарайтыны содан сияқты.

	Қалдан-Сереннің өз әкесі Сыбан Рабтаннан бір ерекшелігі зайсан мен батырлар атаулыны, күзет бастықтарын шатыр астына жиып, өзі төрде омырылып, ұзақ-ұзақ толғаулармен құлақ сарсытуды жаны сүймейтін. Айналасындағылардың нақтылы бір іс төңірегіндегі кеңестерін хабаршылар арқылы жиып, осылай ат үстінде жүріп мәселе шешуді бұл дағды еткелі біраз заман. Иә, шынында біраз заман. Небәрі отыз үш жастағы осы қолбасы ат жалын тартып мінгелі бастан өткерген соғыс пен жортуылдарды бес-алты адамға бөліп берсе, бұл күнде бәрінің самайларын ақ қырау шалар еді. Ал мынаның сақал- шашынан ақ түсті бір қылды іздесең таппайсың.

	Осы күндерде де мұның басында қиямет аз емес. Әне, елдің шығыс атыраптарына Қытай богдыханы ауыз салды. Оның бетін қайтаруды әкесі, бүкіл Жоңғария қонтайшысы Сыбан Рабтан осыған табыстады. Ыстықкөлдің теріскей жағалауымен шығысқа қарай қозғалыс үстіндегі ауыр әскер сол мақсатпен жасақталған.

	Ал мына талтүсте осылай қарай құйындатқан анау екі салт атты кім деп мұның елегізуінде үлкен мән бар. Бәлкім, олар Қазақ ордасы жақтан келе жатқан шығар? Шұна- Доба жіберген шабармандар болмасын. Жоқ, әлде мұның өз басының тапсыруымен сол Шұна-Доба жайынан хабар әкеле жатқандар ма?

	Тап осы күндерде Турасу жағасына таяу орныққан Қалдан-Серен ордасына хабаршылар атаулы негізінде төрт тараптан келуі мүмкін.

	Ең біріншісі, мұның ең қатты елегізи күтетіні – Ташкент тарапының хабаршылары. Жолдың ең қиыны, әрі ұзағы да осы бағдарда. Себебі, мына Ыстықкөл мен Ташкент арасында неше тау мен жота қойындасып жатыр десеңші. Қазір осы қиырдан сол Қазақ ордасының бұрынғы екінші астанасына бару үшін мына Шу өзенін ағысқа қарсы өрлеп, Жұмғалтау жотасына жетесің де, оның күнгей ойысымен арғы тау қатпарларын бетке аласың. Сусамыр тауының күнгей етегінде Кекемерен өзені ағады, оны бойласаң Сарышелек жынысты орманын табасың. Одан адаспай өтсең Шатқал тауы мен сол аттас өзеннің хош иісті дымқыл ауасын жұтасың. Міне, сол Шатқал өзені соқыр адамның өзін Ташкентке жетектеп апарады.Мұның бәрі айтуға оңай, ал іс жүзінде жалғызілікті, әрі асығыс жүргіншілер үшін қиямет-қайым жол. Алайда, қалмақтар осы екі ортаның тау аралық ойыстарын осыдан екі жыл бұрынғы қазаққа қарсы сұрапыл шабуыл басталмай тұрып-ақ жақсы игерген. Әр тұстарда хабаршылардың, жансыз-тыңшылардың ат ауыстыруы, немесе құпия ақпарды одан әрі қағып әкетушіге жеткізуі үшін жылжымалы бекеттер ұйымдастырып, қазақтың екінші астанасындағы хан-сұлтандардың, би- батырлардың тамырын басып, бәрін біліп отырды. Сөйтіп, ұрымтал әлсіз тұстарын анықтай алды.

	Ол әдісті қалмақтар әлі тастаған жоқ. Ташкент қалмақтың қолына Кәшкенмен ондағы мәселе салмағы бұрынғыдан да ауырлай түсті. Екі ортадағы жүргіншілер заман өзгерісіне орай әлдеқайда жиілеп, әлгі жылжымалы бекет дегендерің бір тал қурайды паналаған, кім көрінгеннің көзіне түсе бермейтін жын-шайтан сияқтанбай көшпелі ауыл тәрізденіп, біршама іргесін нығайтқан. Бірақ соның өзінде де жанын шүберекке түйген жүргіншілердің арғы-бергі сапарда көздеген нысанаға бәрі бірдей жете бермейді. Сірә, туған жерден қосы ауып, тау-тасты паналап, жабайыланған, кеудесін ыза кернеген қазақтар күнделікті асы үшін арқар атпай сол қалмақ жүргіншілерін жебе ұшына іліктірсе, әлдеқайда тез тоғаятын сияқты.

	Міне, сосын да ма, соңғы бес-алты айдың жүзінде Ташкентпен екі арадағы жүргіншілердің жоғалуы көбейді. Талайының тау қуыстарындағы сасыған өліктері табылды. Бірақ оған қарап жүргінші санын бұлар өз тарапынан қалай қысқартсын. Қайта үсті-үстіне бірінен соң бірін шыбықтап айдады.

	Әсіресе, соңғы кезде бұл жұмыстың мәні тіптен зорайды. Сыбан-Рабтанның сұлу Сетержаптан туған баласы Шұна-Доба әлдебір жұмбақ мінезге басып, қазақтың Сарыарқа атты кеңістіктігінен бері ұзап шығуды азайтқан соң Мәуреннаһр атты екінші кеңістікте Қалдан-Серен өз ықпалын күшейтті. Ташкенттен басқа Түркістан, Ходжент, Әндіжан қалалары да алынғасын Қалдан-Серен әкесі Сыбан Рабтанның нұсқауымен Бұхара хандығы мен Самарқанға көз алартты. Баса-көктеп шабуылдаса сіңірі созылатынын сезіп, Бұхара ханы Әбілпейіз және оған сөз жүзінде ғана бағынышты, бірақ оның уысынан шығып кеткен, өзін хан деп жариялаған Самарқан билеушісі Раджаб-Мұхамедті өзара шайнастырды. Екеуінің арасында соғыс өрті бұрқ етіп, Самарқан ханы Бұхара ханының екі аяғын бір етікке тықты. Міне, осымен Қалдан-Серенге ол тараптан келетін хабар-ошар шорт үзілді. Ертең әке алдына ол оқиғаның жалғасы жөнінде осылай саңырау адамша хабар-ошарсыз барса, ол да абырой емес. Ең бастысы ендігі қам-қарекетті белгілеуге де кезмайыс қой. Қалдан-Сереннің ол жаққа қатты алаңдайтыны содан еді.

	Бұл қолбасыға хабар келуі мүмкін екінші тарап – әрине, Ыстықкөлдің осы күнгей жағалауында, тек оның шытыс бөлігінде, Жетіөгіз, Қаракөл өзендерінің бойында көшіп- қонушы қонтайшы Сыбан Рабтан шатыр тіккен қалмақ байтақысы. Үшінші тарап – Сайын-Бөлек, Шодыр, тағы басқа қолбасылардың жетекшілігімен көлдің теріскей жағалауымен Қытай жаққа шеру тартқан қалың әскер шебі. Әзірге бұл соңғы екі тараптан хабар үзілген жоқ.

	Ал соңғы тарап – мына қос салт атты жан ұшырған Қазақ ордасының сайын дала, сахара жазығы жақ.

	Қалдан-Серен сырт көзге манаураған тыныш халде көрінгенмен екеудің не жаймен асыққандар екенін білгенше іштей жаман дегбірсізденді. Олар жеткенше жаңағы сидам жігіт қана емес, басқа да үш-төрт қалмақ қарауылшысы келіп қайтты. Бірақ Қалдан-Серен олардың сөздерін құлағына да қыстырмады. Бар мәселе ана екеу келгесін ғана шешілетін сыңай білдірді.

	Қалдан-Сереннің бие сауымындай шыдамсыздануына тура келді. Сондағы бұның зарыға күткені әлдебір қиырдан жеткен хабаршы, не жансыздар емес, осы маңдағы өз қарауылшылары болып шықты. Олардын әкелген хабары мынау: сонау Шу өзені бойына әлгі Еділ бойындағы екінші қалмақ хандығынан Ехе Абуғай бастаған елшілер келе жатыр екен. Олардың негізгі мақсаты Сыбан Рабтанның Сетержаптан туған үлкен қызы Сесонды біржола алып кетпек, әрі одан кейінгі үш қызға құдалық мәселесін шешпек. Өздері Шу бойында тоқталып, Жоңғария байтақысына апаратын ендігі жол бағдарын анықтауға көмектесулерін сұрапты.

	Мұны естігенде Қалдан-Серен көп ойланған жоқ, осы төбе басына бас зайсан Санжиді шақыртты. Жалаңбас, төбесіндегі тұлымы арқасына қарай өрілген, кәрі арық жүзінде әжім көп Санжи мұнда әлгі жас қарауылшы жігіттерден де тез жетті. Қалдан-Серен оған қысқа ғана құпия тапсырма берді.

	– Ехе Абуғайды өзіңіз қарсы алыңыз, хошемет-құрмет жағынан аянбаңыз. Тек мұнда үлкен әскер шеруі барын ескертіп, сол Шу бойында бөгей тұрыңыз. Ертең менен хабаршы барады. Одан әрі ол елшілікті қалай жылжыту керектігін осы хабаршы сізге жеткізер. Ал оған дейін сіз Ехе Абуғайдың іші-бауырына кіріп, Еділ бойындағы қандастарымыздың хал-ахуалынан сыр тартыңыз. Топырағың торқа болғыр Аюке ханның мұрагері Дондук- Омбоның пиғылы жайындағы сырларға ши жүгіртіңіз. Және де ең бастысы мынау елшілік жолай Қазақ ордасының бір пұшпағында әлдеқалай Шұна-Добамен, не оның жансыздарымен ұшырасты ма, соған мұқият құлақ түріңіз. Ертең өзіңізге баратын хабаршы арқылы мен ол жайында дәйекті пікір естиін.

	Қонтайшы Сыбан Рабтанның сегіз бас зайсандарының бірі, сан жылдарда онымен тізе қосып, ең бір іргелі мәселелерде шешуші пікір айтқан кәрі тарлан Санжи тап қазір мына Қалдан-Сереннің қасында қол баладан бір былай емес еді. Қолбасының сөзін мақұлдап, басын шұлғығанда артқа тасталған ұзын бұрымы желкесін қаққылады. Екі сөзге келмей өзі сияқты кәртамыс атын шайқақтатып, бұл да төменге сіңіп жоғалды.

	Қалдан-Серен төбе басында тағы бір бие сауымындай тұрды да етекке түсті. Бұл шақта Санжи Шу бойындағы елшілерге қарай енді ғана қозғалған екен. Қалдан-Сереннің тапсырмасын орындау үшін бұл да жанын салып, құр қол кетіп бара жатқан жоқ. Осы барысында ол Ехе Абуғай және өз адамдары үшін тігілетін бес-алты үйдің сүйегі мен киіздері, көрпе-жастықтары теңделген бас-алты түйені тізбекке алған, оншақты жігіт- желеңнен нөкер құрастырған, өзі мейрам күніндегідей жасана киініп, күннің сәулесі тесіп өтетіндей жұқа қырлы мұрнын көтере ұстап, кәртамыс аттың үстінде шалқая отырған күйде.

	Сай табанында көкпеңбек шалғынға тігілген жиырма шақты үйдің сырты адам қарасынан құмырсқаның илеуіндей екен. Сірә, бәрі де Санжиді жабдықтап тез аттандыруға қатысқан сыңайлы. Енді қолбасының өз араларына келуі олар үшін тағы да бір көңілді қарбалас кезеңін сыйлағандай бәрінің де жүздерінде қуанышты рай бар.

	Ортадағы үлкен ақ шатырдан қытай жібегіне малынған, сәнді камзол киген бір келісті әйел бері бөлініп, Қалдан-Серенге жақындады. Ақ бөрте аттың бірі шылбырына, бірі үзеңгісіне жармасқан көп қызметші жігіттердің қаумалауында ер үстінен аунап, былқылдақ шымға аяқ тигізген қолбасының өзі де сол әйелге қарсы жүргенмен көзі басқа жақта еді.Ұзына бойы қаз-қатар орныққан үйлердің ортадағы ақ шатырдан басқа тағы біреуі өз реңкімен алыстан көз тартатындай. Қолбасы соған үңіледі білем. Оны мына келісті әйел жақтырмайды.

	– Құрметті мәртебелім, қайдағы бір пұлға келген күңнің лашығына жанарыңыздың майын тауысқанша, мына өз үйіңіз, өлең төсегіңізге ден қойсаңызшы. Сізге арналған сәскелік ас-судың әзірленгеніне екі бие сауымындай уақыт өтті. – Бұл Қалдан-Сереннің бәйбішесі Қарабас еді. Задында Қалдан-Серен заңды некеге осы әйелімен ғана тұрады. Ал осыдан екі жыл бұрын қазақтың екінші астанасы Ташкентті иемденгенде ол қалаға бұл жеңімпаз қолбасы ретінде салтанатпен кіргенде басқа да қошемет-құрметтің ортасында кіші қолбасылар бұған бір жас қызды сыйлаған. Сұрастыра келсе ол осы Ташкенттегі тұрғылықты отбасынан да емес, қалмақтар шапқанда қапелімде бұлардың ортасында қалған Бұхара саудагерінің қызы екен. Бас амандығы үшін, әрі оған қоса өте арзан бағаға ол саудагер осы қызын беріпті. Ертеңіне-ақ ол қыз Қалдан-Сереннің қойнынан шықты.

	Алғашқыда Қалдан-Серен тізе бүккен Ташкент қаласының тыныс-тіршілігіне алаңдап, бұл жайға көп мән бермепті. Үркек те сұлу қызға аз күнгі алданыш ретінде қараған. Байқаса бір аптаның-ақ ішінде ол қыз қолбасының бір жақ кеудесімен біте қайнасқан қосымша ырзықтай біржола байланып үлгеріпті. Қалдан-Сереннің сонда ғана ол жөнінде көзі ашылғандай. Әйтсе де оның өз қосағы Қарабас сұлуды мүлдем ренжіткісі жоқ. Не істемек керек? Ол дереу сондағы кіші қолбасылармен ақылдасты. Олар бір-бірінің аузына түкірін қойғандай ұлардай шуласты:

	– Мәртебелі қолбасым, Сіз Жоңғарияның ұлы мәртебелі қонтайшысы Сыбан Рабтанның заңды мұрагерісіз, сөйте тұра өзіңізге мұрагер жайын неге ойламайсыз, құдай мен Будда әулием қолдаса Қарабастың қолынан келмегенді осы перизат орындап шықса қайтесіз? – десті. Бұл жерде кіші қолбасылар бір оқпен екі қоянды атқандай. Себебі, Сыбан-Рабтанның мұрагері ретінде кім жарияланады, Шұна-Доба ма, жоқ мына Қалдан- Серен бе, қонтайшының екі әйелінен туған екі үлкен ұлдың кеудесін тесіп жеген құрт сол мәселе еді. Ал мына жағымпаздар оны Қалдан-Сереннің пайдасына шешіп, ауқымды абырой жиып алысты. Әрі қолбасының өзіне мұрагер атанарлық ұл баласының жоқтығын да бетіне басты. Сөйтіп, Қалдан-Серен де ауыр ойда қалды.

	Небәрі он бес жасында үйленген Қалдан-Серенге Қарабас бәйбіше бірнеше қыз тауып берді. Ол қыздардың алды – Ұлан-Байыр анау Қытайға қарсы әскер бастаған екі қолбасының бірі Сайын-Бөлектің жұбайы, ал екіншісі де сағағынан үзілгелі тұрған әсем де ақылды перизат. Оған осындағы шойын кеуделі жас сұрперен Шарыштың10 аузының суы құрып жүр.

	Алайда, Ташкентте қолбасы төңірегіндегі жағымпаздардың нұсқаған жақсылығы да бірден орала кетпеді. Бұхара саудагерінен пұлға сатып алынған жіңішке он бұрымды сұлу да Қалдан-Сереннен алғашқыда қыз тапты. Міне, қазір оның екіншілей аяғы ауырлап жүр, тіпті айы-күні жақындап та қалған сияқты. Қалдан-Сереннің ол екінші шатырға алаңдайтыны да сол себепті еді.

	Қарабас бәйбішенің ескертпесінен соң қолбасы ол екінші шатырға емес, осы көп үй тізілген сайдың көкпеңбек биік ернеуінен, аспанмен ұштасқан тұсынан әлденені, не әлдекімді ұстағанға ұқсатып, жанарын жоғарылатып әкетті.

	Қалдан-Серен мен Қарабас ішке кіргесін көздің жауын алатын дастарқан айналасын құрақ ұшқан қызметші кәнизактар желдетіп жіберіп еді. Ерлі-байлы екеуі төрге шоңқиды да, бір-біріне өкпе-наразылығы бар адамдардай еріндерін жымқырып, олардың қимылын үнсіз бақты. Ақыры кәнизактар шаруаларын бітірді де көгенге тізілген қозылардай бірінен соң бірі жылыстап шығып кетті. Үйде тек бір кәнизак қалғанда киіз есік қайта серпіле ашылып, қарауыл бастығы кірді. Ол табалдырық аттаған бойда өзінің бес қаруы сай екенін көрсетпектей сол босаға алдында кескен теректей қатты. Шындығында ол мына сәскелік асқа қолбасы мен оның зайыбы қасына кімдерді шақыру керектігі жайында бұйрық күткен еді. Ол бұйрық Қарабастың аузынан шықты:

	– Мәртебелі қолбасымен әңгімем бар еді, бір сәт оңаша дидарласуға мұрсат беріңдерші.

	Есіктегі қарауыл бастығы енді жер тізерлей тағзым етті де киіз есікті артымен итере ашып жоғалды. Оның соңынан бәйбіше райын түсінен таныған кәнизак та қарасын батырды. Сосын бұл уақыт оздырмай сөз ауаның бірден тауып, құлаққа жағымды үйреншікті даусымен кең де жасаулы киіз үйдің ішіне мүлдем өзгеше өң бергендей.

	Бұл өзі сыртқы сыр-сымбат, жалпы пішін, сүйек бітімі жағынан әбден толысып үлгерген келіншек еді. Етженді денесіне лайық қара торы өңі де толықтау, оң көзінің астында қарамықтың дәніндей кішкене меңі бар, қос жанарында отты нұр, екі бетінің ұштарында сүйкімділік қоса тұнған ажарлы жан. Сөйлеген сөздерінде жасына лайықсыз салмақтылық басым. Сірә, қайыненесі, мына Қалдан-Сереннің шешесі марқұм Күнгудің тәрбиесін көп көргесін содан ауысқан қорғасындай мінез ауырлығы ма?

	– Мәртебелі қолбасым, кешелі бері мені бір мазасыздық меңдегендей. Оңаша әңгіменің сәті түспей тағатымды тауысты. Сен, сонау Қазақ ордасының теріскей бөлігіндегі Шұна-Добаның көзін жою үшін құпия әскер тобын жіберді деген бір сыпсың сөз іргеден соққан күздің қара суығындай берекемізді кетіріп барады. Естігенім өтірік болса мына екі құлағым бірдей бітелсін, таскерең, саңырау атанайын. Жарықтығым, осыны тап өз аузыңмен не расташы, не теріске шығаршы. Рас десең, соның ішкі мәнін ақтаршы, ойланып істелген іс пе, мына менің көзімді жеткізші соған.

	Қалдан-Серен миығынан күлгенмен көздерінде ашу-ыза табы қоса білінді.

	– Ондай сыпсың сөз таратушылардың қолбасы тісін қағады деп, неге үркітпедің?

	– Мәртебелім-ау, ондай мінезден мен кенде ме едім, мына айтқаныңнан мен артық сілтеген де шығармын. Бірақ мәселенің түп қазығы онда емес қой.

	– Түп қазық сонда қайда?

	– Құрметті мәртебелім, көңіліңе келсе қайтейін, іштегі бір ащы запыран шықпай қоймас. Әкең болса қартайды, шешең, о дүниеде қасиетті Будда әулиенің шапағатын көргір менің қайыненем Күнгу арамызда жоқ, қонтайшы байтақысында кіші шешең Сетержаптың үкімі жүріп тұр. Қасындағы сары шашты жат жұрттық оқымысты албастының ақылымен небір сұмдықтарды ойлап табуда. Ал ол кіші шешеңнің саған деген көзқарасы пешенеден белгілі. Сонау күнбатыста топырағың торқа болғыр Аюке хан ол да жоқ, оның орнына шөккен Дондук-Омбо мынау өзімен бір кіндіктен тараған апасы Сетержап үшін шығарда жаны ғана бөлек дейді. Егер сенің қандай да бір Шұна-Добаға қарсы қысастығыңнан құлақтанса, ұялас иттердей олар екі жақтан шуылдап шыға келмей ме? Басыңа қиыншылық түспей ме?

	– Бүйтіп мен үшін алаңдағаныңа дән ризамын, сұлуым. Алайда, мен сүттен ақ, судан таза болсам да әлдебір қиястық атаулыны ойдан құрастыруға Сетержаптың қиял өресі жетпейді дейсің бе? – деп Қалдан-Серен бір тоқтады да бетінің ұшындағы қызылы одан әрі күреңітіп, анық ашуға булыққан адамның кескінін білдірді. Сақал-мұрты түйдектеле қозғалып, ерін, шықшыт айналасындағы қимылдарды жасыра алмағандай. Сірә, Қалдан- Серен әкесі Сыбан Рабтанға қарағанда әлдеқайда қызуқанды, кеудесіндегі ашу толқынын бүгуге дәрменсіз, қол-аяғы әрекетке тез баратын жан еді. Онысы қазіргі тұрпатынан да жарқ етті. Қарабасты сәл салғыртып, қолбасы сөзін жалғастырды.

	– Әне, Қытай шығыс жақтан бізге ауыз салды, оның бетін қайтаруды әкеміз Шұна- Добаға емес, маған тапсырды. Соның қалтарысынан пәле көріп, жар құлағы жастыққа тимеген Сетержаптың, не оның сыбайластарының ойлап шығарған бір өсегін алдыма көлденең тартпай-ақ қойсаң қайтер еді? Алты айдан бері мен түгіл әкесіне, не шешесіне бір хабаршы салмаған Шұна-Добаға қысастық жасайтындай маған не көрінді?

	Бұл тақырыптағы әңгіме осымен тамамдалғанын Қарабас та мойындап, қабағын түсірді. Бірақ жүзін төмен салған жоқ, сол тікесінен шоқиған күйде қызыл жібек көйлектің үстінен киген, омырауында асыл тастар жыпырлаған көк мауыты жеңсіз камзолын өз қосағына армансыз тамашалатпақтай сыңайы бар. Оң көзінің астындағы қарамықтың дәніндей кішкене меңі де қос омыраудағы асыл тастармен жарысқа түскендей әсемдік аулынан қол бұлғайды. Қара торы өңі әлдебір ойлардың тұнығында жүзіп жүргендей.

	Қалдан-Серен өз бәйбішесінің райын таныды да оған одан әрмен құлақ түрді.

	– Мәртебелі қолбасым, саған тағы бір базыналық сөзім бар, рұқсат етсең...

	– Екі құлағым өзіңде.

	– Сен сонау ұлы мәртебелі қонтайшы атамыз жайғасқан қалмақ байтақысындағы Ақ үйден кейінгі үлкен мекен-жай – осы шаңырақтың да абыройын ойлауың керек қой. Анау қазақтың күл сасыған астанасы Ташкенттен сатып әкелінген әлдебір күңнің шатырына еңсеңнің құри беретіні қалай? Қызғанғаным емес, намыстанғаннан айтамын осы сөзді. Әрі осы кіші ұрға айналасындағылар да сол жағын сыбырлап, құлағымның құртын жеп тауысты.

	Қалдан-Серен бәйбішенің мына сөздерін естігенде тұлабойынан сәл жеңілейгендікті сезінді. Мәселенің ауырынан жеңіліне Кәшкендігі арқа босатқанға ұқсас көңіл күй еді. Еңкейіп, алдындағы қыш құмырадан кесеге өзі шарап құйып ішті. Сөйтіп, ол бәйбішенің бұл наразылығына ұзақ толғап, жауап қайырмағын білдірді. Қарабас та оны асықтырмауға тырысты.

	– Сұлуым, осы біздің ішімізде қазір қазақтардан әкелінген құл мен күңдер бағымдағы малдан көбейіп барады. Әнеукүні кім еді айтқан әлгі, қазақтардан көп мақал-мәтел үйрендім деп. Айтса айтқандай, сірә, қазақтардың бізге қарағанда тілі бай ма деймін. Сорлылар сөз бен мал баққаннан басқа ештеңеге әуестенбепті ғой. Сосын да оларды біздің жаулап алуымыз біршама оңайға соқты. Міне, сол қазақтардан мен де бір мақал үйрендім. Ол: «Әйелдің шашы ұзын, ақылы қысқа» дегені еді. Сен, Қарабас сұлу, өз жынысыңдағылардан қаншама мойның озық дегенмен тап осы арада тым келте соқтың. Қарашы, қазір заман қандай? Қытай анау, Қазақ ордасы анау, қаншама ноқтаға басы керілді дегенмен әлі толық жуасыған жоқ. Әке айналасы анау, оны өзің жаңа алақандағы жазудай айқын баяндадың. Ал енді осы бір бұлт ала, жер шолада біз нені баса ойлауымыз керек, соған көзжұмбайлық жасағандайсың ба, қалай? – Сәл бөгеліп, алдындағы жарты кесе шарапты сарқып ішті де аузына басқа дәм алмастан Қарабасқа қарады. – Алмағайып күнде ең арналы мәселеге көзжұмбайлық жасау, не жете ескермеу үлкен пәлеге ұрындырмай ма? Жаңа қонтайшының, менің әкемнің қартайғанын, бұрынғы қайраты жоқтығын, Сетержаптың әйел басымен ата көгаршынға ұқсап зікір салуды жиілеткенін өзің де мойындадың. Хош, осының тасасында не жатыр, зер салшы, сұлуым.

	– Мұрагерлік мәселесі ме? – деп Қарабас турасынан қойып қалды.

	– Тап төбесінен түстің! – деді Қалдан-Серен жұлып алғандай. – Иә, мұрагерлік мәселесі. Көп тілеулестерім бұл күнде менің де құлағымның құртын жеуде. Егер сіз таяу уақытта екі әйеліңіздің бірінен ұл бала сүймесеңіз таразының Шұна-Доба жақ басы салмақты шығары, ап-айқын деседі.

	– Ал Шұна-Добаның неше ұл баласы бар екен сондай-ақ?

	– Шұна-Добада бала түгіл сайтан да жоқ, бірақ ол әлі жас, әрі Қазақ ордасын шапқандағы бүкіл қалмақ әскерінің бас қолбасшысы деген атағы бар ғой.

	– Ондай атақтан сіз де кенде емессіз-ау.

	– Жоқ, сұлуым, сен тағы да келте соқтың, мұндай үлкен істе тәуекелшілдік жүрмейді, қосымша кепілдік жағын қоса қамтамасыз еткен жөн. Егер анау өзің атаған, екінші шатырдағы Бұхара саудагерінің қызы маған, маған емес-ау, бізге ұл сыйласа дұшпандардың аузына құм құйылмай ма? Әкем Сыбан Рабтанның да көңілі жадырап, мен жөнінде жомарттық жасамай ма? Өзің де бүкіл Жоңғария қонтайшысының үлкен ханымы атануға бір адым жақындамайсың ба?

	– Мәртебелі қолбасым-ау, сол екінші шатырда бақшадағы піскенқауындай іші шертиген күң немеге соншама көз сүзіп, үміт артатындай мен, немене, саптан шықтым ба, жоқ, әлде қартайдым ба? Мен небәрі отыз екі жастамын, етеккірі тоқтаған жан емеспін, – деп бұл да сөздің ащысын айтып, найзаны тікесінен қадады.

	Қалдан-Серен Қарабастың бұл мінезіне тіптен де ренжитіндей емес екен, қайта күреңіткен жүзінде бір балалық жеңілтектік лап бергендей алабұрта қарады.

	– Егер сен ұл сыйласаң, онда құдайым мен будда әулиемнің қоса қабат қолдағаны деп бағалаймын.

	– Бірақ бәрібір күңнен туғанның несібесі зорырақ шығарын шырамытамын ғой.

	– Жоқ, сұлуым, міне, мен құдай мен Будда әулиеме ант берейін, егер сен ұл тапсаң, егер мен істің сәтіне орай Жоңғария қонтайшысы атансам, түптің түбінде, қартайғанда, не денсаулығыма зақым келген күнде, мейлі оның жасы кіші ме, үлкен бе, бәрібір сол сенен туған ұлды өзімнің мұрагерім деп жариялаймын, ал екінші шатырда ұл туса, ол мықтағанда соның кіндіктес туысы ретінде оң қолына айналар, – деп Қалдан-Серен екі алақанын бір-біріне жабыстыра қарсы алдындағы ауаны кескілей, әрі басын ие мінәжат етті.

	Сөйтіп, бұлар әлі жарық дүниеге келмеген, тіпті анасының жатырына бітіп үлгермеген балалардың лауазымын белгіледі. Қалдан-Сереннің де есебі түгел, ол осылайша екі әйелді ұл бала табу жөнінде бәсеке жарысқа түсірді.

	Қарабас фарфор кесені ағаш қасықпен қаққылап белгі берді. Қарауыл бастығы айқара ашқан есіктен зайсандар, кіші қолбасылар, лама, басқада діни қызметкерлер ішке еніп жатты.

	* * *

	Ертеңіне осы Қалдан-Серен ордасы орналасқан сайдан екі қозыкөштей жерден тағы бір ауыр әскер өтті. Олардың да бағыты Ыстықкөлдің теріскей жағалауы. Сайын-Бөлек пен Шодыр бастаған күшке жетіп қосылмақшы.

	Мынау соңғысы күнгей жақтағы Нарынтау жотасы, Жамантау жотасы, Атбашы жотасы сияқты биіктер мен Нарын өзенінің, оның көп салаларының жағалауларын сағалаған қырғыздарды шауып қана қоймай, олардың тым бытырап кетпеуі үшін иіріп ұстаған қалмақ әскерлерінің жарамды бір бөлігі. Қытайға қарсы соғыс үшін Қалдан-Серен ондағы күштің де осылай қомақты бір пұшпағын жырып әкеткен.

	Иә, бұл жолғы Қытаймен тайталас оңай-оспақтан емес еді, әрі олармен тұмсық түйістіру үшін бұл ауыр әскер құрамасының ұзақ жолдан өтуі керек. Ыстықкөлдің теріскей жағалауы, бұған дәл шығыстұмсықтан құятын Түп өзенін өрлеу, одан Теке өзенінің тармағына жетіп, сол арқылы Іле дариясына құлау, міне соның бойымен ғана Үрімші шұраты мен Тұрфан ойысына төте жол табасың. Бірақ ол Үрімші шұраты мен Тұрфан ойысында Қалдан-Серенді туған нағашысы күтіп отырған жоқ. Ең қатерлі, ең қуатты ата дұшпан Қытай Жоңғария мемлекетінің майлы бөксесіне тіс батырып, жылы- жұмсағын ашқарақтана сорып жатыр. Міне, соның жағын айырып, азуын қағуы керек. Ол үшін мынау әскердің ол қиырға қарай созыла қозғалуы өз алдына, ең бастысы мұрты ойылмай, шебі бұзылмай, шаршап-шалдықпай, адам мен малдың қуаты қайтпай, нағыз бабында жетуі керек. Міне, Қалдан-Сереннің басты назары соған шүйлігуде еді.

	Қырғыздарды шапқан әскер бөлігі өткен тұста Қалдан-Серен оның да қолбасыларымен қысқа кеңес өткізді. Бұлардың қарауындағылар ЬІстықкөлді теріскей беттен жағалап, сонау Түп өзенінің құяр сағасына неше күнде жететінін сұрады. Кіші қолбасылар шамамен бес күнде жетерміз десті. Бұл жауап осылардан бұрын кеткен Сайын-Бөлек пен Шодыр есебімен де сәйкестеу еді. Сосын да Қалдан-Серен олардың сөзін бірден мақұлдады. Қамшылап асықтыруды жөнсіз көрді.

	Қырғыз жақтан келгендерді жөнелтісімен Шу өзенінің бергі иін тұсында тоқтаған Ехе Абуғайды қарсы алуға кеткен бас зайсан Санжиге хабаршы аттандырды. Сондағы берген тапсырмасы мынау: Санжи Еділ бойындағы екінші қалмақ ханының елшілігін мынау соңғы әскер тобының ізімен жүргізсін, басып озбасын, жолай кен қорытатын, қару-жарақ соғылатын өндіріс орындарына ондағы ешбір сұғанақтың тұмсық тығуына, көз ақы алуына жол берілмесін, сол ЬІстықкөлді теріскей беттен айналып өтіп, қонтайшы ордасына жетінші, не сегізінші күнде ат басын тірейтін болсын. Анық қай күні ат басын тірейді, ол жөнінде қосымша нұсқау күтсін. Неге айналма жолмен жүреміз, неге күнгей жағалаумен қонтайшы ордасына төтесінен тартпаймыз деген сұрақ қойылмасын. Мен берген тапсырмалар одан әрі тереңдетіле орындалсын. Оқыс жағдайларда бас зайсан Санжи өз тарапынан хабаршы жөнелтіп отырсын.

	Сол күні Қалдан-Серен де қозғалды. Бұл өзін күзеткен үш жүзге тарта қарулы топтың қоршауында осы Қырғыз жақтан жеткен әскермен жүрмекші. Бұл дәл аттанарда Қарабас сұлу бір әйелдік әлсіздік танытты.

	– Мәртебелі қолбасым, сіз қайтқанша осы пұшпақта қамалып екі көзіміз төрт болады ғой, біз мына Ыстықкөлдің түстігімен көше жылжып, қонтайшы ұрғасына неге жетпейміз, ол жақта өздеріңнен хабар алып тұруымызға да оңтайлы, әрі ана Еділ бойындағы елден елшілік келді, олармен неге дидарласпаймыз, Сесон қыздың ұзатылу тойына, басқа да ырым-жырымына неге қатыспаймыз?

	Қалдан-Серен ат үстінде тұрып, ернін жымқырғанда сақал-мұрты тіптен жұмырланып кетеді екен. Тек онысын тез тыйды да, бәйбішесіне тап осы сапар қарсаңында барынша мейір-шапағат көрсетуге тырысып, бір-бірімен айқаса кеткен жақ сүйектерін күшпен жазды. Көздерін де жадыратып, онысынан қызыл күрең бетінің ұштарына бір жылылық түсірмектей ішкі арпалысын үдетті.

	– Сұлуым, біздің мына сапарымыз қай сапар? Сенің бойжеткен қызыңа ана тоғыз жолдың торабындағы Жаркенттен жасау-жабдық әкелуге бара жатқамыз жоқ қой. Сен онан да құдайдан біздің осы сапардан мерейіміздің үстем шығын, жеңіспен оралуымызды күндіз-түні тіле де жат. Егер біз жеңіспен оралсақ, барлық тойдың қызық-шыжығын сен көресің. Ал басқа күнде, құдай мен Будда әулием одан сақтасын, жұртқа жүз көрсетіп неғыласың? Сабыр қыл да, менен хабар күт.

	Қарабас қосағының мына сөздерінен өз ішіндегі күдіктің күшейгенін сезсе де тағы бір сұрақ қоюға батылдық жасады:

	– Ал Шарышты неге өзіңмен бірге әкетіп барасың? Сен оны Қазақ ордасына ондағы ұлы би Төлемен келіссөзге жібермекші едің гой.

	– Шарыш сөз жоқ ол келіссөзге барады. Тек алдымен қонтайшының алдынан өтсін де. Әкем әйтпесе, жаман ойда қалады ғой. Қонтайшының алдында үлкен мәслихат өтеді, соған қатыссын. Қазақ биіне айтатын сөз ауаны сонымен нығаяды ғой.

	– Ол мәслихат қашан өтпекші, мәртебелім?

	– Шамамен осыдан не жетінші, не сегізінші күнде. Мына ауыр әскер Түп өзеніне жетіп, соны өрлеуге бет алғанда өзім қонтайшы ұрғасында екі күн аялдаймын. Бір күні келелі мәслихатқа арналады, екіншісінде Ехе Абуғайды қонтайшының қабылдауына қатысамын.

	Сөйтіп, Ыстықкөлдің мына түстік жағалауының өрінде жамбастаған қонтайшы ұрғасындағылар бүгін бе, ертең бе деп, тағатсыздана күткен ол келелі мәслихатты Қалдан- Серен ешкіммен ақылдаспастан-ақ тағы бір аптаға кейінге шегерді. Осы екі ортада, Қалдан-Серен мен Қарабас ханым ауыздарын жиып та үлгерген жоқ еді, бұлардың кіші қызы мен жаңа ғана өздері құлағын шулатысқан Шарыш көзге түсіп қалды. Қолбасы мен ханым тұрған сайдан биікте, көкпеңбек аспан сеңгірінің аясында сұлбалары баршаның назарына айқын ілігіп, ол екеуі ат үстінде бірін-бірі қуып жүр екен. Мынау жаратылыстың мол кеңістігінде тап осы сәтте өздерінен басқа жан баласы жоқтай, естерінен айрылып, қас пен достың қаңку сөзіне өз қолымызбен от қоямыз-ау деген түйсік іштеріне кіріп-шығар емес.

	Өзара ұнатысқан қыз бен жігіттің бір-бірін осылайша қуалап ойнайтыны қазақ пен қалмаққа ортақ дәстүр. Тек бұл жердегі бір гәп мынау – он екіде бір гүлі ашылмаған мына жас перизат әлдекімнің емес, бүкіл Жоңғария басына моншақ етіп көтерген қонтайшыдан кейінгі екінші, тіпті құрығанда үшінші адамның қызы. Соны біле тұра бұлардың қалың көпшіліктің көз алдында бүйтіп далақтауы қаңқу сөз, өсек қана емес, одан гөрі әлдеқайда ауқымы, қуаты мол саяси дауылдарды оятуға түрткі екені даусыз.

	Қалдан-Серен мен Қарабас ханым ойсыз жастарға бір мезетте жалт етісіп, көздерінің майын тауыса жарыса қадалысқандай еді. Қолбасы кенет жан қалтасынан әлденесін жоғалтқанға ұқсап, күйгелектенді де дереу төбе басындағы Шарышты шақыртты, ол таудан құлаған тастай домалап тез жетті. Ауыздығын қарш-қарш шайнаған торының үстінде Шарыш кірпік қақпастан қарсы алдында тұра қалғанда қолбасы не айтарға білмей бөгелді. Қарабас осы бөгелісті пайдаланып, жас сұрпереннің тұлабойын тағы бір шолып шықты. Садақ, найза, қалқан сияқты ауыр қару-жарағы дәл қазір бойында болмағанмен сауыты үстінде, қалақ темірлер кеудесін жауып, жылтыраған, тақия іспеттес темір баскиімін маңдайын бастыра киген бұл неме осы тұрыста адамның көзін тартатын нағыз палуан пішінді бозбала еді. Әсіресе, екі иығын, екі қолын айтсайшы. Емен ағаштың иір бұтақтарынан жаратылғандай әрі жуан, әрі күш-қажырға толы. Алға шығыңқы төсі де солармен туыса біткенін ашық жариялайды. Қатып-сенген қап-қара бүйрек беттерінде болар-болмас сәуле жылтырап, күн екеш күннің өзі де мұның сыртқы қабығын тесіп өтуге дәрменсіздік ететіндей. Зілдей ауыр қабағының астындағы көздері де аспан шырағынан ештеме дәметпей, іштегі өз отымен лапылдан, бөлек ажар, мінез танытады.

	Қалдан-Сереннің әдейілеп шақырғандағы бар айтқаны:

	– Жүруге даярсың ба?

	– Даярмын, мәртебелі қолбасым! – деп Шарыш екі алақанын бір-біріне жабыстыра басын иді. Оң қолының білегіне бүлдіргесі ілулі елік сапты қамшысының алтын сақинасы ғана тәкаппарсынбай күн көзіне жарқ-жұрқ етті.

	Қалдан-Серен басқа ештеме демеді. Тосын көзге осы сауалының өзі артық сияқты еді. Иә, тосын көз үшін солай. Ал Қарабас бәйбіше мен Шарыштың өзі мәртебелі қолбасының бұл райының түп-тамырын жете таныды. Қалдан-Сереннің тілінің ұшындағы сөз: «Сен менің қызымның басын әзірге айналдырма, оны біржола иемдену үшін әлі тиісті сынақтан толық өтіп үлгерген жоқсың, ел-жұрттың көзінше көп арсалаңдамай байсалды жүр, шектен шықпа!»

	Қалдан-Сереннің бұл ескертпесінен соң Шарыш төбе басында өзін күтіп, ақ бақай құнанын ойнақшытқан жас бойжеткенге қарай қайта көтерілген жоқ. Ал Қарабас өзінің болашақ күйеу баласының сыртқы ажарына көз тойдырып, ол үшін де, әрі отағасының оған жасаған қатаң ескертпесі үшін де разы болды.

	* * *

	Осыдан үш күн өткенде Қалдан-Серен бастаған Жоңғарияның ауыр қолы Ыстықкөлдің теріскей жағалауымен Шоңақсу өзенінің жағалауына жетіп жығылды. Тек кейбір алғы шептегілер одан да ұзаңқырап, Шоңақсудан әріде, олар да сол Теріскей

	Алатаудың баурайындағы бұлақтардан құралатын кішкене жылғалардың суына бас қойды.

	Бұл шетте жайылған мал, қалмақтардың ақ-қарасы аралас тігілген киіз үйлері мол екен. Дәл қастарына жетіп қонған қалың әскердің сын-сипатына бәрі ауыздарын ашып, үрке қарасып, азын-аулақ қой-ешкі, ірі қараларын иіріп ұстап, не ары тау қуыстарына қарай қуып әкетіп жатқандар бар. Сөйтсе де бір көздері әскер жақта. Жаудың емес, өз елінің, әрі атағы Алатаудай бар Қалдан-Серен бастаған қарулы күш екенін сезсе де үрей атты пәле іштерін желдей кеулеп, барқадар таптырар емес. Ең бастысы «неге бұлар төменге Қазақ ордасына қарай емес, керісінше ағынға қарсы жүзеді» деген сауал көкіректерін кескілеп, неше түрлі жорамал, қауіп-қатер атаулыны бастарына үйіп-төгеді.

	Қалдан-Серен сарқырама тау өзенінің ең бір көк шалғынды жағалауына өзіне арнап тігілген кішкене ақ үйге кірген де жоқ. Өңкей жарау аттарын ойқастатқан күзет тобының ортасында бас зайсан Баодурь мен түсі түндей болып томырайған шойын кеуделі Шарышқа қарап:

	– Біз әлгі Аренар жұмыс істеп жатқан пештер маңына барайық. Швед оқымыстысының өзімен де ақылдасатын шаруалар бар еді, – деді.

	Осыдан бірер күн бұрын ғана Ыстықкөлдің арғы қарама-қарсы бетінде суға шомылған қонтайшының кіші ханымы мен швед әйелі Бригитта қызықтаған түбі жалпақ үлкен сал- қайықтар құрамында темір бар кен топырақты осы Шоңақсу өзенінің жағалауына тасушы еді. Ол кен топырақты отқа өртеп, таза темірін айыратын, әрі әртүрлі қалыптарға құятын пештер осы Шоңақсу өзенінің Теріскей Алатауды жарып шығатын сағаларында, қарағай, тағы басқа діні қатты ағаштар сияқты дайын отыны мол шатқалдарында орналасқан. Сол шатқалдарға төнген биіктерді қия үңгіп, от тұтанатын, түтін жүретін, кен топырақ құйылатын, балқыған темірлер ағатын қуыс-қуыстар нағыз инженерлік есеппен жасалған. Міне, Қалдан-Серен соларды бетке алды.

	Қолбасы топ алдында еді. Кенет үсті-басы алау-далау, қырық жылдық ескі шалбарының бір балағы тізесінен сәл төменірек шорт қырқылған, қара қожалақ бет- жүзінде көз, мұрын, ауыз сияқтылардың қалай орналасқанын айырғысыз біреу үйінен өрт шыққандай аңырап кеп, Қалдан-Сереннің үзеңгісіне жармасты. Мынау анық шалық шалған неме, әйтпесе қарабайыр біреулердің мәртебелі қолбасының үзеңгісіне жармаспақ түгілі сонадайдан бетіне тіктеп қарағанын қасындағылар оның тоз-тозын шығаруға сылтау етер еді.

	– Әй, сөйле! – деп Қалдан-Серен оны үзеңгілі аяғымен кері қақты.

	Екі-үш дырау қамшы жыламсақтың төбесінен топтала көтеріліп еді, қолбасы қабақпен белгі беріп, оларды да әрі жайқады.

	– Мәртебелі қолбасым, менің анау Қарқараның жағасында қатын-балам, мал-мүлкім қалып еді, мынау адамның жанын шошытатын қалың әскер солай шеру тартқандай ғой. Бұл қай құдайдың зілзаласы?

	– Қатын-балаң Қарқарада, өзің қай сайтанның азғыруымен мұндасың?

	– Мен мынау Аренардың пешінде күл тасушымын. Күміс ақша табу үшін сүйретіліп жүргенім.

	– Сен сияқтылар мұнда көп пе?

	– Мәртебелі қолбасым, анау өрдегі жыпырлатып қос тіккендердің бәрі осы мен сияқты уақытша жұмысқа келгендер. Күміс ақша үшін жанын жалдағандар.

	– Ал сен менің үзеңгіме жармасқаныңның ақысын күміс ақшамен емес, мынаумен ал!

	– деп Қалдан-Серен еңкейе беріп сорлы бейшараның жотасына елік сапты, алтын сақиналы жуан қамшысын оңдырмай сілтеді. Айнала андыздаған салт аттылар қыран- топалаң күлкіге батты. Екі-үшеуі онсыз да жаман даусымен шаж еткен немені кезектесе қамшылап одан әрі қуды.

	Шынтуайтында бұл күлші қалмақтың бұлай сезіктене келуінде, тайсалмай қолбасының өзіне сауал қоюында мән бар еді. Ежелден белгілі бір ақиқат, егер қазаққа қарсы соғыста қалмақ әскерлері ауыр жеңіліске ұшырап көткеншектесе жолдағы өз ұлыстарына да қырғидай тиеді. «Таз ашуын тырнадан аладының» кері. Жаңағы сорлы ғана емес, осылай швед оқымыстысы Ренат (қалмақша ныспысы Аренар), басқа да оның отандастары қырғыздардан тартып алынған мынау тау баурайындағы шұғыл ашқан кен қорыту, қару-жарақ соғу орындарына өз еркімен, немесе күшпен айдалып әкелінген ол қалмақтардың көпшілігі тап осы шығыс беттегі өз жанұялары үшін қауіптеніскен. Қазақтардан соққы жеп қайтқан, кеуделері ызаға толы долы әскерлер емес пе деп күдіктеніскен. Себебі, сонау Қалдан-Бошақты хан заманынан беріде мұншалықты күштің күншығыс бетке шеру тартқанын олар көрген жоқ еді. Ал Қалдан-Серен өз кезегінде шығыстан Қытайдың сонау шеткі қалмақ ұлыстарының жеріне басып кіргенін айтып, ауыз ауыртып жатпады.

	Бұлар жоғары өрлеген сайын бет-ауыздары қара күйеленген, киген киімдері жапырақ- жапырақ, жартылай жалаңаш денелеріне дейін көмірге аунап тұрғандай қожалақтанған адам сұлбалары көптеп кездесті. Бірақ олардың ешқайсысы қолбасы маңына жолай алған жоқ.

	Көкпеңбек торғын түсті биіктің шайдай ашық аспанмен ұштасқан тұсында қап-қара түтін будақтап, мың бұралған айдаһар сияқтанып, бірде көкке шаншылып, енді бірде тіреуішінен айрылған алып күштей бір жағына қисая көп сұлулықты адам көзінен жасырудың әрекетін жасағандай. Енді бірде бері Қалдан-Серен тобына қарай жалп етіп құлап, тұз адамдарына таныс емес бір жайсыз иіс әкелді. Ол иістен адам түгіл аттарға дейін тыжырынып, аяқтарын өр жаққа басқысы келмей құлақтарын жымитып, осқырынып, әлсін-әлсін үзеңгілі аяқтарымен қос бүйірден қаққылаған өз иелеріне наразылықтарын білдіргендей. Үлкен қарулы шоғыр желкелерін күнге жарқыратып, өңкей жарамды сұлу сәйгүліктердің тағалы тұяқтарымен тау беткейінің шым құйқасын қарпи ойып, жоғары бастырмалатып-ақ келеді.

	Бұлар алғаш жоспарланғаннан әлдеқайда көп жүрді. Енді өздері өрлеген беткейден шығысқа қарай сәл белдеулей сырғығанда терең шатқалдың ернеуіне шықты. Төменнен, шатқал табанынан Шоңақсу өзенінің бұрқ-сарқ еткен үні келеді. Бірақ ол үнді басқа бір дүниенің жағымсыз тарсыл-гүрсілі әлсін-әлсін құлақтан өшіріп әкетеді. Бұл не тарсыл- гүрсіл деп ойлағанша болған жоқ, шатқал ернеуінен әдейі ойылып жасалғандай бір кең қуыс ашыла кетгі.

	Қалдан-Серенді, бас зайсан Баодурді күзетуші жауынгерлер бұған жеткенде бәрі жағаларын ұстағандай. Жаңағы ашық аспанға мың бұрала көтерілген қап-қара түтін де, құлақка жағымсыз тарсыл-гүрсіл де осы қуыстан шығып жатыр екен. Үсті-бастары сауыс-сауыс, қап-қара күйеден беттерін сайтан ажырата алмас, киген киімдері бес-алты жыртындыдан құрастырылғандай адам сұлбалары мұнда тіптен қаптап жүр екен. Мол қарулы шоғыр жын, перілердің ұясына тап болғандай тұлабойларында діріл жүгірді. Тек қолбасы Қалдан-Сереннің қаһарынан қаймыққасын ғана солай беттерін қаратып, амал жоқ, көздеріне күш түсіріп сұқтанғандай. Әйтпесе, мұндай құқайдан жаман үркетін түздіктер аттарының басын кері бұрып алып, төменге тас көшкініндей сатырлата жөңкілер еді. Тіпті, басқаны қойып, естияр, өмірде көрген құқайы көп, бас зайсан Баодурдың өзі әлдекім көз алдында алмас қылышын жарқылдатқандай жүзі сұрланып кетті. Бұл өзі жас шамасы алпыстың о жақ бұ жағында, қалмақ қауымындағы жұрттың басым көпшілігі сияқты арық өңді, тәмпіш мұрынды, бетіндегі әжім сызықтарын санап тауысқысыз жасамыс адам еді. Әрең-мәрең шалынатын сұйық қасты қабағының астындағы көздері үркек қоянның мінезін еске салып, қолбасы Қалдан-Серенге алақ-жұлақ етеді. Көз алдындағы көрініске төтеп беруі үшін мұның да біраз күш-жігер жұмсағаны анық еді.

	Тек Шарыш қана сыр бермегенсиді.

	Мынау қуыстың бір жақ тік қиылған, сары топырағы жалаңаштанған қабырғасында үңірейген, әлсін-әлсін жалын тілі жалаған бес-алты пеш аузы көрінеді. Түтін осы ауыздан да шығады, әріректе биіктің төбесінен де будақтайды, оған қоса бір-екі пеш қап-қара құсық тастайды. Әлдекім желкесінен күрзімен ұрғылаған жеті басты жалмауыздың бір аузы сияқты.

	Мұндағы қара қожалақтардың көпшілігі қос қолдап, екеулеп ары-бері зембіл көтергендер. Ол зембілдермен жанкешті немелер не әкеліп, не әкетіп жатыр, оны ажыратуға көп көз, көп ақылдың да шамасы жетпеді.

	Қалдан-Серен тобы осы қуыстың жиегіне келіп тоқтаған. Қолбасы назар аударғасын басқалары да қабақтарының астындағы қос шырақтарын жансар жылтыратып, әлдекімдер өздерін де анау пештердің аузына қоса тығып жіберердей секемденіп, сескеніп қарайды. Бәрінен бұрын осынау әсем табиғаттың бір бөлшегін ойып алып, аяусыздықпен әлеміштеп, ластап жатқан адам ба, жын-шайтан ба, қайсысының болсын әрекетіне деген ашу-ыза алдымен кеуделерін кернеп, одан жоғарылай қолқаларына қол салғандай.

	Иә, бұл түздіктер де өзімен көршілес Қазақ ордасы мен Қытай патшалығына мың жерден жауықсын, от пен оқ жаудырсын, бәрібір мынау табиғат-ана үшін бұлар да күнәдан пәк сәбиден айырғысыз еді. Сол сәбилік сезіммен туған ананың ак көкірегіне түскен бармақтың басындай жараны көріп, тұлабойларының түршіккеніне түсінушілікпен қараған жөн-ау.

	Қалдан-Сереннің белгі беруімен карауыл бастықтарының бірі жүрек жұтып, тамұқ отынан шыққандай немелердің арасына сүңгіп кетті де, көп ұзамай көп қара қожалақтың бірін ертіп әкелді. Бұл келген қалмақтың күрек тістері соншама кіршіксіз болар ма, қолбасының сұрағына жауап берудің орнына өз мұңын төге жөнелгенде қап-қара көмірдің ішінен табылған тозақ жұқпас аппақ жақұт тастардың қозғалысын еске түсірді.

	– Мәртебелі қолбасым, кешелі бері мынау жирен шашты швед тұтқындармен жұмыс істеу қияметке айналды, олар не қиғылық салса да қамшы, не таяқ сілтеуге жол жоқ, кісендеуге де болмайды деген ұлы мәртебелі қонтайшыдан жарлық келді деседі. Анау Аренарға шағынып едім, қонтайшының жарлығын екі ете алмаймын деп, өз қандастарын жақтап шыға келді. Ұлы мәртебелі қонтайшының осындай жарлық бергені рас па, жоқ па, соны сіздің аузыңыздан естісем деп едім.

	Қалдан-Серен Бригиттаның өтінішіне орай кен, өндіріс орындарында жұмыс істеуші швед тұтқындарының жағдайын жеңілдету туралы өз әкесінің үкім таратқанын әлі естіген жоқ еді. Сонда да мынау бастықсымақ қара қожалақтың ақпарында шындық барын болжамдап:

	– Сен немене, енді ұлы мәртебелінің өзіне де қыр көрсетпекпісің? – деп, оған қабағын түкситті. Әлгінде ғана өзінің үзеңгісіне жабыса боздаған сорлыға істегенін бұл жолы да қайталай жаздап, іштегі жойқын мінезді әрең тежегендей. Мына неме қолбасының осы сиқын дереу таныды да, енді нақтылы сұраққа жауап берді:

	– Аренар анау шатқалда, соның төменірек жағында. Егер мына бетпен құлай жүрсеңіздер оба тасты көресіздер, сол тұстан өзенге қарай кілт бұрылсаңыздар төбесінен түсесіздер.

	Жауынгерлер төмен құлдилап оба тасқа жетіп, жаңағы көріністердің бәрі көздерінен жасырынғанда іштерінен ауыр дем шығарды. Аренар су жағасына, тастаққа таяу тігілген қара қоста жалғыз өзі көлемі тоқымдай бар, алабажақ сызулар мен жазуларға толы қағазға шұқшиып, жұмыс істеп отыр еді. Қалдан-Сереннің келуі туралы хабар оған төбесінен тас көшкін құлағандай әсер етті.

	Бұл өзі сақал-шашы бір-бірімен жабыса жалбыраған, киім киісі де бұл өңірдегі ешбір жан баласына ұқсамаған, мінез-құлық жағынан да сондай бөлек пішінді пенде еді. Сақал- шашы қалмақтардікіндей емес, Бригитта сұлудікіндей алтынша жарқырап та тұрған жоқ, қызыл күңгірт десе келіңкірейді, оның да бояуы қанық, қоюын иемденген. Көкшіл көздері көп жылдық ауыр еңбектен табиғи түсінен, нұрынан айрылып, ақшыл сұрға қарай қадам жасағандай, күнге күйіңкіреген бетінің ұшы үшкір, жағы ішке кіріңкі, бірақ оған қарап қырым ет жоқ деу де орынсыз, тамырлары білеуленген қолдары бұлшық етті, жалпы ұзын денесі жарау аттың бітіміндей қимыл-қозғалысқа сәт сайын әзірлікті танытады.

	– Мен сіздің келуіңізді тағатсыздана күтіп едім, – деп қосқа кіріп келген қолбасыға жас балаша қуана жалтақтады. Екі қолын созып жіберіп, Қалдан-Сереннің иығына салардай елбелектеп, тек қарсы алдында тұрғанның кім екенін іштей бағамдап үлгергесін ғана тыйылғанға ұқсады.

	– Мына қағаздарың не? – деді Қалдан-Серен аман-саулықсыз.

	– А, мәртебелі қолбасым, бұл Қазақ ордасының бұрынғы иемденген жерінің картасы ғой.

	– Сен оны былтыр жасамап па едің, немене ол әлі де жыры таусылмаған дүние ме? – Қалдан-Сереннің бойы швед оқымыстысы Ренат-Аренардан сынық сүйем төмен еді. Сол төменнен қараған көздерінде «шығыстан Қытай патшалығы елімізге ауыз салады, ал сен қайдағы бір өнбес іспен шұғылданасың, жат жұрттық жан екенің осындайдан байқалады- ау» деген жазу тұр еді. Ренат ол жазуды айдан-анық байқады, сөйтсе де сол күмілжіп оқыған адам мен оқымаған адамның арасында бола беретін осындай іркілістердің кезекті біреуін қалай еңсеру керектігін ойлады.

	– Мәртебелім, егер мен турасын айтсам, сіздің кемеңгер ақылыңыз оған жетеді деп ойлаймын. Біз кеше ғана жаулаған Қазақ ордасының ғана емес, бұрын мен сізге бірнеше мәрте түсіндіргенімдей өз осімен, әрі күнді айнала қозғалатын жұмыр жердің, мейлі оның қай пұшпағының болсын картасын жасау тап белгілі бір күнде жыры таусыла қалатын іске жатпайды.

	Қалдан-Серен іштей томырылды. Бетінің ұштарындағы қызылы тіптен қоюлап, нағыз қара түйнекке ұқсап бара жатқаны осы ала көлеңке қос ішінде де белгілі еді. Бірақ швед оқымыстысы сасқан жоқ, осы Жоңғарияда өткізген соңғы тоғыз жылдың ішінде бұл ондай құқайдың талайын бастан кешкен, әрі Жоңғарияның бұл таңда өзінсіз күні жоқтығын, сосын да өз басының қауіп-қатерден дін аман екендігін айқын түйсінген.

	– Мына бір қағазға қараңызшы, – деп Ренат түкпірдегі кең тақтай сандықшадан төрт бүктелген, көлемі бұзау терісіндей бар қатырлақ бірдемені суырды да, қолбасының көз алдында жазып жіберді. – Міне, мынау осыдан бірер ғасыр бұрын сіздің қандастарыңыздан шыққан оқымыстылардың бірінің, бірінің емес, бірнешеуінің осы бүкіл Орта Азияның жерін қағазға түсіргендегісі. Әлі де анықтап айтсам, мынау соның мен жасаған көшірмесі. Бірақ осымен бұл жұмыс тиянақталды ма, жоқ, мұнда ғылым тілімен айтқанда ақтаңдақтар дегенің бастан асады. Ал мен өз тарапымнан сол ақтаңдақтардың кейбіреулерінің орнын толтырсам деймін. Міне, енді мына қағазға қараңыз, бұл ана қағаздағының негізінде жасалған сіздер басқарушы Жоңғария мемлекетінің, Қазақ ордасын түгелдей басып алған Жоңғарияның жаңа аумағының картасы. Мен мұндағы жоңғар-ойраттарша атаулардың бәрін швед тіліне аудардым, бұл сіздер тынысын кеңейткен аса қуатты Жоңғария мемлекетін өркениетті Еуропа зиялыларының тануы үшін қажет. Оның үстіне бұған қосқан менің өз үлестерімді айтайын. Міне, мынау қоңыр бояумен әлеміштелген Тянь-Шань тауының сілемдері, ал мынау көкпеңбек қазірде Жоңғария қонтайшысы өз байтақысын орнатқан, баршамыз отырған Түзкөл қазаншұңқыры, ал мына ұзына бойы ирелеңдене сызылған сызық сіздер көп қастерлейтін Іле дариясы, ал мына тағы бір қоңыр бояу қазақтар тілінде Іле Алатауы аталатын таулар тізбегі.

	Ренат сол көсілгеннен ұзақ көсілді. Іле Алатауына жалғаса қазақтың сан салалы өзендері мен сахара далалары қоса кетті. Мәртебелі қолбасыны тікесінен тік қақайтып қойып, бұлай самбырлауым оның басы үшін кемсіту емес пе деген ой алаңдатпайтындай. Бір жайдан ол үшін отыруға орын ұсынуға да жер тар еді.

	Ренаттың оқымысты ғана емес, сезім адамы екені осылай өзі тындырған іс хақында екілене сөйлеуінен де шалынатын. Қалдан-Серен оны сөзден қақпады, қай мәселені де тереңнен толғауға қабілеті жеткіліктіқолбасы қайта оның қиялына осы ықыласы арқылы қанат бітіруге тырысқандай. Егер Шарыш пен бас зайсан Баодурь кіріп келмесе Ренат аттың басын қайыруға әлі де асықпас еді. Қалдан-Серен уақыттың тығыздығын мына екеудің кіргеніне қарап есіне алып, дереу қос ішінде тынысы тарылғандай жұп-жұмыр қара сақалды иегін шаңыраққа көтерді. Сөйтті де Ренатқа қарап зірк етті:

	– Дайын дүниелерің нешеу? Олар қайда?

	– Екеуі мына сайдың өріңде, – деген Ренат сөзін аяқтап болған жоқ, кенет дүрс еткен дауыс бәрінің құлағын жарды. – Әне, Альберт Мангус сынақтан өткізіп жатыр. – Мұны айтқанда Ренаттың екі езуі екі құлағына жете ыржиды. Сірә, бұл Ренат қай жұлдыздың астында туса сол жұлдыз мұның өміріне жетерлік бақытты қоса сайлаған. Әйтпесе, сонау Швециядан жиырма жылдық соғыс үстінде тұтқын ретінде Ресейге өтіп, одан тағы бір соғыс үстінде Жоңғарияға топ етіп, осындағы ең жоғары лауазым иелерінің аузын аңқитып қойып, олардың барлық мейір-шапағатын пайдалану үшін неше құдайдың рахымы керек екен десеңші. Міне, қазір де сол бақыты мұның төбесінде шамшырақша жанғандай. Қалдан-Серен «дайын дүниелерің нешеу?» дегенде Қытайға қарсы соғысқа қажетті зеңбіректердің жайын сұраған. Көк періштелері бір-бірлеріне қол бұлғасып, бұлар үшін қызмет етіп тұрғандай тап сол сотте Ренаттың сонау Швециядан осы Жоңғарияға дейінгі аралықты бірге өткеріскен қандасы, әріптесі, әрі көмекшісі Альберт Мангус сол дайын екі зеңбіректің бірінің білтесін тұтандыра қойыпты. Оның дыбысы жеткенде Ренат мына Қалдан-Серен де миығынан күлер деп ойлаған, бірақ олай болмады, бас қолбасы ішін мазасыздық кернегендей сыртқа ұмтылды. Барып өз көзімен көргісі келетінін айтты.

	Жолай бұл да атқа мініп үлгерген Ренат тағы екі зеңбіректің құдай қаласа үш-төрт күнде құрастырылып, сынақтан өтіп, шеру үстіндегі әскердің соңынан жеткізілетінін, әрі алда кеткен Сайын-Бөлек пен Шодыр бастаған әскерлер үшін қару-жарақтың ұсақ түрлерінің, атап айтқанда, найза, қылыш, қалқан, қанжар сияқтылардың үлкен партиясы әзірленіп берілгенін айтып үлгерді.

	Сол күні кешкілік көл суына таяу тігілген Қалдан-Сереннің жорық шатырында қолбасы мен Ренат арасында тағы ұзақ әңгіме өрбіді. Әңгімеге бас зайсан Баодурь мен Шарыш, кіші қолбасылардың екі-үшеуі, карауыл бастықтары қатысты.

	Шарап қызуы бойларына барып, әбден жеңілейген шақта тас шамның жарығында жүзі майша жылтыраған, жалбыр шашты, сақал-мұрты да әбден ұзара өскен Ренат қонтайшының алдағы келелі мәслихатқа өзін де шақыртқанын мәлімдеді. Қалдан-Серен бұл швед маманын Қытайға қарсы соғысқа өзімен бірге әкетіп, дайыны бар, дайын емесі бар төрт зеңбіректің қасында ұстамақшы еді. Әрі құдай жан-жақты жаратқан осы неменің шайқасты ұйымдастырудағы тәсілшілдігін де пайдаланбақшы. Зеңбіректері әлі толық болмағасын ол ойын әзірге ішке бүккен. Қонтайшы мәслихатқа шақырса басқа бір шаруа қосанжарланып, ұлы мәртебелі мұны қасында байлап-матап қалмас па екен деп те күдіктенді. Жоқ, қонтайшы әкем бірдеменің шалығы шалмаса аса ақымақ емес қой, шығыстағы аждаһаның жайын білетін жан, айтқаныма көнер деп, өзін-өзі тыныштандырды.

	Ренаттың жаңағы сөзіне Қалдан-Серен өз райын білдіріп үлгерген жоқ, сыртта екі шабарманның келіп тұрғаны хабарланды. Ол Еділ бойындағы қалмақ хандығының елшісі Ехе Абуғайды қарсы алуға кеткен бас зайсан Санжиге жіберген өз адамдары екен.

	Бұлардың әкелген ақпары аса қомақты шықпады. Ехе Абуғайдың қасында Еділ бойындағы қалмақ хандығының бас ламасы Шохурламаның көмекшісі бар екен, қалғандары екінші саптағы адамдар, көбіне саудагерлер, жүк артылған түйе саны отыздың о жақ бұ жағында, ал оларды күзетуші жауынгерлер үш жүзді құрайды. Бас зайсан Санжи оларды зор құрметпен қарсы алып, өздеріндегі жағдайды түсіндіруге көп күш салған, әрі Ехе Абуғайдан да, бас ламаның көмекшісінен де көп сыр тартқан. Әзірге аңғарғаны бұлардың Шұна-Доба жөнінде ешқандай хабары жоқ.

	Ертеңіне Қалдан-Серен ол хабаршыларды қайта аттандырды: Бар айтқаны:

	«Әнеукүнті тапсырмаға алып-қосарым жоқ, сол бағыттағы жұмыс тиянақты түрде жалғастырыла берсін, өзі қонтайшы ұрғасындағы мәслихатқа дәл үлгерсін».

	* * *

	Ақыры, көптен құлақ сарсытып, талайдың тағатын тауысқан сол қонтайшы ұрғасындағы келелі мәслихат та бір күні бұрқ етті-ау. Оның ашылған күні Қалдан- Сереннің о бастағы есебімен дәлме-дәл келді. Қалың әскер Түп өзенінің жағалауына жеткенде оның бас-аяғын бүтіндеп, одан әрі өз кезімен ұзатып салды да аз топпен бері ЬІстықкөлдің екінші бетіндегі әкесіне қарай асықты. Қонтайшы ұрғасындағы ырғасуға екі күн арнап, соңынан мына әскерді қайта қуып жетпекші.

	Бұл келелі мәслихат бұлардың ойлағанын да әлдеқайда ауқымды шықты. Сірә, мұны қонтайшының кіші ханымы Сетержапқана емес, басқалар да әбден қобалжи күтсе керек. Бұл Жоңғарияда құпия тыңшылар жүйесі мемлекеттік дәрежеде ғана емес, одан төменде де жекелеген адамдар арасында да өрмекшінің торындай бытысып-шатысып жататын. Мысалы, әрбір бас зайсан, әрбір ауқатты шонжар, лауазымы жоғары дін қызметкерлері, қарауыл бастықтары, қолбасылар – бәрі дерлік әрқайсысы өз тараптарынан да жеке өз бастары үшін қызмет ететін тыңшылар ұстаушы еді. Міне, сосын да олар қонтайшы шатыры жақтан да, Қалдан-Серен ордасы жақтан да барлық сыбысты уақтылы жиып-теріп басшылыққа алып отыратын. Жел қай жақтан соғады, заманның қай қалтарысында ол бағытын қалай өзгертеді, міне, соның бәрін мүлтіксіз анықтасатын. Ал мына мәслихаттың анық қай күні ашылатынын оны өз үкімімен белгіленгендей болған Қалдан-Сереннің өзінен де дәл білмесе кем білген жоқ. Сосын да бұған олар зор дайындықпен ұзын саны түгенделіп, тәрбиелі шәкірттердей жинақыланып дәл сәтінде бір-ақ лақ етісті.

	Қонтайшының Ақ үйі тарлық ететіндіктен бұл жиынды сыртта өткізу келісілген. Күнгей Алатаудың көлге қараған баурайларының бірінде адам түгіл мал аяғы баспаған шалғынды жазық таңдалды. Үйдегі бар жасау сыртқа тасылып, киіздер мен сырмақтар молынан төселсе табиғат-ана мүлдем жасанып шыға келетіндей. Сол киіздер мен сырмақтардың күнге шағылысқан оюларынан өзгеше жарастық тапқандай таудың бергі құлама ойысының көкпеңбек кескіні де ешбір зергердің қолынан шығып көрмеген ғажайып кілем түстеніп құбылады. Шалқайып, арқа сүйер нағыз таянышыңа айналатындай. Бүгінгі отырысты ұйымдастыруда ең алдымен сол жағы мықтап кәперге алынған шамасы. Алқа-қотан жұрттың бәрінен бұрын жетіп жайғаскан қонтайшы арқасын сол тауға бере сылдырмақты аса таяғын жерге қадай дауыс әрең жетер жерден көлкілдеген көл суына қарай көздерін мөлиткенде былайғы жұрт таудың сол құдіретін анық танысты, білем.

	Әдеттегідей, қонтайшы жайғасқасын басқалардың өз орындарын табуы көзді ашып- жұмғанша жүзеге асты. Тек қонтайшының оң жамбасын басып кім отырады, Лубсан хан ба, бас лама ма, сол жағы уақтылы шешілмегесін екеуінің арасында текетіркеске ұқсас бірдеме бұлаң етті. Әдетте бұл бас ламаның орны-тұғын, тек ол көп күннен бері жоқ болғасын оған Лубсан хан отырған, енді оның да сол жылы орнын қиғысы жоқ, сөйтіп екеуі Сыбан Рабтанның көз алдында сүзісермен болғасын, қонтайшы оны ойсыз тез шешуге тырысты. Лубсан ханға көзімен белгі берді, сөйтіп кешегі Кукунор билеушісінің аруағы асты. Бір жайдан бұл қонтайшының көптен жоғалып, бүгін таңертеңгілік қана табыла кеткен бас ламаға деген ішкі наразылығының да нәтижесі еді.

	Қонтайшының оң жағына бұл екеуден кейін сегіз бас зайсан, (араларында Баодурь мен Санжи де бар) тізе бүкті. Қалдан-Сереннің кезегі солардан кейін еді. Одан соң қонтайшының кенже ұлы Шұна-Кашка, Ренат, Шарыш отырды. Қытайға қарсы қозғалған әскерлердің кіші қолбасылары Сайын-Бөлек пен Шодыр да осында. Қонтайшы ұрғасындағы екі күндік, не бір күндік бөгелістен соң бұлардың Түп өзенін өрлеген әскер қосындарын оп-оңай қуып жететініне сенімдері мол. Себебі, әскерді олай қарай аса дамықтырмай, баппен, сабырмен жылжыту көзделген.

	Шақырылғандары, әрі шақырылмағандары бар алыстағы біраз ұлыстардың басшылары да осында еді. Жеке бас қамымен қонтайшының, бас ламаның алдынан өтпекке осында ат арытып жетіп, келелі мәслихаттың «кездейсоқ» үстінен түскен әулетті шонжарлар, байлар, бекзадалар, жергілікті діни қызметкерлер дегендерің де мол қаралы топ. Қонтайшы олардың бәріне дерлік кеңшілік жасап, мәслихатқа қатынасуға рұқсат берді. Қонтайшыға мұның тиімді жағы да бар. Осындай мәслихаттарда қабылданған шешімдерді ұлыс-ұлыстарға жеткізу үшін ең кемі жүз шақты жауынгерді топ-топқа бөліп аттандыруы керек. Олар мәслихат шешімін қалай жеткізеді, шөп-шалаңсыз таза күйінде ме, жоқ, алып-қосып, сорпасының маңызын кеміте ме, тіпті болмаса қасақана асыра сілтеп, өз қарындарын қоса тойғызу үшін жергілікті ұлыс басшыларының майлы бөкселерінен қарпып асап түсудің әрекетін жасай ма?

	Олардың бәріне қалай тыйым саларсың. Әрі жоңғар-ойрат қоғамында үстем тап өкілдерінің, олардың алып кел, шауып келінде жүргендердің қомағайлығы, парақорлығы аса жат қылық саналмайтын. Кім қанша жейді, қанша пара алады, олардың іскерлік қабілеті осы жағына қарап та бағаланатын. Бірақ қалайда мұның бәрі қосымша қиындықтар тудыратынын қонтайшы түсінбейді емес, ал мына ұлыс басшылары, бай- шонжарлар өз аяқтарымен жетіп отыр, мәслихатта қабылданған шешімдерді өз құлақтарымен естіп кетеді. Сосын да оларға таршылық етіп қайтсін.

	Бұлардың бәрі сәнді киінген. Мауыты шапандар, алтын жіптен зер төгілген қоқырайған биік киіз қалпақтар, немесе, жарқырауық жіп пен асыл тастар шебер қиюластырылған дөңгелек масаты тақиялар, қытай жібегін мол шығындатып, барлық, байлық белгісіндей әдейі олпы-солпы етіп тігілген тік жағалы сары жейделер, шалбарлар, жалпақтығы кереқарыс белбеулер тұпа-тура базарға түскен дүниеліктердей көздің жауын алады. Адам жүздерінен гөрі сол үстеріне жапсырған қымбаттық бұйымдар басым шығып, «міне, біз мынандаймыз» деп жансыздардың өз тілінде құйқылжыта сайрап тұрғандай.

	Ал қарсы бетте, сол жақ қанатта біраз әйел заттылар жайғасыпты. Әрине, қонтайшыға ең жақын отырғаны Сетержап. Одан кейінгі маңдайындағы бағы от боп жанғандай үлкен қалыңдық Сесон. Бұл швед әйелі Бригиттаны жолдас етіп, Қашқар-Жаркент қалаларына сапар шегіп, ондағы базарларға қырғидай тиіп қайтқан бетте үлкең қуаныштың үстінен түскен. Себебі, Еділ бойындағы елден Ехе Абуғай бастаған елшіліктің келгенін, оны бас зайсан Санжидің сонау Шу бойында-ақ салтанатпен қарсы алғанын, мына келелі мәслихаттың ертеңгі жалғасы қонтайшы ұрғасында сол елшілікті қарсы алу шарасына айналатынын бұлар шөгерілген түйе қомынан жерге түскен бетте-ақ естіген. Енді созбұйдаланатын ештеме қалмағанын шолжаң да тәкәппар Сесон табанда ұққан. Сосын да мынау Жоңғарияның бүкіл бетке шығар қаймағының алдында бұл неге гүл-гүл жайнамасын.

	Сесоннан кейін отырған оның үш сіңлісі тап осы апаларындай маңдайларынан күн жарқырамағанымен егер бастарына бақыт құстарын қондырса, Сесоннан кем құлпырмасына куәлік беруге бардай бұлар да бал-бұл жанған жүздерімен, нәркес көздерімен жалт-жұлт етіседі.

	Төрт қыздың төртеуі де бірінен бірі асып, мейрамдағыдай киінген, түрлі түсті жібек маталар әрқайсысы өз орындарын тауып талдырмаш денелеріне жабыса оралған. Оған қоса құлақтарындағы сырғалар, мойындарындағы жақұт, маржан, лағыл сияқты моншақ тастардан құрастырылып, қабаттастыра салынған алқалар сандық-сандық дүниелердің ішіндегі ең қымбаттылары екенін өздері-ақ айғақтайды.

	Төртеуінің киімдеріндегі жалғыз-ақ алабөтен нәрсе Сесонның басындағы тақия. Биік тік қабырғалы, тегіс төбелі, дөңгелек қыжым тысты онысы осы соңғы Қашқар-Жаркент сапарында қолға оралған дүниеліктердің бірі. Өзге бас киімнен бұл тақияның бір артықшылығы тұтас бір үйдің кенересіндей состиып, асыл тастардың неше шоғырын әкеп жапсырсаң да орын жетерлік. Уыс-уыс моншақтарың жұмырына жұқ болмай, түгел іліп әкетуге жарап тұр. Осы жағынан алғанда Сесонның қомағай жаратылысына әбден-ақ саймасай, сіңісті дүние. Сесон да оны шамасы, осы қасиеті үшін ұнатқан, әрі бүгін басына киген.

	Бұл қыздардан кейін киімі емес, иығын жапқан мол жирен шашы бөлектендірген Бригитта отыр. Бұл бүгін тым сүлесоқ күйде. Үлкен дөңес мұрнының екі жағында, көздерінің айналасында көлеңке ұялап, мынау ашық аспан астында, тау баурайында бас қосқан ең бір лауазымды адамдардың өзіне соншама жат, әрі алыс екенін осы отырыс үстінде ғана сезгендей-ақ. Өзін-өзі қыстап, жүзінде ынта-ықылас сезіміне ұқсас қимылдарды жандандырғанмен онысы әсерлі шықпай, қайта кемесі құмға қайырлағандай үлкен жан қиналысы үстінде отыр. Қашқар-Жаркентке барғандағы жол азабы ма, жоқ, Сесонның екі-үш бірдей қаланың дүкендеріне жаудай тиіп, олардың алпауыт иелеріне көрсеткен қысастығы мұның да көкірегіне батты ма, әйтеуір бұл осы сапардан қатты құлазып қайтқан. Бірақ бұл ішкі жан ауруын кіммен бөлісе алсын. Әлсін-әлсін қарсы беттегі өз қандасы Ренатқа қарайды, әрі мына мәслихаттан кіші ханым Сетержап үшін емес, өз басына ілік боларлық, бір қарманар тал іздегісі келіп, не сөзге де құлағын түрік ұстайды.

	Бригиттадан кейін тағы екі кәнизак отыр. Жоңғария қауымындағы әйел жыныстыдан шыққан ең жоғары лауазымдылар осылар. Олардың жоғары лауазымы жүктейтін міндет – Сетержап пен мына төрт ханышаның немесе Бригиттаның назарын аңду, егер олар көзбен ғана өздеріне жалт етсе оның аржағындағысын айтқызбай ұғып, дереу нақтылы бір бұйрықты орындауға кірісуі немесе оны тиесілі бір кәнизактарға жеткізіп, әрі оның табанда жүзеге асырылуын қадағалауы керек.

	Ал осы екі кәнизактан төмен тағы да самсаған қарулы еркек қараларды көресің. Баршасы үй ішіндегідей үлкен шеңбер жасап орналасқан. Ал осы шеңбердің сыртында таяқ тастамдай қашықтықта әп-сәтте екінші шеңбер де пайда бола кетті. Олар осы бірінші шеңбердегілерге қосалқы топтар-күзетшілер, кеңесшілер, жай қызметшілер немесе сол бірінші шеңбердегі лауазымдылардың болашағына үміт артқан естияр балалары.

	Ал бұлардан әріректе, дауыс жетпейтін сай-салада үшінші шеңбер деуге келерлік тағы да мол қара-құра шоғырланған. Олар қонтайшы ұрғасын қоршаған қарулы жасақтар еді. Әрі ішкі екі шеңберге ілікпеген ала шапанды бұқарлық егіншілер де көрінеді.

	Бұл көптен күттіріп, талайдың тағатын тауысқан келелі мәслихаттың алғашқы қарқынында-ақ ашық аспаннан жай түскендей елең еткізген нәрсе Қалдан-Серен мен кіші ханым Сетержаптың арасындағы сөз сайысы еді.

	Алғашқыда сөзді бастаған қонтайшы Сыбан Рабтанның өзі. Ол ел ішіндегі жағдай, басып алынған Қазақ ордасындағы хал-ахуал, әр түкпірден, әсіресе, сол Қазақ ордасынан айдап әкелінген тұтқындар, Қытай жаққа жылжытылған әскер, әрі осыған байланысты алым-салықтың көбейтілетіні төңірегінде құлағының мүкісі жоқтарға анық естілетін қоңыр даусымен біраз күмбірледі. Алғашқы жайлардан су жорғасына басқандай жылыстап тез өткенмен Қытайға қарсы әскер шеруіне келгенде бір орында шегенделгендей жүріс өндірмей қойды. Бір айтқандарына қайта соғып, әрі бесіктегі балаға дейін мәлім жайларды сағыздай созды. Тіпті әлдекімдерге мұның бас-аяғы ешқашан көрінбеске ұқсады. Міне, Сетержаптың шыдамы осыған ғана жетті:

	– Ұлы мәртебелі қонтайшым, Қытайға қарсы қозғалған әскер сақадай сай күйінде тұсымыздан өткенін жұрттың бәрі көрді ғой, суды қанша шайқасаң да май шықпасын білетұра өзіңізден көп шапағат, ырыс дәметкен мына халқымыздың мысын құртып, бір орында неге айналшақтай бересіз? – деп салды ол.





Сірә, қонтайшы кіші ханымның мұндай мінезін о баста-ақ жорамалдап, қатты дайындалса керек, мүлдем саспастан, айран түстес көздеріне абыржу, ашулану сияқты сезімдердің бір талшығын да жуытпай, соншама сабырлы жауап қайырды:

	– Қытайға қарсы қозғалған әскер сапындағы бозбалалардың тәтті қаймақ пен тұнық шарапқа иегі қышып, сағынысқан нағашы жұртына қыдырыстауға бара жатпағанын білетін боларсың. Бұлқай заманғы қандай жорық, ол жағын мықтап кәперге алуға сенің ақыл-ойың жетеді деп ойлаймын, сұлуым. Егер ақыл-ойың жетсе, олардың қамы бір ауыз сөзбен тамамдалмасын ұғуың керек-ақ қой.

	– Олардың қамын тұсымыздан өтпей тұрып жасау керек емес пе? Тұсымыздан өтіп, анау Түп өзенін өрлей ұзаған әскер үшін енді не қам жасап үлгергендейміз? – деп Сетержап та қалыспады.

	– Мен құдай емеспін, ал ол әскердің бетке алған бағыты Қазақ ордасы емес, олардың ертеңгі күні қалай оралатынын болжай алатын кім бар? Кешегі Қалдан-Бошақты хан заманындағы Қытайға қарсы жеті жылдық соғыстың неге апарып соққанын ұмыттың ба? Әйелдік көрсоқырлығыңа басып, мәселенің алдын орамай шыдамдылық етсең қайтер еді?

	– Шыдамдылық па? Шыдамдылық дейсіз, ұлы мәртебелім, бұл күнге дейін мен көрсеткен шыдамдылыққа жуандығы жеңді білектей сом темірдің өзі қызғанышпен қарар- ау, – деп Сетержап орнынан тізерлей көтерілді де тұлабойын толығырақ көтеруге талпыныс жасағандай тіпті бір аяғын ұзын етегінің астынан шығарып, тек онысын қайта жиып алды да оңдалыңқырап отырды. Кіші ханымның бұл қимылының да мәні бар екен. Швед әйелі Бригиттаның кіші ханым үшін осы мәслихатқа киюге әдейі арнап тіккен ұзын ақ-сұр көйлегінің болмысын қалың қауым оның тап осы қимылы үстінде алғаш рет аңдап үлгерді. Бұған дейін әйел құмар ер атаулының Сесон бастаған төрт қыздың үстіндегі түстері тым ашық үлде мен бүлдеге көздері сүрінсе, енді олардың сол назарын Сетержап киген мүлдем бөлек нұсқалы, бір қарағанда реңкі сұрықсыздау көйлек шұғыл бұрып әкеткендей. Осылай баршаның ықыласын бір билеп алды да Сетержап сөзін одан әрі жалғастырды:

	– Ұлы мәртебелім, Сіз құдай емеспін дедіңіз. Бірақ өзіңізді құдай тұтқан халқымыздың алдында құдай ісіне кереғар келетіндей үкім шығарып, өзіңізге сонау төмендегі Қазақ ордасының бел омыртқасын үзіп берген бас қолбасы, өзіңіздің ортаншы ұлыңыз Шұна-Добаны тәрік етіп, ол соғыстың бір пұшпағында ғана абырой жиюға бар айла-амалын пайдаланған Қалдан-Серенді Қытайға қарсы қозғалған күшке бас қолбасы еттіңіз. Бұл үкіміңізді жария етерден бұрын алдағыны сол құдайша болжаған сияқтысыз ғой, әйтпесе қарапайым адам баласы түсіне алмас мұндай ауыс- күйісті неге енгізесіз, ол ауыс-күйістен не күтетінжайыңыз бар?

	Кіші ханымның мына сөздері қарсы бетте әзірге үнсіз томырылған Қалдан-Серенді анық соғысқа шақырғандық еді. Қалдан-Сереннің ертеректерде қонтайшы алдындағы осындай жиындарда өзіне қарсы өрескел сөз айтып, айбат шеккендердің басын қылышпен қақ айырғаны да болған. Сондай бір қантөгістер қазір де бұрқ ете ме деп, отырғандардың, әсіресе, кексе жүзділердің арасында қыбылжулар да білінді. Бірақ Қалдан-Серен селт еткен жоқ, бір бүйірден қиқулап неше жау тиіссе де әке сөзін ақырына дейін тыңдамаққа бел буғандай. Сыбан Рабтан үлкен ұлдың осы ұстамдылығын өз басы үшін таяныш көргендей сәл нығыздана жаңағы жол жорғасын қайта тапты:

	– Бұл жерде де сен, Сетержап, әйелдерше тым келте ойлап, тар шеңбердің аумағынан шықпай бұлқынасың. Сұлуым, мен бұл пәни тіршілікте ешбір нәзік жандыны сенен артық көріп, көңіл құлатқаным жоқ, сосын да сені ренжіткім келмейді, артық кетсем кешір. Сен сабыр етіп, біздің уәжімізге құлақ сал. Егер біз Қалдан-Серенді де, Шұна-Добаны да аяқтарынан тік көтеріп, шығыс беттегі мойны қашық ел Қытайға қарсы шеру тартқызып, аттандырып салсақ, біз тыныш ұйықтай аламыз ба? Артта қалған Қазақ ордасы сенін төркін жұртың емес қой. Сенің төркін жұртың ол Қазақ ордасының ар жағында, алыста, әрі орыстардың қыспағында, бізге қол ұшын бере алмайды. Егер Шұна-Добаны да, Қалдан-Серенді де шығысқа әкетсек, Қазақ ордасы осыны пайдаланып, табанда ес жиып, ту сыртымыздан оқ атпасына кім кепіл? Міне, Шұна-Добаны жылы орнынан қозғамауымыздың гәбі қайда жатыр, сұлуым. Қазір осы мәслихат үстінде Қазақ ордасына, оның ұлы би аталатын сұңғыласы – Төлемен келіссөзге баратын топ құрмақпыз. Қалдан- Серен, айта қойшы, ол келіссөзге баратын топты басқаруға кімді ұсынбақсың? – деп қонтайшы сөзінің соңында өзінің үлкен ұлы жаққа мойын бұрды.

	– Ол келіссөзге Шарыш барады, – деді Қалдан-Серен. «Ұсынамын», «осы барса қайтеді» деген сияқты сөздерді қосып мәймөңкелеткен жоқ, өзінің алдын-ала дайындап әкелген бұйрығындай қасақана кесіп айтты.

	Шарыш өз есімі аталғанда отырған орнынан тізерлей түрегеліп, екі алақанын бір- біріне жапсырып, басын ие қонтайшы жаққа тағзым етті.Бұл жалаңбас еді, маңдайын төмен түсіргенде жуан бұрымы оң иығына құлады. Басын қайта көтергенде қап-қара бүйрек беттері тырсиып, басына қонған бақтан жарылғалы тұрғандай әсер берді. Білеуленген бұлшық еттерін сыртқы киімдері де жасыра алмағандай екі иығы, кеспелтек қолдары, алға шығыңқы төсі, бәрі-бәрі сондай бір сезіммен тоғайып, ірк-ірк ететіндей.

	Жалпы бұл Шарыш Қалдан-Серенді үйірсектеген жастардың ішіндегі сөзге алғыр, әрі жаужүрек, ең қайраттысы еді. Бұл жекпе-жек шайқасқа да құмар, өткен жылы Ташкент төңірегінде жекпе-жекте қазақтың үш батырына қан құстырған. Miнe, осы сұрперен Қалдан-Сереннің кіші қызына қырыңдап жүр деген сөзге мына отырғандардың құлағы қанық. Ал енді ол жас басымен мынадай алмағайып күнде Қазақ ордасының ең үлкен биімен келіссөз жүргізетін топты бастамақшы. Бұл жай жаңағы сөздің растығын аққа қара жапсырғандай айқындап тұр емес пе?

	Жаңа Шарыштың есімі аталғанда қарсы беттегі баршаның көздері соған және оның тағзым еткен қимылына бұрылып еді. Ал солардың ішіндегі ерекше қадалған көздер Сетержап пен оның төрт қызынікі. Ал сол бестіктің ішінде, әсіресе, екеудікі, атап айтқанда, Сетержап пен оның үлкен қызы Сесонның қарасы бұлттан шыққан күндей ащы қарас еді. Түскен жерінөртеп жіберердей қызуы да жаман, тегеурініне тірі жан шыдамастай, тіпті күн емес, көктен соққан найзағайдың өзі дерсің.

	Сетержаптікі түсінікті, ал жас қалындық Сесонды билеп әкеткен мүлдем басқа пиғыл. Шынтуайтында, әбден бойжетіп пісіп үлгерген Сесон күйеуге шығуды аңсағанда, Еділ бойынан келетін елшілікті сарғая күткенде сондағы марқұм Аюке ханның немересіне күйіп-жанған құмарлықтан емес (бұл оны әлі көрмеген де), мүнікі жай өзінің жасы келген осы қалпында үйге сыю қиынға айналған, енді-енді кәрі қыз атануы мүмкін қалпынан ығыр бола бастағандық еді. Сесонның басына ерік тисе бұл өзіне қосақты сонау Қазақ ордасының ар жағынан, Ресейдің қолтығына кірген елден іздемес те еді. Рас, ондағы ел орыстардың алтын шатырлы шаһарларынан тасылатын киім-кешекке, жалтырауық әшекей заттарға белшесінен батуда, ол бұйымдардың қасында, Ташкент, Бұқара, Қашқар, Жаркент сияқты қалалардың дүниеліктері түкке арзымайды деген сияқты қыздырма сөздер қомағай Сесонның ішін ұстаның көрігіндей үрлеп күйдіргенмен де кей-кей шақта, оңашада осындағы ел аузындағы сөзге айналған жігіттерді саралап, олардың баз біреулерін ойша аймалап, құшағын керексінетін. Солардың ішінде, әсіресе, мұның көбірек көңіл қоятыны осы Шарыш еді. Шарыштың сын-сымбаты өз алдына, Қалдан-Серен оған кіші қызын қоспақ деген қауесеттің өзі жас палуан жігітті Сесонның қиял кеңістігінде мүлдем құлпыртып жіберген. Ал Сесонның әкесі Сыбан Рабтан әлдебір саяси мақсаттарды көздеп, мұны жер шетіндегі түр-түсі беймәлім, тек ханзада деген атауы ғана желпілдеген әлдебіреуге қосуды ойласа (оның өзі де бола ма жар, болмай ма жар) Қалдан-Серен өз нәсілі үшін тап қасындағы бітімі көз тойдыратын нақтылы біреуді қалап отыр. Иә, құдіретті әке Сесонды сөзбен жарылқамақшы, тіпті Ехе Абуғай келді, ертең онымен өз құзырында бетпе-бет кездеспекші деген хабар шындыққа айналғанға ұқсағанмен де Сесон үшін нағыз бақыт, сүйіспеншілік, махаббат қызығы әлі сол бұлдыр сағым, аспандағы ақшабұлттардай қол жетпестегі күйінен мызғымаған сияқты. Қазір Шарышқа жалт қарағанда сондай сезіктері көзінде от боп жанып, жалын лаулатқандай.

	Сесон сонда да сыр бермеуге тырысты. Басындағы биік кенерелі дөңгелек тақиясын бүгін алтын, гауһар, жақұт, басқа да жылтырауықтарға аямай-ақ толтырыпты. Маңдайына басыңқырай киген онысын аздап ауырсынғанмен де әдейі шайқай қозғап, ондағы асыл тастардың жарқылын оятпақ, сөйтіп, Шарыштың көз нысанасын бір сәтке болса да өзіне тартпақ далбаса дәмемен қадалады.

	Ал Сесоннан кейінгі үш қызда дәл сондай найзағай қарас жоқ, дегенмен үміт, дәме дегендерің бұлардың да өңдерінде жыбыр-жыбыр етеді. Еділ бойынан елшілік келді деген даңғазадан бұлардың да пәлендей көңілқұстары сайрай жөнелген жоқ. Бұлұрғаға кім келіп, кім кетпей жатыр, мыналар да сондай бір көп жолаушының бірі деген ұғымнан аса алшақтамаған. Бақыт дегенің осы кішкене үш ханыша үшін де әзірге құрғақ сөз, қысыр қиял қалпында ғана. Ондай аттылармен іштерін кептіргенше анау таяқ тастамдай қашықтықта ғана екі алақанын бір-біріне жапсырып, тағзым еткен сергек қимылымен ең жоғарғы лауазымдылар шоғырының назарын билеген жігітке, немесе, сол құралпылас басқаларға қолдарынан жетектетіп жіберсе ғой. Бұлар үшін ең оңтайлысы сол. Өздерінің жай шаруа, арат қыздары емес, бүкіл Жоңғария әміршісінің түлектері болғандықтан екі ел арасындағы әлдебір саясаттың құрбандағына айналмағын жүрексіне сезінуден тап осы екі аралықта естері кіргендей. Осының өзі-ақ үш бүлдіршін ханышаны өздеріне апа – Сесон басындағы хал мен мінезге бір табан жақындатып тастағандай.

	Бірақ бәрібір жас ханышалар үшін қорқыныштың аулы алыс еді, одан гөрі жеңілтектік сезім құтыртып, онысы айналада шырылдап ұшып-қонып жүрген бозторғайларды еске салғандай. Үш қыз Шарышқа сызданып көздерін шытыната тастады да, ақыры бір-бірін барласып, сыңғырлай күлкіге басудың аз-ақ алдында қалды. Бұларды тоқтатқан әке мінезі еді, әрі оның жаңа ғана шешелері Сетержаппен алмасқан сөздері қанша түйсіксіз дегенмен саналарына су бүріккендей. Әрі оның да ызасы бар әке, егер бұлар себепсізден-себепсіз тас бұлақтың суындай сыңғырап берсе, мынау айналуға жер тар үй іші емес, ашық аспан асты, орнынан түрегеле кетіп, үшеуін арқадан қамшымен кезек-кезек осып түспесіне кім кепіл? Ондай қимылды көптің көзінше басына лайық көрмесе, басқаға тапсыра салуы да оп-оңай. Сосын да өмірдің ащы-тұщысын әлі татып үлгермеген бүлдіршін перизаттар көктегі күн сәулесінен көздерін әрең көлегейлей жүздерін жарқ-жұрқ еткізіп, осылай аз ғана ықылас білдірді де тынысты.

	Бұл жағын айнала иіріле аңдыған жүрт бірден шалды. Тек оларды қатты елеңдеткен осы қыздардың шешесі Сетержап еді. Осындағы көпшіліктің ішіндегі ең кекселер бұл кіші ханымды ширек ғасырдан бері біледі, осы уақыттың ішінде қонтайшы ұрғасында қыруар айтыс-тартыстар қазанша қайнады, сансыз жан ауыртар мәселелердің буы атқақтады. Сетержап өз дегенінен қайтпай талай шығаннан шықты.

	Алайда, соның бәрі кіші ханымның бүгінгі кескінінің қасында болымсыз құбылыстардай бір сәтке көзден ғайып, көңілден ұмыт кеткендей. Ол Шарышқа қадалған сәтте көздеріндегі жалын ен аулақта әлдекімдер жаққан отқа ұқсап, әркімнің басында әр түрлі қиял суреттерін тудырды. Кенет ол от сөнеді де, кіші ханымның онымен бірге жүзі қоса көмескіленгендей тұлабойы толығырақ көріне бастайды. Бұрын ешқайсысы оны соншама тұрқы ұзын жан деп есептемесе керек. Екі аяғын бір жанына қарай бүгіп, бұлшық етті сандарын алыс-жақынға толық көрсете кеудесін тікесінен тік қақайтқан ол егер түрегеле кетсе серіппелі темірге ұқсап, көк тіреп шыға келетіндей. Үстіндегі ақ сұр көйлек қалайыдан құйылғандай, сол кіші ханымның бүкіл болмысымен бірге жаратылғандай өзінің шын өң-түсін ондайға көзі үйренбеген қалмақ қауымына бірте-бірте ашатындай. Сонымен бірге Сетержаптың өз басының да жаңа қырлары баршасына қосымша сыбағадай тартыла бастағанға ұқсайды. Сөйтіп, тау баурайында, көл жағалауынан аулағырақта бүкіл қалмақ қоғамының ең жоғарғы ығай-сығайлары екі шеңбер жасап бас қосқан алқалы жиында баршаның назарын біржола билеп әкеткен қонтайшы да емес, оның бұл күнде тасы өрге домалаған үлкен ұлы Қалдан-Серен де емес, құдай жан-жақты жаратқан, әрі бәріне таңсық жат елдік Ренат пен оның сұлу қандасы Бригитта да емес, осы кіші ханым Сетержап еді.

	* * *

	Шарыштың ұлы мәртебелі қонтайшы жаққа тағзым еткен қимылынан соң қос шеңбердегі баршаның төбесінен жылдай ұзаққа созылған ауыр үнсіздік бассалды. Сыбан Рабтан ғана емес, осындағы небір айыр көмей, темір жақ шешендердің тілдері байланып, көздерінің алдын кіреуке басқандай. Әншейінде ауыздарын ашса таудан құлаған тас көшкініндей сөз саудырайтын Лубсан хан, бас зайсандардың ішіндегі ең белсенділері Санжи мен Баодурь, бас лама, бәр-бәрі «кіші ханымды енді өздерің ауыздықтандар» дегендей мойындарын ішке тыққан. Бұлардан кейінгі бас зайсандар көбісі кәрі-құртаң, біразы сонау Қалдан-Бошақты ханның заманында-ақ осы лауазымды иемденіп, түгі қисаймаған күйде Сыбан Рабтан қарамағына Кәшкен – Чимбиль, Бопцусь, Бачигирь, Цагунь және басқалары да еріндерін жымқырып, тырс еткен дыбыс шығарар емес.

	Себебі, Қалдан-Серен жаңа Қазақ ордасының ең үлкен айтулы биі Төле Әлібекұлымен келіссөзге өзіне болашақ күйеу бала есепті Шарыш барады деген кесімді сөзінен кейін істің насырға шапқаны баршасына аян еді. «Шарыш барады» деген хабарламасы емес, оны айтудағы Қалдан-Сереннің дауыс өктемдігі бәрінің ішін тесіп түскен. Сондай бір жаралы күй, әсіресе, Сетержапта басым еді. Себебі, осы тұстағы қонтайшының екі қолы алдына салбырай бейтараптануы кіші ханымның күйігіне күйік қосқан. «Енді өз күшіңе ғана сенбеске лажың жоқ» дегенді құлағына сайтан сыбырлап, бұл жайдың айна-қатесіз шындығы алпыс екі тамырын тегіс қуалап кеткендей.

	Бірақ Сетержап сонда да қызбалақтап, отқа түсе кетуден тартынды. Тарамыс қолдарымен әлденеге жармасқандай мәселені бірте-бірте суыртпақтап ашуға ниет етті. Мүмкін мынау алқара топтың ортасынан бас зайсан Санжи немесе басқалар сияқты одақтастар табылар. Сосын да сөздерін тістерінің арасынан сыздықтатып әрең шығарды:

	– Қалдан-Серен, сенің осы шешіміңді Шұна-Доба біле ме?

	– Жоқ, білмейді, кіші шеше!

	– Ал бүкіл қалмақ әскерінің бас қолбасшысымен ақылдаспай іс қылу сен сияқты ата сақалы аузына шыққан адамға жарасатын қылық па? Мынауың тура әлгі орыс саудагерлерінің немесе басқа елден келген жиһанкездердің қалтасына түсетін баланың тәртіпсіздігі емес пе?

	– Егер мен әрбір кәкір-шүкірді Шұна-Добамен келісіп барып істеуді әдетке айналдырсам, онда екі арада жорғалаған аттың жүрісі түгіл көктегі ұшқан құстың жылдамдығы бізге қолбайлау болар еді.

	– Шұна-Доба, сонда немене, соншама алыста ма?

	– Алыс-жақынын мен әзірге айқындай алғам жоқ.

	– Сонда, жарықтығым, турасын айтшы, сенің өз аузыңнан бір дерек естігім келеді, осы Шұна-Доба қайда?

	– Шұна-Доба өз ағайындарының ортасында шығар! – деді Қалдан-Серен міз бақпастан.

	Сетержап «а» деген жаман дауыс шығара жаздап барып, өзін әрең тежеді. «Мынау нені көңірсітіп отыр» деген ой басына ыстық қан боп шапшыды.

	Әркімнің өзінің бір жанды жарасы болады, қандай да тайталастар үстінде әлдебір болмашы нәрсе сол жанды жараға дөп тисе азаптың көкесіне айналмақ. Сетержап басындағы халді тап қазір осылай сыйпаттаған жөн. Қалдан-Серен әдейілеп көздеді ме, жоқ, әлде ол сөздің басқа жанама мағынасы бар ма, сол сұраудың жауабы көздерін бұлдыратып, құйрығынан ұстата қоймай бірауық әрі-сәрі етті.

	Ал Сетержап Қалдан-Серен мына бір жайды көзге түрткі етті ме деп ессізденген еді. Осыдан аттай жиырма бес жыл бұрын сонау Еділ бойындагы елдің ханы Аюкенің қызы Сетержап осы Сыбан Рабтанға атастырылған соң уәделі күн жетіп, ол бері шығысқа қарай Қазақ ордасын жиектей аттандырылған болатын. Алайда, орта жолда Сарыарқаның қатал қысына ұшырап, қазақтардан көмек сұрау мәжбүрлігіне ұшырапты. Ал қалмақтар, әсіресе, олардың билеушілері бұл жайды өз тілінде басқаша түсіндіреді, яғни Сетержаптың керуенін жолай қазақтар шабуылдағанға ұқсаттырады. Осыдан екі жыл бұрын Жоңғария байтақысында он айдай омалған капитан Иван Унковский бастаған орыс елшілігінің ғана емес, басқа да саяхатшылардың, ғалымдардың «Қазақ ордасына қарсы осыншама сұрапыл жорықты неге ұйымдастырдыңдар?» деген сауалына жауап бергенде Сыбан-Рабтан ол жорықтың көп себебінің бірі ретінде осыны көлденең тартатын. Иә, қазақтар мұның қалындығы келе жатқан керуенге қырғидай тиеді, ал бұл неге ол үшін қазақтардан кек алмауға тиіс? Ол ол ма, ол керуен қазақтардың додасына түскенімен қоймай, сол бөгеліс кезінде қазақтың бір жігіті Сетержапқа қырындапты деген өсекті қоса ілестіре келді.

	Бұл жайдың бір дерегі қазақ аңызында да сақталған. Жоңғария қонтайшысының қалыңдығы Сетержап керуені амалсыз бөгелген жер Қарқаралыдағы Боқтыкент деген таудың баурайы екен. Осында бір қазақтың мерген жігіті бұл керуендегі адамдарға, малға ықтасын боларлық тұсты тауып беріп, тастан уақытша қора салуына септесіп қана қоймай сұлу қалыңдық Сетержаппен көңілдестікке де тәуекел етіпті дейді. Неге екені белгісіз, сол маң қазақтардың есінде жақсы сақталып, кейін ол «Қызылкеніш», немесе, «Қызылкеніш әулие» деген атты иемденіп, құдайдан бала, не ауруына ем, шипа сұрағандардың түнейтін жеріне айналған.

	Хош, бұл аңыз қазақтардың жадында. Ал қалмақтардың арасында аталмыш өсек түптің түбінде өзінің заңды жалғасын тауыпты. Сетержап қонтайшы ұрғасына келгесін тоғыз айға толыңқырамай туған баласы Шұна-Доба сол қазақ жігітінікі екен деген екінші бір қауесет қоса бұрқ етті.

	Кезінде Сетержап бұл қауесетке қарсы табандылықпен шайқасып-ақ бақты. Оған Сыбан Рабтанның өзі де болысты. Кіші ханым әр жылдарда сондай өсек тілдерінен шыққандарды өз тыңшылары арқылы іздеп тауып, сол үшін деп емес, басқа бір жаңсақтықтарын сылтауратып, ауыздарына қорғасын ерітіп құйды. Сонда да болмады. Шұна-Добаны тумысынан жек көретін Қалдан-Серен төңірегіндегілердің сыпсыңы басылмады. Шұна-Добаны қазақтардың туысы атап, қолайлы жағдайда Жоңғарияға осы сатқындық жасамасын деп сампылдасты.

	Осыдан екі жыл бұрын Қазақ ордасына қарсы ұлы науқан басталарда бүкіл қалмақ әскерінің бас қолбасшылығына кім тағайындалады деген мәселе толғандырғанда Сетержап үшін сол бір өсекке қарсы күрестің нағыз шешуші кезеңі туып еді. Кіші ханым Шұна-Доба үшін қонтайшының алдында барын салды, жалынды да, жалбарынды да. Будда әулиенің атын атап, өзінің кіршіксіз пәктігіне, өмір-бақи солай бола беретініне ант- су ішті, тіпті оңашада, әңгіме тым тереңге бойлағанда Шұна-Добаның мерейін өсіру әлгіндей өсектің түп-тамырына балта шабу үшін де керектігін ескертті. Ол ол ма, егер мұның үлкен ұлы бас қолбасылыққа тағайындалмаса өзінің қалың көпшіліктің алдында у ішіп өлетінін айтып қорқытты. Ақыры, Сыбан Рабтан тайсақтай-тайсақтай мұның дегеніне көнді (Әрине, бұл шешімнің басқа да себебі бар-тұғын).

	Міне, содан бері екі жыл өтті. Шұна-Доба бастаған қалмақ әскерлері Қазақ ордасының ойранын шығарды. «Егер Шұна-Доба қазақтардың туысы болса неше жерден ішмерез жаратылса да сөйтер ме еді» деген уәжбен барша желбуаздардың ауыздарына қақпақ қойылды.

	Алайда, соны біле тұра мына Қалдан-Серен бетің бар, жүзің бар демей әлдеқашан-ақ қоламтасы суыған сол өсектің қайта күлін бұрқыратып отыр ма? Еңғұрмаса анау әкенің де көңіліне келер деп ойламағаны ма? Жоқ, әлде бұл Сетержапқа осы шаққа дейін беймәлім басқа бір сұмдықтың төбесі шошайғаны ма? Мүмкін, мынау отырған Сыбан Рабтанның құр сүлдері шығар, ал бүкіл Жоңғарияның қонтайшысы, бас әміршісі атты лауазымын жұрт көзінен тасада Қалдан-Серенге беріп те қойған шығар. Әйтпесе, Шұна-Доба өз қандастары қазақтарға сіңіп кетті деген ойға меңзейтіндей сөздерді шімірікпестен қалай айта алады?

	Сетержаптың басындағы қан тамырлары шарт жарылардай шамырқануы бір бұл емес, сосын да ол бүйірден тиген дұшпан әрекетіндей оқыс кезекті құқайға төтеп берді. Қалдан- Серен сөзіне қай қырынан келуді білмей қас қағымдай сәтте кеудесінде жабайы аңша аласұрған мінезі шығарға тесік таппай сояу тырнақтарын мұның іші-бауырына аямай-ақ салды. Кіші ханым үшін соншама ұзақ көрінгенмен бұл шын мәнінде көз ілеспес шапшаңдықпен жүйткіп өткен сәт еді. Бұған Лубсан хан көмекке келді.

	Кукунордағы хошауыт ұлысының бұрынғы билеушісі кепкен қурайша таңқ еткен дыбыс шығарып, отырған орнында бір жайқалып та қалды. Жұрттың назарын өзіне солай бір тартып әкетті де құстұмсықты жүзін ауада сілкілеп, бұл кезде молынан түсе бастаған күн шұғыласына малып-малып алғандай еді. Лубсан ханның осы сиқына қонтайшының өзі арнайы бұрылып, мұқият көзімен бақты.

	– Мәртебелі қолбасы Қалдан-Сереннің мына сөзінде шындық бар-ау, шамасы, – деп Лубсан хан жас балаша өзінен-өзі шаттана сөйледі. – Мынау ай мен күннің өзімен тайталасардай сұлу ханым Сетержаптың бұл күнде марқұм әкесі Аюке хан кезінде өз балаларымен аздап шат-шәлекейге барды емес пе? Егер мына біздің ұлы мәртебеліқонтайшының даналық шешімі, батыл қимылы болмаса ол шат-шөлекейдің арты тіпті насырға шабар ма еді, кім білсін. Естеріңде болар, мына Сетержап біздің елге келін боп түскесін іле-шала-ақ Аюке хан өз балаларымен жанжалдасып, бір баласы Санжип бері қарай бізге қосылмаққа мал-жанымен көше қашты емес пе? Сонда Аюке хан біздің ұлы мәртебеліге Санжипті кері қайтар деп талап қойды, ал біздің ұлы мәртебелі өзіне ай мен күндей сұлу қызын берген қайынатасының сөзін қалай жерге тастасын, дереу Санжипті күшпен кері қайтарды. Сөйтіп, ушыққалы тұрған пәленің алдын алды, екі елдің арасындағы татулықты сақтады. Бұл үшін біздің ұлы мәртебеліге, Жоңғария қонтайшысы Сыбан Рабтанға рақметтен басқа не айта алдық? Міне, сол жолы Санжипті кері Еділ бойына қайтарғанда оның біраз адамдары осында қалмап па еді? Ал Шұна-Доба шешемнің туыстары, өзімнің нағашы жұртым деп солардың біраз бас көтерер азаматтарын, жас баһадүрлерін өзіне қосақ етіпті. Меніңше, оның еш айыбы жоқ, қайта Еділ бойындағы елге әдейі көз қылып істеп отыр емес пе, оларды бері бізге тартудың бірден бір амалы ғой. Өз басым Санжиптен қалған елдің бас көтерерлерін өзіне қосақ еткен Шұна-Добаны сөгуге жоқпын, қайта құптаймын. Қалдан-Серен «Шұна-Доба өз туыстарының арасында» дегенде соны тілге тиек еткеніне менің тарыдай да күмәнім жоқ.

	Шындығында, Шұна-Добаның қайда екенін Қалдан-Сереннің өзі де анық білмейтін. Құлай кететіндей толық ақпары жоқ, тек бір ауыздан екінші ауызға көшкен лақап есепті ызыңдарды ғана құлағы шалған. Әдейілеп ат арытып қазақтың сахара даласын кезген тыңшылары да мардымды ештеме әкелмеген. Ал жаңағы сөздері Сетержаптың тілін шығару үшін тисе терекке, тимесе бұтаққа деп сілтей салғаны. Бір жайдан мұның әкесіне деген күдігі де оянды. Лубсан ханды майталман жорғасына бастырып, өзінің қалыс қалуы оны Шұна-Доба жөнінде Қалдан-Серенге қарағанда әлдеқайда хабардар адамға ұқсатқандай. Бұл бірауық көзін тіктеп қонтайшы жақты да нысанаға алды. Иә, әкеде өрмекшінің торындай бытысып-шатысып жатқан тыңшылар, жансыздар жүйесі Қалдан- Серендегіге қарағанда әлдеқайда ауқымды.

	Ал Лубсан ханның мына пайымдауына бұл миығынан күлді де қойды. Өзі мен Сетержаптың «не өмір, не өлім» деп жабайы аңдарша тіс салыса кетуін болдырмау үшін көлденеңнен килігіп, қонтайшы Сыбан Рабтанға қол ұшын бергендігі ғой деп бағалады. Енді қайтсін, жақсылыққа жақсылық дегені-ау.

	Осы тұста Қалдан-Серен Сетержаптан да көздерін айырмай әлденеден жаңа Лубсан хан тілге тиек еткен оның әкесі Аюке хан мен оның балалары арасындағы кикілжіңді де ойша шолды. Лубсан хан ол жайды сылап-сипалап тігісін жатқызып жеткізді, ал расында ол Еділ бойындағы елдін іргесін шайқалта жаздаған сұмдық оқиға еді. Аюке хан өзінің келініне барып, оны баласы Чандыр-чаб көріп қойып, әкесін тұншықтырып өлтіре жаздаған. Егер күзетшілер ара түспесе ғой... Содан барлық балалары зинақор әкеден тым- тырақай безе қашып, өз қарамағындағы елдермен ауа көшкен, бұл хабар Мәскеуге, ұлы патша Петрге жетіп, ол дереу өзінің оң қолы, атақты киязь Борис Голицынды жіберген болатын. Борис Голицын Аюке хан мен оның барлық балаларын Самара қаласына шақыртып, қалмақтар ашқарақтана қарайтын сыйлықтарды жомарттықпен төгіп-шашып, татуластырған еді. Алайда, оның бір баласы Санжип ол шақыруға бармай, өзінеқарасты он бес мың үймен қазақ даласын жиектей шығыстағы Жоңғарияға, өз апасы Сетержаптың күйеуі Сыбан Рабтанға қарай жылыстаған. Тек орта жолда, Ертіс бойында біраз аялдап, әртүрлі ойлар қыспағында қамалғанда Сыбан Рабтан айлакер түлкіше оны алдап қолға түсірген, сөйтіп, өзін Еділ бойына қарай қайта қуған, ал он бес мыңдай үйін өзінің ұлыс- ұлыстарына бөліп берген. Кейін Аюке хан оларды да қайтар деп қолқа салғанмен Сыбан Рабтан мыңқ етпеді. Ақыры, ол жай екі қалмақ елінің арасында үлкен дүрдараздық тудырды.

	Енді Аюке хан өлді, ал оның мұрагері Дондук-Омбо атақты мәмлегер Ехе Абуғайды мұнда аттандырып, бұрынғы құдалық, туыстық желілерді қайта жандандырмақ ниетін ашық көрсетуде. Иә, заман өзгереді, сол заманға орай әркімнің мақсат-мұраты жолындағы күрес тәсілдері де басқаша бояу-нақыш табады.

	Иә, өткен-кеткен оқиғалар тізбегі солай, бірақ қайсысы сөзге мұрындық болғанмен Сетержап үшін келесі әркетке қажетті жіп ұшын ұстата қоймады. Ол бірауық Лубсан ханға разылық райына ұқсас көзбен қарап, оның тағдырындағы қасіретті еске ала, әлдеқалай соны өз мақсатында пайдаланудың да амалын қарастырмаққа аңсары ауды.

	Бірақ қалай? Басына қан шапшып, маңдай терісі шытынап жарылар шақта жөн ақыл табудың өзі де оңай емес. Кіші ханым соны ойлап, сәл сабыр сақтауға, кеудесіндегі ыстығын басуға тырысты.

	Осы екі ортада қонтайшы Сыбан Рабтан қайта сөйлей бастапты. Оған Қалдан-Серен қосарласты. Ара-тұра сөзге бас зайсандар Санжи, Баодурь, әрі кіші Черен-Дондук араласты. Бұл кезде бас зайсандардың ту сыртына құшаққа әрең сиярлық төрт қырлы ағаш жәшігін көтеріп, хатшы Солонь-Даржи келіп отырған. Ол мәслихат басталғанда аяқ жақта еді, енді мәселе тереңдей түскесін қонтайшы маңына жақындап, мұрнымен жәшіктің үстіңгі тақтайын тесіп жіберердей үңіліп, әлденені жазып жатыр. Тек анда-санда бас зайсандардан төбесін асыра қонтайшыға, не басқа бір сөйлеушіге шұнақ құлағын тосады. Иә, бұл хатшыны мына ығай-сығайлардан бөлектендіретін бір ерекшелігі оң құлағының шұнақтығы еді.

	Жалпы қалмақ қауымында мынау ақсүйектер емес, төменгі қара халықтың ішінде құлағы, не мұрны кесілген, бет-ажарындағы, денесіндегі тыртық сияқты кемістіктерден адалары некен-саяқ. Қит етсе қатаң жазаға тартылатын, ауыр соққыға жығылатын, тіпті құлағы мен мұрнынан айрылатын араттардың бұл өмірде ондай атты құқайға бір соқпай өтуі қиынның қиыны. Мынау хатшы да сол араттар әулетінен еді, тек алабөтен хатқа жүйріктігі кезінде көзге ілініп, қалмақ қауымының бетке шығар қаймағына әкеп қосқан.

	Сетержап қонтайшы мен Қалдан-Серен арасындағы әңгіменің негізінде Қазақ ордасының бас биі Төлемен кездесуге баратын Шарыштың ұстайтын сөзі, әрі Қытайға қарай қозғалған әскер турасында екенін ғана түйсініп отырды. Тереңіне бойлаған жоқ, ақыл-есі дұрыста бар күшін Шұна-Добаның анық қайда екенін анықтауға, сол мәселеге үсті-үстіне ши жүгіртуге тырысты. Қазір ол отырған орнында қозғалақтап, айнала жұртты жіті бақылауға көшті. Мәслихат ашылғанда құрық тимеген шүу асауға ұқсаса, қазір ноқтаға басы керілген байталға түрі келіңкірейді. Бірақ пәлендей жуаси қалған сиқы жоқ, жан-жағындағыларға көзін алайта қарап, әлі де біраз жұлқынарлық пиғылы барын айдан анық танытады.

	Едәуір уақыт өткізіп барып, кіші ханым бүгінгі отырыстағы өзінің басты қарсыласы Қалдан-Сереннің сөзін бақты. Қалдан-Серен әскердің алды Қытай әскерімен беттескенде әртүрлі күтпеген жағдайлардың орын алуы мүмкін екендігін, өзінде сол хақында қатты алаңдаушылық бар екенін ескертті. Міне, Сетержап сөздің тап осы тұсында килікті.

	– А, балам! Шұна-Добаның керектігін әлі де түсінбей отырсың ба? Шұна-Доба мұндайда ойланбай ақыл табар еді.

	– Кіші шеше! Ондай мәселеге басыңызды шатып қайтесіз, мен әлі күнге ешкімнен ақыл сұраған емеспін. Сан шайқаста өзім де ақыл тауып отырдым, бұл жолы да құдай мен Будда әулием адастырмас деп ойлаймын.

	– Құдай мен Будда әулиемнің өзіңе жәрдемдесуіне тілектеспін, бірақ бұл жолы Шұна- Добаның ақылын тәрік етуің сол құдай мен Будда әулиемнің шамына тие ме деп қорқамын.

	– Құдай мені жаратқанда қандай да бір іс үстінде өзгеге алаңдамай, өз бетімше шешім табуға мүмкіндік беретін дербестікті қоса сыйлапты. Мен оны осы жасыма дейін өткерген сан соғыстың шешуші сәттерінде айқын сезініп жүрдім.

	– Солай-ақ шығар, бірақ ондай дербестік сенен гөрі Шұна-Добада басым еді. Соны неге көргің келмейді?

	– Мен бар нәрсені көргім келеді, жоқ нәрсеге көзімнің нұрын тауысып қайтейін.

	– Неге өйтіп, аузыңды қу шөппен сүртесің? – деп Сетержап табаны тайғанақтағандай сәл әлсіздік көрсете шаңқ етті. – Шұна-Добаның анау Қазақ ордасының қабырғасын қаусатқан ерлігін көрсең де көзіңнің нұры таусыла ма?

	– Ол жалғыз Шұна-Добаның ерлігі емес шығар.

	– Бірақ сол жорықта бүкіл қалмақ әскерінің бас қолбасысы Шұна-Доба еді ғой.

	– Солай болсын-ақ.

	– Сол жорық қарсаңында бүкіл қалмақ әскерінің бас қолбасылығына сені емес, Шұна- Добаны таңдағанда Жоңғарияның ұлы мәртебелі қонтайшысы екеуіңнің көп қасиеттеріңді асықпай таразыға тартқан-ақ шығар. Айта қойшы, неге таразының Шұна-Доба жақ басы салмақты шықты.

	– Айтайын, кіші шеше! Ол кезде құдай мен Будда әулием о дүниеде тынысын кеңейткір менің туған шешем Күнгудің, Очирту-Цецен хандай адамның немере қызының көзі тірі еді. Менің шешем Қазақ ордасына қарсы науқан ұйымдастыруға өлердей қарсылық білдірді. Қарсылық білдіргені соншалық, кейін өз дегені болмағасын ауруға шалдығып, бұл дүниеден беті теріс қарады. Бәлкім ұлы мәртебелі қонтайшы шешемнің осы пиғылы маған да салқынын тигізер деп сақтанған шығар. Бас қолбасылыққа Шұна-Добаны таңдауына сол себеп болған шығар. Бірақ ол үшін мен өз әкемді кінәлауға жоқпын. Әке көңілін түсінуге менің өрем жетеді.

	Бұдан кейін де Қалдан-Серен мен Сетержап әжептеуір салғыласты.Бірақ Қалдан- Серен міз бақпай кіші ханымның небір усойқы шанышпаларына тойтарыс берді. Кіші ханым тынышталған сәтте қонтайшы сөз тізгінін қайта өзіне алды. Осылай мәслихат жұмысы созыла берді. Көктен шақырайған күн жасыл түсті тау баурайындағылардың төбесін қыздырып, мынау ашумен булыққан Сетержап ғам көңілділігін ұғуға жарамаған көпшілікті осы шөккен орындарында өртеп жіберердей жалындай түсті. Дәм алып жеушілер, шарап ішушілер сирек, бәрі мынау мәслихаттың арты үлкен бір сойқанға айналып кетерінен қауіптенгендей-ақ оқтау жұтқандай тікелерінен тікотыр.

	Күн тас төбеге көтерілген шақта Сетержап ішіндегі қазаны бір жола қайнап сақылдағандай қатты буырқанды. Қонтайшы сөздерінің бір оңтайлы тұсында бұл қайта килігіп, шаңқылдады. Бірақ бұл жолғы даусы ересен еді. Орнынан көтеріле, көпке мойнын соза:

	– Шұна-Доба қайда?! – деген даусы құлақ жарды. Құлақ түгіл көкпеңбек аспанның өзі шатынап жарылып, баршасының төбесіне саудырап құлардай әсер етті.

	Тап осы ретте екінші бір ғаламат мынау бүкіл қалмақ қауымы ақсүйектерінің көздерін қоса ағызып түсіре жаздады. Ол Сетержаптың үстіне киген көйлегі еді. Алғашқыда қызыл-жасылды жылтырауық түске үйір қалмақтарға реңсіздеу көрінген ұзын көйлек кіші ханымның әрбір қозғалысы үстінде там-тұмдап баршаның назарын иемденген. Кіші ханымның жұмыр иығын, шығыңқы төсін, қыпша белін, етті сандарын бөлек-бөлек етіп, әйел көркінің құпия қазынасына қарық қыла бастаған.

	Шындығында Бригитта бұл көйлекті асқан шеберлікпен тіккен екен. Жабайы түздіктер түгілі өркениетгі еуропалық зиялы қауымның көзін сүріндіретін дәрежедегі талғаммен қымбаттық ақ сұр матадан пішіліп, кіші ханымның дене жаратылысына орай дәл қиюластырылған киім ғажайып өнерпаздықтың қолтаңбасын бұлбұлша сайратқандай.

	Иә, «адам көркі шүберек» деген. Егер қолыңа қайшы мен ине-жіп алып, асыл дүниелікті қалақтай-қалақтай етіп қиып, әйел болмысының сыртынан сурет салғандай білгірлікпен жапсырсаң оның бітіміндегі жаманды жасырып, жақсысын асырып, анасынан қайта туғандай өңін өзгертіп жіберу қолмен қойғандай ғана іс екен.

	Енді манадан бергі талас-тартыстың бәрі жайына қалып, күллі ынта-ықылас сол орнынан жұлқына түрегелген, бойы бұл шақта кескен теректей көрінген әйел тұрқына бағытталды. Тағы бір кезекте көз алдарында Сетержаптың бейнесі өшіп кетіп, басқа бір сурет айқыш-ұйқыш кескіленгенге ұқсады. Мол қаралы ығай-сығайдың көріп тамашалағаны кіші ханым емес, жыбыршыған, ніл қара көктенген көл бетінен көкке шаншыла көтерілген, желбезектері, қабыршақтары күн сәулесінен күмісше жарқыраған аппақ жайын балықтың сұлбасындай. Соншама сұлу көрінген алып теңіз жәндігі әуеден еті тіл үйіретін әлдебір құсты аузымен іліп жегендей ересен қимылмен көзге сирек шалынатын табиғат суретін айшықтап, бәрін естен тандырды.

	Бұл көріністің қатты әсер еткені соншалық, Сетержап өзін айнала қоршай кеткен кәнизактардың, Бригиттаның, Сесон бастаған төрт қызының қолдарына кесе көлденеңінен құлап түскенде де ешкімнің санасынан өше қоймады. Сол аспанға шаншылған, күн көзінен күмісше жарқыраған жылтырауықтары санап тауысқысыз жайын балық бейнесі біржола қатып-сеніп қалғандай бәрінің санасын, көңіл көкжиегін билеп тұрды.

	* * *

	Бүгінгі мәслихаттың жұрттың көпке дейін есінде қалған басты оқиғасы осы еді. Бұдан кейін Сетержап тағы да үлкен өзгеріске ұшырады. Бұл енді тым сүлесоқ күйге көшті. Иә, көп көзінше Қалдан-Серенмен бетпе-бет тайталасып, қолы ештемеге жетпесін бұл ет пен терісі арқылы айқын-ақ түйсінді. Енді күрес амалын өзгерту керек. Бірақ қалай? Кіші ханымның ендігі бар назары сонда.

	Қонтайшының «сен қыздарыңды ертіп, үйге бар да ертеңгі Ехе Абуғаймен болатын келіссөзге дайындалыңдар» деген нұсқауына құлақ аспады. Қалайда дұрыс ақыл мынау дүйім елдің бет-жүзіне, ақжем ауыздарға қарасаң оңайырақ табылатын сияқты. Ендігі бар бітіргені соларды үнсіз бағу еді.

	Алдарында бұған дейін де ас-су, әртүрлі дәм түрлері жатқанмен нағыз мол тамақ күн екіндіге жақындағанда келді. Үлкен тойлардағыдай ұсақ туралған ет, жеміс-жидек салынған жайпақ табақтарды, құты-құты шараптарды атты адамдар жеткізіп жатты. Оларды жағалай жұрт алдына таратушы кәнизактар құтты әлдебір әуез ырғағымен билеп жүргендей тым сәнді көрінді. Сетержап мұның бәрін көз алдын торлаған мұнар арасынан көріп отырды.

	Кенет қонтайшы мен Қалдан-Серен әлдебір мәселеде шайнасып қала жаздады. Бұл дауға бас зайсан Баодурь да араласты. Ол тіпті орнынан түрегеле кетіп, жаңағы кіші ханымның қимылын қайталағанға ұқсады. Тек кіші ханымша құлындағы даусын шығарған жоқ, оң қолының саусақтарын бір жіппен түйіп, үшкірлеп алғандай онысын қонтайшы жаққа, Қалдан-Серен жаққа кезек-кезек қадап, көк езулене сөйледі. Жүзін көкке көтергенде онсыз да тәмпіш мұрны біржола жоғалып кетіп, үңірейген қос танауы анық көрінеді екен. Сұйық қасты қабағы да, арық өңіндегі ұсақ әжімдері де жоқ, бәрі де көзден ғайып, мойынға қондырылған қол басындай ғана бірдемесі күн сәулесіне шомыла бұлғақтайды.

	Сірә, бұларды толғандырған оңай-ойспақ нәрсе емес, себебі, бас зайсан Баодурь орнынан көтерілгенде оның аржағындағы шұнақ құлақ хатшы Солонь-Даржи де ұшып тұрған. Тек ол көп қақаймай қайта шөккенмен де басқалардан төбесін асыра осы жаққа қарайлауы көп. Сірә, ол мына сөздердің қайсысын қағазға түсіру керек, қайсысы қажетсіз, сол жағын өз бетінше шеше алмай, екі оттың ортасындағы бейшара жанға ұқсайды. Жаңағы бір шамырқанған шақтағы ашу біржолата есеңгіретіп кеткен бе, Сетержап қанша көңіл қойғысы келгенмен бұл мәселенің мәнін түсінбеді.

	Қонтайшы бастаған төрдегілер шарапты жарыса жұтып жатты. Сол кезде Сетержапқа да ой түскендей ол да алдындағы қып-қызыл мөлдіреген сұйық толы фарфор кесені басына бір-ақ төңкерді. Мынау қонтайшы тобына ерегесіп істегендей. Қонтайшының жаратпағанын көзінің ұшымен сезіп, қызметші кәнизак кесесін қайта толтырғанда бұл арасына уақыт салмай оны қайта көтерді. Сәлден соң денесі жеңілейіп, санасы да айқындала бастады. «Е, мынауым ақыл болды ғой» деп, кіші ханым іштей өзіне-өзі ризашылық білдірді.

	Бұл үшін енді тартынатын ештеме жоқ, бүгінгі шайқас осымен бітті, сөйтіп, Сетержаптың үшінші кесе шарапқа аңсары ауғанда қонтайшы қайта сөйлей бастады. Кіші ханым қалт тынып құлақ қойды. Ендігі сөздердің бәрі бұған түсінікті. Сыбан Рабтан швед маманы Аренарға қарап мақтау сөздерді үйіп-төгуде екен. Кенет ол сөзінің соңын тосын жайға бұрды:

	– Егер құдай мен Будда әулием қолдап, мынау шығыстағы аждаһа Қытайдың бетін қайтарсақ, Аренарды өзінің туған Отаны Швецияға жіберіп аламын.

	– Оның қажеті қанша, ұлы мәртебелім? – деп бас зайсан Санжи отырған орнында селк етті. Басқа бас зайсандарда да қонтайшы жақтан бір сұмдық салқынын сезгендей үрпиіскен түр бар. Тіпті өзінің кенже ұлы Шұна-Қашка да өз әкесіне оқшырая қарады.

	– Қажеті сол – Аренар өз Отанына барып, туған-туыстарымен көрісіп, мауқын басқасын өзі сияқты мамандардың үлкен тобын ертіп, бізге қайта келеді, – деді қонтайшы.

	– Ұлы мәртебелі қонтайшым, Аренар қанша айтқанмен жат елдік адам, қайта орала ма, жоқ, құмға сіңген судай біржола жоғала ма, осы жағын кәперіңізге алдыңыз ба? – деп бүгіндікке жақ ашпаған бас зайсан Чимбиль де жұтына сөйледі.

	– Аренар өте сенімді адам, өз құдайының алдында қабылдаған антына берік, ол сөз жоқ кері оралады немесе өзінің орнына көп мамандарды жібереді. Біздің сөйтіп, Ресейдің арғы жағындағы онымен жиырма жыл бойы соғысқан басқа бір өркениетті елмен тіл табысуымыздың еш зияны жоқ, – деп қонтайшы мәселені тіптен тереңдетті. Мұны естігенде бас зайсандар түгелімен, оларға Лубсан хан да қосыла ұлардай шуласты:

	– Әлі де ойланыңызшы, ұлы мәртебелім.

	– Мен өзім қатты күдіктенемін.

	– Мына сөзіңіз маған қадақтай тиді ғой.

	Осы іспеттес сөздер бәрінің де ауыздарынан шықты. Бірақ Сыбан Рабтан райынан қайтатын емес еді. Бұл қонтайшының шыны ма, жоқ, Қытайға қарсы соғысқа бара жатқан Қалдан-Серенмен бірге екінші қолбасы ретінде қоса аттанбақшы Аренардың астына көпшік қойғаны ма, әзірге белгісіз.

	Жалбыр шашты Аренар-Ренат мұны естігенде екі езуі екі құлағына жетіп, мәз-мәйрам күйде бәрінің назарын өзіне тартты. Онымен қоймай өз пікірін қоса білдіруге де батылы жетті.

	– Ұлы мәртебелі қонтайшым, егер мен өз Отаным – Швецияға жол жүре қалсам, осындағы менің барлық қандастарым менің тобыма қосылса жарар еді, – деп Аренар сәл тоқтады да әлденеден қарсы беттегі Бригиттаға көзі түсіп, сөзінен жаңылғанға ұқсады. Тамағына тас тьнылғаңдай аз-кем қылғынып барып қайта сөйледі.

	– Егер менің қандастарым толығымен менімен бірге оралса Швеция үкіметінің, ондағы миссионерлердің сіздерге деген сенімі артар еді.Сөйтіп, үлкен мамандар тобын осылай қарай жасақтап аттандыруға көп жеңілдіктер туар еді.

	– Оның да жөн, – деп бұл кезде шарап буы еңсере бастаған қонтайшы жайқала сөйледі.

	Осы кезде қонтайшының үлкен қызы Сесон оқыс мінез көрсетті:

	– Мен Бригиттаны ешқайда жібермеймін, ол менімен бірге Еділ бойындағы қалмақ еліне аттанады, – деп жаңағы шешесі Сетержаптың даусына ұқсаған даусымен шаңқ етті.

	Көптің назары бірауық Бригиттаға ауды. О, бұл швед әйелі неткен ғажап еді десеңші, Сесонның сөзі құлағына жеткен бойда өзінің осынау ұлы мәртебелінің отбасында тағы да «талас алмаға» айналғанын мәртебесі тасқандай көріп, езуін кере күлімсірегені, көздерінің шықтанғаны әйелге тән сүйкімділіктің қандай екенін тағы да бір рет паш еткендей. Ал шындығында қонтайшының үлкен қызы Сесонның жаңағы наразылығы өзіне өлім жазасын кескен сот үкімінше естіліп еді. Егер Сесон мұны өзімен бірге Еділ бойына әкетсе онда Бригитта үшін Швецияға қайта оралмақ үміттің біржола аяққа басылғаны ғой, соны табанда ұғып, ішінен қан жылай бастаған. Міне, швед әйелі Бригитта жүз қаралы топтың қадалған көздері алдында сол ішіндегі қан жылауды сыртқы қабаты арқылы жасыра білді. Керісінше, өзін шат-шадыман бақытты адамға ұқсатты.

	Бұдан кейінгі сәттерде анау кіші ханым Сетержап сияқты Бригитта да өз ойымен өзі қалып, мәслихат үстіндегі көп жарыссөздерден шет қақпайланды. Швед әйелі амандық күнде Швецияға аттанатын Ренат тобына қосылу үшін не амал керектігін іштей аласұра іздестірді.

	Мұның тек құлағының бір шалғаны Қалдан-Серен:

	– Швед тұтқындарды Отанына қайтаруға асықпасақ қайтеді? – деп әкесіне дау айтқансыды.

	– Жоқ, олар Отанына қайтады! – деп қонтайшы кесімді үкімін тағы қайталады. Осы арқылы ол бүкіл Жоңғарияның бас тізгіні әлі өз қолында екенін жалпақ жұртқа жария еткендей.

	Түскі астан кейін бір бие сауымындай уақытқа үзіліс жарияланды. Осы екі ортада ішкі шеңбер мен сыртқы шеңбердегілер, тіпті одан әрідегілер бәрі араласып, мына таудың баурайы құмырсқаның илеуіне айналғандай. Ақсүйектер өздерінің атшабарларына тапсырмалар беруге, немесе, өздеріне керекті адамдармен жүздесіп үлгеруге асығып, дабыр-дұбырды, ары-бері қозғалысты жиілетіп жіберді.

	Міне, осы ию-киюдың ортасында Бригитта батылдыққа барып, кіші ханым тобынан сытылып шықты да қонтайшы маңындағы Аренар-Ренатқа бетпе-бет келді. Екі қандас бір- бірімен көз түйістіре ілезде түсініскендей. Енді қайтсін, ырғалып-жырғалып жатуға жер тар, Бригитта сөзді бірден бастады:

	– Мені Швецияға өзіңізбен бірге әкетудің амалын қарастырсаңызшы, – деп қиылды.

	– Ондай амал біреу-ақ, ол сіздің қолыңыздан келетін нәрсе, – деп Ренат жалбыр шашты басын сипалап, көздерін жымыңдатты. Әлденеден жүрегіне от түскендей Бригитта өз қандасының осы сөзіне жармасты:

	– Ол қандай амал, ағыңыздан жарылыңызшы, мен не іске де тәуекел етемін, – деп екі қолын өз еркінен тыс бір күшпен Ренаттың тамырлары білеуленген оң білегіне қарай жүгіртті.

	– Тек, сақ бол! – Юхан Ренат осы сөздерді айтқанда Бригитта қолдарын қайта тартып алды. Сірә, бұл Ренат оқымысты-инженер ғана емес, адам жанының да терең жықпылдарына бойлағыш қырағы еді. Жаңа Сесон Бригиттаны Еділ бойына әкетем дегендегі Бригиттаның ішкі дүниесін дәл таныған бірден-бір пенде осы. Сырттай қанша көлгірсігенмен шын мәнінде іштей бордай үгітілгенін табанда аңғарып, оны өз тобына қосудың әрекетін бұл да іздестіре бастаған. Бірақ бұл оны көп ойланбай тапты. Бұған оның осы тоғыз жылдық уақытта қонтайшы ұрғасында айдай сұлу Бригиттамен талай кездесулері үстінде кеудесінде жинақталған сезім қоры да септесіп еді.

	– Білесің бе, сұлуым! Өмірде корольдердің, патшалардың, оның ішінде мына Жоңғария қонтайшысының да әмірі жүрмейтін ғажайыптар баршылық қой. Ол адамдағы жүрек қалауы. Егер де сен уақыт ұттырмай мені өмірдегі өз теңдесім, қалауым деп тапсаң, Жоңғария қонтайшысы да, оның тәккаппар қызы да буынсыз жерге пышақ ұруға қауқарсыз шығар деп ойлаймын.

	– Құрметті Юхан, құдай әйелді жаратқанда оның еркіне де сәл шектеу қойған ғой, жүрегі құрғыр қанша бұлқынғанмен мен әйел басыммен қалай сізге қолқа саламын?

	– Сен қолқа салмай-ақ қой, менің қолқама оң жауабыңды берсең жеткілікті, ар жағын өзім реттеймін. – Осыны айтты да Юхан Ренат Бригиттаға өз қолын жүгіртті. Бригиттаның да оң жауап беруге бірден дәрмені жетпеді, добалдай көз жастары күн көзімен сәулеленіп төмен ыршыды.

	– Жасыңды тый, – деді Ренат. Бригитта білегімен көзінің алдын бір сипауы мұң екен, өз-өзінен құрғап шыға келді. Бұл енді Ренаттың бояуы қанық қызыл күңгірт жалбыр шашына, ақшыл сұрға келіңкірейтін жанарына, күнге қатты күйген үшкір бетіне, суалған жағына мүлдем басқаша көзбен қарады. Міне, өз Отанынан жырақта, абжыланның аузында Швеция штык-юнкері Юхан Густав Ренат өзінің сұлу қандасы, қыз күніндегі атауы бойынша Бригитта Шерценфельтпен махаббат сезімі сияқты қасиетті ұғым төңірегінде, ол ғана емес-ау, одан да әрірек ұзап, онсыз да ұқсас тағдырларын біржола қосақтау хақында осылай сұхбаттасты. Қас қағым сәтте жүзеге асқан жарастық жол қажытқан жолаушының көз алдында жарқыраған кәусар бұлақтың суындай таза да шынайы. Оның бұлай тез жүзеге асуына бұлардың өткендегі тар жол, тайғақ кешулері, өмір мен өлім беттескен сұрапыл дүние толқындарындағы шыңдалулары, әрі бүгінгі өз жағдайларын қоспасыз, боямасыз бағалауға қабілетті айқын сана, кең көкіректері көмектесті. Тек Бригиттаның бұл мәселеде ортақ шешім табылғанмен екінші бір кезмайыстың кесе көлденеңдегелі тұрғанын ұшқыр ойы барлап үлгерді:

	– Юхан жаным, сен ертең Қалдан-Серенмен бірге Қытайға қарсы соғысқа аттанасың. Ол соғыс қашан, әрі қалай бітеді, оны бір құдайым білсін. Жаңа қонтайшы да Қалдан- Бошақты хан заманындағы жеті жылдық соғысты ауызға алып, адамның жанын түршіктірді ғой. Ал мына Еділ бойындағы қалмақтардан келген елші Ехе Абуғай мұнда көп болса бір ай жатады, ол Сесонды әкетуге келген, міне, сөйтіп, сен жоқта Сесон алды- артыма қаратпай мені өзімен қоса әкетсе не істемекпін? Бұл шолжаң неме ол ойын жаңа ғана емес, кешегі Қашқар, Жаркент қалаларына барған сапарымызда, ары-бері жол үстінде неше мәрте қайталап, құлағымды сарсытты. Мұны бетінен қайтару оңай емес. Сесонның жынының қасында шешесі Сетержаптың жыны түкке арзымайды.

	Ренаттың бұл жөнінде де жауабы әзір екен:

	– Мен ертең аттанбаймын. Әлі құйылып, құрастырылып бітпеген зеңбіректер бар. Солардың шаруасы түгесілгесін, оларды өзіммен бірге алып бір-ақ қозғаламын, ал оған ең кемі бір апта уақыт керек. Осы екі ортада Қалдан-Серен жоқта, Сыбан Рабтанның алдына барып, сен екеуміз өзімізді ерлі-зайыпты жандармыз деп жариялаймыз. Қазір қонтайшының маған дегендегі ризашылығында шек жоқ, тауымызды қайтармас. Қонтайшының оң батасын бір алсақ жеткілікті, бәрі ойдағыдай шешілді деген сөз. Мүмкін сені Қытайға қарай өзіммен бірге әкетермін.

	Бригитта бәріне келісті. Осы сәтте екінші бір қауіп-қатер салқыны жас әйелді тағы басқа ұрды. Ол Ренаттың мұны Қытайға қарсы соғысқа әкетем дегеніне қатысты еді. Апырау, бұл Бригитта осы жасында Швецияның неше офицерімен бас қосысып, неше елге қолды болып, неше елдің үстінен өтті. Енді сол тағдыры тағы да қайталанбақ па? Егер осы соғыста Ренат та қолға түссе, не қаза тапса бұл енді қытайлықтардың олжасына айналмақ па? Бір көрген құқай осымен нешінші мәрте мұның басына оралмақ?

	Әрі бұрынғы қонтайшы Қалдан-Бошақты хан заманында бұл жоңғарлардың қытайлықтарға қарсы жүргізген жеті жылдық соғысы немен аяқталғанына Бригитта жақсы қанық еді. Сол жағы да жүрек шошыта еске түседі. Бірақ бәрібір Бригитта бұл күдіктерінің бәрін ішке бүкті, ол жайында мынау көз алдындағы жаңа қосағына тіс жармады. Тағы да тәуекелге бел буды.«Ағын суға екі қайта түсу мүмкін емес» деген нақыл сөз көкірегінде тұрды. Өмір де ағын су сияқты, сәт сайын жаңарып тұрады. Қытайға аттанса Швециядан тіпті алыстай түскенмен түпкі үмітке жақындайды ғой... Иә, құдайым!

	– Бригитта! Бригитта! Сен қайдасың? – деп өзін жан ұшырып іздеп жүрген кәнизактардың даусын естігенде бұл швед әйелі үлкен бақыт сезімінің құшағында еді.

	* * *

	Мәслихаттың түстен кейінгі бөлігі ұлыс-ұлыстардан қарша бораған арыз-шағымдарға арналды. Сетержап өз басы бөтен біреулердің көз жасы, мұң-наласы десе тұлабойы тыжырынатын, сосын да мұндай әңгімеге көңіл қоюдан аулақ еді.

	Арыз-шағымдардың негізі жер-жердегі шаруа-араттардың тірі пенде төзгісіз қорлыққа, шамадан тыс ауыр алым-салыққа шыдамағандағы жан-айқайлары еді. Сол үшін бас зайсандар бірінен соң бірі ұлыс басшыларын жерден алып, жерге салып жатты. Санжи, Баодурь, Чимбиль, Бопцусь, Бачигирь, Цагун, тіпті осы бас зайсандардың жас жағынан ең кішісі Черен-Дондук те сөйледі. Қонтайшының кенже ұлы Шұна-Қашка да екі-үш ұлыс басшысының көп алдында көзін шұқырдай нықыртты.«Ұлы мәртебелі қонтайшыға сөзімізді өткізіп, мал-мүліктеріңді, малайларыңды тартып алып, құлақ, мұрындарыңды кесеміз де, өздеріңді қаңғытып жібереміз» деген сияқты сөздер көп жаңғырықты.

	Бұл кезде хатшы Солонь-Даржидың жұмысы тіптен қауырт. Әрбір зайсан сөйлеген сайын «Менің осы сөзім қағазға тіркелсін» дегендей хатшы жаққа алақтауды жиілетті.

	Сетержап теріс қарағанмен мәслихаттың осы буынында Бригитта әрбір шешенге құныға құлақ тосты. Манағы Ренатпен болған әңгіме іш дүниесін жуылып ашылғандай құлпыртып жіберді ме, өз Отанына оралу мүмкіндігі енді жақыннан қол бұлғап, мынау түздіктер елінде естілген әрбір сөздің мағынасы өзімен бірге әкетер асыл ырзық, олжа екенін түйсіне беріле тыңдайды. Тек бұл тыңдағансайын бөгде бір нәрсе ішін тырналай қиналыс аулына қарай қайта сүйрейді. Ол бөгде нәрсе не? Ол осы тістері тістеріне тимей сақылдаған бас зайсандардың тілге тиек еткен ащы шындықтары еді. Ол ненің ащы шындықтары? Иә, ол ұлыс-ұлыстардағы шаруа-араттардың көрген көресісінің нақтылы сипаттары.

	Бригитта бірауық құлағына тоқпақтай тиген сөздерден жалтарып, мынау ішкі шеңберге айнала сықасқан қымбат киімді, тоқ пішінді ақсүйектерге көзін сүзді. Бір қарағанда бұлар тұлабойларынан зиялылықтың иісі аңқитын, қой аузынан шөп алмайтын момақан жандарға келіңкірейді. Бас зайсандар тілге тиек еткен жәйттерге мүлдем қатысы жоқ, тіпті болуы мүмкін емес, тек өздері парақор соттың алдында жақ ашуға дәрменсіз бейшара жандарға ұқсайды. Кейбірінің анау өзін жерден алып, жерге салған зайсандарға қарасы жаңа түскен келіннің пәктігіндей көз тартып, көңілшектікке шақырады. Міне, сондай жандарға мынау айдар-тұлымдары желпілдеген жоғары лауазым иелерінің күрзідей ауыр сөздерді айтуға қалай дәті барады деп сезім жетегінде кету де қиын емес.

	Бірақ Бригиттада ондай әлсіздік жоқ еді, өзінің біраз жылдан көзі үйренген, үлде мен бүлдеге бөленген ақсүйектердің сыртқы қабаттарынан ары өтіп, олардың жандүниелеріндегі қатыгездік табиғатына бойлағысы келеді. Мысалы, бас зайсанның аузынан шыққан сөз кімге арналса, оның ішкі дүниесімен ол сөз қалай жымдасады, шөліркеген топыраққа жеткен судай сіңе ме, жоқ па, соған ой жүгіртіп, ғылыми лабораторияда тәжірибе жасаған жанның күйін кешеді. Мысалы, әне бір Қалдан-Сереннен небәрі бес-алты адам төмен отырған ұлыс тайшысы бас зайсан Чимбильдің кәріне не үшін ұшырауда. Соның түп себебін Бригитта алақанға салғандай жіліктеп, ашып-айыруға біраз күш жұмсады. Ол былай: осы тайшының қарамағындағы бір ақсүйектің иті сондағы бір шаруа-араттың баласының балтырын қапқан, сол үшін баланың әкесі итті таяқпен ұрған, ол қыңсылап барып, иесінің етегіне жасырынған. Иттің иесі – ақсүйек итімді үрдың деп, жаңағы шаруа-арттың арқасына отыз рет қамшы соқтыруға бұйрық берген. Қамшы жиырма бес рет сілтеніп, жиырма алтыншысы орындалар сәтте ол ақтық демін шығарып үлгерген. Сосын жаңағы ақсүйек одан әрі долданып, кескен жазамды бұл толық өтемеді деп, қалған бесеуіне тағы бесеу үстеме қосып, он дүрені оның әйеліне соқтырған. Әйелдің ащы тілі шыққан. Міне, сол үшін деп, көп балалы шешенің тағы бір баласының мұрнын, екінші баласының құлағын кескен. Онымен қоймай азын-аулақ малын, дүние-мүлкін тартып алып, өздерін ұлардай шулатып, қаңғытып жіберген. Ал балтырын ит тістеп, қансырап, құлындағы даусы шыққан әуелгі баланың хал-жайын ешкім пәруәйіне де ілмеген. Міне, сол ақсүйекті тәртіпке шақырудың орнына мына отырған ұлыс тайшысы оны арқадан қаққан көрінеді, себебі, жаңағы сорлылардың таланған мал-дүниесінен өзіне де үлес тисе керек.

	Бұл жерде Бригитта мынаны да шамалады. Бір жайдан жаңағы баласын ит қауып, мұның арты өзінің өліміне, бала-шағасының қаңғып кетуіне апарып соқтырған шаруа- араттың маңдайының бағы бар екен. Себебі, зар-күйініші, арызы әртүрлі жағдайлардың оның пайдасына орай қалыптасуына байланысты өзінің өлімінен кейін болса да осынауЖоңғарияның ұлы мәртебелі қонтайшысына жетіп, елдің ең жоғарғы ығай- сығайларының алдында найзағайша шатырлады. Ал бүйтіп құдайдан бір саты ғана төмен қонтайшыға арызы жеткендер саусақпен ғана санарлықтай, ал жетпегендерінің саны қаншама?

	Осы жағын бір толғап тастап, Бригитта жаңа әу баста ішіне сояу тырнағын салып, мұны қиналысқа ұшыратқан не нәрсе екенін қайта бағалауға көшті. Иә, оны әйел көп адаспай тапты. Көз алдына қонтайшының марқұм үлкен әйелі Күнгу келді.

	Иә, Күнгудің о дүниеге аттанғанына екі жылдың жүзі болғанмен мынау баршаның төбесінен оның көлеңкесі түсіп тұрғаны анық. Қай шешім, қай істе де Күнгудің нақыл сөздері, ескертпелері құлақтарының дәл түбінен күңгірлеп, асып-тасудан, шама-шарықпен есептеспеуден сақтандыратын сияқты. Жаңа ғана өзінің басты қарсыласы Сетержаппен салғыласқан қайсар қолбасы Қалдан-Сереннің өз шешесі Күнгудің есімін атауы шын мәнінде өзі өзегін жарып шыққан адамға көрсеткен құрметі, не жасаған сілтемесі емес, арқандаулы аттай оның ықпалынан шыға алмағандағы бір бұлқыныс, әлсіздік үстіндегі ілтипаты екені даусыз. Иә, сол Күнгу тіршілігінде осы Бригиттаға ұзақ-ұзақ қысқы күндер мен түндерде қаншалықты әңгімелер айтты десеңші. Солардың ішінде діні басқа швед әйелінің ерекше есте сақтағаны осы жоңғарлықтар ғана емес, Қытай, Үндістан, тағы басқа халқының саны жағынан алпауыт елдердің ортақ әулиесі будданың қалай, не үшін құрметке бөленгені хақындағы хикаяттар еді.

	Иә, Будда әулие қандай жолмен құрметке бөленді, оның кейінгі ұрпаққа шашар уағызындағы темір өзек неден тұрады? Ол әуел баста мынау табиғат аясында неге өзім үшін ғана өмір сүрмекпін, неге басқаларға жәрдемдеспеймін, неге керек күнде солардың мұң-мұқтажы үшін өзімді құрбандыққа шалмаймын деп қиялдайды. Ақыры, онысы қиялдан нақтылы іске айналады, бара-бара ол да болымсыз көрініп бұл енді ормандағы аң мен құстарға аяушылық көрсете бастайды. Орманда ашыққан жолбарысқа кеудесінен ет кесіп береді, талықсып қанаты қайрылған күшігенді өзінің өкпе-бауырын суырып көректендіреді. Міне, Будда дінінің негізі осылай адамға, адам түгілі ормандар мен далалардағы аң-құстарға деген аяушылық, махаббат сезімінен тұрады. Сосын да оны дүйім елдер бастарына көтеріп әкетті сөйтіп ол құлашын кеңейтті, әлемдегі ең ықпалды, мейлінше мол тараған дінге айналды. Міне, мынау швед әйелі барынша қызықтаған жоңғарлықтар сол Будда дінінің үмбеттері. Бригиттаның ішін тырналайтын бір мазасыздық, сұрау да осыған байланысты. Бұл жоңғарлықтар адам мен хайуанатқа шексіз мейірбандылыққа негізделген сол діннің үмбеттері бола тұра неге бұл күнде бір-біріне соншама қатал да қайырымсыз? Ішмерездік, аяусыздық бұлардың қай жерлерінен соншама тоқтаусыз ағытылып жатыр? Ондай аттылардың қайнар көзін бұлар қайдап алады? Жат елдік әйел қанша бас шаққанмен тап осы сауалдарға орнықты жауап табуға дәрменсіз.

	Байыбына барсаң мынау бүгінгі мәслихат үстіндегі айғай-шудың тағы бір ерекшелігі бар екен. Бас зайсандар ұлыс-ұлыстардың тайшыларына неге сонша шөңгедей қадалады, шаруа-араттардың көрген қорлықтары, шеккен азаптары үшін жандары табадағы балықтай шыжғырылғаннан ба? Жоқ, тіпті де олай емес, қонтайшының тапсыруымен олардан жиналатын алым-салықты тап осы қилы кезеңде үш-төрт мәрте ұлғайту үшін сыныққа сылтау еткендері екен. Бұл жай мәслихаттың соңына таман, күн көзі Ыстықкөлдің сонау батыс жағалауын көмкерген алыстағы тауларға құларда мәлім болды.

	«Қытай атты аждаһа жерімізге басып кірсе ең алдымен сенің дүниеңді жұтады» деген сияқты уәждермен әрқайсысын көзге шұқып отырып, олар қазынаға табанда өткізуге тиіс мініс аттары, қой, арпа-бидай, шұға, әрі еңбекке жарамды, әйел-еркегі аралас малайлар мөлшері аталды. Ол мөлшер алдын-ала дайындалып та қойған екен. Шұнақ құлақ хатшы Солонь-Даржи орнынан атып түрегеліп, бір жапырақ қағазды бетіне жапсыра аузы-аузына жұқпай тақылдап оқып берді. Кейбір тайшылар отырған орындарында жаралы жолбарыстай ыңыранып, сыр алдырып та үлгерді. Бұл ыңыраныстың көп ұзамай олардың қоластындағы шаруа-араттардың құлындағы даусы шығып шырқырауына ұласарын кешкі апақ-сапақ қарсаңында көл бетінде ары-бері жүйткіп ұшқан құстар шаңқ-шаңқ етіп, ескерте бастады.

	Осы тұста бір іркіліс қоса қылаң етті. Ұлыстардан келген ақсүйектердің бірі Қытайға қарсы қозғалған әскерге қажетті қара жұмысты атқаруға қазақ тұтқындарды пайдалансақ қайтеді деген ұсыныс жасады. Оған бас зайсан Санжи дүрсе қоя берді: «Жауды жауға қарсы салма, жансыздар арқылы ауыз жаласып, бізді ортақ жау деп танып, қан қақсатып кетуі әбден ықтимал». Санжидің бұл сақтығын Қалдан-Серен де оң бағалады.

	Ертеңіне Қалдан-Серен қонтайшы ұрғасында Еділ бойынан келген елшілікті қарсы алу рәсіміне түске дейін қатынасты да, екінді кезінде өзінің бүкіл нөкерлерін, қолбасшыларын ертіп, Түп өзеніне қарай аттанып кетті.Ұлыс-ұлыстан құралатын қосалқы көмекті тік көтеріп, бұлардың соңынан жету бас зайсан – кіші Черен-Дондукке жүктелді.

	Ал швед маман-инженері Юхан Густав Ренаттың өз тапсырмасы өзінде. Бұл Бригиттаға берген уәдесін бұлжытпай орындады. Қалдан-Серенмен бір мезгілде бұл да Ыстықкөлдің екінші жағалауындағы өндіріс орнына беттегенмен үш күннен соң қайта оралды. Бұл шақта қонтайшы Ехе Абуғайдың әңгімелеріне құлағының құршын қандырып, әрі ол әкелген Ресей арақ-шарабынан жүзіп ішіп, әбден мәре-сәре күйге жеткен екен. Ренатты, оның барлық зеңбіректердің дайын екендігі туралы хабарын асқан қуанышпен қарсы алды. Ренатқа керегі де осы еді. Ол қару-жарақ жөніндегі ресми ақпаратын тауысқасын бірден жеке бас мәселесіне көшті. Бригиттаны қолынан жетектеп, Сыбан Рабтанның алдына әкелді де, өздерінің ерлі-зайыптылар екенін жариялады, әрі оған қонтайшының рұқсат етуін, бата беруін өтінді. Бұл өтінішін де қонтайшы зор ілтипатпен орындады. Бригиттаны Қытайға қарсы жорыққа өзіммен бірге әкетем дегенін де барынша құптады.

	Бұл хабарды естігенде жас қалыңдық Сесон ер-тоқымын бауырына алып тулады. Осы үш күнде қонтайшы мен Еділ бойындағы қалмақ хандығының елшісі Ехе Абуғай арасында біраз келісімнің басына су құйылған. Елшіліктің Сесонды осы жолы біржола әкететіні, әрі одан кейінгі үш қызға да құдалық туралы сөз байласудың толық тиянақталғаны мәлімденген. Тек соңғы үш қызды әкету келесі сапардың еншісіне қалдырылған. Ал келесі сапар бұлардың болжамынша араға жыл салып барып ұйымдастырылмақшы.

	Міне, осылай бәрі өз пайдасына шешілді дегенмен де Бригиттаның жағдайын естіп, Сесонның ту-талақайы шықты. Швед әйелін өзімен бірге Еділ бойына ертпекші дәмесінің өз еркінен тыс жүзеге аспай қалуымен мүлдем ымыраласқысы жоқ. Бригиттаның ойда жоқ жерде өз қандасы Аренармен қосақтаса кетуіне шешесі Сетержаптың да жаман жыны қозды. Бірақ Бригитта сипаттағандай оның жыны Сесонның жынының қасында айтып ауыз жарымайтын дүние еді. Сосын да ол қызының мінезін бағып, өзін бұл кезекте аз-кем басалқалы ұстады.

	Бірақ бұл жөнінде қонтайшы Сыбан Рабтанның да әмірі катты еді. Ол қазір Аренар- Ренат жирен шашты әйел түгіл соның салмағымен тепе-тең алтын сұраса да бере салар еді. Себебі, бүгіндікте Қытайдың бетін қайтару, әрі тез, әрі көп шығынсыз қайтару қонтайшының басты арманы. Егер Ренат ол жаққа неғұрлым көңілді аттанса, Қалдан- Серенмен бірге аждаһаның аузына тас асатуға солғұрлым ұтымды амал табуы ықтимал ғой. Оның қасында шолжаң қыздың қиғылығы деген не, тәйірі.

	Сөйтіп, Ренат пен Бригитта бір аждаһаның аузынан екінші аждаһаның аузына қарай өтіп бара жатып та өз бастары үшін бақыт кешенін орнатты. Бригитта өткен өмірін ойламауға тырысты. Әлгі «Ағын суға екі қайта түсу жоқ» деген мәтел мағынасын мықтап жадында тұтты, қауіп-қатер атаулыны да басынан аулақ қууға жанталасты. Ат үстіндегі теңселіс, жорық шатыры ішіндегі ұйқы кездерінде де өзінің жаңа қосағынан алған ләззат сезімдерінен ажырамауға тырысып, сонымен ғана болып-толуға күш салды. Сонда да ауық-ауық, мынау алдағы соғыс үстінде Ренат не күйге ұшырайды, бұл өлке үшін бөлек ажар-көркің бар өзің тағы кімге қолды боласың деген сұрақтар тіміскіленсе, Бригитта қазандағы асқа тиген итті ожаумен қақ бастан қойып қалып, сол ожауды қазанға қайта сұғатын қалмақ қатындарының мінез-қылығына басатын.

	* * *

	Ал Сетержаптың халі нешік дейсіздер ғой. Ол қонтайшы мен Ехе Абуғайдың кездесулері барысында өзін қағанағы қарқ, сағанағы сарқ адамға ұқсатты. Еділ бойындағы ел жайындағы әңгімелерге қосағы Сыбан Рабтаннан да әрмен құлақ қойғансып, оның әрбір қыл-қыбырына дейін құр жібергісі келмегендей-ақ ақ сұр көйлекті денесінің әр жерлерін жыбыр-жыбыр еткізіп, отырған орнында қозғалақтауы көп. Бригитта тіккен бұл көйлекті Ехе Абуғаймен болған алғашқы үш күндікте де иығынан тастамады. Онысы дұрыс та болғандай. Осы ақ сұр көйлек арқылы кіші ханым сонау Еділ бойындағы хандықтан келген кісілердің көз алдында өзінің ғана емес, бүкіл Жоңғарияның бір қарағандағы болмысына оқшау сымбат беріп жібергендей. «Сендер Ресейдің қолтығына кірдік деп, өздеріңнің жалтырауық әшекейлеріңмен мастансаңдар, біз де құр алақан емеспіз, сәндік бұйымдар бізде де жетіп артылады», – деген сияқты ел мен елдің өкілдері арасында болатын тілсіз сайыста жеңісті қолма-қол жұлып әкеткендей.Бұл жағын қонтайшы да ішке түйіп, сөз жарысында ұпайына ұпай қосуға пайдаланды, шамасы.

	Ал Сетержаптың сыртқы ажары осы десек те ішінде мүлдем бөлек ой-пиғыл ылаң салуда еді. Жоңғария мемлекетінің бас тізгінін ұстаған адамның бұл күндегі жалғыз жан- жары, қосағы бола тұра оның басында адам айтса нанғысыз бөлек арман-тілек оянды. Бұл арман-тілегін ешбір ұлттың тілінде дәл атауы жоқ арамзалықтың, қарабеттіктің ең жексұрын түрі деп сипаттаса да жеткіліксіз. Иә, ол сонда не дейсіз ғой. Сетержап құдайдан да, Будда әулиеден де Қалдан-Сереннің сонау Қытай әскерлерінен соққы жеп, қайтып оңалмастай борша-боршасы шығып, тұралап қайтуын жатса-тұрса тілеуге көшті. Апырау, кемедегінің жаны бір емес пе, Қалдан-Серен соққы жеп қайтса, Қытай әскерлері тіптен бері өңмеңдеп, мынау елді не күйге ұшыратады, Сетержаптың өз басы, анау балалары не халге түседі? Бұл сұрақ кіші ханымның көкірегіне пышақтай қадалудың орнына ен даладағы сағымдай алыстан бұлдырап, бұған келіп-кетері жоқ бірдемедей тіптен көзден өшіп жоғалып жатты.

	Иә, бір адам екінші бір адамды өлердей жек көрсе, әрі мұндай күй оған тым ұзақ уақытқа жабысса, ол жай пендешілік сезімнен оның басындағы ауруға айналады. Сетержаптікі, міне, тап сондай хал еді. Оның Қалдан-Серенге деген өшпенділігі басындағы ауруға айналды. Ал ауру адамның басындағы пайымдаулар оны қайда сүйрейді, қандай жарға итереді, түзік ақыл-ой иелері ол жағын ешқашан бір жүйеге келтіре алмақ емес. Сетержап өйтіп, біржола құрдымға да кеткен жоқ, оқта-текте санасы ашық аспандай айқындалған сәттерде Қалдан-Серен жорығы сәтсіздікке ұшыраса, мынау қонтайшы ұрғасының жел аударған қаңбақтай әлдеқайдан шығарын да елестете алды. Өзінің, бойжеткен қыздарының, кенже ұлы Шұна-кашканың басы-көздерін әлеміштей тұмшалап, көп босқынның ортасында, көп гөй-гөйге құлақтарын сарсытып, сандалысқа түсуі де мүмкін екенін ескерді. Тап сондай атты күннің бір оңтайлы мезетінде кіші ханым қонтайшыны өзіне жалт қаратып, «міне сенің Шұна-Добаны тәрік етіп, Қалдан-Серенді қоқырайта көтергенде әперген ұшпағың, жеткен жетістігің» деп бетіне бір былш еткізсе, сол көрген қорлық пен шеккен азаптың бәрі өзінен-өзі жуылып кететіндей көрінді. Немесе, сондай табасы небір қорлық пен азаптың өтеуіне жарап, алабөтен рақат-сезімге бөлеріне дәмелендірді.

	Бірақ ондай атты күнді де едәуір күтуге тура келеді.

	Бұлар жайлаған Түзкөл мен Үрімші шұраты, Тұрфан асуы дейтіндердің екі аралығы асықпай, күшті текке ысырап етпеуге тырысып жылжыған әскер үшін неше күндік жол десеңші. Оған одан арғы соғысты қос. Иә, бәрін адам өз қиялымен ешқашан болжап біле алмас белгісіздік түнегі бүркемелеп тұр.

	Алайда, оған дейінгі уақытты да Сетержаптың құр өткізгісі жоқ, Еділ бойындағы хандық елшілігінің басшысы Ехе Абуғайдың қонтайшы қасында омалғанына бір апта толды-ау деген шақта кіші ханым өз қосағына: «Менің төркін жұртымнан келгендер ғой, көрмегелі ширек ғасыр өткен сол жұртымның кейбір ұсақ тірліктеріне қанайын, осы Ехе Абуғайды енді аз күнге менің жеке басымның құзырына бер» деп қолқа салды. Қонтайшы Ехе Абуғайдың сөздерінен өзі де жалықты ма, кіші ханымның бұл өтінішін қуана құп алды.

	Әрі бұл кезде Жоңғария ұрғасына орыс елшісі әрі саудагері Лоренц Ланг келе жатыр деген хабар алынған. Тек бұл хабар арада үш күн етпей теріске шығарылды. Себебі, аталмыш елші тап қазір Қытай астанасы Пекинде екен де, оның бері қарай ұйымдастырылмақшы сапары екі ел арасындағы жағдайдың ушығуына орай кешеуілдепті. Әуелгі хабар мен соңғы хабардың о баста Пекиннен ұшып шыққан уақыттарының аралығы айға жуық еді, тек бірі жолай текіректеп, екіншісі зымыран құстай зуылдағасын Жоңғария байтақысына араларына үш күн ғана салып, бір мезгілде дерліктей қосарласып, қабаттаса жетті. Бәрібір қонтайшы Сыбан Рабтан Ехе Абуғайды кіші ханымның құзырына аудару үшін сол елшіліктің келе жатқанын, әрі оған дайындық керек екенін сылтау етіп үлгерді.

	Сетержаптың құзырында Ехе Абуғай жұрттың ойлағанынан да көбірек ошарылды. Осы Жоңғария ұрғасындағы бір айдың ең қомақты бөлігін Еділ бойындағы хандықтың елшісі осы кіші ханымның қасында сүр жамбастанып жатып өткерді. Бұл жай елші ғана емес, әрі майталман әңгімеші де еді. Тілі басқа, діні басқа орыстардың қолтығындағы өмірдің әр қырларын сампылдай сипаттап, ұзақ-ұзақ желістерге салғанда Сетержап бір түрлі мұңая ауыр ойларға қоса шоматын. Кейде сол майталман елші ең бір қызық хикаяттардың отын жаққанда Сетержап сөйтіп, өз қиялымен өзі алданып, бәрінен қалыс қалатынын бұларға қызмет көрсетуші сұлу кәнизактар да жиі байқап жүрді.

	Енді бір күндерде Сетержап тағы бір қызық мінез тапты. Бұрын осындай әңгімелер үстінде оның қыздары, кейбір лауазымды кәнизактар, әрі Ехе Абуғайдың бір сыпыра адамдары отыратын. Тіпті Еділ бойындағы елдің жай-жапсарына қана түскісі келетінін сылтауратып, хошауыт ақсүйегі Лубсан хан да кіші ханымның шатырында әңгіме тыңдауға рұқсат сұрады. Сетержап алғашқыда таршылық жасамаған. Лубсан хан әңгімеге шынында қызықты ма, жоқ, Ехе Абуғайдың өзіне деген бөлек ықыласын танып, соны да одан әрі дамыта беруге ниеттенді ме, бұл да екі-үш күн, тапжылмай жағы сүйексіз жаралған елшінің таңғы самалдай жағымды даусына құлақ түрді.

	Ехе Абуғай осы Лубсан ханның туған баласы Дан-Жун Сыбан Рабтан әмірімен отқа өртелсе де оның өз басы қонтайшыға адал қызмет етуде екенін көзімен көріп, швед әйелі Бригитта сияқтанып, бұл да бір іштей дағдарысты бастан кешірген. Оған көп назар аударғаны да содан еді. Лубсан оның солай екенін сезе тұра Ехе Абуғайдың көз алдында көбірек көлбеңдеуден тартынған жоқ.

	Енді, міне, кенет бәрі өзгерді. Сетержаптың тапқан қызық мінезі сол – бұл кей мезеттерде Ехе Абуғаймен екеуден-екеу, мүлдем оңаша қалуды қалады. Ас-су қамдаушы кәнизактар да кіші ханым екі алақанын қаққылап белгі бермейінше кірмейтін болды. Таңқаларлығы сол, кіші ханым мен Ехе Абуғайдың бүйтіп екеуден екеу оңашалануы да жиі қайталанып, әр кез сайын ұзаққа созылуы үрдіске айналды. Кәнизактар алғашқыда мұны түсінісе алмай, бір-бірлеріне ажырая қарасса, бара-бара беттерін шымшитын халге де жетті. Әр түрлі өсек-аяңның да бұрқ ететін жайы бар еді. Бірақ оған басы ашық екі-үш ақиқат кезмайыс келді. Біріншіден, Ехе Абуғай Сетержаптың көңілі түсетіндей жас емес, сайраған тілі демесең, жақ сүйегі шодырайған, бетін әжім тілгілеген көріксіздеу адам еді. Екіншіден, бұлардың осылай ұзақ оңашалануынан кейін кірген кәнизактар салған бетте Сетержаптың түр-түсінен тән рақатына батқан әйелдің нышандарын мүлдем байқамайтын. Керісінше, өрт сөндірген адамша өңінің қабарып, қараған жанның өзіне жамандық ойлағандай көздері түйіліп, қауіп-қатер атаулы құлағын қалқитқандай әсерде қалатын. Сонда бұлар екеуден-екеу қалғанда араларында не әңгіме өрбуі мүмкін, егер Еділ бойындағы ел жайында болса кіші ханым неге оны өзінің ең жақындарынан да, ұл- қыздарынан да бой тасалап, жалғыз тыңдайды? Иә, бұл сұрақ осылай жауапсыз күйінде талайдың көкейін тесті. Әрі кіші ханымның Еділ бойындағы хандық елшісімен осылай бірнеше күндер бойы оңашалануын да жұрт мықтап жадында тұтты.

	Ақыры, межеленген бір ай мерзім де өтті. Тамыздың орта шенінде Ехе Абуғай Сесонды бірнеше түйеге артылған жасау-жабдығына жүз қыз нөкерін қоса тізіп әкетіп бара жатты. Қонтайшы ұрғасы оларды асқан сән-салтанатпен шығарып салды. Оларды күзетуші әскер санының өзі қаншалықты десеңші. Қонтайшы ұрғасының айналасы Еділ бойындағы хандық елшілігі аттанған сәтте нағыз екінші майданға айналғандай. Жер қайысқан қалың қол керней тартып, шуға шу қосқанда жердің ешбір қиырында бұлар үшін ешбір қауіп жоққа ұқсады.

	Бұл елшілік қара үзіп үлгермей-ақ сонау шығысқа, Қытайға қарсы қозғалған әскерден алғашқы хабар да келіп жетті.

	Қалдан-Серен бастаған қалың әскер Қытай басып алған жерлердін ең бергісі Үрімші шұратына тұмсық тірегенде бас-аяғы тым созылып кеткен еді. Қалдан-Серен өзі бұл шерудің ең артқы бөлігінде. Әккі қолбасы Қытаймен болған соғыс жағдайында шегінуге тура келсе оның неғұрлым аз шығынмен ұйымдастырылуына назар аударған. Сөйткенше болған жоқ, әскердің ең алдыңғы легі Қытай әскерлерімен бетпе-бет ұшырасты да, ойламаған жерден шайқас бұрқ етті. Жоңғарлар жағы басым шығып, қытайлықтар таулы жердің иірім-иірімін пайдаланып жалтарып үлгерді.

	Бұл нағыз соғыстың өзі емес, алғашқы күш сынасу ғана еді. Мұны естіген Қалдан- Серен солай қарай құстай ұшты. Бұл жеткенше ондағы кіші қолбасылар алғашқы қақтығыстың қортындысын да шығарып үлгерді. Түн жамылып, тау сағалап екі жақтың да жансыздары қарсы жаққа тынымсыз жіберіліп жатты. Бірақ сонда да мына Үрімші шұраты, Тұрфан ойысы, Хами жерінде қытайлықтардың қанша күшті ұстап тұрғанын анықтау мүмкін болмады. Ал қытайлықтар керісінше жоңғарлықтардың бас-аяғы жоқ үлкен әскер шеруін әкеле жатқанын тез арада байқастады.

	Тап осы таңда Қытай императоры Юнчженнің Жоңғария мемлекетіне қарсы үлкен соғыс ашу жоспарында жоқ еді. Себебі, осыдан төрт жыл бұрын, яғни 1721 жылы Пекиндегі орыс елшісі әрі сауда-саттық істері жөніндегі өкілі Лоренц Ланг Ресейдің Сыртқы істер Коллегиясына жолдаған арнайы хатында бейнелеген қиыншылық жағдайлардың зардаптары мұнда әлі жойылған жоқ еді. Қытай жерінің өне бойындағы ауыр ыстық, қуаңшылық жылма-жыл қайталанып, бидай, күріш өндірісін тіптен құлдыратты. Елдің түкпір-түкпірін алапат аштық жайлады. Осындай күнде екі жүз мыңдай әскерді бабында ұстап тұру мүмкін де емес қой. Әскер дегенің ерте түскен көктемдегі қардай еріп, бүрісіп жоғалып жатты. Соған қарамастан Қытай императорының Жоңғария мемлекетіне қарасты мына шығыстағы үш ұлысқа тап беруі оның бүкіл әскері қазақ даласына кеулеп кеткен шақта мұншалықты күшті тез топтастырып мұнда жеткізе қояды ғой деп ойламауынан еді.

	Енді не амал бар? Ақыр соғыс басталды, енді оны қайтсе де жеңіспен аяқтап шығудың қарекетіне көше ме? Егер ол тез аяқталмай тағы да жылдарға созылып кетсе ше? Ондай күннің беті аулақ болсын. Қытай императоры дереу Қалдан-Серенді келіссөзге шақырды. Қалмақ қолбасшысы мұны бірден қабыл алды. Себебі, бұл да аталмыш соғысқа аса үздігіп тұрған жоқ. Тек Қалдан-Серен ол келсіссөзге үлкен күдікпен барған. Мұның пайымдауынша қытайлықтар бұл келіссөзді Жоңғарияның осында жеткізілген әскерінің жай-күйінен сыр тартпаққа, әрі өз жансыздарының жұмысы үшін қажетті уақыт ұтпаққа пайдаланбақшы. Мейлі солай-ақ болсын. Сөйтіп, Қалдан-Серен де бұл келіссөзді тап сондайлық мақсаттар үшін пайдалануга тырысты. Жансыздар жұмысы тіптен күшейтілді. Тіл жұтқандар курай мен бұта-түбірлерді қалқалап, тоқсан тарау жолдармен дұшпан шебіне жылыстады.

	Қалдан-Серенмен кездесуге келген императордың өзі емес, оның бас қолбасыларының бірі еді. Ол айтпақ сөзін жаттап келгендей жоңғар қолбасысымен бетпе-бет келген сәтте бірден тақ еткізді:

	– Біздің бұл шақта Жоңғария жеріне басып кіретіндей, не оған қарсы соғыс жариялайтындай еш құлқымыз жоқ еді. Алайда, Жоңғарияның ұлы мәртебелі қонтайшысы Сыбан Рабтан екі елдің арасындағы тату көршілік қатынасқа көлеңке түсіретіндей қылықтарға барды. Ең бастысы сол – Жоңғария қонтайшысы мына біздің жерімізде үлкен бүліншілік тудырған қаскүнем, Кукунордағы хошауыт ұлысының билеушісі Лубсан хан мен оның баласы Дан-Жунды қолтығының астына алып семіртіп отыр. Тіпті оларға жасаған қамқорлығында шек жоқ дейді. Міне, осындай ақпараттар келгенде біздің ұлы мәртебелі императорымыз өз терісіне өзі сыймай долданды. Басқа да жоғары лауазымдылар соның кебін киді. Міне, мұның ақыры мынадай соғысқа душар етті. Егер Жоңғария қонтайшысы өз қателігін түсініп, Лубсан хан мен оның баласының Кукунордағы лаңы бізде қанша әпселең тудырғанын, әрі ол әпселеңнің Халхаға да жұқпалы аурудай тарала жаздағанын мойындап, Лубсан хан мен Дан-Жундыбайлап-матап қолымызға тапсырса, біздің император Юнчжэн бүкіл Қытай әскерлерін Жоңғария жерінен дереу әкетуге бұйрық беруге әзір.

	Басқа-басқа, Қалдан-Серен тап мұндай талапты күтпеген. Майталман мәмлегердің бірден танығаны Қытай жағының да бұлармен ұзаққа созылуы мүмкін соғысқа белшесінен батуға үздігіп тұрғаны шамалы. Енді олардың осы пиғылынан адаспау керек. Шығыстағы, батыстағы екі майданда бірдей соғыс жүргізсе Жоңғарияның шаты айрылып кетпей ме, Қазақ ордасының біржола тынышталмауы, қалмақтарға бодандыққа түпкілікті бойсұнбауы көп қауіп-қатердің басын қылтитып тұр емес пе, әрі сол Қазақ ордасының батысындағы бас қолбасы Шұна-Добаның жұмбақ мінездері – бәрі-бәрі Қытаймен тап осы жолғы қақтығыстың қажетсіз екенін сайрауық құс үніндей айқындылықпен жеткізуде ғой. Демек, осы соғысты болдырмаудың айласын қарастыруы керек. Халха мен Кукунор ежелден Жоңғарияға қарасты жерлер, оларды кері қайтару әкесі Сыбан Рабтанның көкірегін сыздатқан арманы екенін Қалдан-Серен ұмытқан жоқ. Егер сол әкенің райына басып, Халха мен Қукунор біздің ұлыстарымыз ғой деп, осы келіссөз үстінде табан тірессе, онда алып аждаһаға қарсы нағыз ұлы шайқастың туын шалқытқанмен бірдей. Жо- жоқ, тап қазір оның басы артық, егер Халха мен Кукунор өз іштерінен бүлініп, Жоңғариядан көмек сұрап жатса, егер бұл Қытайдың әлсіреген, ал Жоңғарияның нығайған сәттерімен тұспа-тұс келсе, ондайда Қалдан-Серен соғыс дабылын қағуға әзір-ақ. Ал қазір ше, ... жо-жоқ, сабыр сақтап аттың басын тарта тұрған жөн.

	Қалдан-Серен бұл жерде мынаны да ескерді. Сыбан Рабтанның өткен қыста Лубсан ханның баласы Дан-Жунды отқа өртеп жібергенін қытайлықтар әзірге естімеген екен. Егер оның солай екенін Қалдан-Серен қазір сап еткізсе, мұның өзі ұтымсыз саясатқа ұласар еді. Сосын да жоңғар қолбасысының жоқ адамды бар етіп, соны кәдеге асыра қоюға аңсары ауды. Ұзақ ойланса сыр алдырарынан сезіктеніп, Қытай қолбасысының түр-түсін қызықтаған адамға ұқсап, қабағын кіржите аз- кем тесілді де бұл да жауабын қолмен қойғандай етіп, жинақы жеткізді.

	– Мен үнемі жорық жағдайында жүремін де әкемнің ұрғасында не болып, не қойып жатқанынан кейде хабарсыз қаламын. Ал Лубсан хан мен оның баласы Дан-Жунды өзімнің де суқаным сүймейді. Әсіресе, Дан-Жун сұмдық, өзімшіл, билікқұмар неме екен, әкемнің оған керемет құрмет көрсеткеніне, қызын бергеніне рақмет айтудың орнына түбінде осы ұлы Жоңғария мемлекетінің бас тізгінін өзім ұстаймын деп дәмеленеді екен, әрі ол ойын айналасындағыларға ашық айтады екен. Сол үшін-ақ мен оны өз қолыммен жазалағым келеді. Ал Лубсан ханға келсек, оның көп жазығы жоқ, Кукунордағы Қытайға қарсы бас көтеруді ұйымдастырған ол емес, оның баласы, жаңағы Дан-Жун. Оның үстіне Лубсан хан қазір сүйек-саяғы саудырап, әбден қартайған адам, егер оны байлап-матап сіздерге береміз десек, оның табанда өліп кетуі де ықтимал, демек сіздерге оның өлі денесін ғана табыстай аламыз. Сосын да оны қозғаудың қажеті қанша. Ал Дан-Жун жөнінде әңгіме мүлде басқаша. Тап қазір Дан-Жун қонтайшы ұрғасынан тым алыста. Кейбір сыбыстар бойынша ол сонау Қазақ ордасының батыс бөлігіндегі Шұна-Добаны сағалап жүрген сыңайлы. Бірақ оны қалайда қолға түсіруге деген үмітім зор. Менің Қытайдың ұлы мәртебелі императорына деген мынадай өтінішім бар: Қытай императоры осы тамыз айының ішінде бүкіл әскерін Жоңғарияның осындағы үш ұлысынан толық әкетсін, ал мен келесі жылдың тамыз айына дейін Дан-Жунды ұстап, байлап-матап сіздердің қолдарыңызға табыстауды уәде етемін. Уәдем берік, осылай сөз байласайық.

	Қытай жағы бірден келіспеді, алдымен Лубсан ханның өзін бере тұрыңдар деді. Қалдан-Серен қаусаған шалдың сүйегін қайтесіңдер, егер Лубсан ханды сендерге табыстасақ, бұл хабарды Дан-Жун естиді де одан әрі жоғалады ғой, шабақты ұстаймыз деп шортаннан айрылу ақылға сия ма дегенге сүйенді. Бұлар біраз ырғасып-жырғасты. Ақыры Қытай қолбасысы өз императорына кісі жөнелтті. Ол араға үш күн салып қана кері оралды. Қытай императорының жауабы мынау екен: «Біз өз әскерімізді Үрімші мен Тұрфаннан әкетіп, Хамиде бекінеміз. Хами жарым-жартылай бізге қарай тұрады. Дан-Жун тірідей қолымызға табысталған күні Хамиді де толық босатамыз».

	Мұны естігенде Қалдан-Сереннің қуанышында шек жоқ еді. Ол күйін сездірмей іштей өзін-өзі зорлаған кейіппен келісімін берді. Ал келесі келіссөзге дейін амал іздестіріп, қулық асырудың нелер бір құмай тазылары бар қалмақ қауымында Дан-Жун жөнінде тағы бір айланың табылатынына Қалдан-Сереннің күмәні жоқ.

	Қытай императоры сөзінде тұрды. Бір аптаның ішінде әскерлерін әкетіп, Хамидың арғы екінші жартысында бекінді. Қалдан-Серен бастаған ауыр қол адам түгілі бір бас мал шығын берместен кері қайтты. Үрімші мен Тұрфанның диқаншы араттары өздеріне көзді ашып-жұмғанша бостандық әперген Қалдан-Серенді асқан құрметпен шығарып салды. Жоңғария қолбасысының Қытай империясының алдында да беделі күрт өсті. Қытай билеушілері Қалдан-Сереннің өз әкесі Сыбан Рабтанмен ақылдаспастан шешім қабылдауын Жоңғария тарихында жаңа бір кесек тұлғаның қалыптасуындай бағалады.

	Бұл жай Қытай астанасы Пекиндегі орыс елшісі әрі сауда өкілдігінің басшысы Лоренц Лангтың құлағынан қалай қақас қалсын. Ол Жоңғарияның шығысындағы үш ұлысқа басып кірген Қытай әскерлерін Қалдан-Сереннің ақылмен, келіссөз арқылы кері қайтартқанын да оның зор даналығындай сипаттап, Мәскеудегі өз бастықтарына мәлімдеме жөнелтті. Сөйтіп, Қалдан-Сереннің Ресей билеушілерінің арасында да кеңінен танылып, беделінің арта түсуіне ықпал етті.

	Үрімші мен Тұрфан ғана емес, одан бергі ұлыстар да, Қытай атты аждаһа жерімізге бүгін басып кіре ме, ертең басып кіре ме деп жүректері ауыздарына тығылған елдер де Қалдан-Серенге жолай көп қошемет көрсетті. Сый-сияпат атаулыны аямай үйіп-төкті. Бұл қошемет пен сый- сияпат қыркүйек айының орта шенінде Ыстықкөл жағасындағы қонтайшы ұрғасына келіп жеткенше үзілмеді.

	Ал Ренат пен Бригитта шe? Өркениетті елдерде қаражаты барлар үйлену тойына байланысты ұйымдастыратын жол-сапар, әрі ләззат айын бұдан артық өткізу мүмкін-ау дегенге бұлардың қиялы да жетпес еді. Бұрынғы өмірлерінде шытырман оқиғалар мен теперіштерді бастан көп кешкен әрі қадам басқан сайын өлім қаупі титықтатқан шетелдік екеудің махаббат кемесінде тербелуі тіптен ғажайып. Ыстықкөл жағасына жетіп, табаны жерге тигенде Бригитта Ехе Абуғай елшілігінің бұл маңнан біржола қара үзіп үлгергенін естіп тіптен лепірді. Қонтайшының Сетержаптан туған үлкен қызы Сесонның долы да қомағай мінезін еске алып, ендігі өмірде көрмегенім сен болғай деп тіледі.

	Қалдан-Серен ЬІстықкөл жағасындағы әке қасында бес күндей аялдады. Осы уақытта Сыбан Рабтанның жағасы жайлауға кетіп, Лубсан хан бастаған желмая шешендердің, бас зайсандардың Қалдан-Серенді асыра мақтаған, оны құдай мен Будда әулиенің сүйер ұлына балаған сөздеріне әбден құлағының құршын қандырды.

	Той тойға ұласты. Сесонның ұзатылу тойындағыдай Ыстықкөлдің жағасында, тау баурайында аттылар мен жаяулардың ырду-дырдуынан жер қайысты. Арақ пен шарапты барша жұрт жүзіп жүріп ішті.

	Осыншама ду-дүрмектен қалыс қалған бір адам ғана бар. Ол Сетержап еді. Кіші ханым өзіне қатысты мерей-шапағатты құдайдың келесі кезегінен күтті.

	Тап осы Сетержапты мазасыздандырған жайға байланысты күдік осы күндерде Қалдан-Серенде де оянған. Кіші ханымдағы мазасыздық пен осы бас қолбасыдағы күдіктің табиғаты бір-біріне кереғар дегенмен темір өзегі ортақ. Себебі, мұның бәрі Шұна- Доба төңірегіндегі ойлар. Қалдан-Серен Үрімші, Тұрфанға аттанарда Ыстықкөлдің төменгі жағалауында отырған мұның үлкен бәйбішесі Қарабас сұлудың өз қосағына «Сонау Қазақ ордасындағы Шұна-Добаның көзін жою үшін құпия әскер тобын жібергенің рас па» деп қадалуы тегін емес еді. Қалдан-Серен өзі жасырғанмен ондай бір әскердің кеткені рас. Бірақ оған жүктелген міндет те ондағы қалыптасқан жағдайға орай орындалуы тиіс. Егер Қалдан-Серенге жеткен сыбыстардың ең бір жаманы расқа шықса, онда Шұна-Добаның көзі жойылуы тиіс. Ал басқа күнде ол құпия әскер тобы Қалдан- Серен жансыздарының арқа сүйер бекінісіне айналмақшы.

	Міне, Қалдан-Серенді мазасыздандыратын нәрсе бұл Қытайға қарсы жорыққа барып қайтқан айдан аса уақыттың ішінде олардан хабар келіпті, бірақ Шұна-Доба хақында ауыз толтырарлық ештеме жоқ. Апырау, сонда бұл Шұна-Добаны, кешегі бүкіл қалмақ әскерінің бас қолбасысын жер жұтты ма?

	Міне, осы сауалдың түбіне жете алмаған Қалдан-Серен әке қасында ошарылған бесінші күнде онымен қысқа ғана ақылдасты да төмендегі Қарабас ханым қалған кіші ұрғаны тікесінен тік көтеріп, әуел баста жоспарланғандай Ташкентке емес, қазақтың Сарыарқа атты даласын бетке ала қозғалды.





БЕСІНШІ ТАРАУ


	1726 жылдың шілдесінде Сырдария өзенінің төменгі сағасы аталатын Тереңөзек аймағы ерекше өртеніп тұрды. Көкпеңбек аспан төбеден қазанша төңкеріліп түсіп, топырағы да, ағаш-бұталары да, жіңішке сабақты өсімдіктері де құм түстеніп, сұрқайланған жерді шыжғырған күннің астында тапжылтпай ұстағандай. Үп еткен жел жоқ, ауадағы тыныштық ыстыққа ыстық қосып, адам түгіл жабайы аңдар мен жәндіктердің өзін дымқыл, қоңыр салқын індеріне қуып тыққандай.

	Уақыт екіндінің кезі. Бір топ атты адам төбешікті белесті даламен асықпай тура түстікке тартып келеді. Сірә, бұлар биылша аздап суы бар Жаңадария өзенінің жағалауынан шыққанға ұқсайды, жүрістерінде асығыстық жоқ, тап бір осы күннің аптабында қызық іздеп, тойға бара жатқандай жүрістері сылбыр, бейқам. Ұлы өзен Сырдарияның сол жағалауындағы Қызылқұм атты бұл кеңістік бір қарағанға өзінің түр- кескінімен-ақ адам баласын сылбырлыққа, күндізгі ұйқыға шақырғандай. Тек мына топ табиғаттың сондай мінезіне кереғар мінез көрсетіп, осындай күн күйіп тұрған шақта жолға шығыпты.

	– Әне, Сырлытам кесенесі анау! Анық сол шамасы! Басқасы бұл маңда көрінбейді ғой, – деп топтың алдындағы жұқа киіз қалпақты жас жігіт ер үстінен көтеріле қамшысымен алдыңғы жақты нұсқады. Бұл нұсқағанды басқалары да көрді. Қозыкөштей жердегі құм төбенің басында бармақтың басындай болып, әлдене шошайып тұр еді.

	Бұлар жақындаған сайын құм төбе де, оның басындағы шошайған да ұлғая түсті. Кесене сұлбасы тіптен айқындалып, қабырғасы, төбесі аспан қиығында бедерлене бастағанда жаңағы жас жігітке тағы да тіл бітті:

	– Осындағы қарақалпақтардан да, алшынның білгіштерінен де біраз сыр тарттым. Олар бір-бірінің аузына түкіріп қойғандай сөйлейді. Олардың жырғауынша бұл Сырлытам кесенесінің күйдірілген кірпіші Хорезмнен әкелінген сияқты. Ал үлгісі біздің қазақтікіне жақын сияқты. Қазақ болғанда қаңлылардың үлгісі. Сірә, бұл ерте заманда қаңлылардан қалған мазар деседі.

	– Әй, Алғазы-ай, не нәрседе де жас баладай алға жүгіре жөнелетін тағатсыздығың-ай, – деп топтың алдында сидам денесі ер үстіңде қаққан қазықтай қалшиған еңселілеу біреуі тоқтау айтты. – Алдымен бұл кесенені барып көрейік те, қаңлылардан қалған мазар деп кесіп айтатындай ол қарақалпақтарың мен алшындарыңның қай атасы оны көзімен көріпті. Ауыздан ауызға Кәшкен сөз өңін өзгертпей тұра ма? Екі қазақ шежіре қуса, әрқайсысы өз жағына бұра тартып сөйлейді.

	– Есентүгел аға, олардың сөзінде негіз бар сияқты ғой, – деп жаңағы Алғазы атанған жас жігіт Есентүгелге атын тіптен жанастыра өзеуреп еді, сондағылардың екі-үшеуі қосарласа жамырап қоя берді.

	– Әй, Алғазы, сенің ақын көкірегің кесене, мазар көрсе күй болып күмбірге басады.

	Соның елітуімен қай жарға соғылғаныңды өзің аңғармайсың.

	– Алғазының ақындығы бақсының жыны мінездес. Бақсының жыны қобыздың үніне үйірсектесе, Алғазының ақындығы осындай мазарлардан қозады. Тіпті мұндай ел аузындағы үлкені түгіл жермен-жексен белгісіз молалар кездессе ішін түртінектейді.

	– Дұрыс айтасың, мен ұзақ сапарларда Алғазының аузын буып ұстау үшін осындай киелі жерлерден орағыта жүретін айла таптым.

	Өстіп Алғазы ақынды біраз жерге апарып тастаған жігітгер сәл басыла бере Есентүгел қайта сөйледі.

	– Бұл Сырдариянның екі жағалауы тұнған шежіре деп, құлақтың құртын жеген сен, Алғазы, өзің емес пе едің? Ол жайдың шет-жағасын сонау Қазалы ойысынан бергі жортуылда басқаларымыз да көкейге қоңдырдық. Иә, бұл ұлы дарияның жағалауында ескі қалалардың үйінді қалдықтары, алып кесенелер, мазарлар аяқ басқан сайын ұшырасады екен. Жаңа мына жігіттер шуылдасқандай ол жағына бәрімізден де баса ден қойған өзіңсің, Алғазы. Бірақ сонда да мынау көрінген Сырлытамды қаңлыларға таңа салған қарақалпақ пен алшынның білгіштеріне күдігім бар. Бұл өлкеде ерте-ертеде, ешкі құйрығы келтеде қаңлылар ғана емес, оғыздар да, хазарлар да, пешенелер де тұрған деп сол білгіштеріңнің өздері айтады. Сөйте тұра неге қаңлыларға бөлек сыбаға тартады. Анау төменде, Сырдарияның арғы бетіңде қалған Қорқыт бабаның мазарын да көрдік. Ал сол Қорқыт бабаның анасы қыпшақ екен де, әкесі оғыздардың Қайыспас деген тармағынан шыққан Қаракожа деген кісі екен. Ал Қорқыт бабаның мазары тайға таңба басқандай айқын белгі. Бұл неге меңзейді? Ал өрдегі жоңғарлар алғаш шапқанда тұсынан қашып өткенмен біз көріп үлгермеген, Сырдарияның жоғарғы ағысындағы Шиелі деген жердегі Оқшы ата мазары нені айтады? Ол Оқшы ата біздің он екі ата жалайырдың бір атасы Орақ батырдың лақап есімі. Ал мына Сырлытам сол жалайырлардан қалған бір белгі десем кім теріске шығарады? Ау, жай жалайыр емес, оның ішіндегі Орақтысы да емес, мына осы келе жатқан біздің топтың-балғалылардың арғы атасынан қалмасын. Себебі, біздің атамыз Балғалы да, сол Орақ батырдың замандасы ғой, әрі ол замандарда бәрінің жұбы жазылмай көшіп-қонып жүрген дейді. Біз өз атамыздың басына тауап етуге келе жатпалық әуелде.

	Есентүгелдің соңғы сөзінің тұсында арт жақтан екі-үш жігіттің сылқ-сылқ күлісі естіліп еді, осы Сыр өңіріндегі жалайырлардың балғалы тармағына жататын ел басшысының дүрдиген қабағын байқасып, сап тыйылысты.

	Бұлар әлі де біраз жүрді. Жаңағы сықылықтап басылған жігіттердің күн табы мен терден адам ажыратқысыз бет-жүздерінде енді әп-сәтте уайым іздері сойылып түскен. Күн мен тер олардың бет-әлпеттеріндегі барлық белгіні жасырғанмен тап уайым ізінің қасында осалдық жасағандай. Оны бүркелемеуге шамасы мүлдем жетпепті. Жаңа осындағы аз ғана ел басшысы Есентүгел Алғазы ақынның сөзінен өзі қоса өрекпіп, жоңғар шабуылын, Оқшы ата мазарын, оның тұсынан өздерінің қашып өткенін сөзбен жайқағанда мынау жас жігіттердің іш көкірегіндегі ескі жараға тырнақ салғандай еді. Оны Есентүгел жігіттер арасындағы үнсіздіктің ауырлай түскенінен сезіп, еріндерін жымқыра сәл ыңғайсызданды.

	Иә, бұлар тап қазірде Сырдарияның төменгі сағасын жайлап, Арал теңізі алабының шығыс бөлігіне, тұран ойпатына иек сүйеген ел болғанмен осыдан үш жыл бұрын сонау ұшқан құс жете алмас шығыстағы Жетісу өлкесінен ірге көтеріп келгендер еді. Іле мен Қаратал өзендерінің аралығын жайлаған жалайыр және онымен жаптас біраз ру бөліктеріне жоңғар-ойрат шабуылының қаупі төнгені туралы сыбыс тарағанда елден бұрын төре тұқымдары және олармен құдалық, басқа да туыстық іліктестігі барлар бері жылыстаса, ал сол шабуылдың өзі басталғанда бірінші болып тайқып берген осы жалайыр-балғалылар еді. «Шабан үйрек бұрын ұшар» деген бұл жерге келмейді. Ата қоныстан ауа қашқандағы бұлардың жылдамдағына ертегідегі аяғына тас байлаған желаяқтың өзі қызғана қарар-ау. Сондағы жеткен жерлері осы Сырдарияның төменгі сағасы.Бұлар алғашқы қарқынмен бұдан да төмендегі Арал теңізіне, Қазалы ойысына дейін жетіп, аттың басын кері бұру мәжбүрлігіне ұшыраған. Сырды қайта жоғары өрлеп, оның құбыла бет жағалауындағы Жаңадария тармағының төңірегінде аз-кем аялдаған жайлары бар. Жаңа Есентүгелдің Қазалы ойысын, Қорқыт мазарын ауызға алғаны содан еді.

	Мұнда келгеннен кейінгі көрген хикметтердің өзі бір алуан тарих. Міне, осы бөтен қиырдағы үшінші жазда Жаңадарияның сағасындағы тірлік сәл саябырлаған шақта Алғазы ақынның қоздыруымен Сырлытам кесенесін тамашалауға келе жатқандар.

	Сырлытам құм төбенің басына орналасқан екен. Есентүгел, Алғазы ақын бастаған топ сол құм төбеге көтеріліп, кесенені қоршай кеткенде тұз қазақтарының көздері кесененің өзіне емес, айнала қоршаған кең далаға көбірек алақтағандай. Себебі, жортуылды заманның өзі соған дағдыландырған.

	Төңірек жазықтық алқап. Шығыс жақ бетте шамамен мың қадамдай жерде ескі дуалдардың, қорғандардың орындары төмпешіктерге айналып жатыр. Сірә, соңғы үш жылға тарта уақытта мынау Жетісу қазақтарының көздері ондай үйінділерге үйрене бастағандай. Сонда да олар біріне бірі ілесіп, солай ұзақ тесілісті. Алғазы ақын ол үйінділер жайында да әлденені сөйлеп бермекші еді, Есентүгелдің тым тұнжыраңқы реңі бөгесін жасады. Тамағын кенеп-кенеп, райынан қайтты.

	Атты топ солай қарап, біраз көз майларын тауысқасын кесененің өзіне бұрылысты. Араларында жіпсік көзді, тісі жоқ екі жағы ішіне кіріңкі кішкене қара шал Жүсіп деген бар еді. Сол бірінші атынан түсті.

	– Жаңа Есентүгел дұрыс байқады, біздің қай әулиенің басына кеп тұрғанымызды бір Алламның өзі білсін.

	Шалдың осы сөздері қамшы болғандай бәрі де сатыр-күтір етісіп, жерге қарай аунай- аунай кетті. Ер үстінде ержеткен өңкей талтаяқ немелер құм төбеде табандары тайғанақтағандай аттарының шылбыр, тізгіндеріне ауыздыққа таяу жерден жармасып, соны таяныш көргендей тұр. Сәл үзілістен соң ғана аттарын топ-топ етіп, қалмақша байлап қалдырды да, кесенеге біржола ден қойысты.

	Кесенені айнала жүріп тамашаласқанда да бәрінен жүрдек Алғазы болып шықты. Бұл өзі қатқан сексеуілден кесіп алғандай кішкентай ғана бойы бар, қушық денелі, алып ұшпа жігіт. Тек бір ерекшелігі бетіне үшбұрыштана жапсырылған мұрнының қызылдығы еді. Күнге қанша күйгенмен ол қызыл бояуы өшетін емес, тек күреңітіп, тобылғы түстеніп, тұра береді. Көздерінің алабөтен көкшілдігі де сол мұрнының алабөтен түсімен туыстық байланыста сияқты. Алғазы үнсіздікке біраз шыдағанмен ендігі жерде тоспаны бұзған ағын судай ақтарылды. Киіз үйдің төбесіндей биік шошағы бар, ал сырты төрт кенерелі құрылыстың айналасында ол қысқа шидем шекпенінің етегі желп-желп етіп, адымдай басты да сөзді қоса үдетті:

	– Қараңыздаршы. Ұзындығы он қадамнан да артығырақ екен, ал көлденеңі он қадамға жуықтау, ал енді мынаны көріңіздер, – деп Алғазы кенерелердің бұзылған бір пұшпағына шығып алып, етпетінен түсердей бір қимыл жасап жатыр. – Міне, қызық, тамаша. Қабырғасының қалыңдығына менің құлашым жетпейді. Бір жарым құлаштай бар.

	Есентүгел бастаған топ әлі де бір орында шоқтала үйіріліп, ақын жігіттің сөздеріне де, қимылдарына да елікпей, әліптің артын баққан күйде. Бұлардың көпшілігі Алғазы сияқты шидем шекпенді, тек біразында ғана осы соңғы үш жылғы жорық үстінде қолға түскен ою-өрнекті жұқа қара, қоңыр, сұрғылт түсті жұқа шапандар бар. Есентүгелдің үстіндегісі бәрінікінен тәуір сияқты. Топ ортасында еңсесі әлдеқайда биік көрінген оның иығына ілгені алдыңғы қос өңірі, жеңі кестеленген сұп-сұр масаты жадағай шапан. Былтыр осындағы қарақалпақтармен болған қақтығыс үстінде қолға түскен ырзықтардың ішінен қазақ жауынгерлерінің өз басшысына таңдап әпергені. Басында алдыңғы жиегі қиық қоңыр киіз қалпақ.

	Соңғы үш жылда Есентүгелдің де түр-түсі қатты өзгерген. Жақ сүйектері шодырайып, әрі ұшы сол түйнектелген ұзын мұрны қоса адағайлап, қырым ет жоқ ұзынша бет өңірін тым ойқы-шойқылы етіп көрсетеді. Көздері де тереңдеп, қарсы алдындағы адамға тым алыстан қарағандай әсері бар. Күн табы бет терісінде ғана емес, сол көздеріне де жата- жастана қонғандай кешкі құмайт даланың жонындай қарауыта шалынады.

	Есентүгелдің қазіргі көңіл күйі де тап сол көздері түстес. Елгезек ақынның сөздеріне мұқият құлақ қойып, қимылдарын жіті бақылағанмен тап қазіргі көңіл көзі басқа жақта сияқты. Тіпті осы сапардың бас ұйтқысы мынау алып-ұшпа неменің азғыруына көніп, үлкен шоғырды қоса әурелеп, осында келгеніне енді ол өкінген де сыңайы бардай.

	Сәлден кейін бәрі кесененің екі жақтауы бұзылыңқыраған есігі арқылы ішке енді. Кесененің ішкі қабырғасы жақсы сырланған, әрі дала гүлдерінің суреттерімен айшықталған. Адамның құлашы жетпес аса қалың, әрі күйдірілген кірпіштерден қаланған сырт қабырғалары уақыт тезінен мүжіліп, аласара бастағанмен мына бояудың, суреттердің келешек ұрпаққа түсі оңбай жетуіне қарап, ата-бабалар құдіретін небір қара жүректердің өздері-ақ сезінер еді. Іште оннан астам мола бар екен. Маңдайшадан «Амил», «Жалал хат» деген жазуларды арабша білетіндері еркін оқи алды. Тек мағыналарын түсініскен жоқ11.

	Айналасы отыз шақты адамның аттарды бақылауға қалғандарынан өзгесі кесененің ішіне түгелге жуық сыйған еді. Нағыз сөз маржанына енді орын берілетін еді. Алғазы ақын соны сезгендей қушық денесі тағатсызданып, күрең қызыл мұрнын ауада сілкілей берді. Жұқа киіз қалпағы тура басынан ұшып түсетіндей. Оның осы түрін байқаған жаңағы Жүсіп қария ел басшысы Есентүгелдің алдын орай оған: «Ал, кәне, есілші», – деп, енді-енді рұқсат беретіндей еді.

	Кенет сырттан саңқ еткен бір жаман дауыс естілді. Алғашқыда оны адамның емес, аса бір алып дала құсының оққа ілінгендегі соңғы қаңқылына ұқсатқан. Іштегілер сатыр-күтір етісіп сыртқа ұмтылысты.Бір-бірін баса көктей үйме-жүймеленіп, өз кеуделерімен аядай есікті тығындап та тастады. Адамның басындағы көп кемшіліктің бірі сол тым асыққанда осылай өз епетейсіздігімен бір-біріне бөгесін жасап, алтындай уақытты бір-бірімен бәсекеге түскендей қор қылысады.

	– Әй, әй, байқаңдар!

	– Байқаңдар! Бір-біріңе мінбелемеңдер!

	Бұл қабаттаса естілген Есентүгел мен Жүсіп қарияның сөздері еді. Жігіттердің бірі есік табалдырығына көлденеңінен құлап түсті. Оның түрегелуін ешқайсысы күткен жоқ, аттай-маттай ырғып жатыр. Есентүгел мен Жүсіп қария ең соңынан шыққан. Бұл кезде даладағы дауыс тіптен күшейіп кеткен. Әлгі аттарды қарауылдауға қалған бес-алты жігіт тегіс ер үстінде, найзаларын шошаңдатып, кеңірдектері жыртылғанша айғайға басуда.

	– Жау! Жау! Жау шапты! – деген сөздерін әрең ажыратысты. Жаудың анық қай беттен екенін әзірге ажыратпағанмен бәрі де аттарына мініп үлгеруге жанталасты. Жау шапқанда жаяу қалу дүниедегі қорлықтың қорлығы.

	Енді бәрі ер үстінде, тұрған орындарында шыр айналып, аттарының езулерін жырып жібере жаздағандай. Айнала көкжиекті жіті шолып үлгермей-ақ біреуінің:

	– Әне! – деген жандәрмен даусы құлақ жарды.

	Жау батыс жақтан келеді екен. Сан шамасы белгісіз, қалайда мынау Есентүгел бастаған отыз шақтыны он орап әкетуге жарайтыны анық. Соңдарынан қалың шаң көтеріліп, әртүрлі сұмдық жорамалдарға да бастағандай. Жер астынан бұрқ көтерілгендей қалың аттылар тізбегі омыраулатып, найзаларын шошаңдатып, ысқырық, қиқуларын қоса көтеріп, ызғытып келеді. Мұндайда басқа келетіні бір-ақ ой:

	– Қаша соғысайық! Бас қорғауға тырысыңдар! Мыналар көп! – деген Есентүгелдің өзгеріп кеткен даусы естілді. Ендігі сөздер бәрінің құлақтарына тым-тырақай қашу үстінде жетті:

	– Сен, Жәміке, атың жүйрік, тұпа-тура ауылға шап! Бәрі аяқты малға өңгерілсін!

	Бұлардың ішінде Есентүгел атаған Жәміке қайсысы, біліп болмайды, әрі оған ауылға тура шабу туралы бұйрық берілгенмен ешқайсысы оның жүйрік атынан қалысатын емес. Тек жаңағы Есентүгелдің «қаша соғысайық» деген алғашқы бұйрығы ғана көңілдеріне ұялап, тізгін тартуды ойлатқандай. Бірақ қалай тізгін тартарсың, сұп-сұр масаты жадағай шапанының қос өңірі далақтап, Есентүгелдің өзі де қашып барады. Алдыңғы жиегі қиық киіз қалпағын баса киіп, найзасын көкке шошаңдатуы ғана ел басшысының қалайда бұл жаумен текетіреспек ойы барынан хабардар етеді.

	Жалайыр-балғалы тобы тастай қашқан Сырлытам кесенесі орналасқан төбені арттағы жау екі жарыла орталарында қалдырып, тағы да бері құйындатты. Аттары мыналардікіне қарағанда жүрдек сияқты. Есентүгел өз тобының алдында еді. Биік тасқа жолығып, екі жарылған су арнасындай жаудың жаңағы қалпын көз ұшына іліктіріп үлгерген Есентүгел олардың оңай-оспақ емес екенін біржола түйсінді. Бұл енді тынысы тарыла ыстық ауаны тұмсығымен кескілеген қалпында басына салқын ой жүгіртіп, айла іздестірді. Сондағысы ұзын мойын, жалы ауаның қарсы қозғалысынан қоғадай жапырылған ақ құла атының басын сол түстікке қарай бұру еді. Соңындағылар басшының пиғылын түсіне қойды. Сірә, Есентүгел жаудың бетін елсіз аулаққа салып, шетсіз-шексіз борпылдақ құм үстінде өкпелерін өшіріп, адастырып кетпек сияқты. Несі бар, оңтайлы шешім.

	Бұлар сүт пісірімге жуық уақыт қашты. Міне, сонда ғана әлгі Есентүгел атаған Жәміке деген жігіт қашқын топтан бөлініп, Жаңадарияның сағасында қалған қалың елге қарай қара үзіп үлгерді. Оның кетісін бәрі де көрді. Енді бастағы қауіп бір мысқалға болса да кемігендей. Бірақ ат жүрісінің ауырлағаны оның есесін толтырғандай. Тек қашқандар ғана емес, арттағы қалың қуғыншы жаудың да астындағы болат тұяқтылардың сондай күй кешуі көңілге медеу сияқты. Сонда да олар мына алдыңғылардан біршама алымдырақ. Жәміке бөлініп кеткеннен кейінгі бір сәтте артқа қарағандар жаумен екі ортадағы қашықтықтың екі таяқ тастамға дейін қусырылғанын көрер еді. Тіпті кермей-ақ олардың «Уә, уә» деген дауыстары желкеден ұрып, енді-енді аттарынан ұшырып түсірердей күшейгені тіптен күмәнсіз.

	– Жаным-ау, мыналар қарақалпақтар ғой! – деген манағы жіпсік көзді қара шал Жүсіптің жарықшақ жан даусы көкке қарай шырқап шыққандай:

	– Бұларды құтыртқан кім екен, құдай-ай! – деген екінші дауыс та баршасының назарын бөгде жайға бұрғандай.

	Кім болса да, кім жұмсаса да аямас жау екені танылған.

	Есентүгел топты әлі де түстікке қарай бұра түсті. Алдынан қалың өскен жыңғыл мен шеңгел көрінді. Шілде айында әбден жетіліп үлгерген ақ, қызғылт түсті гүлдері әр-әр тұста биік топтасып, жымыңдасып, мынау қашқын топты өз құшағына шақырғандай, қашқындар да ондай ілтипатты барынша құп алғандай аттарын аямай аршындатуда. Аз күштің өзінен әлдеқайда басым күштен бас сауғалағанда осылай қалыңға кіріп, күш сынасуы біршамадан бері мәлім болған тәсіл.

	Бұлар осыдан үш жыл бұрын ұлы сүргін алғаш басталғанда Жетісудан елден бұрын ірге көтеріп, Сыр бойына ауғанмен өздерінен кейінгілердің де жай-күйіне мұқият құлақ түріскен. Тау сағасындағы жалайырлардың, олармен жаптас, ағайындас біраз көшпелілер жоңғарлардың қоластында қалып, ал бергі құмда қыстауда отырған қомақтысы жалайырдың сиыршы атасынан шыққан Ескелді би Жылгелдіұлы, жалайыр-андас Балпық Дербісәліұлының, жалайыр-мырза Қабан жырау Асанұлының жетекшілігімен жауға қарсы ұрыс салып, от қаруына маңдай тосқанын бүге-шігесіне дейін естіген. Одан соңғы шегіністерінен де, бүгінде ол ағайындардың да осы ұлы дария – Сырдың бойында, тек оның жоғарғы ағысы тұсында екенінен де хабардар. Ол ол ма, сол алғаш қалмақ шапқанда Іленің бергі түстік бетінде, Топар өзенінің бойында ұлы жүз сарыүйсіннің Қалша атасынан шыққан Белағаш батырдың шоқалақ құмдарды, жыңғыл, шеңгел, балата, жиде, дүзген сияқты ағаш-бұталарды пайдаланып, қара құрттай қаптаған жаумен екі апта айқасып, әбден сансыратқасын ғана бері табан аударғаны бұларға қаз-қалпында жеткен. Сірә, бұл есте тұтарлық тәсіл екен дескен ой қай-қайсысының да көкірегіне орныққан.

	Соңғы үш жылда мына Сыр бойына өз туыстарынан бұрын жеткен жалайыр- балғалыларға тек қарақалпақтар ғана емес, жоңғарлар да, өзіміздің қазақ-алшындар да бірнеше дүркін шабыс ұйымдастырған. О бастағы қарқынмен бұл жетісулықтар көк бұйра толқынды Арал теңізіне, бұйырғын мен жусанды Қазалы ойысына дейін жетіп, кейін кері шегінуіне, сол қуаңдау Жаңадария алабына ығысуына себеп – сондай шапқыншылықтар еді. Осы тектес оқиғалар үстінде жалайыр-балғалылар басшысы Есентүгел сол сарыүйсін Белағаш батырдың әдісін амалсыз кәперге алатын. Алайда, оны қолданудың көп реті келе бермеген. Тек бүгінгі шабыншылық үстінде ғана оңтайына оралғандай.

	Есентүгел тобы жыңғыл мен шеңгелдің қалыңына кіріп, әлі де ор қояндай орғығанмен сәл жер ұта қара сексеуілдің де молшылығына кездесті. Жүз жылдық, әлде мың жылдык сексеуілдердің қирап, көлденең сұлап жатқандары да бар. Борпылдаққұм үстінде ышқынып, аяқтарынан әл кеткен аттардың одан секіруге де қауқарлары жетпейтіндей. Кейбірін айналып өтпесіңе амал жоқ. Осы тұста Есентүгелдің басында тағы бір тың амал табылды.

	– Шашырай қашыңдар! Шашыраңдар! Адастырып кетейік! Бәріміз жем болғанша біріміз ғана жем болайық та! – деп айғайлайды.

	Бірақ Есентүгелдің бұл бұйрығын жүзеге асыруға арттағы жау мұрша берер емес. Қалыңға кіріп, сәл жүріс жылдамдығынан айрылған жалайыр-балғалылар тобын қарақалпақтар өкшелей қуып жетіп қалды. Енді бірер талпыныста бұларды желкеден ұрып түсіре бастайтыны күмәнсіз. Егер Есентүгел тобы шашырай қашса, жаудың да оларды шашырай қууға сан шамасының әлденеше есе басымдығы мүмкіндік беретіні анық. Иә, қашқындардың басына ғаріпшілік орнады. Енді аттың басын кері бұрып, өңмеңдеген қарақалпақтардың бір-бірін жастықтарына ала жатудың әрекетін жасағаннан басқа амалдары таусылғандай. Оған бір жайдан қуғыншылардың өздері де мәжбүр етті. Міне, ең сонындағы үш-төртеуі қуғыншылардың соққысына ұшырады. Біреуі бірден ұшып түсті де екі-үшеуі найзаларын қоқаңдатып, қоршауда қалды. Сарт-сұрт еткен найза, сойыл дыбыстары, «Уә, уә!» дескен қарақалпақтардың жан шошытар екіленулері аспан мен жердің арасын, ыстық ауаны билеп-төстеп әкеткендей еді. Енді бір сәтте небәрі отыз шақты жалайыр-балғалылардың жартысынан астамы жау қоршауында қалды. Кенет әлгі Алғазы ақынның:

	– Есентүгел құлады! – деген жіңішке, бірақ құлақ жаратындай қышқырған даусы бәрін селт еткізді. Көкте кеудесін оқ тескен құстың қаңқылындай аяныш тудыра көкіректерін жарып өтті. Бұл енді бас сауғалап қаша беруге рұқсат жоқ деген осы топтың өзіне ғана мәлім белгі іспеттес еді. Ең алдағы он бес шақты да аттарын кері бұрып, қуғыншыларға қарсы ұмтылды. Бой жазып шайқасар кеңістік жоқ, шоқ-шоқ жыңғыл мен шеңгелдердің ара-арасын қуалай әр-әр тұста сарт-сұрт еткен дыбыс естіледі. Аттардың кекжеңдеген бастары, дулығалы немесе киіз қалпақты, тіпті тақиялы адам төбелері, шошаңдаған найза мен сойылдар қалыңның әр тұсынан қылаң беріп, әлдебір ән ырғағымен би билеген жын ба, пері ме, жоқ адам ба, әйтеуір қандай да есін жоғалтқан жан иелерінің дыр-думанындай әсер етеді.

	Жо-жоқ, бұлардың сонау Іле-Топар бойындағы Белағаш батырдың айласын пайдалана алмағаны анық. Бірақ ол жағын қорытуға бұларда шама қайда? Тек отыз шақты қазақ жүз елу қаралы қуғыншымен осы жыңғылды, шеңгелді орманның ішінде сүт пісірімдей тайталасты. Ақыры бәрі аттарынан ауып, тек бес-алтауы ғана қашып құтылғасын карақалпақтар азын-аулақ олжа алып, теріскейге қарай жүріп кетті.

	Жалайырлар олардың соңдарынан ғана қарап, мықтап қаруланып, әбден сайланып шыққан топ екенін аңғарысты. Бәрінің басында темір дулыға, сауыт-сайманды, найзаларының ұштары күнге шағылысады. Аттары да жарамды, жаңа ғана жан беріп, жан алысқан шайқастан шыққандығы білінбей артқы жондары жылтырап, ұзын құйрықтары күлтеленіп кетіп барады.

	Қарақалпақтардың әкеткен олжасы негізінен аттар еді. Оншақты қыл құйрық солардың жетегінде кетті. Оншақты қазақ сойыл, найза тиіп құлаған жерлерінде тасбақаша тарбиып, құм құшып қала берді. Қазақ үшін атсыз жаяу қалудың күйігі жарақат азабынан осал емес.

	– Құдай-ай, қор қылдың-ау!

	– Не жаздық, құдай, не жаздық? Бұл шабыншылықтың шет-шегі, бір толастар күні бар ма?

	– Алламның жаратқан кең дүниесі бұл күнде сиыр терісінің пұшпағындай да болмады. Құйрық басып, байыз табар жер таппадық қой. Жаратқан ием-ай?!

	Қалың жынғыл мен шеңгелдің әp тұсынан осындай зар айтқан казақтар бір-бірін көріп жатқан жоқ. Тек бір-біріне осылай дауыс беріп, «мен мұндамын», «мен мұндамын» дескендері сияқты.

	– Әй, бақсы-құшнаш сияқтанған, Алғазы! Сен оңбассың, сен оңбассың! Сенің тіліңе еріп шығып, осындай күйге ұшырадық қой!

	Бұл дауысты Алғазы ақын естіп қалған екен:

	– Немене, мен сендерді Сырлытам кесенесіне ертпесем қарақалпақтар бізге шабуды қоя тұратын ба еді?Бұл қай тантығаның?! – Біршама өктем сөйлеген Алғазы екі аяғымен жүріп келеді екен. Бір қарағанда ол сау сияқты, ал шындығында оның да халінде кісі қызығарлық ештеме жоқ екен. Жұқа киіз қалпағын оң иығына салып, қатты ауырсына, әрі сылти басып келеді. Сірә, жау сойылы иығына да, аяғына да тисе керек. Тікірейген шашының арасынан аққан тер бетіне жол соқта іздер салған. Үшбұрыштана жапсырылған мұрнының қызылдығы тіптен айқындалып, қан түстеніп кетіпті.

	Бұлар одан әрі көп салғыласпады, бірден Есентүгелді ойларына алып, соны іздеуге кірісті. Ол мана алғаш құлаған жерінде жатыр екен. Бір жақ бетін қызыл ала қан жауып, жалаңбас, борпылдақ құмды құс жастықтай жастанып, тікірейген төбе шашын соған қадай бір жақ қырымен ес-түссіз жатыр. Үсті-басында түк жоқ, әлгі сол қарақалпақтардың өздерімен бұрынғы шайқастардың бірінде қолға түскен қос өңірі, жеңі кестелі масаты шапанын, қару-жарағын, бәрін сыпырып кетіпті. Аты да жоқ. Мұнда жеткендер енді басқасымен бірге жетімдік күй кешкендей.

	Сарнаған тілі демесең Алғазы ақынның ештемеге икемі келмеді, қайта өзі көмек керексінгендей. Жіпсік көзді Жүсіп қарт та көрінбейді, сосын да мұндағы басшылықты басқа біреуі қолға алды.

	– Әй, «тышқан артын көріп жаралы болады» дегендей көп ыңырсымаңдар. «Басқа түссе баспақшыл». Кәне, мына басшыны жөнге келтірейік. Сенсіз қатын-балаңның ғана күні караң, ал басшысыз елдің көрген күні қараң!

	Мұны айтқан қапсағай денелі, бода-бода терден жүзін адам танығысыз біреуі естиярлық жасап, дікектей сөйлегенсиді. Онсыз да жаның түйсінген жайды екінші біреу добалдай сөздермен құлағыңа құйып жатса адамның тінтен жүйкесі бостық етеді екен. Бірақ солай екен деп шарт жарылар жер бұл емес. Жаралысы бар, жарасызы бар басқалары да қапсағай денелінің осы дікектеуін қайта өмірден біржола баз кешіп, тайқып кетуден сақтайтын ілгешегіне, суға батқанда қармаған талына балағысы келетін рай байқалады.

	Бұлар ең алдымен Есентүгелдің соққы тиген жерін тапты. Қайың сойыл оң жақ самайдан үш елідей жоғарырақ тиіпті. Өзге жері дін аман, тынысы бірқалыпты.

	– Ойпырай, сүйегі ойылғанға ұқсайды, миына зақым келмесе нетті.

	– Әй, артық зардан пайда жоқ, онан да білген емдеріңді айтыңдар, – деп жаңағы қапсағай денелі әлі де естиярлық жасаудың қамында.

	Есентүгелдің оң жақ маңдайына киіз күйдіріліп басылды. Бір-екеуі аяқ-қолдарын уқалап, тілге келтірмекке әрекеттеніп еді, басқа біреуі:

	– Ауруды енді мазаламаңдар, біраз тынышталсын. Құдай қосса кешке қарай ыстық басыла елге жеткізудің қамын жасармыз, – деп, тоқтау салды. Сөзі сөз-ақ сияқты, тек ол сөзді баста қорыта келе оған ажырая қараушылар көбейді. Бірте-бірте ол ақылдымсынған немені шалық шалғандай көрісе бастады.

	– Құдайым-ау, ел дейтіндей ел бар ма, манағы қарақалпақтар бетті қалай түзеді, білмейсің бе? – деп терісі жұқалау біреуі зарлап қоя берді.

	– Қайдан білейін, менің не көріпкелдігім бар дейсің, манағы Жәміке жолай аты мертікпесе елді аяқты малға өңгертіп үлгерді ме деген есек дәмем,– деп анаусы ақтала сөйледі.

	Есентүгелді бір жайлы еткесін бұлар басқалар төңірегіндегі ем-домға кірісті. Бәрінен де сыр беріп, жаман шыдамсыздық жасаған Алғазы ақын. Оның тобығы тайыпты. Сынықшысымақ біреуі онысын басқалардың көмегімен ілдалдалап орнына салғанда ақынның жан даусы шықты. Қазақтың тіліне тыйым бар ма, оны осы шақта тағы біреуі шағып өтті.

	– Әй, шыбық тимей шыңқ етер, сенің азғыруыңа еріп, осындай алмағайып күнде біз бала-шағаны қалдырып, жолға шығыппыз. Енді сен де бірауық тіл ал, жаның шоққа түскендей шыңғырма. Онсыз да сіркесі су көтермес ел сенің ендігі «гигайыңды» қайтсін.

	Қызыл мұрны отша жанған Алғазыда оған жауап қайырар дәрмен қайда, ем-дом жасаушылар енді оның жалаңаш иығына қол жүгіртуде еді. Иығы аман, тек еті, сүйегі қатты ауырып қалса керек.

	* * *

	Аттысы, жаяуы аралас бұлар Жаңадария жағасындағы елге Есентүгелді әбден кеш батып, көз байланған шақта ғана жеткізді. Ел дейтін ел жоқ, қираған, құлаған үйлердің сүйек-саяқтары, қазан-ошақтары ғана жатыр. Екі атқа теңделген Есентүгелді одан әрі қинамайық деп, шеткі үйлердің бірінің орнына түсірісті. Туырлық түңдік, көрпе-жастық сияқтылардың қалдықтарын тауып әкелісіп, ел басшысының астына төсеп, оны бір жайлы еткесін жігіттердің көбі шабылған ауылдың орнын кезіп кетті. Бір емес, бірнеше ауылдың орнын адақтап қайтысты.

	– Құдай-ай, бұл не нәубет, құдай-ай, неше қылығымыз жараспаса да мұның да бip тиянақталар күні келмейтін бе еді? – деп солардың ең көңілі бостауы атынан түсті де, Есентүгелдің аяқ жағына тізе бүгіп, алақанымен маңдайын сүйей еңіреп кеп берді.

	Басу айтушы жоқ, әрқайсысы өз көкейлеріндегі ойларымен әуре. Айсыз тастай қараңғылық, аспандағы жымыңдаған жұлдыздар да тым алыстап кеткендей. Бірақ оның түз адамдары үшін ешқандай бөгеті жоқ, бірін-бірі осы тастай қараңғылықта да жазбай таниды. Жүсіп қария бұл жүріп қайтқандардың райын танып:

	– Бәсе, әлгі қарақалпақтардың беті аса қатты көрініп еді, күші жетіп тұрғасын аясын ба? Қазақтарды шапқанда қалмақтардан кем түспейін деп серттескен немелер ме, ол жағын бір Алланың өзі білер, – деді.

	– Менің пайымдауымша манағы бізді өкшелеген тобыр қарақалпақтардың бүгіндіктегі бәрі емес, соның бір саяғы ғана ма деймін. Мына тастап кеткен ізінің сұрқы жаман ғой, – деп екінші біреу суырылды.

	– Менің көкейімдегіні дөп бастың. Аузың жаман деген ағайынның сөзіне қалармын деп іркіліп тұр едім. – Өстіп бірінің болжамын екіншісі қостады. Бәрі ауыздағы сөздерін жерде сұлаған Есентүгелге қаратып айтатын сияқты. Ол естіп жатыр ма, жоқ па, бәрібір – әрқайсысы өз қиқуларының құнарлы топыраққа барып сіңіп, ертеңіне жеміс беруінен үміттенетіндей.

	Қазір осы отыз шақты адамның бәрі үшін Есентүгел айналасында түнеп шыққаннан басқа амал қайсы? Қарақалпақтар анық қалай шапты, мұндағы ел-жұрт қайда қашты, бәрібір оны құдайдың таңы атпай ажыратпак жоқ. Тек әншейінде көзге жабыса кететін ұйқы деген пәлекет ұясынан безген көкектердей бұлардың маңына жуымады. Қаншама болдырып, дамыққанмен ой-саналары сергек. Түн ортасы ауа жігіттердің бес-алтауы (олардың ішіндегі екеуі ауыр жаралы еді) топталып отырысты да, тап бір өлік шыққан үйдегі әйелдерше маңдайларын қолдарына сүйеп, ой боздасын-ай.

	Иә, енді қайтсін? Бұл үшінші жылғы шабыншылық. Енді бірі өздерінің бастарындағы жайды аз сөзге сыйғызуға тырысып, былай толғады:

	– Еңғұрмаса айыз қандыра жаумен шайқасып өлмедік, егер сөйтіп жатсақ, жау найзасынан кеудемізден қан ағып жан беріп жатсақ арман не, ондай атты күнде қатын- баладан абыроймен көз жазар едік қой, олардың «бақыл бол, иманды бол» деген тілектерін иемденер едік қой. Мына тақсіреттің аты қалай, не ел емес, не жау емес, «сен менің боданымсың, бағыныштымсың» деп қалмақтар бір желкелейді, «сен менің егініме түскен шегірткесің» деп қарақалпақтар бір түйгіштейді, «хан райын айтқызбай ұқпадың» деп, өзіміздің қазақ-алшындар ол да қамшы үйіреді, «сенде кеткен кегім бар» деп хиуалықтар төбемізден қиқу салады. Құдай-ау, бұл тығырыққа қайдан келіп қамалдық? Шығар тесік бар ма? Бұл не әрі-сәрілік?

	Бұл зар басқаларына тамызық болды. Қалмақтар, қарақалпақтар, хиуалықтар, өзіміздің қазақ-алшындар, тағы басқалардың кезектескен зорлық-зомбылығы турасындағыны одан әрмен үдетісіп әкетті. Енді бір көңілі бостауы:

	Жетісудай жер қайда?

	Жалайырдай ел қайда?

	Қаз-үйрегі қаңқылдар

	Айдын-шалқар көл қайда?

	Алатаудай тауым-ай!

	Ағарып атар таңым-ай!

	Бұлбұл ұшқан көзімнен

	Көк-жасылды сәнім-ай!

	– деп айғай сала әндете әуелгі зарды одан әрі жалғастырды.

	Бір кезде жақтары семіп, бәрі ұйқыға бас қойғанда бұған дейін ес-түссіз сұлаған Есентүгелге ес кіргендей. Ол ауық-ауық қыбырлап, әлдекімге тіл қатқысы келе ме, мықтап таңулы басын қозғап-қозғап қояды. Әбден қалжырап, сүйек-сүйектерінен әл кеткен жігіттер ел басшысының ол күйін аңғармады. Тастай ұйқының зіл көтерем салмағымен бас көтермей тырайысты.

	Қарақалпақ шабуылының бар ажары бұларға ертеңіне ашылды. Жаңадарияны жағалай сонау ұлы дария Сырдың сап-сары қалың қамысына дендей ене орналасқан жалайыр- балғалылардың жартысына жуығы жаудың соққысына ұшырапты. Кеше Сырлытам кесенесін тамашалауға барған топты қуғандар қарақалпақтардың осы келісіндегі баршасы емес, бір тобы ғана шығар деп, түнде аузы жаман біреудің тісінен шыққан болжам расқа айналды. Әлгі Есентүгел бұйрығымен бұлардан бөліне шауып, елді аяқты малға өңгертіп үлгеруге тиіс Жәміке ел шетіне тез-ақ жетіпті, амал нешік, сол мезетте-ақ, бейқам ауылдар қозғалысқа келіп үлгермей-ақ қарақалпақтардың екінші бір үлкен дүрмегі қырғидай тиіпті. Жәмікенің өзі ер үстінен ауып түсіп, жаудың атының аяғының астында тапталыпты.

	Сірә, қарақалпақтар о баста үлкен бір шоғыр болып шығып, Сырлытам кесенесіне бет алғандарды өздерінің шолғыншылары арқылы көз ұшына іліктіріп, оған шағын бір топты бөліп жұмсаса керек.

	Есентүгелді бұдан жоғарырақтағы, ол да шабылған, өз ауылына әкеліп, сонда ерекше бағым-күтімге қойысты. Бақсы, тәуіптердің ең бір ауызға іліктілерін әкелдіріп, қоса мөлитті.

	Есентүгел үш тәулік бойына аузынан ләм-мим деген бір дыбыс шығармастан жатты. Басына тиген соққы ізіне білгірлер киіз күйдіріп басқаннан кейін емнің басқа түрлеріне көшті. Осы уақытта тағы белгілі болған бір ақиқат – қарақалпақтар қаншама күшейіп келгенмен, ауыл- ауылды қанша ойрандағанмен пәлендей көп талан-таражға бармапты. Тек жылқы малынан біраз басты олжалапты да тайып тұрыпты. Қыз-келіншектер, дүние- мүлік бәрі орын-орнында. Қарап отырғанша басыңа бір әңгір-таяқ ойнатып кетейін дегеннің кері.

	Ал Есентүгелдің басы жау соқысынан қатты-ақ жарақаттаныпты. Сүйегінің де аздап жарылғаны даусыз. Соққының, әрі әртүрлі емнің көптігінен оң жақ самайының жоғарғы жақ терісі түгелімен сылынып түсіп, орнына басқа шашсыз ет бітті. Ат қойып, айдар тағуға шебер қазақтардың аузымен ол осы күндерден бастап «Жарықбас Есентүгел» атанды.

	Бұл ел басшысы шамамен бір апта өткесін ғана оңалып, ақыл-есін қайта тапты. Ем- домшылар миына зақым келді ме деп қауіптенісіп еді, аурудың тіл-жағы түзеле келе ол қауіптің бекершілік екеніне көз жеткізісті.

	Есентүгелдің тіс жарып, алғаш айтқаны:

	– Бұл қарақалпақтарды тағы кім құтыртты? – деу еді.Өз жарасына қарамай бұл уақытта басшының қасынан екі елі ажырамаған Алғазы ақын бірден іліп әкетті:

	– Апырай, Есекем-ай, соған да ой жеткізе алмай отырсыз ба, Ералы хан емес пе бұл сорлы қарақалпақтардың қолтығына дым бүркіп отырған.

	– Ералы?! Ералы дейсің бе? Әбілхайыр ханның баласы Ералы ма?

	– Тап сол Ералы?

	– Құдайым-ау, ол қашаннан бері хан атанып еді. Азуын айға білеген әкесі анау, ол тұрғанда бұған хандық қайда? Әрі бұл аузынан ана сүті кеппеген бес жасар бала емес пе?

	– Өзінің жорық жағдайына ыңғайланып тігілген қараша үйінің киіз, тері бөстектер, көрпе молынан төсеулі төрінде шайқатыла сөйлеген Жарықбас Есентүгел бір жайдан есеңгіреген адамға ұқсауда. Иығында шекпен жамылғы, басы таңулы, көзі жұмулы, әншейіндегі тіп- тік сидам денесі екі бүктеле еңкіштелген.

	Сірә, мына қойған сұрағына жауап атаулы өз көкірегінде де сайрап тұр, тек басқалардың іштегісін ақтару үшін ғана онысын көлденең тартпады. Осыны ілезде пайымдаған Алғазы ақын басынан жұқа киіз қалпағын жұлып алып, кішкентай қушық денесін жерден көтере Есентүгелге қарама-қарсы жүрелеп отырды да көкшіл көздері мен үшбұрыштанған қызыл мұрнын тым жақыннан қадады. Қасындағы Жүсіп қарияға бір жалт етіп еді, ол да ақын көкіректің тап қазіргі желпінісіне қарсы емес екенін білдірді. Қараша үйдің шаңырағы астында бұл үшеуден басқа да бес-алты қарулы жігіттер айқасып-ұйқасып жатқан. Олар да әншейінде Алғазының сөз аурлығынан қашқақтағанмен тап қазіргі көсілісін жан-тәндерімен қуаттайтынын қара кесек жүздерімен сездірісті. Иә, ел басшысы таңдайы тақылдаған осындай білгірлердің жан дүниесіндегіні неғұрлым көбірек тыңдаса, солғұрлым мынау шабылудан, зорлық-зомбылықтан көз ашпаған дүйім жұрт жайында тезірек бір оңтайлы шешім табар деген үміт іштерін түртпектегендей.

	Осы екі ортада Есентүгел тағы бір сөз айтып үлгерді:

	– Әрі Әбілхайыр хан өзі өмірден баз кешті деген күнде де Ералыға жол қайда? Жаңылыспасам Ералы Әбілхайырдың екінші баласы, ал тұңғышының ныспысы Нұралы ғой.

	– Дұп-дұрыс айтасыз, Есентүгел аға!

	– Ал Әбілхайыр ханның әзірге өмірден баз кешетін түрі жоқ, қайта жоңғарлардың соққысынан Түркістаннан ірге көтеріп әкеткесін даланың тіптен тойымсыз көкжалына айналды деп, өздерің зар қақсап жүрсіңдер ғой.

	– Ол да дұрыс, Есентүгел аға, – деп Алғазы қайта қостады. Міне, сонда ғана Есентүгел жұмулы көзін ашыңқырап, Алғазыға біржола кезек бергенін білдірді. – Жаңағы даланың тойымсыз көкжалына айналды дегеніңіз шындықтың ортасынан ойып орын алатын сөз. Міне, бәрі осыдан шығып тұр емес пе? Әбілхайыр бір соққы тисе жермен- жексен шөге қалатын жан емес, қайта әр соққы сайын аяқ-қолы ұзарып, маңындағыны місе тұтпай, иісшіл тұмсығымен алысты көздейтін дүлейдің өзі ғой. Жаңа Әбілхайырдың үлкен баласы Нұралыны атадыңыз, жүдә орынды. Міне, Әбілхайыр хан сол үлкен ұлын өзінің созылған бір қолына айналдырып отыр десем сенермісіз.

	Осы кезде әңгімеге Жүсіп қария да араласты. Сол жылы ұлы дария – Сырдың төменгі ағысы жағалауында, Арал маңында, Қазалы ойысында белең алған әртүрлі саяси жағдайларды аз сөзге сыйғызып, ел басшысына түгендеп берсе, Алғазы ақын жалынан ұстатпай кетер деген іштарлықтан қозданғаны сияқты.

	– Алғазы алысты шалатын қыран бүркіт сияқты ғой, – деп оның астына бір көпшік тастаудан бастады. – Мына жоруында алмастың жүзіндей кесіп түсер өткірлік бар. Әбілхайыр хан алдымдағы бір асым еттен қағылдым деп қағажу көргендей емес, қайта қалмақ жерімізге баса-көктеген осы заманда аузын жырып кеткен бір асым еттің орнына түгімен жүтар түйеден дәмеленіп, ашқарақтануда ғой. Қалмақ шапқаннан кейінгі күнде осы Сыр бойындағы алшындар мен қарақалпақтарды бір уысқа жиып алып, оны місе тұтпай Хиуа хандығына көз алартып, солай қарай ши жүгіртуде.

	– Иә, Жүсекең де дәл бағдарлап отыр, – деп Алғазы бір қыстырма жасады.

	– Ал, жаңағы өзіңіз атаған үлкен ұлы Нұралыны солай қарай дедектетіп, күміс көмей, темір жақ би-шешендеріне де қосып жібереді, қару-жарағын шақылдатқан әскер басына да үкідей үлпілдетіп қондырып қояды. Соның мәні не?

	– Мәні сол – Хиуаның болашақ ханы осы менің үлкен ұлым – Нұралы деп, Әбілхайыр көкейіндегісін ашық жариялапты да ғой, – деп Алғазы тағы бір елп етті. Бұл өзі бір жайдан жоқ жерден сөз тізгінін іліп әкеткен Жүсіп қарияға риза еместігін де жалт-жұлт еткен көздерімен білдіре бастап еді.

	– Ал тап қазір Әбілхайыр ханның өзі қайда дейсіз ғой?

	– Жүсеке, жел сыбдыры жеткізген сыбыс бойынша Әбілхайыр хан мына Арқа жақтағы Шұбартеңіз жағалауында қалмақтармен беттесуге кеткен қазақ қолының басы- қасында емес пе? Үш жүздің қосындары, біріккен бір топ сонда сайлануда дейді ғой.

	– Па, шіркін! – деп Жүсекең жабайы құсша саңқ етті. – Тіпті де олай емес, Есентүгел! Тек Әбілхайырдың жел ауыздылары таратқан дақпырт бойынша ғана солай. Шұбартеңіз бағытында қалмақтарға қарсы бет қойған әскер қосындарының басы-қасында Кіші жүзден Тайлақ батыр, Орта жүзден Бөгенбай, Ұлы жүзден Саурық батырлар деп естідік қой. Әрі әнеукүні Сырдың жоғарғы тұсына тұмсық тіреген өзіміздің жалайырлардан да үлкен бір әскер қосыны солай кетті дегенді жеткізушілер шықты емес пе? Оның басында әлгі андас Дербісәлінің баласы Балпық батыр көрінеді. Әбілхайыр олай қарай ат ізін де салған жоқ, оның бағдары басқа.

	– Арқадағы Шұбартеңіз жаққа жалайырдан тек Балпық Дербісәлі баласы кетті дейсіңдер ме? Ескелді би ше? Өрдегі қалың жалайыр ішінде сол Жылгелді баласы Ескелдінің есімі алғаш аталушы еді ғой.

	– Жоқ, Есентүгел, өзіңе ныспысы ұқсас, ныспысы ғана емес-ау, түр-пошымы бәрі келетін Ескелді би Жылгелді баласы сол Сырдың жоғарғы тұсындағы елдің басы-қасында қалса керек. Нағашы атасы Төле бимен байланыстыратын туыстық желі емес, мінез-құлық жағынан алабөтен жарастық тауып, мынау алмағайып заманның сұрқына бір көзбен карайық дескендей. Әсіресе, ұлы би Төле ол жиен немересіне тіптен тәнті болып, қай күнде де арқандаулы аттай өз айналасынан ұзатпауға күш салатын тәрізді.

	Мұны естігенде Есентүгелдің денесінен бір діріл жүгіріп, ол таңулы басына дейін жетіп, бір қозғап кеткен сияқты. Отырғандар осы өздеріне басшы адамның сол жырақтағы өзге ағайындардың тізгінін ұстаушы Ескелді биге қызғанышпен қарайтынын білетін. Осыдан үш жыл бұрын жоңғар-ойраттар алғаш шапқанда Есентүгелдің өзіне қарасты жалайыр-балғалыларды алды-артына қаратпай аяқтарынан тік көтеріп, дедектетіп, ауа көшіріпәкетуі де сол жалайырдың өзге рулары, басқа да жаптас елдер басына моншақ етіп көтерген Ескелді би салар жарлықтан аса алмай қалудан сақтанғаны емес пе деп те пайымдасатын. Жау соққысынан гөрі сол Ескелді Жылгелді баласына бағыныштылықтан көбірек бас сауғалағанға ұқсататындар да бар. Мына қара қостың ішіндегілер Есентүгелдегі қазіргі тербеліс төркінін анық аңғарса да мән бермегенсіді. Ол жағына Есентүгелдің өзі де қолғабыс етті. Қолғабысы сол – әңгіме желісін үздірмей оған тың өріс тауып берді:

	– Айтпақшы, Әбілхайыр ханның алыс теріскейдегі сары түкті орыстармен ауыз жаласпақ ниеті қаншалықты жүзеге асыпты? Одан хабарларың бар ма? – деп иығындағы шекпен жамылғысын түзеп кигенсіп қайта қозғалақтады. Сөйтіп, жаңағы тұлабойынан жүгірген діріл ізін көзден жасыруға әрекеттенді.

	Ел басшысының соңғы сауалына бірінші болып Алғазы елп етіп еді, бірақ едәуір еті қызып үлгерген Жүсіп қария сөз тізгінін бұрын іліп әкетті:

	– Басшым-ау! Асқар белім-ау! Есентүгел-ау! Біз өзіміз де осы жайға ойысып келе жатыр емеспіз бе? Бағанадан бергі көп сөйлеп, көбігін сапырғандағы іздеген бір түйір майымыз да сол төңіректе жүр. Өзің білесің, Әбілхайыр бір қыңырайса нағыз тезге көнбестің жарқын мысалы ғой. Құдайға күнәһар болудан бас сауғалап, адалына бассақ жоңғар-ойраттың қоян жылғы ойранынан кейін тез ес жиып, сол атаңа нәлет ит қалмаққа келер жылы-ақ күш көрсеткен де осы Әбілхайыр. Ұзынқұлақ жетпеген жердегілерді қайдам, осы өзіміз хабар алып отырған қазақ батырларының ішінде осылай алғаш шалт қимылдаған Әбілхайыр. Қазақ пен қарақалпақтан елу мың әскер жинап, Түркістаннан сәл тысқарырақ жерде қалмақ қонтайшысының әскеріне тап берді. Зұлым жау да қапы қалмады, араларында қиян-кескі шайқас туып, Әбілхайыр он мыңдай адамынан айрылды. Көп мал-мүлікі қоса таланды.

	– Тек мал-мүлкі ғана таланды ма?

	– Иә, өзің де біліп отырсың, Есентүгел, Түркістан маңында Әбілхайырдың тек мал- мүлкі ғана емес, үлкен бәйбішесі мен өгей шешесі де қалмақтардың қолына түсті. Ал үлкен бәйбішесінің кім екенін ұмытпаған шығарсың, бұған әмеңгерлік жолымен тиген Тоқтамыс сұлтанның әйелі, ол дегенің Кіші жүз, адайдың ең бір текті атасынан шыққан қыз, ақылына көркі сай, Әбілхайырға көп шарапаты тиген жан. Міне, осындай сәтсіздіктердің күйігі сансыратып әкетті ме, әйтеуір Әбілхайыр хан жаңа өзің атаған алыс теріскейдегі сары түкті орыстарға пейіл бере бастады.

	Осы Жүсіп қария мен Алғазы ақын жарыса сипаттаған жайлардың көбісінен Есентүгелдің өзі де хабардар, тек қандай да бір шешім қабылдар қарсаңда аз сөйлеп, көп тыңдау қажеттігі хақындағы аталардан қалған нақыл сөзді қаперіне алғандығы еді. Кейде осындай шаң-тозаңы аралас топан сөздердің арасынан иненің жасуындай алтын, күмістің де жылт ететіні белгілі. Соны көздеген Есентүгел денесі қызған екеуді одан әрі текіректетпек:

	– Жүсеке, ханда қырық кісінің ақылы бар дейді, қай-қайдағы діні басқа, ділі басқа біреулерге пейіл бергенше жаңа өзіңіз атаған, Арқадағы Шұбартеңіз жақта қалмақтармен енді-енді күш сынаспақшы Тайлақ, Бөгенбай, Саурық, тағы басқа солар сипатты қазақ батырларына неге пейіл бермейді?

	Мұны естігенде Жүсіп қария жіпсік кездерін төмен салып: «Апырай, Есентүгел шырағым-ай, тап осы сөздерді сенің айтатын жөнің жоқ-ау. Жалайыр-балғалыларды қиыр жайлатып, шет қондырып, кім көрінгеннің ит пен құсына шоқытқанша өзің неге анау жоғарыдағы Ескелді би мен Балпық батырдың құзырындағы қалың жалайырға апарып қоспайсың? Оларға қосылсақ көрер теперішіміз де азаяр ма еді, бәлкім» деген ащы ойларға батып бөгелді. Міне, Жүсіп қарияның осы бөгелісін пайдаланып, манадан ауыздық шайнаған Алғазы ақын көкпарды әкетті:

	– Әбілхайырдың бір мінезі сол әйтеуір не күнде де басқалардан бұра тартып кеткенді ұнатады ғой. Адамның басына келмес амал ойлап табуда да алдына жан салмайды. Мейлі, амалы ойлаған жерден шықсын, шықпасын, бәрібір жаңагы Жүсекең тізбелегендей қалмақтардан қайыра жеген таяқтан соң бағдарды кілт өзгертті. Өткен жылдың қақаған қаңтар айында ұзақ жолды қиынсынбастан бір топ адамды қарулы күшімен қосып артындырып-тартындырып, орыстың алтын шатырлы бас шаһарына аттандырды. Естуімізше, орыстың ақ патшысына бас иіп тағзым етеміз, жан-тәнімізбен аянбай қызмет жасаймыз деген сияқты сөздерді үйіп-төгіп, хат жазған да сияқты. Ондай сөздерді ақ патша жек көрсін бе, дереу ол да осында кісі жіберді емес пе? Жіберген кісісін айтсайшы. Уфа деген шаһардан шыққан бір татар молдасы дейді. Ныспысы Мақсұт Жүніс баласы деген біреу. Кәпір мен мұсылманның екі ортасында қатынауға ыңғайлы нағыз су төгілмес жорға дейді. Онымен қарақалпақтардың қалың ортасында, олардың бас әкімі Оразақтың құзырында Әбілхайыр хан осы биыл кездесті. Кездескенде не дескенін бір Аллам білсін, ал сол татар молдасына Әбілхайыр өзінің тағы бір адамын ілестірді. Онысы Қойбағар Көбек баласы. Ал ол арқылы қандай хат жолдағаны қазір жалпақ әлемге аян. Жаңа Жүсіп қария нақтылағандай Әбіхайыр құлашты кеңге салғанда, Аллам кешірсін, бұл жерде жоқ... Қойбағар Көбек баласы арқылы патшаға бодандақты қалаймыз деп, онымен қоймай башқұрттар қонысы мен Жайық өзенінің екі ортасынан жер сұрапты. Әлгі алғашқы татар молдасы арқылы ақ патша Әбілхайырды қатты емексіткен бе, мына соңғы өтінішіне де оң қарасынан дәмеленіп, қазір бұл Кіші Жүздің ханы Жем өзеніне қарай көшіп кетіпті... Ал ендеше...

	– Ау, Алғазы! – деп осы түста Жүсіп қария қаттырақ дауыстады, – Сен мына қарқыныңмен осы әңгіменің бәрі неден шықты, сол жағын ұмытып кетпегей.

	– Оу, Жүсеке, неге ұмытайын! Есентүгел аға кешегі бізге шапқан қарақалпақтардың қолтығына дым бүріккен кім деп сұрады емес не?

	– Сұрады.

	– Біз Әбілхайыр ханның екінші ұлы Ералы деп жауап бердік емес пе?

	– Хош!

	– Бірақ Есентүгел аға бес жасар Ералының оншалықты әжетке жарағанына күмән келтірді емес пе?

	– Келтірді.

	– Міне, мен өз басым әңгіменің түп қазығына қарай жаңылыспай, жаза баспай төтесінен тартып келемін. Мұқият ықылас қойыңыздар. Демек, Әбілхайыр хан үлкен ұлын Хиуаның хандарына беттетті, өзі орыс патшасының рахымына иегі қышып, сонау Мұғалжар тауынан бастау алатын, аяғы айдын шалқар көлдерге айналатын Жем өзеніне қоныс аударды. Ал мұнда, Сыр бойындағы алшындар мен қарақалпақтарды қай атасына табыстап кетті дейсіз ғой. Атасы емес, әлгі аузында ана сүті кеппеген Ералы атты кіші баласына. Демек, Есентүгел аға, кеше қарақалпақтарды құтыртып бізді шабуға жұмсаған тап сол Ералы екендігіне өз басым күмән ұстауға бармын.

	– Бар бол, Алғазы жаным, бар бол! – деп осы екі ортада әуелгі сөзге таласушы Жүсіп қария енді жіпсік көздерінен жас парлағандай түсі бұзыла сөйледі. – Сені құдай ақын етіп текке жаратпаған. Әңгіме шеңберін көп жасаған менің ойымдағыдан да кеңейтіп жібердің.

	– Жақсы, Алғазы, қыран бүркітше алысты шалатыныңа мен де тәнтімін. Тек бір сауалыма аса ayа жайылмай тоқ еткізіп, шымыр жауап берші. Жем өзеніне кеткен Әбілхайыр хан кіші баласының осы бейбастығынан хабардар ма, жоқ па? Қалай ойлайсың? – деп Есентүгел бағзы қалпынан аумай самарқаулау сөйледі.

	– Әбден-ақ хабардар, Есентүгел аға! – деп Алғазы тізерлей отырған күйі қос ішінде ары-бері жорғалап бермектей одан әрі алып-ұшпа мінез көрсетті:

	– «Айналаңдағы елді қорқытып, үркітіп, күшпен өзіңе қарай иліктіре бер» деген бұл төре тұқымдарының арғы аталарынан жұққан қағидалы сөзі бар емес пе? Мынау да соның бір айла-шарғысы. Ертең қарақалпақтарға шағынып, жалайыр-балғалылар алдыма келеді деп үміттенетін шығар Ералы сұлтан.

	Алғазының осы соңғы аңғарымпаздығы төңірегінде мақтау айтуға да ешқайсысының жүрегі дауаламады. Есентүгел өзінің ұзақ әңгіме тыңдаудан жарақатты басының ауырлағанын сылтау еткендей бір жанына қисайды. Жүсіп қария Алғазының бөгелісін пайдаланбақ түгіл «айналайын, әке-көке» десең аузын ашпастай тіл-жағын қарыстырып бақты. Бұл тісі жоқ кемиек, кішкене қара шалда саудыраған сөзден басқа не қалып еді, енді мұны әлдекім бастан ұрғандай есеңгіретіп, сол сөйлер сөздің өзі ұзақ қуаңшылықтан кейінгі ақ тақырдай орнын ғана қалдырып, әп-сәтте зым-қайым жоғалғандай. Ал бір жанына қисайған ел басшысы Есентүгелдің не ойы бар, ол жағыәзірге тылсым жұмбақ.

	Жүсіп қарияда жас кезінде біраз қайрат та болған еді, сонысына басып: «Әй, Есентүгел, жарық басыңды көтер, елді қозға, дария бойлап, өрдегі Ескелді би, Балпық батыр бастаған қалың туысымызға жетейік, біздің бар қасіретіміз солардан бөлініп кетуімізден басталды ғой», дегісі келді. Бірақ ел басшысының бұл сөзді тыңдамасын біледі, мұндай пікірлер бұрын да айтылған. «Жоғары өрлесек жолай қалмақтардың соққысына ұшыраймыз. Ескелді, Балпыққа тамтығымыз да жетпейді, өйткенше қарақалпақтар мен алшындардың түртпегіне шыдай тұрғанымыз әлдеқайда жөн емес не» деп Есентүгел өз уәжін қайталайды. Кім білсін, ол қаупінде де негіз бар шығар. Қазақ ішіне дендей кірген қалмақтардың Қаратаудан бергі кеңістікте, Сыр бойындағы қозғалысы адам болжап білместей. Ескелді мен Балпыққа шынында да тамтығымыз жетпес. Өзге елдің қанша руы, қанша атасы жойылып кетті десеңші. Ал мына жерде қалмақ шапқан күнде де сол алшындар мен қарақалпақтарға барып, жан сауғалауға жағдай бар.

	* * *

	Жалайыр-балғалылар осы халден арылар ақыл таппай бірер апта өткізді. Кенет күншығыс жақтан жеткен бір хабар бұларға мұздай су құйғандай әсер етті. Сыр бойында, мына жалайыр-балғалылардан әріректе Орта жүз арғынның тобықтысынан тараған біраз ел ұйлығысуда еді. Олар да қоян жылғы шұбырындыда жер ауып, ата жұрттан адасқандар. Сонда ылғи бір көк аладан жылқы өсірген Белібай атты атақты байдың да малын қалмақтар тігерге тұяқ қалдырмай айдап әкетіпті. Бұл өзі дәулетімен ғана емес, адамгершілігімен де жұртына жаққан адам екен.

	Жылқы айдап бай Белібай көк аладан,

	Құтым деп Арғын, Найман ағалаған,

	Жұртым аш боп шұбырындыға шалдыққанда,

	Қос үйрек сабасына балалаған,

	– деп кейінгі ұрпағы өлеңге де қосқан. Міне, сол Белібайдың өзі алғашқы шабыншылықта қаза тауып, пәленбай мың қаралы жылқысы мынау Сыр бойындағы тобықтылардан көз көрім жерде қалмақтардың бағымында жүріпті. Жесе жаясы, ішсе қымызы, мінсе көлігі. Бұл жай тобықтылардың намысын қоздырса керек. Солардың ішінде тобықтының Жуантаяқ атасынан шыққан Тоқтамыс атты батыр, әсіресе, терісіне сыймай жүреді.Бұл өзі жас болғанмен жоңғарлардың қолына түсіп, одан сондағы бір жоғары лауазымды бектің қызын алып қашып келген, сөйтіп, жаумен беттесіп үлгерген сұрпереннің өзі еді. Ел аузында бұл туралы «ерекше күшті, басқа батырлардан найзасы жуан, әрі ұзын, сілтеген кезде қай дұшпаны да аттан құлағанын сезбей қалатын, ту ұстағанда қасына бір-ақ адам еретін» деген сияқты сөздер сақталған. Міне, сол Тоқтамыс батыр әлгі өздері есімін қадір тұтқан Белібай байдың қалың жылқысы төңірегіндегі жауға жалғыз кіріп, бір көкала айғырдың үйірін бөліп айдап әкетіпті. Ол бір кезеңдерде мұндайлық жалғыз-жарым ерліктердің жалпы қазақ үшін мәні зор-тұғын. Біржола жаудың табанында тапталдық, құрдымға кеттік, енді қайтып еңсе көтеру жоқ деп торығушылары басым жұрттың дүр сілкінуіне, қайрат-жігерінің оянуына септесетін. Тап сондай жәйт бұлардан сәл төмендегі жалайыр-балғалылардың да басына ұрды. Есентүгел жоғарыдағы оқиғаны естігенде тері бөстектен жұлқына көтерілді. Бұл кезде басы таңулы емес еді. Оң жақ самайынан үш-төрт елі жоғарыдағы соққы ізі қазір шашсыз, тағалы аттың ізіндей айшықтанып, жылтырап, бұрын көрмеген адамның көзін, назарын еріксіз аударып әкететін.

	– Әй, жұртым! – деді ол көп ойланбастан. – Арғынның тобықтылары азуы алты қарыс жауда кеткен жылқыларынан үлес алады, ал жалайырдың балғалылары жаман қарақалпақтардың соққысын жеп, малын алдырып, «Бөрі тартқан бөксем бар, иттен несін аяйын» деп қол қусырып қарап отырады. Жаудың жағын, құланның жалын айырған Қабылан атаның біз де бір ұрпағы емес пе едік! Бізге не көрінді?! Кәне, түрегеліңдер! Шабамыз қарақалпақты! Кіші жүз алшынның неше хан-сұлтанының қолтығын паналаса да бұл жолы қарап қалуға менің шыдамым жетпейді! Аттанамыз!

	– Аттанамыз!

	– Аттанамыз, Есентүгел!

	– Аттанамыз, алтын жұлдызым! – деген дауыстар киіз үйдің ішінде де, сыртында да жаңғырықты.

	Есентүгел асқан дарынды басшы адам емес еді, сонда да өзіне қарасты елдің жалғыз тұтқасы осы. Жаңағы бұйрығына ешкім дау айтпады, үш күнге жетер-жетпес уақытта Жаңадария өзенінің өнебойында, біразы әрірек ұлы дария – Сырдың сары қамысын бойлай шөккен балғалылардан іріктеліп, екі мыңнан астам жауынгерлер шоғыры сайланып шыға келді. Есентүгелдің өзі бас болып жүріп кетті.

	Ол заманда Сырдарияны бойлай жүру де оңай шаруа емес. Атты адам қамшысын көкке көтерсе де шоқтығын асыра алмас ну қамыс пен ит тұмсығы батпас қалың орманына бір тығылсаң қайтып шығудың өзі үлкен қиямет. Тек ерсілі-қарсылы жүгірген жабайы қабандар салған бұралаң, тар сүрлеулерді қуалап жүріп қана кеңшілікке қарай саңылау табасың. Міне, Есентүгел бастаған қол содан сақтанды. Сонау Арал маңынан, Қазалы ойысынан бергі қозғалысты бастан кешірген өткендегі әпселеңдер тұсындағы таныстық та үлкен сабақ еді. Бұлар Сыр бойымен емес, одан бірден түстікке алшақтай, әнеукүні өздері тамашалаған Сырлытам кесенесін бетке алып, дәл тұсынан өткенмен өкпесі бардай-ақ оған бас сұқпастан, бұрылмастан тура тартты.

	Бұлардың білуінше қарақалпақтардың ең қалың қоныстанған жері Қуаңдария өзенінің төменгі сағасы, Арал теңізінің маңы. Қарақалпақтардың бас әкімі Оразақ та сонда, Қарамола деген жерде көшіп-қонуда. Себебі, осы биылғы жазда Әбілхайыр ханның Ресей елшісі міндетін атқарған Уфа татары Мақсұт Жүніс баласымен кездесуі де сол маңдағы Оразақ әкімнің құзырында, қалың қарақалпақтың ортасында өткен. Осы кездесу арқылы Әбілхайыр өзінің қазақ-алшындарға ғана емес, қарақалпақтарға да хан екенін орыс елшісіне мықтап танытуды мақсат тұтса керек.

	Есентүгел жолай: «Әттең, Кіші жүз төрелеріне арқа сүйеп, бізді шапқан қарақалпақтардың көсемі сол Оразақ батырдың өз отбасына қарасты малдан да біраз тұяқ әкетсек, олжамыздың тіптен ажары кірер еді», – деген бір түйінді ой да айтып қалды.

	Қуаңдария Сырдариядан түстікте алшақтау жатқанымен бұл да ұлы өзенмен бір бағытта дерлік сылдырлап, сонау Арал теңізіне қарай құлдилайтын, бұраң-бұраңдары мол, құмдауытты жағалауларында ыстығы тіптен алапат ұзын өзен еді. Жол қиындығын, әрі қашықтығын ескеріп, жалайыр-балғалылар аттарын да, өздерін де қинамай асықпай қозғалды.

	Қуаңдарияның төменгі тұсындағы Жуанқұмға жеткенде бұлар адам баласын таң- тамаша етерлік бір табиғат көрінісіне тап болысты. Уақыт екіндінің кезі, күн аптабы қайтпай айнала әлі де өртеніп тұрған. Кенет көз алдарында түп-түзу тартылған көкжиекті бүркемелей көтерілген шаң көрінді. Тіпті құйындай үйіріліп көкке бой созып барады.

	«Апырау, бұл ненің шаңы?»– десіп, қалың жалайырлар тобы ат басын іркісті. Араларында көпті көрген көнелер жоқ, тіпті әнеукүнгі Жүсіп қария да бұл сапарға ермеген. Бұл топтың бар білгірі Алғазы ақын ғана. Оның өзі де басқалармен бірге бұл кезде қатты күреңіткен мұрнын көтеріп, көкшіл көздеріне күш түсіре қарап, мына көріністің мәніне жете алар емес. Екі мың қаралы жауынгерлер тобының ішінде басқа бір құйын жүгіріп өткендей абыр-сабыр сөз, күңкіл туа бастады. Кенет көп ортасынан біреудің жас баладай, жіңішке даусын созып, әндете сөйлегені баршасын елең еткізді:

	– Әй, сұмдық көргендей несіне ошарылдыңдар, мынау бірер отар қой айдап келе жатқандар ғой, соның шаңы емес пе?

	Бәрі де солай болғанына тілеулес еді. Тек мына шаң қой жүрісіне қарағанда әлдеқайда тезірек жылжитын сияқты. Ішіндегі бірер батылдары Есентүгелден рұқсат болмаса да жырылып алға шығып, алақандарымен көздерін көлегейлей ұзай берді. Мұндай жүргіншілікте «қорқақ» деген ең жаман атақ. Оны жапсырғаннан жау оғына жем болғанның өзі тиімді. Жаңағы алға ұзап шыққандар басқалардың да намысына май құйғандай бәрі де енді алға қарай лап қозғалды. Не пәлеге де енді бетпе-бет жолығыспай бұларды ешкім кері шегере алмас.

	Алға ұзап шыққандардың ішінде жаңа жұмбақ көріністі қойдың шаңына балаған жіңішке дауысты неме де бар еді. Кенет сол қайта шырқырап қоя берді:

	– Ойбай, мынау қаптаған жылан! Жылан! Сұмдық-ай!

	– Ау, мынау шынында жылан?

	– Жылан! Жылан! Иә, иә!

	– Ой, тоба-ай! Не тажал мынау!

	– Ордалы жылан деуге келмейді, мынау дегенің қалың нөпір ғой, құдайым-ау! Өз көздеріне өздері сенбей әлі де алға қарай өңмеңдесуде еді.

	– Тоқтаңдар енді! – деген Есентүгелдің қатты даусы шықты. – Неше жерден жау таппай жүрсеңдер де тоқтаңдар енді!

	Жорық жағдайына орай ықшам киініп, ер үстінде сыптай денесі тіптен созыла түскен Есентүгелдің мына бұйрығы көпшілікке майдай жаққан еді. Шодырайган жақ сүйектері мен ұзын мұрнының түйнектелген ұшында ашу тұнып тұрғандай. Шындығында ол ашу емес, мынау жұмбақ көріністен ел басшысының өзінің де жаман шошығанының белгісі.

	Бұлар енді аттарын тежей бар қайраттарын құдай берген қос шыраққа түсіріп, сол құбыла бетке қадалысты. Қалың жылан кей тұстарында жондары сәулеленіп, ақай- тоқайсыз бері жылжуда. Кейде қолдан тоқылған алып ақсұр кілемді әлдекімдер жермен сүйретіп әкеле жатқандай көрініс береді. Мынау қарқынмен олар жалайырдың екі мың қаралы қолын ың-дыңсыз баса-жаншып өте беретіндей-ақ. Кенет олар жүріс бағытын өзгертіп, оңға, түстікке қарай кілт бұрылды. Тап осы тұста Қуаңдария өзені осыларды әдейі тосқандай солай қарай иін жасаушы еді. Сол иінге қарай жалт бұрылғанда жондарындағы сәулеленген белгілер де күрт көбейіп кетті. Енді жапатармағай бәрі суға құлады.

	Көздері өткір түз адамдары бұл табиғат құбыласының бір де бір ноқатын қақас жібермей бақты. Тіл байланғанда көру қабілеті мүлдем күшейетін сияқты. Астарындағы аттарының үйреншікті мазасыздығы демесең бұл сәтте құс та ұшпады, жел де желпімеді. Сөйтіп, жүргіншілердің қазіргі назарын бөлісетін ешбір бөгде жәйт кесе көлденеңдемеді, қылаңдамады. Барлық ынта-ықылас, зерде түгелімен солай қарай ауды.

	Жыландар суы көлкілдеген кішкене өзенді кесіп өтетін шығар десіп еді, жоқ, сүт пісірімдей сонда белшелерінен батты да дүрк етіп қайта көтеріліп, келген іздерімен батыс жақты бетке алып жосылып берді. Тағы да соңдарынан шаң шұбатылды. Сол шаң олардың кеткендегі көрінісін тез жасырды.

	Қалың қол сең соққандай ұзақ тұрды. Ал Есентүгелдің бет-жүзі құм түстеніп, үңіліп қараған адамның өзі оның қос жанарын таба алмастай. Басына қатты тартып байлаған түсі белгісіздеу орамалын шешіп, жарық басындағы тағалы аттың ізіндей тыртығын күнге жарқырата көрсетіп тұрды. Екі елідей өсіп тікірейген шашы бойдағы қайраттың емес, қайта жүні жығылғанының куәсіндей.

	– Сіздер не білдіңіздер? – деп, иірілген көп ортасында оқшау қалған Есентүгелге қарай ақ сұр атын тебіне басына биік шашақты дулыға киген, доға мұрынды бір жігіт бөліне берді. Даусымды бәрі естісін дегендей Есентүгелге жақындай атын бір орында билете бастырып, айғайлай сөйледі. – Мені қалай жазғырсаңдар да айтайын! Менің тап осы жорығымызға күмәнім бар. Жолымыз болмас! Мынау құдайдың әдейілеп көрсеткен бір ишарасы сияқты!

	Мұндайда делебесі қозбаса Алғазы, Алғазы бола ма? Әрі білгірлік жөніндегі бас тізгінді әлдекімге ұстата салу да мұның ақын, шежіреші басына мін емес пе? Ол да дереу атын тебініп, ырғытып ортаға шықты:

	– Жоқ, жараңдар, тіпті де олай емес! – деп басындағы жұқа киіз қалпағын шешіп, бұл да Есентүгелше шашын тікірейте айнала анталаған көпшілікке сөзін арнады. – Ау, ағайындар, білмес адам білместің сөзін айтып тобықтан қақпасын! Алған бетімізден қайтармасын, жаңағы көрініс бізге құдайдың жасаған ишарасы емес, өзінің қалпымен болған жай. Мынау біздің тұрған жеріміз Жуанқұмның төменгі жақ шеті ғой. Әлгі Қазалы ойысы дейтіннің қақ ортасы. Тап осы жерден түстікке тартсаңдар Сырдарияға жетпей Мыңтөбе аталатын мекенге кезігесіңдер. Ал Мыңтөбе деген не, ол сондағы өте арыда өмір сүрген елдің астанасы Жанкент қаласының қалдығы, орны. Сонда бір Бегім-ана мұнарасы деген де бар, бәрі сол Жанкент қаласы мен Бегім ана мұнарасына байланысты. Егер мұқият ден қойсаңдар мен оның басын ашып берейін.

	Ауыр сенделіс үстіндегі көпшілікке мұндай сөзге ден қоймауға шама қайда? Күннің аптабы әлі қайта қоймаған екінді кезінде ат үстінде дауысты қатайта шығарып, мол шоғырға қарап, ұзақ әңгіме айту да оңай емес. Бірақ Алғазы ақын намысқа тырысып бақты. Сондағы айтқаны мынадай аңыз еді:

	Ерте, ерте, ертеде осы Жанкент қаласындағы Шаншар атты хан Қарабура атты көріпкел әулиенің Бетім атты сұлу да ақылды қызына үйленіпті. Күндердің күнінде Шаншар аң аулап, қайтар жолда ұрғашы жылан мен батпаттың мінгесіп жатқанын көреді.

	«Мақұлықтар да опасыздық жасайды екен-ау», деп ашуланған Шаншар хан ұрғашы жыланның құйрығын қылышпен шабады. Екі мақұлық екі жаққа қашады. Жай қашпай әлгі құйрығы шабылған ұрғашы жылан өзінің қосағы еркек-жыланға келіп мұңын шағады:

	«Егер Шаншардан кек қайтармасаң сенен кетемін», – дейді. Сосын еркек-жылан жорғалап, Жанкент қаласындағы хан сарайына жетеді де, қуыс-қуыстан өтіп Бегім сұлудың ұйықтайтын белмесін табады. Тап осы сәтте Шаншар хан оңашада өз жұбайына әйел жыныстының ерінің көзіне шөп салатыны туралы әңгіме айтып, онысын мана өзі көрген ұрғашы жылан мен батпат оқиғасымен аяқтайды. Мұны естіген еркек жылан Шаншарға деген жаман ойынан қайтып, үйіне оралады да опасыз өз әйелін (жыланды) қуады.

	Шаншар хан тағы бірде аңға шығып, біраз ұзағанда бүркітінің томағасы ұмытылғанын көріп, оны әкелуге бір басыбайлы құлын жұмсайды. Бұл неменін Шаншар ханның әйеліне аңсары ауып жүреді екен. Келісімен Бегім сұлу томағаны беріп жатқанда бұл оның ак білегінен шап беріп ұстап, бұзық ойын іске асыруға жанталасады. Бірақ Бегім сұлу берілмейді. Дегені болмаған қара ниетті құл Шаншарға келіп: «Бегім сұлу мені азғындық жолға итермеледі» деп жала жабады. Бұған құлай сенген Шаншар хан келісімен қосағының сол қолы мен бұрымын қылышпен шабады.

	Бұл сұмдықты Бегім сұлудың алыстағы әкесі – көріпкел әулие Қарабура түсінде көріп, хан сарайына құстай ұшады. «Кәне, халқыңды жина, егер қызым нақақтан нақақ күйсе кесілген қол мен бұрым орнына келеді», – дейді. Хан қайын ағасының айтқанын істейді. Шынында қалың жиынның көз алдында Бегімнің кесілген қолы мен шашы қайта бітеді. мұны көрген халық өз ханына жаман ашынады. Ал хан Бегімнің аяғына жығылып:

	«Жаздым, жаңылдым, кешіре гөр», деп ботадай боздайды. Бірақ Бегім сұлу: «Мен саған енді жоқпын» деп, әп-сәтте торғайға айналып, пыр етіп ұшады да қонған жерінде құдіреттің күшімен мұнараға айналады. Ол мұнара әлі де бар, перзент көрмеген бедеу әйелдер, басқа да ғаріп-қасерлер мұнаранаң қасында түнеп, «Бегім – ана, сұлу-жан апам» деп тілек тілейді екен.

	Ал жаңағы Қарабура әулие Шаншар ханға қарап, «Қалаң қара жерге айналып, жұртыңды жылан жайласын» деп қарғыс айтады. Оның қарғысы дәл тиіп, Жанкент қаласы жыландар шабуылынан опат болып, күйреп жоғалады.

	Осы аңызды тәптіштеп жеткізген Алғазы ақын:

	– Міне, мына жыландардың суатқа құлауы сол замандардан қалған белгі, біздің жорығымызды құдайдың хош көрмегендегі ишарасымен ешқандай да байланысы жоқ, – деп сөзін нығарлай аяқтады.

	Бұл тұрған жерлерінің Қазалы ойысы дейтіннің қақ ортасы екенін, түстікке қарай тартсаң Жанкент қаласының сілемдері жатқан Мыңтөбе деген мекен барын, Бегім-ана мұнарасының да бой көтеріп тұрғанын баршасы білетін. Сосын да жаңағы Алғазы айтқан әсем аңыздың мысы бәрін бірден басты. Сөйтіп бұлар әу бастағы бағыттарымен тағы қозғалып береді... Тек Жуанқұм таусыла келе мал отының ояздануынан әрі күндізгі аптаптың үстемеленуінен түнделетіп қана жүруді жөн көрісті. Сөйтіп, Арал теңізінің ауа толқып кеткендегі бір етегіндей Бозкөл шығанағына, оның батпақ-сорлы, бұта-түбірлі қалыңына жеткенде ғана нағыз қимылдар шақтың туғанын сезіністі. Себебі, бұл тұста мал қарасы түз жүргіншілеріне жиі ұшырасты.

	... Дәл осы жолы жалайыр-балғалылардың ісіне құдайдың өзі бағыт сілтеп отырғандай еді. Бұлар бірден қалың жылқыға кезікті. Аз ғана күзетуші қарақалпақ жігіттері екі мыңнан астам қазақтардың алғашқы соққысынан-ақ шілдей тозды. Жылқыны тырқырата қуған олар бірден бетті кері бұрды да өздері өткен Жуанқұмның қақ ортасымен күншығысқа салды. Алғашқы қарқынмен өздері төмен бойлаған Қуаңдарияның арнасынан да көз жазды. Оған өкініспеді. Бірер күндік шөлге мал да, адам да шыдайды, тезірек сойқан орнынан қара үзіп кету керек.

	Жолай Қуаңдарияның Ескі-Дариялық аталатын жіңішке салаларына кездесіп, онда шөл басқасын аялдамастан одан әрі өрге өршеленді. Сөйтіп, олар қарақалпақтардан жылқы алған сәттен үдерте жүріп отырып, тек екінші түнде ғана тыныс алысты, бұл да сол Қуаңдарияның тауық кешіп өтетіндей ғана бар кішкене салаларының жағалауы еді.

	Адамның тәбеті ас үстінде ашылады емес пе? Осы тыныс алу кезінде ер-тоқымын жастанған Есентүгелдің басына тағы бір қиял орнады. Онысымен өзі көп алданбай бірден ортаға тастады:

	– Әй, жігіттер, басын таудай, аяғын қылдай етпейік. Бір оқпен екі қоянды атсақ тақиямызға тар келмес. Құдайдың алдында бір ісің үшін жауап бердің не, екі ісің үшін жауап бердің не, бәрінің күнәсі бірдей. Мынау ұзақ жол азабын кешіп келеміз, қайта соғу бізге де ауыр. Өздерің айттыңдар емес пе, қарақалпақтардың қолтығына дым бүркуші Әбілхайыр ханның баласы Ералы деп. Жолай соған да күшімізді көрсете кетсек қайтеді? Осы қарқынымызбен олардан да олжа алсақ дегенім ғой.

	Есентүгелдің сөзін қоштап, жігіттер қараңғы түнде ұлардай шуласқанда жабайы түз құстары ұйқысынан шошып, жан-жаққа бытырлай ұшты.

	Сөйтіп, бұлар ендігі жерде алдарындағы болат тұяқтыларға текке құм қаптыра бермей, оларды сол тасаға ығыстыра қосымша олжа алуға әрекеттенді. Тағы төрт жерден жайылымдардағы жылқыларға тиіп, күзетші жауынгерлер топтарын баудай түсіріп, малдарын айдап әкетісті. Бұл Әбілхайырдың кіші ұлы Ералы сұлтан көшіп-қонып жүрген Сырдарияның Қорқыт ата мазары тұрған, әрі Жосалы, Төреңөзек сияқты жағалауларының тұстарында болған оқиғалар еді.

	Әбілхайыр хан сонау Мұғалжар тауынан бастау алатын Жем өзеніне, ал үлкен ұлы Нұралы Хиуа хандығы мәселелерімен шұғылданатын елшіліктермен, арнайы топтармен ұзап кетті дегенмен Кіші жүздің, бұларға бауыр еттей жабысқан қарақалпақтардың қалмақтар шабуылынан аман алып шыққан бар ырзығы – табын-табын жылқылары Сырдарияның осы түстік бетінде, сары қамысты, жыңғылды, жиделі, шеңгелді қалыңдарында жасырулы еді.

	Себебі, өткен жазда ғана осы өлкеге үлкен жорық ұйымдастырған Орта жүз арғыннан шыққан Қанжығалы Бөгенбай батыр Ақшаұлы үлкен із тастаған. Ізі сол – Бөгенбай алғаш көздегеніндей Сырдарияның түстік беттегі ескі саласы – Іңкәрдария бойындағы ежелгі қала орны – Шірік-Рабат төңірегіне табан тіреген қалмақтарға ғана емес, Қуаңдария, Жаңадария жақтағыларға да қырғидай тиген.

	Қалмақтар алғашқыда естерін жоғалтып, Бөгенбай қолын жер астынан шыға келген құбыжықтай көрген. Сөйтіп, Сырдарияның теріскей бетіне өткен. Қалмақтардың бірі қозғалса басқасының да астынан су шыққандай болатын әдеті бар. Түстік бетте олардан жан баласы қалмай тазарды. Енді оны қазақтар мен қарақалпақтар қайта неге пайдаланбайды? Жосылдырып бар ырзықтарын солай төккен. Сөйтіп, жалайыр- балғалылар алшындар мен қарақалпақтардың бұл замандағы ең бір тың сақтаулы дүниесінің үстінен түсіп, ауыздары толғанша қарпыта асады. Бұлар Жаңадариядан ары өткенде, ауыл-ауыл болып шашыраған өз елдеріне жеткенде алдарында шамамен он бес мың қаралы жылқы айдаулы еді.

	* * *

	– Жоқ, бұл қорлыққа төзуге болмайды? Егер төземін, көнемін, бәріне құлдық десеңіз, онда ең алдымен мені ат құйрығына байлап өлтіріңіз, одан арғы тірлікке менің түкіргім де келмейді, хан ием! – деп Күдері батыр отырған орнында ата көгершіндей зікір салды. Бұл өзі түсер аңын дәл болжаған құс қабағы бар, мұрны да салбыраңқы, қырықтың қырқасына шыққан адам. Жаңағы сөздерді айтқанда қос қабағы да, салбыраңқы мұрны да бір-бірімен жарыса төмен шүйлікті. Сол жақ жанындағы қылышын қынабынан жартылай суырып, сарт еткізе орнына қайта салды. Жиегі кең, дөңгелек қалпақты басын шайқай, жағасы алқа-салқа мол пішілген қыжым шапанының ішіне сыймағандай арық денесін қозғап- қозғап қояды.

	Top көзді керегесі өте биік, шаңырағына атты адамның найзасы жетер-жетпестей он алты қанат ақ үйде жағалай сықасқан ығай мей сығайлардың бәрі Күдері батырға мойындарын соза, көздерін үшбұрыштандыра қарайды. Жіңішке ақсұр елтірімен, кейбірінікі сусар терісімен бүрмеленген, торғын, жібек сияқты маталармен тысталған төбесі үшкір жаздық бөріктерінде де тыным жоқ. Күдері батырдың даусы қатты шыққан сайын шыбын-шіркей мазалағандай шұлғыған бастармен бірге олар да жоғары-төмен түсіп, әртүрлі қимылдар жасайды. Мұндағы адам жүздері де солай.

	Бәрін сең соғып есеңгіретіп кеткен бір ауыр хал бастарындағы ақылдың ауқымына сыймай төрдегі «хан» мен Күдері батыр жаққа алақтаудан басқа амал таппағандағы қамалған бір тығырыққа ұқсайды.

	Байыптап қарасаң мұндағы адам тұрпаттарында бір ерекше мән бар. Жасының да, жасампазының да – бәрінің де жүздері ескі. Иә, түз адамдары күн, жел атаулымен үнемі жағаласып жүретіндіктен бет терісіне сызат ерте түседі, ерте қаракесектенеді. Отызында аузының айналасы ақжемденіп, бетінің түгі селдірленіп, қисайып жататыны қаншама? Ал қырық пен елудің қырқасына көтерілгендерді тіпті атама. Жүз жасаған кәрідей кейбірінің жас шамасын тіптен ажырату мүмкін емес.

	Міне, осындай ескі қурайдай адам жүздерінің ортасында мына отырыста бөлекше сипатпен көз тартатындыры екеу-ақ еді. Олар бес жасар Ералы сұлтан мен Бопай ханым. Күдері батырдың ата көгершіндей зікір салғандағы «хан ием» деп атағаны осы Ералы сұлтан болатын. Көпшілік ортасында мұны ешқайсысы сөкет санамайтындай, қайта әкесі Әбілхайыр жоқта оның екінші баласына осылай хан атағын телу жазылмаған заңға айналғандай. Бұл үрдісті мұнда жақтырмаған бір адам ғана табылды. Ол Ералының шешесі Бопай ханым:

	– Күдері жарықтығым, сөздерің алтын мен күміске бергісіз. Бәрі от шашады, тек Ералыны әзірше хан атамашы, жаман ырым ба деп тіксінемін, құдай өз кезегінде оған да жеткізсін, әзірге оның сұлтан атауы да кекірік аздырады той, – деп тым биязы сөйледі. Қақ төрдегі Ералы сұлтанның оң жағында ұшып-қонған дөңгелек бөрікті, шүйілген құс қабақты Күдері батырдың бұл сөздерден реңкінде өзгеріс байқалмады. Бопай Ералының сол жағында тізерлей сәл еңсесі биіктеу жайғасқан. Бұл тұста әншейінде түсірулі тұратын төрткүл шымылдық түріліп тасталған. Мынадай шұғыл шешім қабылдау керек, әрі Әбілхайыр хансыз қауырт басталған жиын үстінде оның екінші әйелі Бопай жүз жасыруды мүлдем орынсыз санады. Қайта қасы қалыңдау қабағының астындағы көздеріне ашу, реніш, қорқыныш, сасқалақтық сияқты нышандарды жуытпай не әпселең үстінде де қос жанарындағы тұнық бояуды бұзбайсақтап, барша асына ашық раймен қарағысы келеді. Уылжыған жасқа жатпайды, отыз бес-отыз алтылардағы әйелдің көпке көрсетсем деген бет-ажарында да мақтанарлық ештеме жоқ емес. Мынау ескі қурайдай адам жүздерінің ортасында тек осыны ғана күн мен жел қақпағандай балғын жүзіңде ақшыл рең басым.

	Үстінде қызыл жібектен тігілген сары ала жіптермен өрнектеле тоқылған көмкерме- оқасы мол кең көйлек, басында орай салынған ол да сол алтын түстес жіппен кестеленген, ұзындығы бірнеше құлаш орамал. Шетелдік жиһангездердің бірі Бопай ханымның қабылдауында болғанда оның осы орамалын түрік сәлдесіне ұқсатқан еді.

	Бопайдан кейін тағы екі әйел отыр. Оның бірі қарапайым киінген қызметші де, екіншісі Әбілхайырдың башқұрттан алған кіші тоқалы. Бұл соңғысы да қызыл барқытқа оранып, басына ақ шыт орамал тартқан. Әйелдердің бәрінің аяқтарында жасыл шегрен мәсі.

	Тегінде, Әбілхайыр ханның төрт әйелі бар еді. Алғашқысы дәл қазіргі таңда қалмақтардың қолында тұтқында жатқан, әлгі Алғазы ақын айтқандай бұған әмеңгерлік жолымен тиген Тоқтамыс сұлтанның жесірі, адай қызы еді. Екіншісі мына Бопай ханым. Бұған Әбілхайыр нағыз жүрекжарды ықыласы бойынша үйленген. Алғашқыда құпия махаббат ойынын ойнап, Бопайдың екіқабат болғаны анықталған соң осыдан он алты жыл бұрын Қарақұмда өткен бір үлкен кеңес қарсаңында Әбілхайыр осы ғашығымен некесін қидыртып, ұлан-асыр той жасап еді. Ұлан-асыр той жасамай қайтсін, себебі Бопай да төре тұқымынан аса текті жерден шыққан қыз. Бір той екінші тойға ұласып, ол шақта жас болғанмен дарынды қолбасы ретінде танылған Әбілхайыр сол Қарақұм кеңесінде хан сайланды. Ол жылдардың оқиғалары кейінгі уақыттарда талай елдің аузында жырға айналған. Міне, Әбілхайырдың Бопайға қосылуының қысқаша тарихы осындай. Сол кезде туған бұлардың тұңғышы Нұралы бүгінде он алты жаста. Одан кейінгі ұл Ералы небәрі бес жаста.

	Үшінші әйелі Еділ қалмақтарымен қақтығыстар кезінде қолға түскен Цайроши еді. Оны Әбілхайыр өзімен бірге Жем өзеніне қарай әкеткен. Қалайда, сол торғауыттар қонысына таман көп үмітпен аттанып барады ғой, мына торғауытқызы өз қандастары хақында ақыл беруге жарай мадеп ойлады ма, кім білсін.

	Ал, төртінші қосағы мына башқұрт қызы. Бұл Бопай ханымның қасында.

	Ал Ералының өзі осынау ығай мен сығай, өңкей ересектердің ортасындағы баршасы қызықтаған кішкентай да әсем қуыршақтай болып, қақ төрде шоқиған. Парсы кілемдері көрік берген төрде, бұхара барқытымен тысталған жастықтардың үстінде малдас құрып, құтты әкесінше отыр. Айтты-айтпады, өрдегі жалайыр-балғалылардың осы Ералы сұлтан жөніндегі пайымдаулары шындықтан аулақ емес еді. Түптеп келгенде мынау төбесіне қызыл, ақ және сары түсті жібек маталар ұсталған, еденін парсы кілемдері түрлендірген он алты қанат ақ үй Әбілхайырдың өз басының дүниесі еді. Хандық биліктің ең бір есте қалар, ауызға ілігер салтанатты рәсімдері осы шаңырақтың астында жүзеге асқан. Міне, осының бәрін Әбілхайыр хан кіші баласы Ералыға қалдырып, өзі алысқа жеңіл-желпі аттанып кетті. Мұның мәнін Ералы да жақсы түсіне ме, қақ төрде ақ құстың балапанындай шоқиып, жан-жағына алақ-жұлақ етеді.Мұның көбіне көзі түсетіні шешесі Бопай ханым.

	– Күдері жарықтығым, –деп Бопай жаңағы сөзін одан әрі жалғастырды. – Жүрдек аттың аяғына тыным бар ма еді?. Әншейінде солай болғанда мынадай нақтылы байлам керекте сол төрт аяқты жануарға неғып еметайымыз езіліп қалды? Неғып соншама аянкөс бола қалдық. Ханның бір лебізін естімей қара жердің апшысын қуырып, мынау ұлы дарияның бойын алашапқын етуге қалай дәтіміз барады? Өйтсек хан абыройынан кертіп жемектей жаман дәмеміз, астамшылығымыз, шалалығымыз жалпақ елге шаң бермей ме?

	– Ат тұяғын тай басар! – деп Күдері батыр қайта қозданды. – Хан иемнің рақымымен мынау шаңырақтың астында бақ-талайы өрлеген Ералы сұлтанның тап осы пәрменге билігі жүретініне көзім жетеді. Бұл хан иемнің абыройын кертіп жегендік емес, қайта өрісін кеңейтіп, туын шалқытқанға балаймын.

	Әңгіменің бұл тұсында Кіші жүз қазақтарынан, бұларға сіңісті қарақалпақтардан көп жылқы айдап әкеткен жалайыр-балғалыларды мықтап тұрып шабу қажеттігі төңірегінде ешкімнің күмәні, қарсылығы жоқ, тек ол науқанды батыс-теріскейге ұзаған Әбілқайырдан рұқсат сұрамай-ақ бастаймыз ба, жоқ па деген екі ұдай пікір текетірес тудырған.

	Күдері батырдан кейін ол да қару-жарақты,әрі cәнді киінген бір тұлғалы адам отырған. Ол Бопай ханымның туған ағасы Дербісәлі сұлтан. Әңгімеге көп араласпай толық қызыл жүзі бір күреңітіп, бір сұрланып, іштегі бір тегеурінмен айқасып отырғаны көпе-көрнеу еді. Бұл да осы Күдері батырмен бірге Ералы сұлтанның қасында ақыл-ес ретінде қалдырылғандардың бірі. Бопай ханым өзі сөйлеген сайын осы Күдері батырдың қасындағы өз ағасының жүзін қоса бағады. Ханым артық-ауыс кетсе де, дұрыс бағдар ұстаса да бұл өзінің қостағаны, не қостамағанын сол жүзіндегі алма-кезек ауысқан бояулар арқылы білдіріп отырады, шамасы.

	Бопай кіші баласы Ералының астына көпшік қойылған сайын бұлтым биіктеп кетіп, құлауы қатты болар ма екен деген аналық мазасыздықтан арылар емес. Біраздан соң Бопай ханым мен Күдері батырдың арасындағы тартыс өзінің шырқау шегіне жетті. Бір мезгілде киіз есік ашылды да сырттағы қарауылшылардың бірі Барақ сұлтанның келе жатқанын хабарлады. Сол кезде Бопай ханым шоршып түсіп, екі қолын жүрегіне апарып басты. Балғын жүзі әп-сәтте аппақ қудай болып, бетінің ұшында бір қызыл бояу дөңгелене кетті. Сол қалпымен ағасы Дербісәлі сұлтанға қарап еді, оның өзіне қадалған оқты көздерін танып, дереу саябырсуға бар күш-дәрменін жұмсады.

	– Барақ сұлтанды бөлек үйге түсіріңдер, – деген сөздерді тістерінің арасынан сыздықтатып әрең шығарды.

	– Қасында атқосшылары көп пе екен? – деп манадан жақ ашпай отырған Дербісәлі сұлтан сауал қойды.

	– Шамамен он бес, жиырма қаралы адам, – деген жауап алынды. Бұдан соң мынау мәслихат үстіндегілер бәрі бірдей үзіліс қажетсінген рай білдірісті. Оған Бопай ханымның өзі де кет әрі емес екен.

	Бөлек үйде Барақ сұлтан тобына ас-сусын берілгесін ондағы әңгіме-дүкенді көп создырмай мынау Ералы сұлтан иемденген үлкен шаңырақта сол Барақ сұлтан мен оның басты адамдары қабылданып, манағы әңгіме қайта жалғасын тапты.

	Шындығында Бараққа ерген қосшылар саны жиырмадан асады екен. Ал мына шаңыраққа Барақ олардың оншақтысын ертіп кірді. Үй тарлық ететіндіктен Бопай ханым мен Күдері батырдың бұйрығымен мұнда әуелгі жиынға қатысқандардың он бестейі қайта тұмсық тыға алмай қалды.

	Осы қарбалас үстінде мынадай екі жәйт жұрт көзіне тез ілікті. Барақ сұлтан бір үйден екінші үйге ауыстырылар аралықта Барақ пен Бопай ханым жан баласының қатысуынсыз оңаша жүздесіп үлгеріпті. Бұл осы қонақтар алғаш ас-су ішкен үйде болған еді. Екінші жәйт: Бопай ханым Әбілхайыр төңірегіне Ресей жақтан көп қатынайтын башқұрт, татар жүргіншілері әкелген опа-далаппен осы екі ортада бетін тым аппақ ұндай етіп жіберіпті. Қас пен кірпікке түскен бояулар да ханымның бет-ажарын көрер көзге тез бөлектендіргені тайға таңба басқандай айқын еді. Тек киім киісінде ғана өзгеріс жоқ, оған уақыт таршылық еткен, шамасы. Бопай ханымның мінез-құлқындағы көз қарықтырған мұндай екі құбылысты заматында байқап, әп-сәтте өзара күбірге айналдырған әлгі Барақ сұлтан өз нөкерлерімен кіргесін ханның үлкен шаңырағына сыймай сыртта қалғандар еді. Бұл күңкіл өз құлағына да жетті ме, жоқ, олар байқағанды бұл да көкірегіне суық алды ма, әйтеуір, Дербісәлі сұлтанның түсі түндей болып, қабақ тұсында соқа ізіндей терең сызықтар сойылып жатты. Бопай ханым өз ағасының ол сиқын байқаса да мән бермегенсіп, көздерін одан алып қашуға тырысты. Дербісәлінің алаша шекпен сыртынан байлаған, күміс, жез үзбелермен безеңдірілген ені бес елідей кемер кісесі бар-тұғын. Екі қолы қайта-қайта соған жүгіріп, қос қабатталған жалпақ қайысты саусақтарымен езіп жіберердей сығымдай береді. Қап-қара сақал-мұртының ұштарында да ашу ілігіп тұрғаны оңай шалынады. Жо-жоқ, Бопай ханым ондайды пәруәйіне ілетін жан емес, Барақ сұлтанға барынша ақжарқын пейілмен қарағысы келеді. Ойда жоқта бұл ханымға ерекше көңілділік те қона кетіпті. Ол көңілділіктің мәнін Бопайдың өзі басқа себеппен түсіндіргісі келді:

	– Біз манадан бері екіұдай болып, бір мәселеде тоқайласа алмай отыр едік. Сіз сияқты жас болғанмен бастан кешкен шытырманы көп, ақылы мол ара ағайынның, абзал азаматтың келгені қандай жақсы. Сізден пікір естуге біз ынтызармыз, – деп даусын жіңішкерте, сұлуландыра сыңғырады.

	Бұдан кейін сөзді іліп әкеткен Дербісәлі сұлтан. Ол қарындасының жеңілтектігін омырауға салып тықсырмақтай қабағына ашу белгісін түйдектетіп, басқаларды қоса ықтыра тым салмақты сөйледі. Ералы сұлтанның оң тізесін басқан Күдері батырдың өзінің шетқақпай қалуынан тықыршығанын сезгенде даусына одан әрмен үстемдік, өктемдік берді. Кіші жүз алшын, әрі бұларға ішек-қарнымен араласқан ел қарақалпақтар мен өрдегі жылқы ішінде аладай аз ғана жалайыр-балғалылар арақатынасын осыдан үш жыл бұрынғы алғаш бұрқ еткен бастауынан қозғап, оның ірілі-ұсақты оқиғаларын түгел жіпке тізді. Соның бәрінде алыстан қосы ауып жеткен ат төбеліндей ғана бар жалайыр- балғалылар жат жұрттың ортасында әдеп сақтаудың орнына иық көрсеткісі келеді деген сыңайды басымдау танытты. Ал мына соңғы барымтасын бұлардың әлдеқашан сүйегі қурап қалған ата-бабаларының көрлерін қазып, сүйектерін шашқан жан төзгісіз қорлығындай етіп суреттеді. Ел қайда, намыс қайда? Шабамыз. Тек осы тұста батыс- теріскейге, Жем өзеніне қарай кеткен Әбілхайырдың бір ауыз оң жауабын естімей-ақ істі бастай береміз бе, жоқ, хан иемнің лебізін күтеміз бе деген тұста іркіліс туып тұр. Хан иемнің рұқсатын тоссақ жалайыр-балғалылар бас-аяғын бүтіндеп, не із жасырып, бұл науқанды біз үшін күрт қиындатып жіберер ме деген күдік бар. Не болса да із суытпай шапқан дұрыс деп өзеуреушілер де жеткілікті. Осылай сусылдап келді де Дербісәлі сұлтан бар денесімен бұрыла өзі мен Күдері батыр ортасындағы аралықта жайтасқан Барақ сұлтанға қарады.

	– Ал енді жаңа менің Бопай қарындасым айтқандай сіздің осы турасындағы бір ауыз пікіріңіз таразының бір жақ басын басып кеткелі тұр.

	Бұл ретте не деп жауап беру қажеттігі Барақ сұлтанның басына бірден-ақ ұрды. Сөйтсе де оны сол қарқынмен лақ еткізбей көзін төмен сала бөгелеңдеді. Сосын басын қайта көтеріп, қарсы беттегі Бопай ханымды, онымен қатарлас отырған әйелдерді жәдігөй көзбен мұқият шолды. Әбілхайыр ханның башқұрттан алған ең кіші тоқалына назары көбірек ауды. Мұны сол сәтте байқаған Бопай ханымның көздерінде от жарқ етті. Опа- далап қалың жағылған бетінің әр тұсында шытынаған әйнектей сызулар айқыш- ұйқыштанды. Барақ сұлтан соны да көзден қақас жібермей, Бопай ханымның осы әлсіздігін де өз мақсатында пайдаланбақ райы бардай сол қалпында сазара түсті. Иә, бұл өзі арғы ата-бабаларынан бері дарыған үлкен саясаттың адамы еді.

	Арғы ата-бабалары дегенде сонау Бөкей ханнан Күшік, одан Құдайменде, одан Тұрсын хан туса бұл Барақ сұлтан сол соңғы Тұрсын ханның бел баласы. Тұрсын хан Сырдарияның түстік бетіндегі Икан, тағы біраз қалаларға иелік етіп, осыдан тоғыз жылдай бұрын, яғни әз Тәуке ханнан бір жыл бұрын дүние салған. Әкесі өлгенде жиырмаға жаңа іліккен Барақ сұлтан туған бауыры Күшік сұлтан екеуі сол әке мұрасын бөле-жармай иеленуді көздеді. Ал оған тұтқиылдан тиген жоңғар-қалмақ шабуылы мұрша бермеді. Көбіне Орта жүздің қоңырат тайпасына ықпалы бар, ішінара алшын елінің кейбір саяқ руларына да билігі жүретін Барақ сұлтанның тап қазір сардалада аш қасқырдай жортуына бір себеп – сол жау тепкісінің соңы неге ұласарын, немен тынарын болжай алмағандығы беймазалықтан туған есірткі ішкендегідей құйын мінез еді. Былайша айтқанда Әбілхайыр ханның басындағы кепті бұл да киген. Ал әр адам әртүрлі амалдың соңында күн кешеді ғой.

	Әбілхайыр ханның башқұрттан алған кіші тоқалына қарағыштап, сонысымен Бопай ханымның тұнығын бір шайқап өткен Барақ сұлтан әлі де пікір айтуға асықпай, сәл ыңыранып барып:

	– Менің тұрғыласым Әбілхайыр хан Жем өзеніне кеткен екен ғой. Не мақсатпен, нені көздеп ол қиырға топ ертті екен? Жау іздесе де, дос іздесе де – бәрі осы атыраптан да табылатын еді ғой, – деп бір қойды. Сосын сәл үзіліс жасап барып, қайта сөйледі. – Әне, былтыр Сырдарияның біз жақ түстік бетінен қалмақтарды түре қуған Қанжығалы Бөгенбай батыр бастаған бір топ, араларында Тайлақ, Саурық, Малайсары, Жәнібек сияқты марқасқалар бар – бәрі сонау Торғай даласында, Бұланты, Бөленті дейтін сулардың жағасында ата жаумен қайта тістесіп жатыр дейді. Бізге жеткен алып-қашпа әңгіме бойынша Әбілхайыр да солай кеткен сияқты еді, ал сіздер оны Жем өзеніне қарай бұрып сап отырсыздар.

	Шындығында Барақ сұлтан Әбілхайыр ханның солай аттанғанын алдын ала біліп келген. Қу, тақыс, әрі өзімен көптен бергі бақталас Әбілхайырдың не де болса олай қарай әлдененің исін сезіп жылыстағанын ішке түйіп, ол ненің исі деген күдікті ой төсегінен шоршытып тұрғызған. Сосын да Сырдарияның арғы бетінде көшіп-қонып жүрген жерінен мына аз топпен бері тартып отырған. Жаңағы сауалды немқұрайдылау түрмен қойғанмен осы жүрісінің бар мән-мақсаты сонда түйдектеліп тұр еді.

	Әлі отызға да толмаған Барақ сұлтан осы жасында-ақ үлкен-үлкен хандардың, аузымен мұз бүріккен би-шешеңдердің көп қылығын бойына жапсыра бергендей-ақ шектен тыс салиқалы көрінген. Мынау хан ордасы атты үлкен шаңырақ астында бас қосушылардың көптігінен таршылық көпе-көрнеу сезілгенмен жалғыз өзі екі адамның орнын алып, тым жайыла жайғасқан. Беті жалпақ, әрі мұрны тәмпіштеу. Қысқалау қырқылған сақалы екі шықшытқа жеткенде тікірейе адағайлап, жалпақ бетті одан әрмен үлкен кеңістікке айналдырады. Сұлтанның тек көздерінде бір ғажайып бар. Бір қарағанда көріксіздеу сол бет-жүзін адамға тура қадалғанда бөлекше құбылатын көздері нұрландырып жіберетіндей. Мұның көзіне түспе, түстің екен құрығына іліндім дей бер.

	Барақ сұлтанның иығы да кең, кеудесі де жалпақ. Жалпы бар бітім-болмысымен сидам денелі Әбілхайырға қарама-қайшы жаратылғандай. Бопай ханымның көзін тартуы да сол ерекшеліктерінен, бәлкім.

	Мұның жаңағы сауалына тағы да Дербісәлі сұлтан жауап берді:

	– Әбілхайыр хан қатты қайнаған, бірақ мұқият жабылған қазан сияқты ғой. Жан- жағына бұрқыраған буын көреміз, ал іште сақырлаған дүниесін жан баласына шалдырмайды. Сол Жем өзеніне аттанғанда анық нені ойға түйгенін, нені көздегенін бізге ашып айтпады, тек бар сөзі мына баласы Ералы сұлтанның төңірегінде шаруа жайында болды, – деді.

	Ералы сұлтан өзінің аты аталғанда Барақ сұлтанға одан сайын жұтына қарады. Мынау әңгіме не жайында екенін әлдеқашан жадынан шығарып алғанмен қай нәрсенің де шешуі осы түр-түсі бөлек, баршаның ықыласын өзіне баурап әкеткен қонақ адамда екенін сезіп, сәбилік ой-санасын солай қарай бағыттады. Тек осы тұста оның қасындағы, Барақ сұлтанмен екі ортадағы Күдері батыр шарт жарылды:

	– Осыншама сөзбұйдалап, ащы ішектей созып, өткен-кеткеннің бәріне ақыл сала берсек әлі талай таңды атырып, әлі талай күнді батырамыз. Таз таранғанша той тарқайды. Әбілхайыр хан біздің осы бойкүйездігімізді білсе жонымыздан таспа тілуге де бұйырар еді. Өз басым оны өте әділетті іске балаймын. Бопай ханым, Дербісәлі сұлтан, енді күтетін уақыт жоқ, аттанамыз. Кәне, жол болсын айтыңдар! – деп қоқиланды. Барақ сұлтан құлағының дәл түбінен шыққан мұндай сөздерге өз ордасында отырса шыдамас еді. Мынау басқа хандықтың отбасы. Сонда да ол табиғи мінезімен бұрқ етіп, бұл да өзімен иық түйістіре отырған Күдері батырға сұрапыл қараспен қарады:

	– Әй, Күдері, кекіреге тойған текедей бақылдамай жай сөйле! Ақ сайтаныңды бас! Мұндайда жаңсақ шешімге орын жоқ. Жарға құлайсың, жар болғанда ең бір тереңіне құлайсың! Бопай ханым мен Дербісәлі сұлтан соны сезіп, ара ағайынның ақылына зәрулік ететін шығар. – Барақ сұлтанның осы сөздері тұсында оның көздеріндегі ғажайып құбылыстың шымылдығы түріліп, көмірдей қап-қара қос жанар көрінер-көрінбес от- жалын лаулатқандай. Және оның сәл сәттегі сиқын суреттеуге қауырсын қаламды ғұламаның да тілі жетпестей. Бұл әрі жалаңбас еді, қысқа қырқылған шашы ішіндегі ашуындай тікірейіп, бөркі қоқырайып, өзінен биік көрінген Күдеріні сол қолының шынтағымен ұрып құлатпақтай сыңайы да белгі берді.

	Күдерінің амал жоқ аузына құм құйылды. Бұл шындығында сан ұрыста қол бастап, аса мол тәжірибе жинақтаған батыр емес, Әбілхайырға ерте күннен өзінің риясыздығымен жаққан адам. Сосын да мұны кіші баласының қасына бас-көздікке қалдырып кеткен. Әрі Дербісәлі байқағанды бұл да байқап, Бопай ханымның мына Барақ сұлтанға деген көзқарасын тұлабойымен жаратпай, ширығып отырған. Сосын да сөзді келте қайыруға тырысып, белсенділік жасағаны. Қожайынға адал көңілмен қызмет етпек малайдың жансебілділігіндей бір талпынысы.

	Бұдан кейін Барақ сұлтан шешендікке салып ұзақ сонар сөзге көшті. Әбілхайыр ханның кейбір дара қасиеттерін де әспеттеп, оның жарамсақ жандайшаптарын адастырмаққа із тастаған сыңайда отырды. Ол қиырдан бұл қиырға жалт беріп, көп мәселенің басына су құйды. Тек алшындар мен жалайыр-балғалылардың арасындағы бұл кикілжіңнің төркіні қайда жатыр, соған ғана бойламады. Өз кезектерінде Күдері батыр да, Дербісәлі сұлтан да, Бопай ханым да әуел баста қарақалпақтардың қолтығына мұз бүркіп, жалайыр-балғалыларды шапқызып, сөйтіп, жуас елді мұндай іске өздерінің арандатқанын тістерінен шығармаған. Барақ сұлтан ол жағын білмей ме, білсе де білмегенси ме, қалайда бұл Әбілхайыр адамдарының мүддесін көздеген қалпынан жаңылмай ұзақ жортақтады.

	Ақыры әңгіме желісін күрт өзгертіп, қатулы жүзіне үлкен кісіге лайық мейірім жиып, Күдеріден арыда шоқиған кішкентай балапан Ералыға мойын бұрды:

	– Әй, жаным, сен осы әкең Әбілхайырға тартпағансың-ау, шамасы. Себебі, Әбілхайыр хан ием қоңсылары жылқысын барымталап жатқанда әке түгіл құдайдың да ақыл-кеңесін күтіп отырмаушы еді. Әбілхайыр деген қара бұлттың бауырын тіліп атылған найзағай емес пе? Сен әлде Әз Тәукедей ханнан болбыр туған Болат ханның кебін кимекпісің? Қой, жаным, мынау заман қай заман, Болат ханға ұқсама, әне Түркістанды жауға тастап қашқан оның тап қазір қай қиырда көшіп-қонып жүргенін итім білмейді.

	Бұл сөздерді айтқанда Барақ сұлтан өзіне-өзі ұқсамай қатты күліп еді. Жаңа ғана шынжырлы иттей бұлқынған Күдері батырды қақ тұмсықтан ұрардай әкіреңдеген, сөйтіп сабыр суын басқан Барақ сұлтанның енді мәймөңкелетіп әкеп, соның сөзін қолдай кетуі Бопай ханымға да, Дербісәлі сұлтанға да, басқаларға да күтпеген жай көрінген. Тек қақ төрде, бұхар барқытымен тысталған жастықтардың үстінде малдас құрып қонақтаған сүйкімді жүзді балақан – Ералы сұлтан ғана өзінің көптен күткен рақымына ие болғандай ыржыңдап күлгенге ұқсады.

	Осымен аталы сөз айналасы тиянақталып қап еді. Бопай ханым Барақ сұлтанға ризашылығын айтып, Дербісәлі де сол шырайды өз жүзінен молынан танытты. Ал Күдері батырды тіптен атап сұрама.Құсқабағы мен салбыраңқы мұрнында нағыз аруағы асқан адамның айдары адағайлайды. Жұрттан бұрын орнынан атып тұрған да сол.

	Келесі күнгі таң бозында Барақ сұлтан аттанып кетті.Мұның әкеткен олжасы сол – манағы мәжіліс үстінде ішке кірмей сыртта қалған нөкерлері сондағы өздері қатарлас Әбілхайыр жігіттерімен тонның ішкі бауындай араласуға тырысып, олардан сыр тартты. Кейбіреулері қазан-ошақ басындағы қатын-қалаш, қыз-келіншектерге де қырындады. Не тұспал, не қалжың айтса да құлақтары қалқиып, басқа жақты қоса аңдыды. Әбілхайыр хан Жем өзеніне қарай неге кетті деген сұрақ төңірегіндегі ынтызарлығын да жан ынтызарлығымен қабаттастыра білдіріп отырды.

	Әрі Барақ сұлтан мен оның төңірегіндегілердің білуінше біраз орысшыл башқұрт- татарлар Әбілхайыр айналасының отымен кіріп, күлімен шығуда. Бұлар Ресейге бодандыққа мойынсұнып, дінін қабылдап, шоқынған әзәзілдер. Әбілхайырдың ақ патшаға жолдаған хаттарын қағазға осылар сойдақтатып, әрі одан келген жауаптарды да осылар тәржімалайтын. Міне, Барақ сұлтан саққұлақтары солардың да бір-екеуін қолға түсіріп, көңілін аулап, іштегілерін сарықты. Бірақ ол келімсектердің көбісін Әбілхайыр өзімен бірге әкеткен екен. Мұндағысы қалған-құтқандары ғана. Бәрібір Барақ сұлтан құр қол қайтқан жоқ.

	Бұған жалғас тағы бір сырдың ұшығы шашырады. «Ат аунаған жерде түк қалады» дейді қазақ. Сол айтқандай Барақ сұлтан да қонған жерінде із тастамай кетпеді. Ол ізі – Барақ сұлтан мен Әбілхайырдың сүйікті ханымы Бопай ханымның бір-біріне деген көзқарастарындағы адамның ішкі әлсіздігін айқын бейнелейтін бояу айшықтары хақындағы жаман өсек еді.

	Сол Барақ сұлтан аттанған күнгі бесін шамасында Күдері батыр, Дербісәлі сұлтан және басқа да қолбасылардың ұран салуымен мыңнан аса шеріктер легі Ералы сұлтан, яғни кіші хан ордасының төңірегіне құйылды. Әрі іңір қараңғылығы қоюлана бере Сырдарияның арғы бетінде Қуандарияның сағасын, Арал теңізі маңындағы Бозкөл шығанағын мекендеген қарақалпақтардың бас әкімі Оразақтан да бес жүзден астам сайдың тасындай сайланған жігіттерден құралған ауыр қол жетті. Оразақ сірә, алшындардың мына қорлыққа шыдамай, жалайыр-балғалыларды қайтсе де шабатынын болжап, өз күш, көмегін тез қамдап аттандырса керек. Қазақ пен қарақалпақ бір жеңнен қол бір жағадан бас шығара ұйымдастырған бұл шоғыр жақсы қаруланған, аты-шулы күлдірмамай атты мылтығы баршылық, азын-аулақ жарылғыш заттармен де жабдықталған жойқын әскер еді. Сөйтіп Алтайдан Атырауға дейінгі атамекеннің ең бір шұрайлы кеңістіктерін, көк майсалы таулары мен күміс күлкілі суларын ортақ жау қалмақ басып жатқан осындай қайғылы, қаралы, шер-шеменді заманда да қазақ пен қарақалпақтар бірігіп, қазақтардың екінші бөлігіне қарсы жорыққааттанды. Алла мен аруақтың құлағын шулатып, тоқтау салған бірен-саран көне көз қариялардың гөй-гөйін пәруәйіне ілген жан табылмады. Күдері батыр, Дербісәлі сұлтан, басқа да бес-алты қолбасы жетекшілік еткен бұл шоғыр жалайыр-балғалыларға тұтқиылдан тиіп, аямай шапты. Күлдірмамай мылтығына, жан шошытар жарылғыш заттарға қарсы жалайыр-балғалылардың істер шарасы жоқ еді. Алшын мен қарақалпақтар барымталанған жылқыларын ғана қайтаруды місе тұтпай, бұлардың адамдарына да ауыз салды. Сөйтіп, ауыл-ауылдың ортасында аттарын құйғытып, құлындағы даусын шығартып, қыз-келіншектерден, жігіт-желеңдерден бес жүзге тарта тұтқын әкетті. Жалайыр-балғалылардың аспанға қарап ұлыған иттей көкке дауыс көтерген үлкен-кішісінің кеңірдегінен шыққан ащы зар, қарғыс ұлы дария – Сырдың бойын күңірентті.





АЛТЫНШЫ ТАРАУ


	Қазір тамыз айының соңғы күндері. Сыр бойына қоныс аударып жеткен ұлы жүз жалайыр тайпасының көсемдері – Ескелді би Жылгелдіұлы, Балпық Дербісәліұлы, Қабан (шын аты Қабылиса) жырау Асанұлы бастаған елдің бір бөлігі дәл қазіргі мезетте ұлы дарияның өз жағасында емес, сынаптай сырғып сәл өрлеп кеткен.

	Сырдың оң саласы Арысты бойлай Боралдайға жетті де, осы Боралдайға құятын Бадам өзенімен тіке шығысқа жылжыған. Қазір көне Испиджап, бүгінше Сайрам шаһарының тұсында осы Бадам өзенінің суын ішіп отырған.

	Осыдан үш жыл бұрын қалмақтардың алғашқы екпінінде-ақ солардың қолына түскен Сайрам шаһары тоз-тозы шығып, жау екеш жау да тұрақтай алмас өлі мекенге айналған. Бұл күнде ол шаһарды араласаң қашып, бас сауғалауға дәрмені жоқ қазақтың кәрі-құртаң, жетім-жесірлері мен жараланған қалмақ жауынгерлерінің некен-саяқ тобырын ұшыратасың. Тонайтынын тонап, асайтынын асап, тояттанған бай бекзадалар бұл Сайрамға қайта жалақтаған жоқ.

	Қалмақтардың өйтіп тез сырғып өтетін себебі, бұл шаһар оларға бұрыннан біршама таныс еді. Осыдан қырық жыл бұрынғы бір шабуылда да Сайрам ең алғашқылардың бірі болып солардың қолына түскен. Тұрғындарын қырып-жойып, қаланың өзін отқа орады. Иә, моңғол шапқыншылығынан кейінгі дәуірде аса ірі керуен саудасының орталығы, берік әскери қамал, түркілік суфизмнің негізін қалаушы ақын Қожа Ахмет Яссауидің кіндік қаны тамған, әрі арабтар Аққала атап дәріптеген бұл шаһар сол жолғы қалмақ ойранынан катты ойсырап еді. Сөйтсе де соңғы қырық жылда қайта тірлік нышанын таныта бастаған. Ал осы жолғы шабуыл сол тірлік нышанының өзін жойып тынды.

	Сосын да желке тұстан өздеріне тоқпақтай тиетін жау күшінің жоқтығын ескеріп, Ескелді би, Балпық батыр, Қабан жырау бастаған жалайырдың қомақты бір бөлігі, әрі бұларға қосақтасқан ысты, сарыүйсін, албан, суан, Орта жүздік найман сияқты елдердің кейбір саяқ аталары жұп жазбастан Бадам өзенінің тап осы жағалауында біраз аялдап еді. Ал аталмыш көсемдерге қарасты көшпенділердің қалған тармақтары ру-ру, ата-ата бойынша жіктеліп, олар да осы Сайрам шаһарынан аса ұзамай, оны шығыс беттен айнала теріскейдегі Сайрамсу, Қасқасу, Ақсу, Жабағылысу сияқты өзендерге қарай өрлеген.

	Ал, Ескелді бидің өз ордасы осы Бадам өзені жағалауындағы ел ішінде. Жазығынан бұйрат-бұйрат тақыр төбелері көп, тек теріскей ойыстарында иектің астына біткен сақалдай ұйысқан көгі баршылық бұл өлке күз күндері таянғанда-ақ бозарып, мүлдем көркінен айрылады. Сонда да мұнда бір-бірінен көз көрім жерде орналасқан ауыл- ауылдың өз ішінде үй арасы тым жақын тігіліпті. Бұрындары, бейқұтшылық заманда бұл өңірде мынадай ата қонысынан үріккендер түгілі байырғы қазақтардың өзін таппайтынсың. Мұндай шақта олар анау Қаратау сілемдеріне, мына Арыс, Боралдай өзендері, олардың кейбір тармақтары бастау алатын Талас Алатауының биігіндегі Көлбастау көлі айналасына сырғып кетуші еді. Жанға да, малға да ұжымақ – жаз жайлау дегендерің сонда. Ал мына мал мен жаннан қатты жұтаған, әрі бұл қиырдағы жер жағдайын жақсы білмейтін көшпенділерде ондай жаз жайлау іздейтіндей шама қайда? Ескелді бидің өз ордасы үшін осы Бадам өзенінің жағалауын таңдауда бір себеп, бұл оған тоғыз жолдың торабындай көрінген. Оннан-мұннан хабар алып отыруыма жақсы деп шешкен.

	Бадам өзені тап осы көз көрім аралықта жыланша ирелеңдеп біткен екен. Тамыздың соңы екеніне қарамастан ирек-иректердің өнебойында, әсіресе су жайылған жерлерде көк дегенің бойшаң қу шөппен араласа, қойындаса сықап тұр. Міне, осы үзік-үзік жасыл желектерге есіктері қаратыла өзеннің теріскей бетінде жыпырлата көп киіз үй тігілген. Сәнді ақ ордаға ұқсайтын үлкен еңселі үйлер де күн шуағына шомыла көз тартады. Солардың бірі Ескелді бидікі еді.

	Күн түске тырмысқан шақ. Ауыл айналасында аттылар да, жаяулар да оннан-мұннан қылаң етіп көрініп кетеді. Олардың ара-арасында бала-шаға, қатын-қалаш, әрқайсысы өз тірлігімен асып-сасып, делбең-делбең етуде. Ыстықты ауырсынып, бүктүскен, көлеңке іздеген ешқайсысы жоқ.

	Бес ағайынды Ескелді бидің төрт інісінің ең үлкені, осы бидің өзімен тете Естай, жіңішке ұзынтұралау келген, жасына лайықсыз кекселеу жүзді, селдір шоқша сақалды адам, астындағы бурыл құнанын жедел бастырып келді де, ортадағы еңселі үйлердің біріне тоқтады. Іштен Ескелді бидің бәйбішесі Ақжәмилә мен осы Ескелді, Естайлардың ең кенже інісі Бектұрған шықты.

	Бектұрған осыдан үш жыл бұрын қалмақтар алғаш шапқан кездегідей емес, сәл есейіп, бойы мына Ақжәмилә жеңгесін қуып жетердей биіктеген. Бұл да өз ағаларына ұқсап кепкен қайыңдай берік сидам денелі болатынын осы жасында-ақ білдіріп, тез жетілуде еді.

	– Жайшылық па, тетелес? – деп сұрғылт түсті кимешек киген Ақжәмилә жүзін ат үстіндегі Естайға көтере қарады.

	– Ескелді үйде ме? – деп сұрады Естай.

	– Жоқ, тетелес, бағана таң бозында кетті ғой бәрі, содан жоқ.

	– Қасында кімдер бар еді, анықтап айтшы.

	– Қасында мерген аға, әлгі...

	– Мерген-серген демей, аспан қақырап жерге түссе де аттарын дәл атап түгендеші! Жүйкелеп, тап қазір сенің қай қайын, қай қайын ағаңды қалай әспеттеп, құбылтатыныңды есіме түсірудің өзі маған мұң. Құдай кешірер, дәл аташы! Аттың жалы, түйенің қомы!

	Ақжәмилә сонда да бірден суырыла кетпей, туған тете қайнысының бет-жүзіне тіксіне қарап, оның текке сабылтып кеп тұрмағанын пайымдады. Күйеуіне әке, аға, іні есепті адамдарды өз ныспыларымен атауға тыйым салатын қазақ ғұрпына тап осы екі ортада өзі де наразылық білдіргендей күн шалып, қоңырқай тартқан арық жүзі алабұртып, өзгеріп кетті. Сонда да ораза-намаз сияқты бұзуға қиын жол-жорадан аттап өте алмай тартыншақтап, кенет қасында кішкентай қайнысы Бектұрғанның тұрғаны есіне түсіп, жерден алтын тапқандай қуанды.

	– Кенжем-ау, өзің бар екенсің ғой, сен де көрдің ғой, сен аташы! Сен айтшы би- ағаңның кімдермен кеткенін!

	Бектұрған жеңгесінің бұл сөзінен өзінің де кәдеге асқанын танып, қабағын ауырлата Ескелдінің кімдерді ерткенін тізбелеуге кірісті:

	– Тәттібай мерген, сосын?

	– Немере ағайынды батырлар, – деп Ақжәмилә көмектесті.

	– Иә, Малтабар мен Құлжан ағалар. Сосын Кәшке.

	– Жырау ағаның інісі.

	– Иә, Көсембай.

	– Қабан жыраудың өзінен әзір хабар жоқ па?

	– Хабар-ошарсыз ғой. Алты айшылық жолдың басын қайырмай, білетін бар хисса- дастандарын алты арыс пен алшынға сарықпай, ол кісі елді ойлаушы ма еді, тетелес-ау?

	– Иә, Ақжәмилә, жаңағы әңгімені жалғастыр. Ескелді тағы кімді ертті?

	– Сосын қайсысы? Кенжем-ау, көкірегімде сайрап тұр, тілімді құдай байлап тұр емес пе? Саған не жорық? Жетектегі тайлаққа ұқсамай шешіліп сөйлесеңші былай, – деп Ақжәмилә кішкентай қайнысын асықтыра дігірледі. Бұл мынау Ескелдінің тетелес інісінің не шаруамен жеткенін тезірек білгісі келіп еді. – Ә, ана Дарабоз жеңешемнің үйіндегі аға.

	– Иә, Құлжа аға да бар, – деп Бектұрған тісінің арасынан екі-үш сөзді әрең сыздықтатты. Табиғатында сөзге де, қимылға да шапшаң бұл Бектұрғанның мынау жат өлкедегі көші-қоны аз, қызығы мүлдем жоқ самарқау тірліктен тауы шағыла бастаған еді.

	– Дарабоздың өзі кетпеді ме? – деп сұрады Естай.

	– Жо-жоқ! Әйел заттыдан ешкімді ертпеді. Және де Дарабозды қайдан ертсін, ол анау Сайрамсу дей ме, ол жақты мен өзім әлі көрген де емеспін, сондағы үлкен кісінің аулында. Қазақтың сайын сахарасына әскер бастап әкеткен батырдың әкесінің аулында.

	– Балпық ағаның әкесі Дербісәлі атаны айтады жеңешем, – деп Бектұрған зорлана анықтауыш қыстырма қосты. Естай бұл соңғыны Бектұрғансыз да ұққан.

	– Иә, сол үлкен кісінің аулында. Сонда кетіп, содан әлі қайтпай жатыр емес пе? Сосын кім бар тағы? Сосын осындағы қарауылшы жігіттер түгелімен тік көтерілді десем де артық емес. Осындағысы бірен-сараны ғана. – Сөйдеді де Ақжәмилә Естайға жүзін көтере көздерін оқтай қадады. – Тетелес, амандық па, түріңізден шошыдық қой.

	Естайдың аулы бұдан төменірек, ол да осы Бадамның теріскей жағалауында, атты адамға, не жотаға шыққандарға түтіні шалынатындай жерде еді.

	– Мен мына төбешіктерге көтеріліп, мал қарап қайттым. Сонау шығыс бағдардан шамасы жүз қаралы атты мамырлатып келеді. Атаңа нәлет ит қалмақтың сойқандары тәрізді. Бұлар сонау Шатқалдың суы, Шатқалдың жотасы жақтан келеді. Қонтайшының байтақысы Ыстықкөлде демеп пе еді? Сонда болса одан қатынайтындардың жолы тура осы.

	– Әлгі Сары-Манжы деген қолбасысы сол өңірде деп еді ғой, бәлкім соның қосындары да.

	– Е, итім біліп пе?

	– Қалмақ дегендерің қулық-сұмдыққа құлынынан жүйрік, шындаса қуыршақ құдайының бөркін теріс кигізіп жібермей ме? Сонау Ыстықкөлден тура жол салып, осында келеді деп қалай кесіп айта аласыз? Бұлар әдейілеп, айнала із тастап, іргедегі Ташкент шаһарынан шықпасын, әуелде, – деп Ақжәмилә өз күдігін қыстырды.

	– Ташкент шаһарынан дейсің бе?

	– Иә, Бадамның жоғарырақ тұсынан өткел тауып өтіп, бері бұрылғандар ма дегенім ғой.

	Естай бір сәт өз жеңгесінің аңғарымпаздығын іштей таразылап бөгелді.

	– Ақжәмилә-ай, Ташкент бағдарынан десең мүмкін ол шаһардың арғы қырындағы Шыршық өзенінің жағасынан бері бізге қарай жан ұшырған өз тумаларымыз болмасын. Әлгі күшік Жолбарыс би Жылқайдар баласы бастаған жалайырлар мен албандардың басымы сонда ғой.

	– Не деп болады?

	Сірә, Қаратаудың күнгей сілемдері, Сырдария жағалауы сияқты қиырларға қоныс аударушы жетісулықтар бұл жақтың көп өзгешелігіне әлі де тосырқай қарайды. Соның бірі «шаһар» деген сөзге байланысты.Жетісу өңірінде «Шаһар» деген «Мың бір түн» әңгімелерінде, ескі хиссаларда ғана аталса мұнда ол дегенің ат арытпай-ақ жетіп баратын «өсшерлерде» ашылып-шашылып жатыр. Сайрам, Ташкент, Шымкент. Олардан әріректегі Түркістан, Созақ, Самарқан, Бұхара сияқтыларың да талаптанған адамға иектің астындағы дүниеліктердей-ақ. Сосын да бұлай қоныс аударушылар «шаһар» сөзіне тірелгенде тұлабойларына бір түрлі кербездік біткендей-ақ сестенеді.

	Жақында бұлардың құлағына осы Сайрам, Шымкент топырағында Асанқайғының аузынан ұшқан толғау да шалынды. «Екі басса бір базар» малда береке болмайтұғын, екі басса бір мазар, баста береке болмайтұғын, базары жақын байымас, мазары жақын көбеймес» деген екен қарт баба. Міне, казіргі шаһар мен ескі қорымдардың көптігі, байырғы ел қашып, келімсектер жата-жастана еміне алмай, көп жердің тусырауы да сол бабаның даналығын айғақтамай қайтсін.

	Естай мен Жәмилә да осы тілдесу үстінде сол тәріздес бір түйсіктерді бастан өткерісті. Тек Естай ол жөнінде сыр алдырмағансып, жаңағы күшік Жолбарыс би Жылқайдар баласына қатысты ойын әрі жалғады:

	– Е, шашыраған жалайырлар, сендердің бастарың қосылғанша да мына қара жер көбесінен сөгіліп бітер. Мынау қалмақтар шамасы. Ташкенттен десең, сол шаһардың өзіндегі қалмақтар.

	Естай мен Жәмиләнің сөздері түгесілмей-ақ Бектұрған кермедегі атына мініп алған. Бұл келе жатқандарды жаңа екінші ағасы Естай нұсқаған төбеге шығып өз көзімен бақыламақшы. Осы екі ортада Ескелді бидің осы Ақжәмиләдан туған үлкен ұлы тоғыз жасар Дөмей де пайда бола кетіп еді. Бектұрғанды көріп бұл ойын баласына да желік бітті. Ол да су жағасындағы басы бос жуас тайының жалына жабысты. Енді үш аттының қасында өзінің жаяу қалуын орынсыз көргендей Ескелдінің бәйбішесі де маңайда ерттеулі жылқы бар ма екен дегендей алақтады.

	Үркіншілік заманның әйелдерінің де аяқты малға өңгерілуі оп-оңай, әрі ол әбестікке де жатпайды. Акыры, орталарында бір әйел бар төрт атты топ Естай нұсқаған төбе жаққа тартты.

	Бәріненде он екі жасар Бектұрғанның көзі еткір екен:

	– Мынау шоғыр анық қалмақтар. Біздің елден тағы да аласысы бардай аттарын өңмеңдетіп, шұғыл жүріспен келеді, – деп салды.

	– Жаным-ау, бізде не аласысы болмақ? Жақында ғана бүкіл елден жиылған қарсақ терісін теңдеп, оншақты түйемен әкетті емес пе бұлар? Тап қазір біздің құлағымызға тыныштық орнайтын кез ғой, – деді Естай.

	Ақыры Бектұрғанның сөзі шындыққа айналды. Қалмақтар жолай кездескен екі-үш ауылды қоса түртінектеп бұларға жеткенше бие сауымдай уақыт өтті.

	Ақжәмилә осы ауылда қалған бас қарауылшы жігіт арқылы барлық еркек қараның аттарына мініп, сай тұруын қамдады. Тек жау күткендей бір орында топырламай үй-үйдің тасасында, өзен жағасында шашырай жайбарақат жүрулерін талап етті. Әрі Естайды осында ұстады. Сосын да Естай Бектұрған мен Дөмейді төмендегі өз аулына жұмсап, осындағыдай не әпселеңге де дайын тұру қажеттігі туралы хабар жөнелтті.

	Қалмақтар жай жүргіншілер емес, найзалары мен мылтықтары адағайлаған, айбалталары күнге шағылысқан қарулы шерік екен. Дулығалысы аз, көбісі тазкепеш сияқтанған бас киімді немелер өздері де, аттары да құлақтарын жымитып, жаңа Бектұрған айтқандай, шынында қазақтардан аласысы барлар екен. Олар бірден қазақ, өзбек, қырғыз, татар сияқты түркі тілдес халықтарға ортақ, әрі түсінікті тілмен Ескелді бидің қайда екенін сұрады. Бұлар оның таңертеңгілік жөн айтпай аттанып кеткенін, қайтар мөлшерінен өздерінің де бейхабар екенін мәлімдеді.

	– Не қам, не шаруамен жүрсіздер, мүмкін, бидің орнына біз де жарап қалармыз? – деп Естай ауыл адамдарының ортасынан алға шыға бой көрсетті.

	– Жоқ, бізге осы өңірдің билеушісі Ескелді бидің өзі керек, – деп таңдайлары тақылдады.

	– Ендеше, біраз күтесіздер.

	Жүз қаралы қалмақ қолы су жағасына ұзыннан-ұзақ жайғасты. Қазақтардан қауіптене ме, аттарының шылбыр, тізгіндерін қолдарынан шығармай көгі аз, көбіне шашырай жусанның бір түрі дермене өскен тұсқа құйрықтарын жапсырып, көздері шатынай қарайды. Жетісу қазақтарының алғаш оңтүстік өңірге жеткенде бір көңіл бөлгені осы жусан-дермене еді. Қаратал, Іле өңірлеріндегі жусаннан өзгешерек, әрі малдың ішіндегі құртын өлтіреді дегесін азын-аулақ жылқыларын осыған үйірсектеткен. Алғашқыда болат тұяқтылар бойы екі-үш қарыстай дермененің айыл пішінді кішкене жапырақтарын, сабақтарын үзіп жегенмен, көп ашқарақтанбай тек бара-бара құныққан. Қазір де Жетісу тектес таулы өңірлерден келген қалмақ жылқылары дерменеге қалай қарайды деп, малқұмар қазақтар осы жағына да алаңдасып еді. Тек тізгін, шылбыр ұстаған бас иелерінің мінезі мал екеш малға да көшкендей олар да пәлендей тәбет танытпады.

	Естай ауылдың қазіргі үлкені ретінде қалмақтардың екі-үш лауазымы жоғарысына үйге кіруді ұсынып еді, олар үзілді-кесілді бас тартты. Сосын ауыл жігіттері ат үстінде жүріп, әр үйден сусын тасып таратты. Кекірейіп, оны да ішпеді ешқайсысы.

	Бұл кезде қазақ қоныстарының сыртын торуылдаушылар үзілмейтін. Солар арқылы құлақтанып, тура екіндінің кезінде Ескелді би Жылгелдіұлының тобы да оралды. Бұларды сұстарынан ажыратып, қалмақтар бір кісідей орындарынан тұрысты. Тұлымы білектей жуан, сәнді киінген, қару-жарағынан да көз қарықтыратын жарқыл көбірек шалынатын бекзада атын жетектей топ алдындағы Ескелдіге қарсы беттеді.

	Ескелді де дулығалы, сауыты да үстінде, қару-жарағы да сай, ер үстінде тік шаншылған күйі жаяулаған қалмақ бекзадасына жоғарыдан шұқшиды. Соңындағы кекселері басым, жастары да баршылық, шамамен отыз қаралы адамды бір уысқа сыйғызғандай әлеуетті жан екені көзі барға бірден шалынатын еді.

	Бұған қарсы беттеген қалмақ бекзадасы да осы жағын көз ұшығы арқылы іліп түсіп, жасына лайықсыз әжімі мол сүйекті жүзінің ұшы дір еткенін жасыра алмады. Үстемдікпен ықтыра дігірлеуге күні бойы өзін-өзі жаныған пақыр жеме-жемге келгенде жігері бу боп ұшып, ойынан жаңыла, тұттыға уақыт өздырды. Әу баста екі тісінің арасынан не шықты, оны Ескелді тобы түгілі соңындағы ағаш қадалардай состиған өз қандастары да ұқпады, бәлкім. Сосын да бұл темір дулығасын алдына тосқан күйі тіл-жағын қарыстырып, білектей жуан тұлымын күнге ойната ұзақ телмірді.

	Тап осы шақта бұл қалмақ бекзадасының басты жауы мынау қазақ биі Ескелді немесе оның тобындағылар емес, өзінің жон арқасы арқылы тынысын сезген өз қандастарының арасындағы бақталастары еді. Егер бұл Ескелдімен бетпе-бет кездесуде екі сөзге келмей сүрінсе, мұның дақпырты Ташкент пен сонау Ыстықкөл жағасындағы қонтайшы айналасындағы зайсандар мен бектердің, қолбасылардың құлағына бірден сарт етер еді. Иә, өзі жас та, түрі ескі мына бекзада сондай қауіпті табанда ескеріп, ішкі бар тегеурінін жұмсай оқыстан жабысқан әлсіздікті еңсеруге әупірімдеді.

	– Сіздер біздің аса мәртебелі, шоқтықты зиялылармен ау-жайға барысқанда қазақтар қой аузынан шөп алмайтын момын халық деп, тілдің майын тамызасыздар, қыл аспапша сарнайсыздар, ал көзден тая беріп, нағыз көз байлайтын сиқыршының, одан да асып, қанды қол қарақшының қылығын жасайсыздар, – деп бір ызылдап барып басылды. Мұны естігенде Ескелдінің көкшілдеу отты жанарынан жоғарырақта қас-қабақ емес, енді-енді қанатын жазып жіберіп ұшып кетпекші күйкентай атты құстың өзі отырғандай түрі өзгеріп кетті.

	– Мына шұбыртпаңызға жол болсын айттық. Тек әр атаудың өзінің құдай жаратқан заты, болмысы деген бар емес пе? Сол жағын жадымыздан шығармайықшы, жаным. Шынына көшсем, өз құлағыма өзім сенер емеспін. Біздің қай қарақшылығымыздың үстінен түсіп, мойын бұрғызбас айғақ әкеліп тұрсыздар? Соны тап басып атап, тапжылдырмай шұқып көрсетіп көсілші. Құлың болайын, қазіргі бар тілегім осы, – деп бұрынғысынан да жаман шүйіле қалмақ бекзадасының қақ маңдайынан оқ ата қарады. Қалмақты жаңағы әлсіздігі қайта баурады. Енді бұл бейшара екі оттың ортасында қалғандай. Ажал оғы қақ маңдайдан ба, жоқ, көк желкеден тие ме деп, жүрегі аузына тығыла бойындағы үркек қояндай сужүректікті алғаш рет сезінгендей, зығырданы қоса қайнап, өзіне-өзі келе алмады. Ескелдінің де күйі белгілі еді, ол қалмақтың мына соқтықпасынан шынында тіксіне оған бұл жолы ұзақ қадалмай, арт жақта құйысқан тістестіре емінген Тәттібай мергенге жалтақ-жалтақ етті. Бет-әлпеті жез құмандай сап- сары, сақал-мұрты, қасы-кірпігі түгелімен аппақ, айыр қалпақты абыз пішіндес Тәттібай мерген би назарынан соң атын тебіне онымен қатарласа кетті. Құлжан батыр, Кәшке, Құлжа, Көсембай, тағы басқалар да аттарын шайқақтатып, сатыр-күтір етісті. Бірақ биді баса-көктеп қайда барады, бар бітіргендері аттарын бір орында билей бастырып, қимыл сүйетін қолдарымен аттарының езулерін жыртты.

	Міне, қазақ шоғырының ішінде құйын жүгіріп өткендей осы кішкентай абыр-сабыр қалмақ бекзадасына әжептәуір ес жинауға мүмкіндік берді. Енді ол аз-мұз ерсіне сөздерін түйдектетіп, батылырақ шығарды:

	– Қазақтар қалмақтардан қулық асырам деп ойламасын. Қалмақтар ондай мәселеде намысты қолдан бермейтін халық. Біз сіздер түгіл, шүршіттердің өзін, олардың ең бір майталмандарының бөркін теріс қаратып кигізіп жіберуге жарағамыз. Шүршіттер – ұлы халық, әрі сан жағынан да олармен ешкім иық теңестіре алмас, ал сіздер бір-ақ уысқа сиятын аз халықсыздар, оның үстіне бізге бодандыққа мойынұсынған жағдайларыңыз бар. Сөйте тұра екіқабат әйелдің ішінде жатып бұлқынған, әлі тумаған баланың қылығына ұқсас өнер көрсеткілеріңіз келеді.

	Ескелді би мен Тәттібай мерген ғана емес, бұлардың ту сыртындағылар да мына неме нені салақұлаш етіп сойдақтатып келе жатыр десіп, абдырасып, әрқайсысы өз жүздерінен әрқилы таңырқау белгілерін танытты. Ал Ескелді тіптен шыдамсызданып, оның сөзін бөле киіп-жарды:

	– Әй, бекзада, сен осы бас зайсандардың бірінің жаңсақ жөн сілтеуімен адасып кеп тұрған жоқсың ба? Мүмкін, бағытың бұл емес шығар. Біле білсең, біз бұл қиырдың жұртына жатпаймыз. Біз сонау Жетісуданбыз. Осыдан үш жыл бұрын, қоян жылғы ерте көктемде қалмақтың ұлы қонтайшысының алғашқы соққысына шыдамай бері жер ауып, Қаратау асып жеткендерміз. Атамекенімізден айырғандарың аздай ат сабылтып, тағы не алашықтарыңды атап, ақиып, мінез көрсете сау еттіңдер мұнда? Бізді жүкті қатынның ішіндегі балаға да теңедің. Басқаны да айттың. Сонда көздегенің не? Жүйкелетпей сөздің түйінін тез нұсқашы,жарқыным!

	Жалпы екеуара ортақ тілде түсініскен қазақ пен қалмақ осындай ауызша текетіресте бір-бірінің түйсігіне дәл қона қоймайтын, киімге бөтен матадан жамау жапсырғандай одағай теңеулер, сөз саптаулардың орын алатынына өзара еттері үйренісе бастаған. Осы жолы да қалмақ бекзадасының сөзіндегі оспадарсыздыққа шамданбаса да болар еді, Ескелді би оны тағы бір қалтарыста еселеп пайдалануға қажет деді ме, тілінің ұшымен бір нұқып, ескертіп өтті де тоқсан ауыз сөздің тобықтай түйініне асықты. Бидің осы тағатсыздығы қалмақ бекзадасына одан сайын жігер бергендей. Ол енді дағдыдағы сабырлы қалпын қайта тауып, жаңағы қазақ биінің мысы басқандағы орнықсыздығын, сасқалақтығын біржола жуып-шаюға екіленді.

	– Не алашақтарыңды даулап келдің дейсіз. Біздің сіздерде қандай алашағымыз бар еді? Ұмыттыңыз ба? – деп қалмақ бекзадасы тіптен зіркілдей сөйледі. – Тағы да қайталап айтамын. Сіздер бізге бодан елсіздер. Сол бодандықтың кепілі ретінде, әрі біздің сіздерге қарсы күш қолданып, тиіспеуіміздің басты шарты ретінде жыл сайын жан басынан бір-бір қарсақ терісін өткізіп тұру қажеттігі туралы келісім қайда қалды?

	– Ау, бекзада, сен осы қонтайшы ұрғасынан шықтың ба, жоқ, көктен түстің бе? Біз ол келісімді қалай ұмытайық? Осы жақында ғана он екі түйеге тиелген қарсақ терісін алып кетпеп пе едіңдер? Одыраңдаған жиырма шақты қарауылшысы бар өркешті жануарларды маң-маң бастырып әкетіп еді ғой. Қалғанын қазан, қарашаға дейін өткіземіз деп уағдаласып едік қой.

	Ескелді осы сөздерді айтқанда, қалмақ бекзадасы оны қабақ астынан мұқият аңдыды. Қазақ биі осы қарасынан-ақ оның ет пен терінің арасындағы ғана емес, одан әріректегіні де қоса үңгіп, нысанаға алғанын сезді. Енді сасқалақтық атты пәле Ескелдінің өз тұлабойына тырнақ сала бастағандай. Қалмақ бекзадасы сәл салғыртып барып:

	– Сіз менің көз алдымда қазақ көсемінен гөрі қалмақтың қан базарларында қаптап жүретін шаман биін билеуші алдамшыға ұқсап тұрсыз, – деп салды.

	Ескелді бұл жолы шынында өз құлағына өзі сенбей қасындағы Тәттібай мергенге жалт қарады. Бидің жайын түсінген мерген атын тебініп қап алға шықты. Бұлардың соңындағы Малтабар, Құлжан, Кәшке, Дарабоздың күйеуі Құлжада, тағы басқаларда дақозғалыс байқалды.

	Тәттібайдың онсыз да жез құмандай сап-сары бет-жүзі тіптен өртеніп бара жатқандай:

	– Біз қоңсылас ел – қалмақтың талай бектерімен, зайсандарымен алқалы топтарда айтысқа түсіп едік, бірақ сен сияқты жас балаға пышақ ұстатқандай сөзді епетейсіз қолданатын бекзаданы көрсек көзіміз шықсын. Қалмақ жұртының ішіндегі сөз бен жөн білмесі өзім демесең кәне, келген шаруаңды нақтылап түйінде. Біздің де шыдамымыз таусылып барады. – Тәттібай мергеннің бұл сөздерінің тұсында арт жақтан тықыршыған дыбыстар тіптен үдеді, әлдекімдердің намысы қозып, не қилы әрекет төңірегіндегі ойларға да батқандай.

	Ескелді бидің соңында әлі де аттан түспей жыпырласқан отыз шақты жігіттердің арасында осыдан үш жыл бұрын Балпық Дербісәліұлының басқаруымен қалмақтың бірнеше түйеге артылған зеңбіректерін Іленің суына батыруға қатысқандар да баршылық еді. Әсіресе, солар бұлайша бас-көз демей өкіреңдеп жеткен қалмақтың мына шоғырын із- тозын қалдырмай Бадамның суына ағызар ма еді деген қиялға ерік беріп, онысы аяқ-қол қимылына ұласардай дегбірсізденісті.

	Қалмақ бекзадасы қайта сөйледі.Бұл жолы сөзді тіптен әріден бастап, Жоңғария мемлекетінің күш-қуаты, қазақтың екі бірдей астанасы – Ташкент пен Түркістанның жоңғарлар қолында екені, бодандық шарттары, өздерінің Қытай мен Ресей сияқты көршілес алпауыт елдер алдындағы беделі, ал осының бәрін тәптіштеп жеткізуші мына қалмақ бекзадасының өз басы сол Ташкенттегі қалмақ бегінің оң қолы екені турасында ой ақтарылды-ау келіп. Қазақтар барынша шыдамдылық көрсетіп, дүйім қалмақ жұртынан шыққан заржақ өзің шығарсың десті. Әйтеуір бір кезде басынан күн өткесін бе, әлде мұның желкелігіне көз тіккен өз адамдарының тықыры білінді ме, қалмақ бекзадасы тоқсан ауыз сөздің тобықтай түйінін іздеп тауып, нақтылап ежіктей бастады. Сонда ғана қазақтар іштерінен ауыр дем алды. Жаңа ғана Ескелді соңындағылардың кейбіреулерінің осыдан үш жыл бұрынғы қалмақ зеңбіректерін суға батыруға байланысты оқиғаны еске алуы текке емес екен. Бұл жолы да сондағы жәйттің бір бөлшегі қайталаныпты.

	Ол былай екен: жаңа ғана Ескелді би еске салған он екі түйеге тиелген қарсақ терісі қалмақ қонтайшысы отырған Ыстықкөл жағалауына да, тіпті мына қалмақтарға қолды болған Ташкент шаһарына да жетпепті. Жолай оларға құлағы қалқиған бір шайтан кездесіпті де, жиырма шақты қарауылшы топ шошынып, бет-бетіне қашып жоғалыпты. Сөйтіп, қарсақ терісі тиелген он екі түйеден тегіс көз жазыпты. Жиырма адам түгелімен болған жайларды өздерінің бастықтарына, зайсандарға, басқаларга бірімен-бірі жарыса жыр ғып айтқасын аналар ауыр ойда қалады. «Апыр-ау, мұндай жағдай неге үнемі қайталана береді?» деген сұрақ төңірегінде үймелеседі. Ақыры, әлденеден сезіктеніп, осы Сырдария, оның Бадам, Боралдай сияқты салаларында отырған ел ішіне жансыздар жібереді. Осы төңіректердегі бұрыннан бар жансыздарды қоса түртпектеп, бұлар мәселені анықтайды. Қалмақтардың шайтан дегені шайтан емес, бәрі осындағы атақты қуақы Тұрлымбет Бекенұлы дейтіннің ісі екен. Өзі көсе, басында да қылау жоқ, арық денелі неме балшыққа басы-көзімен қоса бір малшынып шықса, әрі айдалада кездессе ескі хиссалардың кейіпкері – шайтаннан бір былай емес екен. Секемшіл жұрт одан неге шошынбасын? Міне, қалмақ бекзадасының қуып кеп тұрғаны сол Тұрлымбет, сол Тұрлымбетке қолды болған қарсақ терісі тиеулі он екі түйе.

	– Иә, ел басшысы Ескелді би, сол Тұрлымбетті, сол он екі түйені жүгімен қолымызға бүгін-ертең тапсырсаңыз. Әйтпесе, Жоңғарияның ұлы қонтайшысы Сыбан Рабтан сіздерге қарсы жаңа науқанды бастайды! – деп аяқтады сөзін қалмақ бекзадасы.

	Ескелді үшін ойланатын уақыт жоқ еді, ол істіктей сақалды иегін көкке көтере өзінде жоқ мінез көрсетіп, қарқ-қарқ күлді. Бұл күлкіні басқалар да іліп әкетті. Әсіресе, бұған дейін ашумен түйілген Тәттібай мергеннің күлкісі алабөтен еді. Мұның денесі селкілдегені соншалық, астындағы аты ытқып кетіп, Ескелді бидің қарсы алдында шырқ айнала, езуін жыра жаздаған ауыздық темірдің ырқымен ғана қайта орнына барды. Қалмақтар: «Мыналарды не жын соқты!»– дегендей сілейді.

	Ескелдінің және оның тобындағылардың сырт көрінісі осылай да, ал іштеріндегі ұлан- асыр дүниенің табиғаты бөлек еді.Бұл күндерде мұндағы елдің жатса-тұрса ойлайтыны мүлдем басқа-тұғын, міне, мына қалмақ бекзадасының «Сыбан Рабтан сендерге қарсы жаңа науқанды бастайды» – деген қоқан-лоққысы сол басқаны бұлардың ішкі жан жарасын ауырта жайқап өтті. «Апыр-ау, онсыз да бір науқанның буы бұрқырап жатыр емес пе?» – деген сұрақ бәрін көкіректен ұрды. «Әлде бұл қалмақтар ол науқанның өз пайдаларына шешілгенін естіп, қоқиланып кеп тұр ма?» Әңгіме, сонау Арқа жақта Торғай даласында Бұланты, Бөленті өзендерінің жағалауларында орын алуы ықтимал соғыс жайында еді, оған мына Ескелді бидің бас серіктесі Балпық Дербісәлі баласы мол күшпен кеткен. Ол соғыс басталды ма, басталса қалай жалғасуда, қалай бет алуда, қалай аяқталмақшы? Балпықтың хабаршылары, не өзі қашан келеді деп, батыс теріскейге қарағыштай бұлардың екі көзі төрт болған күн еді.

	Соны біле тұра мына қалмақ бекзадасының тағы бір науқан туралы сөз қозғауға қалай дәті барады! Осындай күдікті сауалдар асқан жылдамдықпен көкірегінен, миынан зуылдап өткенмен, Ескелді би өзінің жаңағы қалпын бұзбай сақтап, сол бағдарда өріс тапты:

	– Апыр-ай, қалмақтың ұлы қонтайшысы хақында ғайбат сөз айтуға аузым бармайды, тек ол кісіні қоршаған бас зайсандардың, қолбасшылардың қазақтың жерін шабамыз деп, бастары айналып, ақыл-естеріне зақым келгеннен сау ма? Еш барып, айдаладағы жын- шайтанның ісін де қазақтан көргендері не сасқандары? Жын-шайтан, дию мен пері қалмаққа жау да, қазаққа қашаннан бері қарын бөле екен? Қалмақтың жансыздары ондайлықты қай жерде көзімен көріпті. Ал егер сіздер мұның бәрін Тұрлымбет деген қуақыдан көрсеңіздер, оны қолдарыңызға берейік. Даладан тышқан ұстаса арыстанның азуын қақтым деп бөсетін ол желбуаздың дақпырты Жоңғарияның ұлы қонтайшысының құлағына жетсе, әй, қарағым, сіздер де ұсақтап біткен екенсіздер! – Ескелді осыны айтты да арт жаққа бұрылып, көп аттының ішінен өзінің тете інісі Естайды тауып, соған бұйрық берді. – Естай, сол Тұрлымбет шіркіннің кеше сенің ауылыңда екенін құлағым шалған, мына кісілерді ертіп апарып, өзің жолықтыршы. Қарсақ терісі тиелген он екі түйені сол жұтса, қайта құссын. Жолықтыр! Қарыздар қалмайық!

	Топ ішінен Естай бөліне берді.

	– Кеше Тұрлымбет шынында біздің ауылда еді, ұшарын жел, қонарын сай білетін ол кезбенін бүгін қайда екенін қайдан білейін? Бұл кісілерді апар десең апарайын, тек Тұрлымбет жөнінде ұятқа қалар жайым жоқ, – деп бірден басын арашалай сөйледі.

	Бұдан кейін Ескелді қалмақтарды тағы сөзге тартуға әрекеттенді.Ұлы қонтайшының денсаулығы жайында, Шұна-Доба, Қалдан-Серен сияқты бас қолбасшылар хақындағы пәлендей айыбы жоқ сауалдарды суыртпақтатты. Ташкенттегі қалмақ бегі ондағы байырғы халықпен қалай тіл табысып жатыр деп те сүйкеп өтті. Ара-тұра өзіне есімдері таныс қалмақтың екінші саптағы қолбасшыларын да ауызға іліктірді. Сондағы мақсаты бұл қалмақ тобынан сонау Торғай даласындағы қазақ-қалмақ қақтығысы жайында мысқалдап болса да бір ақпаратты сығып алу еді. Бірақ мынау сұңғыла қалмақ бекзадасы оңайлықпен қармақ қабатын ақ шабақ емес екен. Ол жағын өзі де ескертті.

	– Сіздер біздің бар құпиямызды өз аузымыздан іліп түскілеріңіз келеді. Қулық сіздерге де қонайын деген екен, – деді.

	– Бекзада, сіздер қулықты өздеріңіздің арғы беттегі көршілестеріңіз – ұлы халық шүршіттерден үйренесіздер. Ал біз қулық жөнінде қай заманда да сіздердің шаңдарыңызға көміліп келеміз. Шаңға көмілмесек, сіздерге бодандыққа мойынсұнар ма едік? Біздің қулық асырғанымыз осы ма? – деп Ескелді әлі де жылы жүзбен қалмақ бекзадасының ішіне ене түсті. Бірақ ол мүлдем сыр алдыратын емес екен. Ескелді сауалдарының баршасы да жауапсыз қалды. Ақыры қазақ биі:

	– Біз ежелден қонақжай халықпыз. Сіздер сияқты қоңсыластар түгілі жаудың табағына у салу деген бізде болмайды, – деп қалмақтарды дәмге шақырды. Бірақ мына бекзада уақыт тарлығын тілге тиек етіп, бас тартты. Сосын бұлар Естай аулына қарай қозғалып берді. Естайға Ескелді тобындагы Малтабар батыр және бірнеше қосшы жігіттер ілесті.

	Жаңағы қалмақ бекзадасының қазақтардың қулығы жөнінде тісінің арасынан сыздықтатып сөз шығаруы тегін еместей еді. Жаудың тізесі батқасын, әрі оған қарсы істер шара аздықтан анау-мынау қулыққа қазақтардың да бет бұра бастағаны рас. Жаңа қалмақ бекзадасына Ескелді би «Тұрлымбетті қолдарыңа берейік» дегенде қасындағы Тәттібай мергенге көз қиығын тастап үлгерген. Тәттібай мерген де өз кезегінде арт жақтағы Құлжан батырға көз тастады. Құлжан батыр қасындағы денесі серіппелі темірдей жас батыр Кәшкеге қарады. Аға буын өкілдерінің басына келген ойды бұл да тілсіз түсініп, қалған шаруаны өзі тындырды. Ол мынау анталаған қалмақтардың көзіне түспейтіндей етіп, екі жігітті оңашалап, дереу төмендегі Естай ауылына карай бой тасалап шабуға бұйрық берді. Ол екеуі қазір Ескелді би мен қалмақ бекзадасы арасында не сөз болды, бәрін бүге-шігесіне дейін қалдырмай Тұрлымбет Бекен баласына жеткізулері тиіс. Бұған дейін Естайдың жұмсауымен қалмақтардың келе жатқаны туралы осы Естай, Ескелділердің кенже інісі Бектұрған мен Ескелдінің үлкен ұлы Дөмей арқылы құлақтанған ол бұдан арғы амал-айланы өзі ойлап тапсын.

	* * *

	Қалмақтар Естай аулына жеткенде үлкен бір шудың үстінен шықты. Шеткі қостардың бірінен шаштары дудыраған екі-үш қатын әлдекімдерге өршелене айқайлап:

	– Кет, қараң өшкірлер! Кет! Жаудан қалған тамтығымызды енді сендер алмақсыңдар ма? Кет! Кет! Жоғалындар! – десіп жатыр.

	– Үй, құдай қарғағырлар, мә, саған, мә, саған! – деп екінші бір қатын тіпті долдана жерошақтан ағаш күрекпен көсіп алып, оларға қарай аспандата күл шашты. Үшінші, төртінші қатындар да бір-бірінен дауыстарын асыра қарғыстың неше түрін қарша боратуда.

	Бұлар кімге шабаланып, тілдерінің у мен зәрін төгіп жатыр, ол жағын Естай, Малтабар батыр бастаған қалмақтар тым жақындап барып қана ажыратысты. Айналасы он екі, он үш адам, өңкей не қазаққа, не қалмаққа келмейтіндей әлем-жәлем киінген біреулер. Ана түбі түскен шелектей қаңқу сөзді әйелдердің қоқан-лоққысын көңілдеріне алатындай ешқайсысы жоқ, қайта бір-бірінің соңдарынан тізбектеле секектеп, сырнай тартып, би билеп жүрген сайқымазақ топ.

	Қалмақтар бұларға таяқ тастамдай жер қалғанда Естай өзімен қатарлас ілбіген Малтабарға қарап миығынан күлді. Малтабардың да толған торсықтай жүзінде сондай күлкі нышаны білінді. Бұлардан соңырақ, мол қалмақ шоғырын оң қапталдан қыса қозғалган қазақ қосшылары да мырс-мырс күлісті.

	Тек қалмақ бекзадасының ғана көздері шарасынан шыға күлкі атаулыны өзіне дарытпай, тіпті адам мінезіндегі ондайлық құбылыс түсіне кіріп көрмеген жанша бет- әлпеті өзгеріп кетіпті. Қарсы алдындағы көрініс әлдебір мейманасы асқандардың өзін мазақ ету үшін ұйымдастырған әрекетіндей шалынып, сол түйсігі ішіндегі жаулық пиғылын ұшы қатты бірдемемен түртіп өткендей қозданды. Көп ойланбастан ол алабөтен топтағылардың біреуін шаншып құлатпақтай иық қомдағаны, найзасының ағаш сабын шымыр саусақтармен сығымдай қысқаны, әрі түр-түсінің көмірдей қарауытқаны көзге ұрды. Басшының бұл сықпыты соңындағы қосшыларына да ауып, олар да күреңіткен жүздерін бір-бірінен асыра көтерісіп, көздерінің отын аямай төгісті. Таңырқасу, абдырасу сезімдері бәріне ортақ еді.

	Иә, қалмақтардың тамашалағаны тек әлеміш киімді әлдекімдер болса, бұлар бүйтіп, естерінен тана ошарылмас еді ғой. Ондайлықтың көкесі Жоңғарияның өз ішінде, әсіресе, атышулы қан базарларында жыртылып-айрылады. Қазақ ордасындағы мына тобырдың бір ақылға сыйымсыздығы сол – бұлар өңкей жарымжан кем-кетік, мүгедектерден құралған еді. Әрі қолдан жапсырып алды дейтіндей емес, жарымжандығы, мүгедектігі өзінен-өзі сайрап тұр.

	Мысалы, бірі соқыр, соқыр болғанда бір көзінің жанары түгелімен ағып түсіп, орнында қып-қызыл қуысы үнірейгеннің өзі. Сен мына кемістігіңді қолдан жасап, алдаусыратып тұрсың деуге жау екеш жаудың аузы қалай барады? Екіншісі ақсақ, бір аяғы тізеден екі бүктеліп жерге жетпей салбырап тұр. Әрі өткен-кеткеннің бәрі көрсін дегендей, шалбарының кеміс аяқ жақтағы балағы тізеден жоғарырақ тұстан қырқылыпты. Не аурудан екені белгісіз, әйтеуір шор болып біткен тізедегі айқыш-ұйқыш тыртық күн көзіне сәулелене жарқырайды. Үшіншісі құныс. Аюдың қонжығындай домаланған неменің арқасы ғана бүкіреймей кеуде сүйегі де алға шығып иегіне тиер-тимес тұр. Өзі жартылай жалаңаш, мойнына оратылған ескі күлгін шүберек бөкебай ма, жоқ, қырық жылғы боз жейденің тамтығы ма, әйтеуір болмысындағы кемшілікті жасырғаннан гөрі жалпақ жұртқа одан әрмен алақайлатып тұр. Өзі соншама мәз-мәйрам, бір ашылып, бір жұмылған былшықты көздерінің айналасында күлкі іздері үйіріліп, жас балаша тасыраңдайды. Төртіншісі екі қолдан бірдей айрылған шолақ. Ал мұның қимылдары тіптен жан шошытады. Мал таптап, шаңдаққа айналдырған тұсқа қос құйрығымен жалп етіп отырады да, адамның екі қолы жасайтынды мұның екі аяғы атқара бастайды. Мысалы, аяғының ұшымен жерден тас алады да, оны әуеде қақпақылдап ойнап, кейде баспен де ұрып, аяқ ұштарымен қайта қағып алады.Бесінші, ол да ақсақ, бірақ алғашқы ақсақтай оның кемістігі тізесінде емес, сол аяғының ұшында. Тобықтан төмен жансыз, шамасы, ағаш балдаққа сүйеніп, бұл алға жылжыған сайын жансыз аяқ сүйретіліп келеді,әрі бұл ақсақтың екінші қолында қурай сыбызғы. Онысын аузымен үрлеп, неше түрлі әуенге басады. Әрі оған қосылып би билейтінін қайтерсің. Ондайда сүйретілген жансыз аяғы әлдебір жәндіктің құйрығына ұқсап кетеді.

	Қалған бес-алтауы да осындайлар. Бұлардың көш басында Тұрлымбеттің өзі. Іштеріндегі дені сауы осы ғана. Бірақ оның өзі де бетіне түк бітпеген көсе. Әрі оған ұстарамен тықырлап қырылған, жылтыраған басы қосылып, мұны да төрт мүшесі бүтіндердің қатарына қосуды қиындатады. Тағы мына сұмдықты қараңыз. Қалмақтарға ұқсап, ұзын жейде киген, бірақ сары емес, күңгірт түсті, әрі белбеусіз, мұның да қолында қурай сыбызғы, соңындағы ұзын тобырдың алдында секектеп би билеп, бұл да қилы-қилы әуенді құйқылжытады. Тобырдың ортан беліндегі жансыз аяғы сүйретілген сыбызғышының сазына бірде қосылады, бірде қосылмайды, сулы, нулы жерлердегі шегірткелердің үніндей бірқалыпты жіңішке дыбысты үзбей созып, шегенделіп тұрып алатыны да бар. Кейде кенет бөле-жарылып, тың өpic тауып, екінші сыбызғышыны қоса ілестіріп әкетеді.

	Тұрлымбеттің қимыл-әрекетіндегі ең ғажайыбы бұл емес, басқасы. Аузынан сыбызғысын алып, жай ысқырыққа басады да, оны да әртүрлі созылмалы әуеннің жетегіне қосады. Тек бұл ретте шырқ айналып, өздеріне бағжиған мол қалмақ шоғырына арқасын береді де, қайта жалт бұрылғанда Тұрлымбеттің мүлдем өзгерген түрін көресің. Аузы- мұрны қисайып, бір жақ құлағының астынан бір-ақ шығады. Түксіз иек мұндайда үлкен қолқабыс тигізеді екен. Бұл иегін қисайтқан жоқ. Осы пенденің табиғи болмысының өзі солай деп, құлаққа әлдекім сыбырлағандай құлай сенесіз. Тек Тұрлымбет неше түрлі құбылған ысқырығын үдете тағы да кілт бұрылып, алқара көпшілікке арқасын бере қайта беті бері қарағанда жаңағы ауыз бен мұрын екінші жақ құлақтың астын барып паналайды. Ал ендеше. Өстіп тағы бір айналғанда Тұрлымбетті тіпті танып болмайды. Екі езуі керіліп, жылтыр иекті екі жақтан қыспаққа ала доғаша иіліп кетеді. Ал қабағы ше... Онысын тіптен атап сұрама. Қабағы бүкіл маңдай терісін соңынан ілестіре көздерін бүркемелей төмен түсіп, буаз қаншықтың желініндей салбырап кетеді. Ал тағы айналғанда онысының бәрі аспанға қарай шаншылып түседі.

	Тұрлымбеттің осы әрекеттерінің бәрінде де ұзынша тобырдың ән мен күйі, секектеген қозғалыстары мен биі толастамайды. Қайта одан әрі күш алып, арбай түседі. Әртүрлі тақпақтар ма, жаңылтпаштар ма, жоқ еш мағынасыз сөздер ме, әйтеуір әртүрлі ырғақтармен олар да төгіледі. Кейде бәдік айтыс пен бақсы сарынына да ұқсап кететін тұстары бар. Тек мына бір шумақ қана баршасына айқын жетті.

	Үлкен керсең қалды да,

	Ac құйылды тегешке.

	Үлкен билер қалғанда

	Құлдар кірді кеңеске.

	Кеңескеңде не десті?

	Тырнадай мойнын теңесті.

	Теңескенде не десті?

	Біріне бірі серт қылды:

	Үйге кедей келгенде,

	Бір аяқ ас бермеске.

	Бұлар кімді әжуаламақшы сонда, әлгінде ғана түбі түскен шелектей қаңғырласып, өздерінің атына қарғыс жаудырған қатындарды ма? Жоқ, қазір олардың үндері өшіп, әрқайсысы өз індеріне кіріп жоғалған. Қатындар мына қалмақ шоғырын көріп бой жасырды ма, жоқ, Тұрлымбет бастаған кембағалдар үйірінен енді залал жоқтығын сезіп тынышталғаны ма, ол жағы да жұмбақтау.

	Тұрлымбет үйірінің жын-ойнағы басылар емес, қайта одан сайын өршіді. Әнебіреу көзі ағып түсіп, қызыл еті үңірейген неменің даусы жағымды екен. Ол Тұрлымбет пен бір аяғын сүйреткен ағаш балдақтының сыбызғысына бірде қосылып, бірде қосылмай әртүрлі қиқуға салады. Кейде ол қиқуларының соңы әлдебір халық әндерінің қайырмаларына ұласады. Бұлардың өнеріндегі бір ерекшелік – қай нәрсенің де басын бастап, оны аяғына дейін жеткізбейді. Үзік-үзік, қырық құрау. Қарағайды талға жалғап, одан әртүрлі будан шығармақ әрекетке де қатты ұқсайды.

	Иә, мына көріністен қалмақ бекзадасының басына ауыр салмақ түсті. Ол жаңа өзін қазақ биі Ескелдінің мысы басқандағы мүсәпірлігінен біржола айығып, мұнда шектен тыс доңайбатпен жеткен. Енді сол доңайбаты басқа бір тасқа тиіп, шытынап жарылғандай күйде тұр. Әжімі мол сүйекті жүзінің де ұшында күн сәулесі ойнағанмен, ол мұның ішкі жігерін тұтандырудың орнына күл-қоқысын аршып, оңып түскен реңкін жария еткендей.

	Малтабар батыр қалмақ бекзадасының осы шырайын дәл бағалады ма, ештемені көңіліне алмағансып:

	– Іздеген Тұрлымбетіңіз анау. Жаңа Ескелді би рұқсат етті ғой, жілігі татитын жемтік санасаңыз, өзіміз-ақ ұстап берейік, жә, ұстап беріп қайтеміз, ол ешқайда қашпайды, саусақ ұшымен ымдасаңыз, өзі-ақ алдыңызға келеді, – деді.

	Ол жағын қалмақ бекзадасы өзі де сезді, бұл шайқыбасты әкетсе, оның арты неге соғады, сол жағы сүймен темірдей мұның көкірегіне тиді. Арттағыларға бұрылып, олардан ақыл сұрау да абырой әпермейтіндей.Көз алдындағы ақ пен қарадай айқын нәрсені өзі де көріп байыптай алмаса, мұның несі бекзада деген сауал оларды айғыр үйіріндей азынатып жібермей ме? Қалмақ бекзадасын тұйыққа тірелткен қосымша бір хикмет Тұрлымбет соңындағы кем-кетік мүгедектер жайы. Онсыз да құдайдың кәріне ұшыраған сорлылар мына басшысы ұсталса ұлардай шулап, басқа бір дүниенің жарығын ашып жібермей ме? Әрі бұл кезде сонау Ыстықкөл жағасында жамбастаған ұлы қонтайшының жаңа үкімі таратылған. Бұл шақта қазақтарды Жоңғарияға одан әрі бодандыққа тартуда тек қарудың күші емес, саяси келіссөздер мен шаралар да барынша пайдаланылсын. Бұл соңғы үкімнің әжептәуір көмегін де, артықшылығын да баршасы сезініп үлгеріскен. Міне, сондай жағдайда қалмақ бекзадасы болмашы бір нәрсеге арандап, абұйыр-атқа өз қолымен дақ салмай ма? Жоқ, жоқ, бұл Тұрлымбетке қол батыра алмайды. Ертеңгі күні бұл шешім қате шыққан күнде де мынау кем-кетік, мүгедектігі көрер көзге айқын бейшаралардың халі тұсау болды деп бас сауғалауының жөні бар. Міне, қалмақ бекзадасының суға батқандағы қармаған талы осы. Сөйтіп, осы талдан басқа қолына ештеме іліктірмей бос қайтты. Қазақтардың ас-суға шақырған ілтипатына да құлақ аспады.

	Бұлар бөгелместен Бадам өзенін осы жағалауымен жоғары өрлеп жүріп кетіп еді. Жолай Ескелді би аулын қайта баса-көктей өтіп, шаңдатып, түу шығысқа қарай қасқая тартқан. Өздері бері теріскейге өткен Бадамның өткелді тұсы сол жоғарыда-тұғын. Соған жетті де, аттарының ауыздықтарын алып, шап тартпаларын босатып, суарып, асықпай әрі өткен. Енді өздерінің ас-су ішуі үшін қолайлы жер іздеп келе жатқан. Кәусар сулы бұлақтар бұл маңда баршылық, солардың бірін таңдамақшы. Кенет бір қалтарыстан құлағы қалқиған үсті-басы қап-қара адам пішіндес қап-қара шайтан шыға келді де, көз алдарында талтайып тұра қалды. Бәрінен де шырақтай жанған көздерінің қарасын айтсайшы! Келе жатқан мол қалмақ шоғырын ішіп-жеп барады.

	Мұндайда қалмақ дегенің қазақтан да үркек халық. Қақ жарыла, шайтанды екі жақтан айнала шапты. Жаңа ғана іштері жарылғанша судан қанып ішкен аттар бауырларын жазып, дұрыстап шаба алмай ер үстіндегі иелерін одан әрмен үрейге батырды. Сөйтіп, қай-қайдағы бірТұрлымбет дегеннен көрген құқай мына жақтан шыға келді.

	* * *

	Ертеңіне таңғы астан кейін Ескелді би тағы да мол шоғырды көтеріп, ауыл сыртына шықты. Теріскей ойыстары иек астындағы сақалға ұқсап ұйысқан көкке толы да, күнгей беттері тақырлау төбе-төбелердің бірінен екіншісіне өтіп, уақыт өткізбекке ұқсайды. Жиыны отыз қаралы адам. Олардың ішіндегі ең белгілері кешегілер – бұл шаққа дейін өзіне сыралғы үзеңгілес достар ретінде қалыптасқан Тәттібай мерген, немере ағайынды Малтабар мен Құлжан батырлар, Көсембай, Кәшке, Дарабоз атты еркекшора әйелдің күйеуі Құлжа. Қалғандары жай атқосшы жігіттер.Бұл соңғылар жоғарыда аттары аталған Ескелді үзеңгілестерімен бірге би айналасында қабаттаса қақтығыспай оларды үркердей оқшау топ етіп алға салады да, өздері екі таяқ тастамдай жер артта жүреді. Ескелді тобы тізгін тартса, бұлар да темір ауыздықпен аттарының езуін жыра кілт тоқтайды. Ел басшыларының сөзіне құлақ қою, тіпті араласу бұлар тарапынан осы кезеңде сап тыйылған үрдіс. Жалғыз бұл емес, жаумен жағаласып, қашып жүріп, жалайырлар қазақтың басқа да біраз дағды мен үрдістерінен бас тартқан. Мысалы, сонау Балқаш көлінен арғы беттегідей тастөбеге екі қолы бос жұрттың тайлы-таяғына дейін қалдырмай тегіс иіріп қойып, иек шошаңдатып, мәжіліс құру да сиретілген. Енді қайтсін. Отыз тістен шыққан сөз отыз рулы елге тарайды. Ал құлағы салбырап, ел кезетін, сұмдықпен су ұрттаған қалмақ жансыздарына ол сөздердің мағыналарын жинақтап, сап-сабымен өз басшыларына жеткізіп тұру тіптен де қиын шаруа емес. Міне, осыдан жүрегі шайлыққан қазақ басшылығы ойлана келе айла-амал өзгерткен. Бұл кезде ең бір түбегейлі мәселелер осылай ауыл сыртында, ат үстінде мұқият іріктелген, ел ұйтқылары, қолбасшылар арасында ғана талқыланады.

	Қазақ басшыларын – әсіресе қатты тітіркендіргені – қалмақ жансыздарының көрген көз сене алмастай ала-құлалығы еді. Тіпті осынау Ескелді бидей, Балпық батырдай, Қабан (Қабылиса) жыраудай адамдардың алтын-күміске бергісіз сөздерін тыңдап, жан ұшыра нұсқауларын орындап, елім дегенде ет жүрегі елжірер қарапайым жасақшылардың кейбіреулері еш пәледен өздері де сезіктенбестен сол қу аяқ қалмақ жансыздарының көмекшісіне айналғанын қайтерсіз. Міне, қазіргідей қосшы жігіттердің Ескелді қасындағы ел ұйтқыларынан екі таяқ тастамдай жер қашық жүруі де соның нәтижесінде орнатылған тәртіп.

	Ескелді өз қасындағы Тәттібайлардан да атын бүлкектете желдіріп,озыңқырап кетті де, кілт тоқтап, кері бұрылып, бұларға қарсы қарап тұра қалды. Енді ғана бір сөзді аузынан шығармақ еді, соңдағы қосшы жігіттердің арасынан екеудің бөлініп шыққанына көңілі бөлініп, бөгелді. Ол екеу өзінің кенже інісі Бектұрған мен үлкен ұлы Дөмей еді.Бұлар кешегідей ауылда қалмай, қосшы жігіттерге қосылған. «Мыналар қайда барады?» – деп Ескелді қабағын ажырайта олардың соңынан қарап, әрі айтпақ ойын басында пісіре түсті.

	Бірі ересектеу, екіншісі әлі әжетке жараңқырамаған екі бала ұзақ шапты. Алдымен еңіске құлап, артынан үлкендер тұрған төбеге сол батыс-теріскейлеу орналасқан екінші төбеге жарыса көтерілді. Ескелді тобынан бөле-жарылып өздерінше ту көтеріп шықпақ қылықтарына ұқсап кетті. Би қасындағылардың ең жасаңдаулары Кәшке мен Көсембай олар жаққа қарап миығынан күлісті.

	Бектұрған мен Дөмей өздері көтерілген төбе басында аттарын ойқастатып, біраз бөгелді. Ескелді олардың оқшаулануынан ойы бөлінбегенге ұқсап, тамағын кенеңкірей сұрғылт түсті жүзіне қайратын жиғандай көз алдындағы өз тобын кәперге алды. Мыналар да бидің осы райына жығыла оған барынша ынта, ықылас қойысты.

	Кенет Бектұрған мен Дөмей жарыса айғайлап кеп берді. Алғашқыда би тобына қарап,

	«біз бір ойын бастаймыз, қараңдар» дегенге ұқсас белгілері шалынып еді. Байқаса басқа, олар батыс жақтағы әлденені нұсқап, кеңірдектері жыртылғанша дауыс салуда. Енді елбасылардың бүкіл назары солай ауды. Бұлардан бөлегірек тұрған қосшы жігіттер де қару-жарақтарын сарт-сұрт еткізе, аттарын бір орында шырқ үйіре кері бұрылды. Бұл таңертеңгілік шақта күн жон арқаларынан түскендіктен батыс жақ кеңістік түз адамдарына барынша алшиып, етек-жеңін тым кеңге салып, мол ашылатын. Бәрінен бұрын осы биіктен түтіндеген төбелері мен мұндалайтын кешегі Естай аулын нысанаға алысып еді. Тек ол жақтан қыбыр еткен тірі тышқан көзге ілікпеді. Сосын да қос шырақтарын күштей мүлдем әріге салды. Алыс көкжиек, аспан мен жердің астасқан сызығы күннің басқа мезгіліндей емес, пышақ ізіндей айқын тартылған. Ол жақтан да алақайлап бөрікті аспанға лақтырардай еш жақсылық нышаны белгі бере қоймады.

	«Апыр-ау, мыналардың соншалықты неден шат-шәлекейі шықты, әлде үлкен кісілерді келемеж еткені ме? Жоқ, онсыз да жүйкесіне күш түсіп, тұралаған жұртты мынадай алмағайып заманда өйтіп, келемеж ететіндей Бектұрған мен Дөмей аса санасыз емес еді ғой». Осылай ойлаған үлкен-кішісі аралас шоғыр ол екеуін көздерімен тағы бір барласып, батыс көкжиеке қайта шұқшиысты.

	– Ә, мен көрдім! – деген дауыс Кәшкенікі еді.

	– Мен де көрдім! – Мұны айтқан Көсембай.

	– Анау көкжиектен берідегі күреңіткен ойпаңға қараңыздаршы! Әне, әне, аздап шұбатылған шаңы да ағараңдады.

	– Кәшке дұрыс айтады. Мынау өзі қалың әскер ғой!

	– Қалың әскер ме, жоқ, мал-жанымен бері ығысқан қазақ көші ме?

	– Жоқ, Кәшке ұқсамайды!

	– Олай десең, тап осы Балпық батырдың жасағы болмасын.

	Балпық батырдың есімі аталғанда бәрінің тұлабойларын жылы ағын кернеді. Әсіресе, Ескелді би дүр сілкініп, құс қанатты қабағын сілке көтерді. Басындағы дулығасы да ұшып түсердей осы шалт қимылы қасындағылардың назарынан тыс қалмады.

	Екі жас – Кәшке мен Көсембай сөз жарыстырып барып, сәл тосылғанда Тәттібай мерген жабайы құсша саңқ етті:

	– Әй, бәрекелде! Мен де шалдым!

	Тек бұл мезетте Тәттібай мерген ғана емес, басқалар да көріп, шуласып кеп берді. Әсіресе, мына елбасылардан бөлек ошарылған жасақшы жігіттердің даусы қасты шықты.

	– Көрдік! Көрдік!

	– Мынау анық Балпық батырдың жасағы!

	– Әй, бөрінің артындай шуласпай, сәл сабыр сақтаңдар! Не деп болады бұл заманда! – деп Малтабар батыр айғайлады.

	Кәшке мен Көсембайда осы шеруді біз неге бірінші көрмедік деп, ана төбедегі Бектұрған мен Дөмейге қызғанышпен қараған рай бар.

	Мына көріністен Ескелді тобы бірден өзіне-өзі келе алмап еді. «Шынында не деп болады? Бұланты мен Бөлентіде қазақтарды жайпап салып, Ыстықкөл жағасындағы әкесі Сыбан Рабтанға асыққан Шұна-Добаның әскері емес деп қалай кесіп айта аласың?»

	Мына шеру тым алыстан шалынған, әрі жүрістері баяу, Ескелді тобын екі ұдайылыққа салып, ұзақ салғыртатын түрі анық. Осы екі ортада бұлар тұрған төбенің күнгей жақ ойысынан екі атты шыға келді. Бұлар Естай мен Тұрлымбет еді. Тұрлымбеттің түрі арқа- жарқа. Баршаның көз жанарын ауырта тартқан батыс кеңістікке ол да алақтағанымен мұның өз қызығы өзінде, онан да менің шашбауымды көтерсеңдерші деген раймен әркімнің ықыласын өзіне бұра сығыраяды. Бұл райын алғаш байқаған Тәттібай мерген. Батыстан көрінген шоғыр жөніндегі күдігі сап-сары жез құмандай жүзінде жазулы тұрғанмен де Тұрлымбеттің астына көпшік қоюға қайрат тапты.

	– Апыр-ау, Тұрлымбет, мен сенің талай хикметіңе куәгер жанмын. Сонда да кешегіңе өз басым сене алар емеспін. Сенбесіме тағы лаж жоқ. Сонда деймін-ау, сен жел-құзсың ба, жоқ, әлде өзіңді әзірет Әлінің пырағы жалына жабыстырып әкете ме? Сонау Естай аулында өңкей кембағалдарды ілестіріп, жынның ойнағын ұйымдастырып, қалмақтарды естен тандырасың, кенет ол қалмақтар аттың басын кейін бұрып, пәледен машайық қашыпты дегендей, шұғыл аттанып кеткенде Бадамның сонау өрінде оларды құлағы қалқиған қап-қара шайтан болып қарсы аласың. Осыған өнерің қалай жетті?

	Тұрлымбет жылтыр иегіне күн сәулесін ойната сөйледі:

	– Би-ағам айтпады ма, қазақтың көп жігіттері бір ұлы науқан алдында әскер ойынына берілудің орнына қалмақтар үшін қарсақ соғамыз деп, арса-арсасы шығуда деп. Сол жазғандардың бейнетін шектеу үшін тапқан өнерім ғой.

	Қуақы жігіттің осы жауабы тұсында оларды тағы да бөгде жай елең еткізді. Ол Тұрлымбеттің «ұлы науқан» деген сөздері еді. Бұл көп ешкімнің аузынан шығып жүрген тіркес емес. Сонда да әркімнің көкірегінде жатталып, сығымдалып, мағынасы тастүйін түйнекке айналған ұғым. Бірақ ол жайында ешқайсысының айқын түсінігі және жоқ. Қашан, қай мекенде, қандай көлемде орын алатын ұлы науқан, ол жағын бұларға нақтылап ашып берген бір де бір дуалы ауыз болған емес. Соған қарағанда, сірә, олардың өз көкіректерінде де айқын шешім қалыптасып үлгермеген сыңайлы. Бірақ ерте ме, кеш пе, оның бұрқ ететіні даусыз, себебі қазақтар қаншама бойкүйез, керенау аталғанмен өз ата-қонысында қалмақтардың бүйтіп тайраңдауына мәңгілік көне бермек емес қой. Жер теңгедей, аспан тебінгідей. Міне, батыстан көрінген бір шерудің бұларды осыншама алаңдатуы да іштей әлдебір дүрбелең күткен сондай орнықсыздықтан еді.

	Ескелді би үзеңгілес серіктерімен аз-кем ақылдасқан соң біраз қосшы жігіттерді теріскей бетке, Сайрам шаһарының төңірегіндегі ауылдарға жұмсамақ еді, енді ол шаруаның бәрін де кейінге қалдырды. Мыналардың кім екенін анықтамай еш қимыл- әрекетке кезек тимек емес. Соны ашып айтты да. Кенет Малтабар батыр беті бұлтиып бір ұсыныс білдірді. Оны Тәттібай мерген мен Малтабардың немере інісі Құлжан батыр құптай жөнелді.

	– Есекем, мынау шерудің қозғалысы тым баяу, бүйтіп сең соққан балықтай сенделгенше, өзіміз жүрдек атты біреулерді жіберіп алсақ қайтеді?

	– Әп, бәрекелді! Нағыз жөн сөз! Бүйткен мең-зеңдіктен не пайда?

	– Тек кімдер болып шықса да алақайлап қарсы алғанға ұқсамайық. Елеусіздеу біреулер қарсақ соғып, адасқанға жорытып, құстай ұшып барып, құстай ұшып кері қайтсін.

	Ескелді би бірден келісті. Барып қайтуға Кәшке мен Көсембай іріктелді. Олар аттарын ойнақшытып, ойысқа қарай құлай жоғалғанда би маңындағылар ер үстінен ауып-ауып, жердің жұмсақ қыртысына табандарын тигізді. Қу шөпке жамбастарын басып, бірден құлай кеткендері де бар. Жарты бие сауымындай уақытты бұлар шыдамдылықпен өткеріп салды. Көсембай сонда қалыпты да, елгезек, ұшпа мінезді Кәшке қайта оралды. Аш қасқырдың беліндей іші ішіне жабысқан Кәшке ер үстінде солықтап, түкірігіне шашалып аузындағысын әрең жеткізді:

	– Би ағам, жәмиғат, ол келе жатқандар Балпық та емес, басқа бір жау да емес, өз адамдарымыз, – деп барып қайта түйіліп, әрі астындағы аты ойнақшып, сөзін бірден дамыта алмады. Бұл Кәшкенің соңғы бірер жылда түрі де аздап өзгергендей. Бұрынғы тағалы аттың ізіндей дөңгеленген, тебіндеген сақал-мұрты қарайыңқырап, молырақ жайылып, жүзінің жартысына жуығын жасырып әкетпектей дендей бастаған. Шаладай жанған көздерінде де жалын молырақ, әрі онсыз да тотығыңқы жүзі мынау оңтүстіктің күні астында әбден-ақ күйген екен, алақандай темір сынығына ұқсайды. – Ол келе жатқандар, би аға, жәмиғат, естеріңізде ме, сонау қоян жылғы көктемде жау алғаш шапқанда біздің жалайырдың балғалы атасына қарасты ел баршамыздан бұрын ірге көтеріп кетпеп пе еді. Олар сонау Сырдарияның төменгі ағысынан, Қазалының ойысынан, Арал теңізі маңынан бір-ақ шығыпты деген лақап жетпеп пе еді? Мыналар солар.

	– Апыр-ау, не айтып кеттің? – деп Ескелді би күйкентайдың қос қанатындай қабағын көкке сілки ажырайды. – Балғалы туысқандар ма, сонда?

	– Осынша жыл хабар салмаған олар неғып, аты-жөні жоқ, бері жылжып берді екен? – деп, Малтабар батыр суырылып алға шықты.

	– «Арқада күн жақсы болса, арқар ауып несі бар?» деген қазақта бір сөз бар емес пе? Сол Сырдарияның төменгі ағысы, Қазалы ойысы жақта да бір дауыл көтерілген ғой. – Мұны айтқан Тәттібай мерген.

	– Бүкіл қазақтың басын дәл осы жолы қайтсек те қосамыз деп, сонау Қаратаудың теріскейі мен күнгейінде кезек домалап, көшіп-қонып жүрген Төле би жарықтық жан- жаққа жар салуда деп естуші едік қой. Мүмкін, содан мыналарға да жел бітіп, ең алдымен өз туыстарымызды табайық, тоғыссақ, солармен тоғысайық деп ірге көтерген шығар. – Бұл Малтабар батырдың немере інісі Құлжан батырдың сөзі.

	– Құлжан батырдың жорамалы менің көкірегімдегі қыл қобызыммен үндес шықты, – деп Дарабоздың күйеуі Құлжа да қарғадай ғана бойымен ер үстінде құнжың қақты.

	Төле би Әлібекұлының есімі аталғанда баршасы тосын күй кешкендей. Себебі, Төле би есімі бұлар үшін жай есім емес еді. Төленің осылар қарадан шығарып, хан тұтқандай Ескелді би Жылгелдіұлының нағашы атасы екені өз алдына, жалпы Шыңғыс нәсілді – төрелердің салы суға кеткен, жау мәртебесі күнді көлегейлеген күңгірт, тар жол, тайғақ кешулі заманда қандай да дұрыс бағдар, жөн іздеп аласұрған көңілге бір медеу сол қалың дулаттың жанысынан шыққан ұлы бидің айналасынан жаңғырығып жететін дақпырттар болушы еді. Міне, қазір де Ескелді маңындағылар Төле Әлібекұлының мол пішілген жаратылысын, даналық тұнған, ақ қылаң қаба сақалды айбарлы жүзін, айналасындағы оның бір сөзін де қалт жібермей баққан атышулы, ақ шулан сақалды жезтаңдай шешендерді, қайыс алақан батырларды, әрі сол алқақотан көптің ортасындағы құйма алтындай сұсы бөлек, әрі бұл шақта жалы күдірейіп, тез жетілу үстіндегі Сабалақ атты баланы елестетісті. Сол елестің жетегінде өздері көз нысанаға алысқан батыс көкжиекті де ұмытысқандай.

	– Жоқ, ағалар, олай емес! – деп, саңқ еткен Кәшкенің даусы бұларды ұйқыдан оятқандай еді. – Бүкіл ел көшіп келе жатқан жоқ. Солардың сөз ұстарлары ғана. Айналасы небәрі қырықшақты ғана адам. – Кәшкенің даусы қатты шыққанмен өз-өзінен қылғына әрең сөйлеп, әкелген хабарын осылай нақтылай түсу де ол үшін үлкен қиындықка соққаны көрініп тұр.Бұл, сірә, осы хабарды неғұрлым тезірек жеткізсем деп бері қарай жүрегі тым алып ұшса керек.

	– Солай десеңші!

	– Е, бәсе!

	– Мен де ойлап-ақ едім, – десіп, мына тұрғандар өздерінің елес, қиял жетегінде кеткенінен ұялысып, жаймалап, қайта жамыраса бастады.

	– Ал ішіндегі басшысы кім, анықтадың ба? – деп сұрады Ескелдіби.

	– Басшысы, би ағам, ілгеріректе айтушы едік қой, ныспысы да, бет-ажары сізге ұқсаған деп. Сол, сол Есентүгел!

	* * *

	Осыдан екі бие сауымындай уақыт өткенде бұлар күткен жолаушылар Ескелді би үйінің ішінде сығылыса жайғасты. Би үйі он екі қабат еді, қырық шақты жанға бәрібір орын тар, ішке кіргендері шамамен жиырмаға жуығы, қалғандары іргесі түрілген үйдің сыртында торкөзді ағаш керегеге құлақтарын жапсыра жантайысты. Осындағы ел адамдары да солай. Ортада дастарқан жаюға әрең жететіндей кішкене ашық жер қалдырылды да, Ескелді өзі бастап, келген қонақтарға қарама-қарсы орналасты. Сырт пішіндеріне қарасаң тап бір үлкен дау-шарға түсетін, бір-бірінде алашағы барлардай-ақ.

	Шындығында, мұның өзі бір түрлі қызық кездесу болды. Мынадай жау шапқан заманда атамекендерінен ажырап, әлдебір қиырларда тоз-тозы шыққан елдің саяқтары қапелімде ұшырасса өлікке дауыс айтқандай өкіріп жылап, бір-бірінен көпке дейін құшақтары ажырамас еді ғой. Ал мына кездесуде тіпті де олай емес. Рас, екі елдің басты адамдары бір-бірімен төс қағыстырды-ақ. Басқалары да сөйтті. Тек өкіріп жыламақ түгіл, көздері шықтанған ешқайсысы жоқ.

	Бұл екі топта салған жерден бір-бірімен көбірек көз сайысына түскен Есентүгел мен Ескелді. Мұндай күтпеген кездесуден, әртүрлі түйткіл-жорамалдардың көкірек сүйегін кеміріп жеуінен естері танған басқалардың да көз еттері ауыра бастап еді, сонда да бір- біріне қаршығаша қадалған екі ел басшысының өзара назар алмасулары бәрінен басым түсті. Алғаш ақыл тапқан Ескелді сияқты. «Апыр-ау, келген кісіге жас балаша мұншама сұқтануым әбестік, әрі оны да ыңғайсыздандырамын ғой», деп қос шырағын одан ала қашқысы келгенмен, олар ырыққа көнбеді. Ақыры көз сайысы жалғаса берді. Тек тіл байлаулы. Мың жылдық тозаққа барабар ауыр үнсіздік. Тек бір кезде Ескелдінің желке тұсынан Малтабардың даусы күмбірледі-ау:

	– Көрмегелі көп заман. Көп дауыл, көп әпселеңді өткердік. Қайғы-қасірет кеудемізді қара тастан қатты шер-шеменге толтырды. Ондай күйден өздерің де құр алақан емес сияқтысыңдар. Сонда да біздің халіміздің шырғасы көбірек-ау деймін. Себебі, көңілдегі көп болжам мен көз алдымыздағы көріністің былай басын қосып, байланыстыра алмаған сең соққандай халіміз бар. Сол халден өздеріңіз арылтыңыздаршы. Не жаймен жүрсіздер? Жарығым, жаңылыспасам, сенің ныспың Есентүгел ғой, – деп, сөзінің соңын жалайыр- балғалылардың басшысына үңіле тиянақтады.

	Есентүгел өз тобы алдында тікесінен-тік, қос өңірі, жеңі кестеленген сұп-сұр масаты шапаны иығынан түсіңкіреп, мойны сорайып отырған. Анадағы шабуыл кезінде қарақалпақтар сыпырып әкеткен киім-кешегін айналасындағылар саясат ойланғансып, айнытпай тез қайта жасатып, үстіне жапқан. Ауыл-ауылды кездіріп, тап сондай масаты таптырып, кесте тіккіш әйелдердің үлкен тобын жұмысқа жеккен. Бұл Есентүгелдей басшыға үмітпен қарайтын көптің көңіл күйі үшін қажет деп есептескен. Сонда қарақалпақтар Есентүгелдің маңдайына жара салғанмен киім-кешегіне саусақ ұшын да тигізбеген болып шығады. Есентүгелдің өзі де сондай аттыны жөн көрген сыңайлы. Қазір ұшы түйнектелген ұзын мұрнын сәл көтеріңкірей, ойқы-шойқылы арық бет өңірін қарсы алушылардың емін-еркін тамашалауына берген. Бұл Малтабардың сұрағына зарықтырмай іле жауап қайырды:

	– Сонау Жетісуда, әкем күйеу, шешем келін болған мекенде азан шақырып қойған ныспым Есентүгел екен, ал мынау Сырдың бойында ол жалғызсырамасын деп, оған қосақ жалғадым. Ендігі ныспым – Жарықбас Есентүгел.

	Жалайыр-балғалылар басшысының оң жақ самайынан жоғарырақтағы сынық тағаның ізіндей жылтыраған тыртықты мұндағылар алғаш бетте-ақ, ол алдыңғы жиегі қиық қоңыр киіз қалпағын басынан шешкенде-ақ байқаған. Тек онысы бұрыннан бар ма еді, жоқ, кейін жапсырған белгісі ме, сол жағына ғана ой жүгіртіп үлгермепті. Енді жалайыр-балғалылар басшысының мына сөздерінен соң ғана баршасы соған қадалысып, мұнда бір гәп барын, тіпті, бұлардың ойда жоқта бұлай келісінің өзі сол айдың үш-төрт жаңасындай көкке шаншыла біткен таңбаға байланысты екенін пайымдасты.

	Жарықбас Есентүгел сәл үздіктіріп барып, қайта суырылды:

	– Мынау менің басыма түскен жараның ізі құдайдың жеке өзіме тартқан сый- сыбағасы деуден және аулақпын. Бұл сонау Сырдарияның төменгі сағасы, Тереңөзек аймағы, Жаңадария жағалауы атты мекендерде сары қамысқа тығылған қалың балғалылардың көкірек сүйегіне ойылып түскен сызат деп атаймын. Өз жарамды көтерер ем, ел жарасы шыбын жанымды темір табаға салып шыжғырды, қайтейін. – Жарықбас Есентүгелдің осы сөздері тұсында мұның екі жанында отырған бірі кәрі, бірі жас – екеу сәл қозғалақтап, жөткірінгенге ұқсас қимылдар жасады.Бұлар, сірә, өз басшысының салған жерден ағынан жарылып, күрт түсіп, мына Ескелді би қарамағындағы жұрттың алдында аласаруына намыстанған сыңайлы. Жасырағы сәл елгезектеу екен, шидем шекпенді кішкентай қушық денесін сәл көтеріңкірей, көкшіл көздері мен бетіне үшбұрыштана жапсырылған қып-қызыл мұрнын қарсы алдындағы Ескелді биге ғана емес, басқаларға да жағалай бағыттап, шолғыншылық жасағандай:

	– Айыпқа бұйыра көрмеңіздер, біздің бір ішімізді тескен күдіктен тынышымыз кетіп барады, – деп ол кенет құсша сайрап қоя берді. –Тынышымыздың кететіні сол – біз осындағы ел басшыларын түгендей алмай отырмыз. Ескелді ағаны көріп, көзайым болғанымыз өзінше бір мәртебе, өзінше бір төбе қуаныш. Ол жағын түр-түсімізден-ақ оқып, танып отырған шығарсыздар. Би ағадан кейінгі мұндағы екінші тұлға – Балпық батыр Дербісәлі баласының Арқа жерінде, Бұланты өзенінің жағалауында екенінен құлағдармыз. Батырдың ол жорықтан әлі орала қоймағанын топшылаймыз. Тек жібектей сөзі мен әні алыстағы елдің де жүрегін жібіткен Қабылиса-Қабан жырау Асан баласы қайда, араларыңыздан ол кісі неге көрінбейді, ол кісінің даусы неге естілмейді деген сұрақтар қоянның құлағынша қалқиып, кесе көлденеңдейді, қайтейін?

	Бұл сөйлеген Алғазы ақын еді. Тәттібай мерген Ескелдіден соң жаңағы Малтабар батырмен қатарлас шөккен. Енді сол абыз пішіндес жүзін тасадан жұлып алғандай сәл көтеріле кетті:

	– Жаңа өздеріңіз сипаттағандай, біздің де көкірек сүйегімізде сойылып түскен ойық ізі бар. Көңіл күпті. Ормандай көп Орта жүз, Кіші жүз – алшын, тіпті олар түгіл осы өзіміздің ұлы жүздік ағайындардың бас-аяғы қайда, қайда жөңкіп жүр, анық сезіп отырған біз жоқ. Қабан жырау Асан баласы кешегі қой үстінде бозторғай жұмыртқалаған заманда да бір орында байыз таппас жан еді. Ал мынадай күнде байласа тұрар ма? Ел-елден, жер- жерден хабар әкелемін деп жол жүріп кеткелі не заман? Балпық батыр мен Қабан жырауды күте-күте көзіміз талды.

	Алғазы ақын алған жауабына тояттанбағандай одан әрі қозғалақтады. Бір жайдан қасындағы Жарықбас Есентүгелге сығалай көз тастап, тағы бірдеме десем зекіп тастай ма деген күдікпен де тартынған түрі бар. Осыны аңғарған Ескелді би дауысын сәл майпаздаңқырап:

	– Жөн сұрап, жол болсын айтпақ біздерден. Жаңа біздің жайымыздан мына Малтабар батыр сыр ашты-ау деймін. Лебіздеріңізге ынтықпыз. Жайғаса орнығып, асықпай шешіліңіздер, – деді де есік жаққа бұрылды.– Кәне, сусын әкеліңдер.

	Жалайыр-балғалы адамдары қатты қаталап келген екен. Онысын жасырмастан ағаш тостағандармен ұсынылған езілген құртты қылқ-қылқ еткізіп жарыса жұтысты.

	Сусын ішіліп болар-болмаста Жарықбас Есентүгелдің сол жағындағы кәрісі – жіпсік көзді, екі жағы суалыңқы қара шал Жүсіп тіл қатты:

	– Сіздердің халдеріңізге Малтабар батырсыз да қанықпыз.Бұл күнде бүкіл қазақтың желкесінен қара тас басып тұр емес пе? Жаудың салған ауыртпалығына ауыртпалық қосар ойымыз жоқ еді. Алламның жазуы осылай. «Айран сұрап келіп, шелегіңді жасырма», – деген. Шешілмеске халіміз нешік.

	Бұдан кейін Жарықбас Есентүгелдің жалғыз өзі көсілді. Екі жақ та сілтідей тынып тыңдады. Түнеу күні шілде айында Тереңөзек аймағындағы Сырлытам кесенесін тамашалауға барғанда басталған оқиғаны сап-сабымен бүге-шігесіне дейін қалдырмай баяндады. Өздерінің жылқы барымталағанын да жасырмады. Ақырында, алшындар мен қарақалпақтар бірігіп, жылқыларын кері қайтарып қана қоймай, оған қоса бес жүзге тарта қыз-келіншектерден, жігіт-желеңдерден тұтқын әкеткенін, өздерінің енді бұлардан көмек сұрап келгендерін қадап айтты.

	Жарықбас Есентүгелдің сөзі таусылғанда онсыз да жүні жығық балғалы адамдарының одан әрмен еңсесі түсті. Іргесі түрулі үйдің тор көзді ағаш керегесінің ар жағында, сыртта отырғандардың ішіндегі егделеу біреуі еңкілдеп жылай да бастады. Оған «қой» деген ешқайсысы жоқ. Ал үнсіз көздерінен тек жас парлағандар тіпті көп. Тіпті сөз ұстаушылардың қатарындағы Алғазы ақын мен Жүсіп қарияның да көздерінің айналасы шықтанып, қарсы алдындағыларға тура қарай алмай именшектейді. Тек Жарықбас Есентүгелдің өзі ғана қаққан қазықтай серейген күйі, ұшы түйнектелген ұзын мұрнын Ескелді биге көтеріп, арық бет өңірінде бір суық сәуле жүгіріп тұрғандай.

	Ескелді би балғалылардың қазіргі қалпын ойша саралап, бұлардың осы сапарға оңайшылықпен бел бумағанын ұқты. Әрі-сәрілікке ұшырап, ұзақ сансырап, басқа барар жер, басар тау таппаған соң осылай ат басын түзегенін түйсінді. Иә, бұлар ендігі тағдырымыз өз қолдарыңда, не бұйырсаңдар да құлдық, бір құдай мен өздеріңнен басқа жан сауға сұрар жеріміз жоқ деп, бәріне мойынсұнып, иіліп келіп отыр.

	Ескелді би осылай толғаса да ақсұр жүзі мүлдем басқа ойдың жетегінде кеткен адамның реңкін береді. Ол да шындықтан алыс емес. Ескелді жаңағы түйсігімен қатарлас тағы бір сауалға үйірсектеді. «Апыр-ау, осы балғалы көсемін жұрт маған ұқсата беруші еді, ол ұқсастықтары қай жерінде», – деп, соны зерделеуге қоса кіріскен. Бәрінен де Ескелді Есентүгелдің ішіне қарай опырылған арық бет өңірін назарға алды. Әлденеден Жарықбас Есенгүгелдің беті ғана емес, ақылы да опырылған, ел басқаруға өресі төмен адамдай шалынды. «Жә, оның ақылын безбенге салып неғылайын, мысалы, менде ақыл көл-көсір, бірақ ол өз жұртымның не қажетіне жарап жатыр? Қазір көп ақылдың қажеті шамалы, тек біріккен күш, жауға қарсы ортақ майдан керек, соны баршаға ұқтырар тіл мен жақ керек».

	Жаңа Ескелді би өзінің жарықбас тұрғыласының ақыл мөлшеріне күмәнданғанда оның мұндай көмекті қарақалпақтар алғаш шапқасын-ақ іздеуі керек еді ғой, олардан жылқы барымталауы жөн бе еді, күш арасалмағын неге ескермеген деген сияқты сауалдар түртпектеген. Малтабар батыр жас бидің ойын оқығандай екен. Мұның онсыз да толған торсықтай жүзі тіптен ісініп-қабынып кетіпті. Көздері де жасаурағанға ұқсайды. Ескелді оң жағына бұрылып, әдейілеп назар аударғанда бұған солай көрінді.

	– Жарықтықтарым-ай, ақай жоқ, тоқай жоқ қарақалпақтар алғаш шапқаннан кейінгі қимылды былай тереңнен толғап барып, іздестірмедіңдер ме? – деді Малтабар батыр.

	Ескелді бидің сол жағынан тынысы білінген Тәттібай мергеннің де біраз сұрақтар көкейін тесіп бара жатыр еді. Бірақ ол Малтабар батырмен жарыспайын дегендей әзірге тілін тартты.

	Малтабардың сөзіне Жарықбас Есентүгел, Алғазы ақын, Жүсіп қария үшеуі бірдей елең етісіп, үшеуі қатарлас сампылдай жөнелердей қомданысты. Бірақ біреуі де аузын ашып үлгермеді, онсыз да жоғары түрулі киіз есікті иығымен қаға бір қосшы жігіт кіріп келді. Іштегілерді басып кетердей, оның түрінің өзгерісі жаман еді. Ол түкірігіне шашалып, әрең сөйлесе де даусы қатты шықты:

	– Би ата, сүйінші! Сүйінші! Балпық батыр келе жатыр дейді. Шығыны аз, сыңайы нағыз сәтті жорықтың өзі болса керек. Әне,хабаршы келді, – деп, қосшы жігіт ашық есік жақтағы сыртты нұсқады.

	* * *

	Бәрі сатыр-күтір етісіп сыртқа ұмтылысты. Енді балғалылар мен мұндағы өзге жалайырлар ию-қию араласып кеткен. Киіз үйлердің ара-арасынан сытылып шығып, әлдекім қамшылап, таяқтап айдаған ірі қара малдай жондары жылтырай жосылып бара жатгы. Бадамның суы көрінетін жиекке жете кілт тоқтасып, көздерін алақандарымен көлегейлей батыс жақты бір кісідей жұмыла назарға алысты. Ескелді мен Жарықбас Есентүгел топтың дәл алдында. Бәйтеректей сорайған бойлары соңдағылардың бәрінің көзіне түсіп, екі басшының айтып ауыз жиғанша өзара тіл табысып, басқа жұрттан бөлектеніп шыға келгеніндей әсер етті.

	Ескелдінің осы тұрыста ең алғашқы тісінен шыққан сөзі:

	– Сіздерге жолай бұлардың қарасы көрінбеп пе еді?

	– Жоқ, Ескелді, Есекем, биекем! – деп әуелде Ескелдіні қалай атарын білмей сасқалақтаған Жарықбас Есентүгел жандәрмен жауап берді. – Оның үстіне бұлар өзге бағдармен келе жатқан сияқты ғой. Біз Бадам өзенін жағалай өрлегеміз. Боралдайдың да суын осы Бадамға қосылар тұста кешіп өттік. Ал мыналар сәл теріскейлеу беттен көрінді ғой. Бұлар Боралдайдан өтсе, оның орта тұсын кескен шығар. Әріректегі Бөген өзені арқылы Қаратаудан құламасын.

	Бүгіндікте осымен екінші мәрте батыс көкжиекке тесіліп, көз майларын тауысуға мәжбүр осындағы ел бірінші жолғыдай даурығысып, сөзді көбейтіп әкетпеді. Әрі көрінген шоғырдың анық кім екенін Балпықтың өзі жіберген хабаршы арқылы білген көпшілік біршама сабыр сақтады. Жаңағы балғалылар көсемі Жарықбас Есентүгелдің айтқаны рас.

	Балпық әскері сәл теріскейлеу бағыттан ақ түбіттей шаңды көлбете созып, ел қарасын көруге асықпай мамырлаған қалыпта шалынды.

	– Жарайды, жақындағанда тағы шығармыз, – деп Ескелді би кейін бұрылды.

	Қалың көпшілік те бұзылған сеңдей бір-біріне қару-жарақтары соқтығысып, кері толқыды.

	Балпық қолы Ескелді би аулына бие сауымынан астам уақытта жетті. Бұлар теріскей беттен көрінді дегенмен де би аулына жақындағанда әскердің көбісі Бадамның арғы түстік бетіне өтіп кетіпті. Бергі жағалауда Балпықтың өз соңында әскердің аз бөлігі ғана. Ескелді би тобы манағыдай Бадамның суы көрінетін жиекте, сай ернеуінде тұрған. Арғы беттегі қалың әскер тобы аттарын ойнақшыта бергі жағалауға қарап, ұрандап айғайлап кеп берді. Бір өзеннің екі жағалауы дегенмен де араларында қозыкөш жердей қашықтық бар еді. Бірақ түз адамдарының көздері де, құлақтары да сақ. Осындай қашықтықта да емін-еркін дидарласады.

	– Ес-аға!

	– Биекем! Биекем!

	– Жеңіспен оралдық, биекем!

	– Ес-аға! Жеңіспен оралдық! Жеңіс! Жеңіс!

	– Жау мәртебесі құлдырады!

	– Уа! Уа!

	Сірә, оларды би аулын баршамыз баса-көктеп шаңдатпайық деп, Балпық өзі бұйырып, арғы жағалауға өткізіп жіберсе керек. Би аулының тұсынан өстіп ұрандап өту де сол жас батырдың ұсынысы, шамасы. Ол жағын атынан түсіп, өздеріне жаяулап жақындаған Балпықтың ажарынан таныды Ескелді. Иә, батырға байлық берме, махаббат ләззатын сыйлама, егер оның басына бақ қондырам десең, осылай жауға қарсы соғыста жеңіс әперіп, мерейін өсір. Аса қатты күлімсіреп, асып-тасқан Балпық жоқ, тіпті дөңгелек жүзінде күлкі табын көру де қиын, қайта ұрты суалыңқырап, шаршап-шалдыққандық белгілері жыраланып жатыр. Тек кіп-кішкентай құмалақ сияқтанып дөңгеленген көздерінен ғана бір ұшқын шашырайды. Міне, Балпықтың тап қазіргі ішкі сарайын сол бір ұшқын жалпақ жұртқа жарықтандыра жариялап тұр.

	Балпық Ескелдіге тіпті таяғанда арғы беттегі ұзыннан-ұзақ шұбатылған әскер жақтан жеткен дауыстар тіпті күшейіп еді.

	– Би-аға!

	– Ес-аға!

	– Жеңіс! Жеңіс! – деген дауыстар бірін-бірі баса-көктей жаңғырып жетті. Әлденеден тілі байланған Ескелді енді ғана ес жиып, бұл да сол арғы беттегілерге қарап айғайлады:

	– Ақсарыбас! Ақсарыбас!

	Сол кезде Ескелдінің ту сыртынан шыққан дауыстарды тіптен атап сұрама. Бұл жолы би соңында манағы Ескелді мен Есентүгелдің соңындағы шоғырлар ғана емес, бүкіл ауыл киіз үйлерін, жаппаларын, қара қостарын, шошалаларын тастап шығып, кемпір-шал, бала- шағаларына дейін қалмай осында жетіпті. Қарашұбарланып, тарам-тарам аяқ-қолдары бар, жер бауырлаған алып жәндіктей сүйретіліп, баса-көктеп барады. Олар да ұлардай шуласып, аңырап кеп бергенде Ескелдінің құлағы тұнды. Әсіресе, арғы беттен де, бергі беттен де естілген «Жеңіс!», «Жеңіс!» деген сөздер ет пен сүйектен жаралған денесін көк сүңгідей бойлады. Иә, қорыққан мен қуанған бірдей деген.

	Балпық тіпті қарға адамдай жақын келді. Бес қаруы түгел өзінде. Дулығасының маңдайдан тік түскен қазықшасы қабағын екіге бөлгенмен, қос шырағы бір-бірінен жұп жазбастай одан сайын жарыса жымыңдасады. Қара темір сауытының әр-әр жерлері қатты үйкеліске түскендей жылтырап сәуле шашпаққа әрекеттенгендей. Тек төс сүйегінен төменіректе қазақтар «Тағдыр» атаған ойық тесік қана сезімсіз, түйсіксіз адамның ешнәрсеге селт етпес сипатын бере ме? Жазмышқа қарсы бар ма, егер құдай өзіңді соғыс үстінде алам десе, жау оғына да бір саңлау керек деген көне заманғы ырым бойынша қалдырылатын тесік. Ескелдінің назары Балпықтың бет-ажарынан тайқып кетіп, сол тесікке жеткенде кенет жіпсіз байланды. Алғашында күлдірмамай мылтығының ұңғысындай үңірейген неме бір түрлі суық тартса, енді одан айнып, «жаудың бір де бір жебесін өңешімнен өткізбей, Балпығыңды аман сақтадым ғой, енді менде не көз құның бар?»– деп жазғыра қарағандай. Бара-бара ол күнәсіз жас баланың реңкін де еске салды.

	Одан көзін жұлып алғанда Балпық өзіне тіпті қарама-қарсы тұр екен. Би мен батыр құшақ айқастырды.Бұл екеуінің қалмақ шапқалы бері тұңғыш рет ұзақ мерзімге айрылысып, тұңғыш рет осылай төс тиістіріп көрісуі еді. Ескелдінің соңындағы ел енді- енді бұларды басып кетер еді, тек би мен батырдың осылайша беттескенін көріп, үлкен бөгетке соқтығысқан тоспа судай иіріле толқыды.

	Балпықтың соңында бұған ең жақын келе жатқан Жайнақ пен Қосай еді. Ел басшыларының қалай жолыққанын тамашалай бұл екеуі де жетектеулі аттарының тұмсықтарына дулығаларын қағыстырып жүріс тоқтатып еді. Ол екеуінің сөйткенін байқап, сондағы қалың әскер де доғаша иіріліп барып іркілді.

	Өзеннің арғы бетіндегі ұзақәскер шеруінің ұран айғайы әлі толастамаған. Олар бергі беттегілер неге бір-біріне жетпей бөгелісті, ол жағын ажырата алмаған сияқты. Жеңіс қуанышы, өздерін сол жеңіс қуанышын көруге жазған қудайдың кең пейілділігіне деген ризалық қос өкпеден қысып, өңештерінен жалын атылатындай.

	Балпық Ескелді құшағынан балалығы оянғандай ажырап, қастарында қаққан қазықтай тұрған Жарықбас Есентүгелге өзі жыға танымаса да соншама жылы шыраймен сәлем берді. Ескелді бише ол да құшақ ашса бул қарсы болмас еді. Тек Есентүгел әлденеден өзінің сырт адам екенін білдіргісі келгендей құшақ ашпай алдыңғы жиегі қиық қоңыр киіз қалпақты басын барынша төмен иіп, қос қолдап амандасты да қойды. Бұл несі? Батырдың басындағы бағын қызғанғаны ма, жоқ ара-тұра ұрымтал тұстан тиетін жын мінезінің, не өлшеулі ой-өрісінің әлегі ме? Тіпті бұл сұраққа қамшы тастамдай кейіндеу жерде көп ішінде сығылысқан өз адамдары – Жүсіп қария мен Алғазы ақын жауап таппай тұнжырасты. Есесіне, Жарықбас Есентүгел сәлеміндегі бұл олқылықты басқалар толтырды. Ең алдыңғылардан Тәттібай мерген мен Малтабар жас батырға барысша ұмтылды.Бұл екеуінің құшағында Балпықтың темір сауыты сықыр-сықыр етті. Басқалар да кимелесіп, бірін-бірі күшпен ығыстырып, жеңіспен оралған батырдың ет қызуын өз кеуделерімен тезірек сезінуге жанталасты. Алдыңғы осындай үйме-жүйме көптің ішінде Жүсіп қария мен Алғазы ақын да бар еді. Балпықпен құшақтасып көрісуге өздеріне кезек тигенде бұлар жас батырға тас кенеше жабысып, көпке дейін жібермеді. Қалың нөпірдің екпініне шыдамай шетқақпайланып қалған, бұзып-жарып өтуге қауқары жоқ Дарабоздың күйеуі Құлжа өзінің Балпықка әзір жете алмасын сезіп, басқа ермек тапты.

	– Батырым-ай, батырым, бағланым-ай! Аман-есен жеттің бе? – деп, осалдық жасап, көптің ту сыртынан боздап жылап жіберді. Балпыққа басқалардан гөрі өзінің бір табан жақын екенін осындағы алыс-жақынға ескерткісі келгендей біраз сөзді қоса саудыратты. – Біздің андастан мұндай батыр бұрын шықпаған да шығар. Менің жазған ағайым Дербісәлі баласының басына бақ қонғанын көріп, жүрегі жарылып өледі-ау! Сан құқайдан тірі шығып ең, мынандай қуаныштан шәйіт кетпегей!

	Бұл кезде шығыс теріскей жақта, Сайрам шаһарына дымы құрып әрең жететін Сайрамсу өзенінің бойында отырған Дербісәлі, Балпық ауылдарында әлдебір жағдайдың орын алғанынан хабардар Құлжа әсіресе, іштей қан жылағандай. Өз қосағы, жауға қарсы тайталаста әйелге тән біраз іс атқарып үлгерген Дарабоз сонда, Ескелдінің үзеңгілес серіктерінің бірі – Қожаназар баласы Есенбайды да Дербісәлі әке-көкелеп қасында ұстап отырған. Соңғы күндері онда әрқилы келімді-кетімді кісілер де көбейген. Мұның бәрі не жайға байланысты, оны қарғадай ғана бойы бар, ұшпа мінезді, бірақ өте ақкөңіл жан Құлжа жақсы біледі. Ескелді тобына осыдан екі күн бұрын келіп қосылғанмен білген- түйгенін биге жеткізудің орайы келмеді, әрі Құлжаның өзі де асықпады. Бұл әулиелігі ұстап, бүгін-ертең Балпықтың қара көрсетуінен үміттеніп, ең алдымен соның өзіне хабарласа, басқалар, сол арқылы естіп, білсе, құлағым тыныш болар еді деп есептеді. Міне, Балпық та жетті, енді жуарақпанда оны оңаша алып шығудың сәті түсе қоймайтыны айдан анық. Құлжаның Дербісәлі есімін атап, жырлап, жылап беруі сондай дәрменсіздіктен, әрине.

	Ескелді би өз тобындағы ең кішкене адам, елгезек Құлжаның көңіл күйін мынадай аттың жалы, түйенің қомында қайдан ескерсін, мұның барлық есіл-дерті Балпық пен оның соңындағы Жайнақ пен Қосайға, қалың әскерге, әрі өзеннің арғы бетіндегі сол әскердің екінші бөлігіне, олардың айғай-ұранына ауды. Иә, би басына көптен болмаған бір көңіл- күй орнады. Бұл «Жеңіс!» атты өзі күні-түні көксеген, бірақ әзірге қол жеткізе алмаған қасиетті құбылысты аңсады. Сол бір сүйкімді ұғым, қасиетті құбылыс төңірегіндегі сезім- түйсіктен көкірегі қарс айырылып, мынау өзі аяғымен басып тұрған қара жердің беткі қыртысын қаттысынбай құшақтай жығылғысы келгендей сыңайы бар. Барша халықтың басындағы азалы күнді, туған жерден қол үзгендегі көкірек жарасын, жау оғынан, жол азабынан, әрі жолай жабысқан әртүрлі дерттен шәйіт кеткендердің күйігін кетіретін бір ғана дауа сол жеңіс, жеңіс сияқты. Ата жауға қарсы күресіп, жеңіске қол жеткізсе, барлық кесепат қолмен қойғандай із-түзсіз жоғалатыны күмәнсіз. Былай қарасаң бұл бес жасар балаға да аян ақиқат сияқты, сөйте тұра ел басшысы, кемеңгер ақылды, осы жасында біраз сұрапылды бастан өткерген Ескелді би Жылгелдіұлы сол ақиқатты тұңғыш рет жандүниесімен терең сезініп үлгергендей.

	Бұл кездесу бие сауымындай уақытқа созылған шығар. Келушілер мен қарсы алушылардың арасында еркек-ұрғашысы аралас көздерінен сорасы аққандар да көптеп табылады. Ол жағынан Жарықбас Есентүгел адамдары да қалыспады. Қайдағы бір қарақалпақ, алшын сияқты өз ағайындарымызбен бір аяқ асқа таласып, ақырында қорамызды бұздырып, қойымызды алдырғанша осы Балпық батыр Дербісәлі баласының жасағына қосылып, ата жау қалмаққа қарсы неге соғыспадық, сөйтсек, абыройымыз сонда ашылып жатса, оның жарасы әлдеқайда жеңіл болар еді-ау деп, даусын көкке бойлата ұлығандар да бар. Ию-қию көптің ортасында бетінің бір түгі де қисаймай қаққан қазықтай тұрған ұзын бойлы Жарықбас Есентүгел өз адамдарына қабақ астынан белгі беріп, ызғар танытып тыйым салуды ойламады. Тіпті өйткен күнде де олардың мұның тілін ала қоюы екіталай. Басқаны қой, өзінің ежелгі үзеңгілестері Жүсіп қария мен Алғазы ақын да бұған арқасын беріп, басқа жұрт, басқа мақсатқа аңсарлары ауғаны анық еді. Демек, Дарабоздың күйеуі Құлжаның өз көз жасы үшін ұялатын еш реті жоқ.

	Қалың көпшілік кейін қайта толқып, Ескелді би үйі тігілген тұсқа қарай лықсыды. Мана Жарықбас Есентүгел адамдары келгенде тарлық еткен би үйіне мыналар сыйсын ба, бұлар бас-аяғы жоқ қалың нөпір болып, тік жүріп барып, кенет ауыл сыртына қарай бет түзеді. Қазақтардың бір салты сыртта бас қосса жазық жерді емес, төбелі, дөңесті жерді таңдайды.Бұл сөйлейтін ел басшыларының, би-шешендердің түр-түсін қалың көпшіліктің көріп отыруына, әрі аядай кеңістікке неғүрлым мол жүрттың сыйысуына қолайлы. Қазақтың бүгінде жау қолындағы екі астанасы – Түркістан мен Ташкент қалаларының сыртындағы Гүлтөбе атты мінберлер сондықтан да тарих жадында қалса керек.

	Мыналар да сондай бір төбеге құмырсқаша үймелесті. Бұған қоса Ескелдінің тапсыруымен мол киіз үйлер тігілген ауыл ортасынан осылай қарай атпен торсық-торсық қымыз, езілген құрт, қайнаған су сияқты ішімдіктер тасылып жатты. Әрі бір күнде екі бірдей мол шоғырды қарсы алған Ескелді аулы мініске енді жарамсыз деп табылған бір қартаң жылқыны да құрбандыққа шала бастап еді. Қатар атқарылған сол шаруалармен бірге төбе басына жайғасқан Балпыққа жақындап барып жүз көріспекке әлі де ұмтылушылар легі таусылған жоқ. Солардың арасында Ескелдінің бәйбішесі Ақжәмилә, тағы біраз бұларға шеше іспеттес кемпір-сампырлар бар еді. Бұлардың сұңқылдаған даусы біраз адамның көңілін одан сайын бұзып жіберген.

	Төбенің тап басында, Ескелдінің қасындағы отырыста да тіп-тік Жарықбас Есентүгелдің кім екенін Балпық әлі ажырата алмап еді. Бірақ сұраған жоқ, өздері таныстырар деп күтті. Тек Қабан-Қабылиса жырауды, Қожаназар балалары – Есенбай, Есенғабылды, тағы біраз көрнекті ел адамдарын жоқсынды. Олар жөнінде екі-үшеуі жарыса қысқа-қысқа жауап қайырды.

	Біраз жайғасқасын осындағылар Арқа даласында өткен соғыс жайында Балпықтың өз аузынан әңгіме тыңдауға үздігіп еді. Бірақ Балпық ол жайында аузын ашатын емес. Есесіне жас батырдың екі иығына мініп алғандай оның ту сыртынан көтерілген Жайнақ пен Қосайдың белсенділігі артып еді. Солар сөйлей бастағанда осы төбедегі елді қоршай аттарын ойнақшытқан әскер бірте-бірте сирей бастады. Олар осы Бадамнан жоғары, әрі шығыс теріскейдегі Сайрамсу, Қасқасу, Ақсу, Жабағылысу сияқты өзендерге қарай шашырай орналасқан өз ауылдарындағы бала-шағаларына қарай асыққан. Ал Бадамның арғы бетіндегі Балпық әскерінің екінші бөлігінің айғай-ұраны бұл кезде құлақтан мүлдем өшіп еді.

	***

	Қосайдың бір айтқаны:

	– Біз негізінде Кіші жүз батыры Тайлақтың қосынында соғыстық. Бапекем де бұған қарсы болмады. – Биыл небәрі жиырма бір жастағы Балпықты «Бапекем» атауы батырдың жаңа бір сатыға көтерілгеніндей қабылданды. Осы сәттен сол атау жас батырға біржола телінді. – Бапекем айтты, біз алыстан жеттік, жер жағдайын бұлар жақсы біледі, көкірек кермейік, қазақ жасағының бір қолдан басқарылғаны абзал. Біз баршамыз Тайлақ батырға бағынамыз, деді. Ой, қалмақтар Бұланты өзенінен бір Қарасиыр деген жерге карай жөңкіле заулады ғой. Қарасиырда олардың қосымша күші бар екен. Солармен қосылып, бізді маңдайдан переміз десе керек. Алғашқыда перді де ғой. Ең өкініштісі тап сол қарқында әлгі ошақтының Саңырық батырының сол жақ иығын оқ қиып өтті. Бұл өзі бізге басшы Тайлақ батырдың шеше жағынан немере жиені болып шықты. Туыстықтан емес, екеуіндегі мінез, ақыл-айла туыстығы бұларды қосақтап ұстайтындай. Айта кетейін, Тайлақ батыр жас кезінде мергендікпен аты шыққан адам екен. Ал мына ошақты батыры Саңырық та құралайды көзге атқанның өзі. Тайлаққа шәкірт ретінде көп бауыр басқан ба деп ойлаймын. Себебі, ұрыс үстінде Тайлақтың айналасында осы алшын батырының қас- қабағын бағып қана қимылдайтын садақшылар легін ажыраттым. Саңырық та кейде солардың арасында. Тек оның өз қоластында да бөлек қосын болғандықтан соның әуселесімен көбірек кетеді. Кейбір садақшыларды кейде Тайлақ маңындағыларға қосып береді. Бұл жағын анық түйдім. Қалмақтарды Бұлантыдан Қарасиырға қарай ығыстыруда сол мергендердің шаш етектен пайдасы тиді. Жалғыз Саңырық емес, Қарасиырға таман басқа да біраз қазақ жасақшылары оққа ұшты. Бірақ Саңырықтың жаралануының өкініші басым. Бұл Тайлақ сияқты кексе емес, жігіт ағасы атауға әрең боларлық. Сонда да тіс қаққан қолбасы. Кейін білдік, бұл Саңырық Ошақтының Тасжүрек атасынан шыққан Тоқтыбай дегеннің бір әйелінен туған үш ұлдың біреуі екен. Ағасы Дөнен, інісі Сарымерген дегені де есімде. Міне, осы үшеуі де осы соғыстың ішінде екен.

	Жайнақтың айтқаны:

	– Мен Қарасиырдағы соғыста айналасы оншақты адаммен бірге қалмақтардың қолына түсіп қалдым ғой. Бізді Саурық батырдың жасағы құтқарды. Әйтпесе, енді-енді кеңірдегімізге ит жауыздардың пышағы қадалғалы тұр еді. Бір қалмақ сарбазы маған қанын ішіне тартып, кіжініп былай деді: «Сендер, зәнталақтар, біздің бас қолбасымыздың қашқанын біліп, тап бердіңдер ғой», – деді. Мен амал жоқ, «Қолбасыларың қайда қашты?» – деп сұрадым. Қалмақ сарбазы: «Ақыр өлетін адамсың, сенен құпиялап неғылайын», дегендей көзбен шұқшиып: «Бізде қонтайшы Сыбан Рабтанның екі әйелінен туған екі баласы ежелден бақталас емес пе? Шұна-Доба бас қолбасы да, Қалдан-Серен жай қолбасы. Қазір Қалдан-Сереннің аруағы асып, ол өз әскерімен осы біз жаулаған қазақ жерінде Шұна-Добаға қарсы лап қойыпты да, бірден қусырып әкетіпті. Шұна-Доба Еділ бойындағы Қалмақ хандығына қарай сегіз адаммен қашып құтылыпты», – деді. Өзім өлім аузында тұрсам да бұл сөздерді жадымда тұттым. Әрі құтылып шығуға деген аңсарым күшейді. Сол кезде тапқан амалым: «Құдай берген кең көмекей қайдасың», – деп, бар даусыммен ақырып кеп бердім. Бір-екі қалмақтың жүрегі судағы балықтай шоршып түсті- ау деймін. Бірақ біз небәрі оншақты-ақ адамбыз, бізді бұрап салуға басқаларының да шамасы жетті. Сол кезде біз тосын дүбірді естідік. Саурық батырдың жасағықозыкөш жерде ұйпа-тұйпасы шығып, сырт пошымы қол-аяғын бірде жазып, бірде бүккен көп аяқты кесірткеге ұқсап, майдан құрып жатқан. Менің даусымды естіп, оны көмек сұрағанға ұқсатып, Саурық батыр бір шоғыр жасақшыны бізге қарай өзі жұмсапты. Miнe, солардың көмегімен тірі қалдық.

	Жайнақ батырдың адам түгіл қара еменді тітіркентер ерен даусы туралы аңыз бұл кезде бесіктегі балаға дейін аян. Осыдан үш-төрт жылдай бұрын қалмақ шабар қарсаңда оның осы даусынан түйе үстіндегі бала құлап, оның арты он екі ата жалайырдың екі тармағы – сиыршы мен мырза арасындағы соғысқа ұласа жаздап, оны басуға Ескелді бидей адамның қайрат-жігері керек болғаны бар. Сосын да Жайнақ батырдың бұл баянына күдіктенушілер шықпады.

	Ал Ескелді, оған қоса басқа да ел басшылары Жайнақ батыр әңгімесіндегі Шұна-Доба мен Қалдан-Серен арасындағы қақтығысқа елеңдесті. Бұлардың пайымдауынша Жайнақ қоспасыз шындықты жеткізіп отыр. Себебі, мұндай сыбысты, алып-қашпа әңгімені би маңындағылар соңғы күндерде өзге тосын жүргіншілер арқылы да естіген. Би әлденеденөзеурей мойнын созып:

	– Әттең, қалмақтарды осындай алты бақан, ала ауыз, ынтымақтан айырылған шағында қайта шабар ма еді, – деп салды. Бағанадан қаққан қазықтай селт етпей отырған Жарықбас Есентүгел осы тұста Ескелдіге жалт қарады. Сірә, бұл жалайыр-балғалылар басшысы бұлармен қауышқалы жарты күнге толмаған уақыттың ішінде көп нәрсегеқаныққандай.

	Қосай мен Жайнақтың қосарласқан әңгімелері жалғаса берді. Олар бірауық көздерімен көрген, не құлақтары шалған жекелеген жайларды да ортаға тасырлата тастайды. Солардың бірі Кіші жүз қолының бір қанатына иелік еткен Есет батырға байланысты еді. Көнекөз қария өзіне қарасты сарбаздарды шайқасқа енгізеді де, төбе басында ту ұстап, ұрысты бақылайды. Жан алысып, жан беріскен арпалыста бір жас жігіт ерекше қимылдап, жауды жайратады. Енді бір шақта ол жас сұрпереннің өзі аттан ауа бастағанға ұқсайды. Қарт батыр Есет «әттегенайлап» қолындағы туды қисайтып алады. Сонда қып-қызыл қантөгіс ортасындағы әлгі жігіт сурылып шығып, шапқаннан шауып, Есетке жетеді.

	– Батыр аға, қолыңыз талды-ау, сірә, ту жығылмасын! Кәне, енді туды мен ұстайын, маған беріңіз! – дейді.

	– Жаным, жаңа сенің ерен қимылдарың үстінде мен керемет тебірендім, туды саған табыстайын, тек сен ныспыңды, шыққан тегінді аташы, – дейді Есет.

	– Ныспым Дәуқара, әкем Қарақожа, Байбақтының Әлтеке тармағынанмын, – дейді жас батыр.

	– Жауға есесін жібермеген арғы атаң Байбақтының аруағы дарысын! – деп Есет бата беріпті, әрі туды қоса тапсырыпты.

	Қосай мен Жайнақ осы соғыстың соңғы жағына қатысып үлгерген Қанжығалы Бөгенбай батырдың ақылымен өлгендерді төбе басына жерлеу рәсімінің қолға алынғанын, бірақ бұлар өздерінің ит арқасы қияннан келгендерін тілте тиек етіп, оған қарамағандарын да жасырмады.

	Міне, осындай ағыл-тегіл әңгіме үстінде үнемі бір жайдың ғана басы ашық қала берді. Ол аталмыш Саурық батырға байланысты. Жаңа Жайнақ батыр аз тана адаммен жау қоршауында қалған өзін Саурық батыр арнайы жасақ жұмсап құтқарғанын айтқанда Балпық батырды, әрі осында төменіректе көп әйелдердің қақ ортасында көмілген Ескелді бидің бәйбішесі Ақжәмиләні көзімен бір сүзіп өткен. Ақжәмилә өзі үшін ең бір күтпеген жәйт осы болғандай-ақ екі қабағының ортасын шытынатып, дүр сілкіне Жайнақтың аузына телмірген. Ал Балпық екі бетін тырсита жүзін төмен салған. Ақжәмилә мен Балпықтың мұндай кескіндерін осындағы ақ сақалды, сары тістілердің біразы байқасқан да еді. Ия, бұл жерде қандай топ бар? Гәбі сол – Саурық батыр осы Балпыққа да, Ақжәмиләға да өте жақын туыс, тіпті немере аға еді.

	Он екі ата жалайырдың бір тармағы Андастың бес әйелінің төртіншісі Ақбұрым шешеден Қалқа, Түшімбет, Төлес тумай ма? Ал Қалқадан Дүйсенбі, Дүйсенбіден Таймөңке, Қайдауыл, Қанқожа, Лeпec туады (Әрине, бұл аталғандардың ара-арасында көп буындар, көп аталар бар).Ал мына отырған Балпықтыңәкесі Дербісәлі осы соңғы төртеудің ішіндегі Қанқожаның бел баласы. Ал Саурақ батыр осы аталмыш төртеудің ішіндегі Қайдауылдың бел баласы. Ал Ақжәмилә осы Қайдауылдың басқа баласынан туған шөбересі ғой. Міне, қарт батыр Саурық Балпыққа да, Ақжәмиләға да немере аға емей кім?

	Ақжәмилә ол ағасын бұл тіршілікте, әлі көрмеген де еді. Балпық Торғайдаласында онымен тұңғыш рет жүздесті.Бұған не себеп? Былай қарасақ Саурық батыр елден қашып, саяқ жүретін жанға мүлде ұқсамайды, бітімі бөлек еңселі батыр. Сөйте тұра бұлардың көзіне түспеуі неліктен? Шежірелерден жеткен бір дерекбойынша Саурық Қайдауылдың көп әйелдерінің ішіндегі алшын қызынан туған баласы екен. Қайдауыл өлгесін алшын қызы күндестерініңтүртпегіне шыдамай,ол кезде оңы мен солын танып үлгермеген Саурықты алып, сонау батыстағы өз төркініне, Кіші жүз Тама еліне көшіп кетіпті. Сонда Саурық жоғарыда аталған, өзінен бір жарым мүшелдей үлкендігі бар Есет батырдың қарамағында өсіп, қару ұстауды үйреніпті.Торғай даласындағы, одан бұрынғы өзге де қақтығыстарда әмсе екеуінің жұбы жазылмауы сондай ескілікті ұстаз бен шәкірт арасындағыдай іліктестіктен екені даусыз. Бірақ Саурық өз елін де ұмытпады, ара-тұра өз атажұртына да із салып отырады. Тіпті бір ретінде өзіне ұстаз есепті алшын батыры Есетті де ерте келіп, бабалар мекеніндежыл жарымдай бірге жата-жастаныпты. Есет екеуінің Жетісу өлкесіне сапары хақында ел аузында біраз аңыздар сақталған. Ал Саурық батыр ең соңғы келісінде, бұл шұбырынды заманынан он жылдай бұрын шамасы, әлдеқандай күнде арнайы белгі ретінде қажеттігі туар деп, Қараталөзенінің оң жағалауына осында өлген тұлпаратының бас сүйегін, сынық тағасын көміп кетіпті.

	Тек бұл еңселі батыр өз туған жеріне біржола неге оралмайды? Сол жағы ғана баршасына жұмбақ. Дербісәлі, не басқа да ескі көздер ондай атты сауалдарды үнемі жауапсыз қалдырады. Сосын да ол жағынқазбалап, тақақтай беруге былайғы жұрттың жүрегі дауаламайды. Қалай да осыған байланысты іштерінде бітеу жара бары аян. Иә, қашан да қазақтың іші бітеу жараға толы ғой, мынау да соның бір мысалы.

	Жайнақ батырдың да ол жөнінде мардымды білігі жоқ, мұның бір байқағаны бұлар Торғай даласынан бері аттанардан сәл бұрын Саурық пен Балпық екеуі айдалада оңаша дидарласты. Оларды сырттан баққан Жайнақ пен Қосай, басқалар қарт батырды өзінің жас туысынан ел жайын ұзақ сұрастырғанға ұқсатты. Бергі көп күндік жолда Балпық Саурық хақында аузынан бір де бір дыбыс шығармады. Кейде батырға деген ризашылығын қайта- қайта жаңғыртқанмен де Балпықтан гөрі Саурыққа бір табан жақындығы бар Ақжәмилә да бұл мәселеде аузын буып ұстайтындай.Мұнысы көзі көрмеген туысқа суықсырағандықдеу де қиын.

	Талмай жамырасқан Жайнақ пен Қосай ойларынан жаңылып, бір тұсалған мезетте Балпық күңгір етіп, әңгімені тосын жайға бұрды:

	– Жарықтық қазақтың жері ұшы-қиырсыз, тіпті қисап жоқ екен. Төккен қан, шыққан жанға арзитын дүние.Бұл жайды мен осы жолы Арқа жерінде біліп қайттым.

	– Қазақтың жерінің ұшы-қиырсыздығын Арқаға барып білдіңіз бе? – деп, сәл төменнен Алғазы ақын таңғы құстай сұңқылдады.Бұл өзі құралпылас жап-жас, бірақ шын мәнінде батыр тұлғалы, басына бақ қонған Балпыққа қос жанарын шықтандыра қызғана қарауда еді. –Анау біз тұмсық тіреген Арал маңына, Қазалы ойысына келіңізші. Мынау аспан асты, алпыс екі ғалам түгел қазақтың жері сияқты алшияды да тұрады. Сондай шетсіз-шексіздікте жау қайдан шығады, оларға не жетпейді деп ішегімізді тартатынымыз және бар.

	Бұған Ескелді жауап берді.

	– Жоқ, шырағым, сен Балпық сөзінің астарында не түйір жатқанын аңғармадың. Сөз бір басқа да, кейде оның түп-тұқияны екі басқа ғой. Балпық сол екінші басқаны көздеді және де атқан оғы мүлт кетпеді. Осынау шетсіз-шексіздікте жауға қарсы жеке-дара қоқаңдасақ шатымыз айрылады, бүкіл қазақты көтерейік, Арқаның да, Сыр бойының да, басқаның да сардар, сарбаздарын бір тудың астында топтап, бастарын біріктірейік. Сонда ғана туымыз жығылмайды дейді жас батыр. Жаңа Жайнақ пен Қосай тіл ұшына іліктірген алшын батыры Есет пен Байбақтының Дәуқарасы туымыз жығылмасын деп, неге жан ұшырды дейсіңдер. Мұнда ғаламат мән бар. Көпті көрген сақа батыр Есет соны ұққасын да сөйтті. Жығылсақ өзіміз жығылайық, тек ту жығылмасын дейді. Балпық батыр да соны нысанаға ала сөйледі емес пе? Баршамыз бірігіп, туымызды құлатпай ұстасақ, сонда ғана қазақ өзінің жебеушісін табады дейді жас батыр.

	Ескелді осылай әдіптеді де еңістегі буырқанған көпшілікке жағалата күдік көздерін жүгіртті. «Мыналардың ішінде қалмақ жансыздары отырса құлақтарының құрышы қанды- ау. Е, мейлі, ақыр бет жыртыстық, енді мүттайымсудың не қажеті бар».

	Ескелдінің жаңағы ескертпесі биылғы 1726 жылқы жылында бүкіл қазақ даласында елбасы мен қолбасы, би-шешендер, жақсы мен жайсаңдар арасында ауыздан-ауызға көшіп жүрген қағида еді. Тек Ескелді би мынау Сырдың төменгі ағысы жақтан жеткен балғалы ағайындар да естісін деді ме, осылай әдейілеп жортақтата бір пысықтап өтті.

	Жайнақ пен Қосай қайта жарысып, өздері кешіп келген соғыс жайын төкпелетіп, тағы бір бұрылыс жасағанда Торғай даласының табиғатын естеріне алысты. Жаңағы Балпық сөзінен кейін оның шашбауын көтергендік емес, сірә, қазақ жерімен қадам басқан сайын құдай жаратқан дөңгелек дүние басқа қырымен аунап түскендей болатыны бұларға да қатты әсер етсе керек.

	– Кейде маған Торғай даласы бетін шаң басқан адамның жүзіне ұқсап кетеді, – деді Қосай.

	– Біз Сыр бойына келгелі жусанның аталас туысы деп дерменені таңсық көрдік қой, онда қара жусан көп өседі екен. Ылғи құмайт, бидайық, бетеге, боз дегендерің жел соқсын, соқпасын, ырғалады да тұрады. Түсі оңған шүберектей қан-сөлсіз. Бір-екі рет өзен аңғарынан қияқ шөп пен талды көріп, нағашы жұртыммен табысқандай жылап көрісуге шақ қалдым, – деді Жайнақ.

	Бұл жыр да біразға созылды. Олар түкіріктеріне шашалғандай шалдыға бір тұралаған тұста Ескелді би қасындағы Тәттібай мергенге қарады. Тәттібай би емеурінін танып, тамағын кеней сөз тізгінін іліп әкетті. Ол мынау Балпық пен оның жорықтас серіктеріне Жарықбас Есентүгелді таныстыруға кіріскен. Әрі мана Жарықбас Есентүгелдің өз аузынан, сосын Жүсіп қария мен Алғазы ақыннан естіп үлгерген жайлардың бас-аяғын жинақтап, аз сөзге сыйғыза ортаға салмақ еді. Мерген өз сөзінің екінші бөлігін бастап үлгерген жоқ, Балпық жас балаша ішегін тартып, таңырқаған дыбыс шығарды. Артынан өзі де саудырай жөнелді:

	– Апыр-ау, мен бұл Есентүгел ағаны бұрын көріп едім ғой. Ұмытпасам, осыдан алты- жеті жылдай бұрын-ау деймін. Біз сонау ата қонысымызда отырғанда әлгі күшік еліндегі Жолбарыс биге ілесіп, біздің ауылға келіп едіңіздер ғой.

	Тек сол кезде ғана Жарықбас Есентүгел ернін жымқыра жымиып, қабағымен көздерін көлегейлей жас батырға соншама ықыласпен ден қойды.

	– Рас айтасың, батыр. Мана алғаш беттескенде мына Алғазы ақын Қабан жырауды жоқсынды ғой. Ал мен өз көз көргенім өзіңді жоқсынып едім. Біз онда Іле бойындағы Ақдалада отырғанбыз, ал сіздің әкеңіз Дербісәлі өрдегі Ортаөзек атты қыстауда болатын.

	– Иә, Ортаөзек біздің қыстауымыз еді ғой, шіркін.

	– Сол Ортаөзекке сендердің ауылға күшік Жолбарыс биге ілесіп барғанмын. Сонда бір Кенжеке деген кісінің ақылы дария келінін Жолбарыс би сынаққа алып, оны Дарабоз атап, ныспысын өзгерткеніне дейін есімде.

	– Ау, Кенжеке менің әкем де, Дарабоз дегенің менің қатыным ғой, – деген Құлжаның ащы даусы бәрінің құлағын жарды.

	– А, солай ма, ғафу етіңіз, сізді танымаппын! Бізде бұл күнде ес бар ма? – деп балғалылар басшысы ақтала сөйледі.

	Тап осы мезетте Құлжаның жаман зығырданы қайнады. Мана бұларалғаш көрінгенде Есентүгелді бірінші тануға тиіс осы Құлжа еді ғой, неғып көзін шел басты, оны бауырымдап бассалып, біраз абыройжиса қайтер еді, құдай-ай. Сол өкініштің орнын толтырмақтай Құлжа атып тұрып, Жарықбас Есентүгелге қарай баса-көктей жаздады. Төбе басында ел басшыларьшың тым тығыз отыруы ғана оған кедергі жасады. Ұсақ- шүбақ біраз сөзді сол екі ортада тоғытып та тастады. Құлжадан соң Есентүгел қайта сөйледі.

	– Біз сіздер түгіл сол Жолбарыс биден де көз жаздық. Мынадай алмағайып заманда не деп болады. Сондағы көз көрген Жолбарыс би, Дербісәлі, Кенжеке сияқты ақсақалдардың жай-күйін сұрауғадатіліміз бармай отыр. Әлдеқайсыңыздың жанды жараңызға тиіп кетеміз бе депқорқамыз.

	– Менің әкем Кенжекені құтты орнына қондырғымыз, ал Жолбарысби мен Дербісәлі ақсақал екеуі де бар. Жаңағы өзің атаған менің қатыным Дарабоз тап қазір бір шаруамен Дербісәлінің аулында омалып жатыр,– деп Құлжа жартастағы бүркітше саңқылдай сөйледі.

	Осындай бір кідірістерден соң Тәттібай мергенге қайта кезек тиді. Ол балғалы адамдарынан естігенін одан әрі сап-сабымен баяндады.Балпық серіктерінің бәрінің ауыздары аңқиды, ал Ескелді маңындағы жұртшылық мүлги тыңдады. Сол кезде төменнен жаңа сойылған жылқының еті піскені туралы хабар келді. Жұрт орындарынан тұрып үлгерген жоқ, бастырмалата екінші хабар жетті.Бұл буынсызжерге пышақ ұрғандай бір түрлі, әрі мынау сырт ел адамдарыіспеттес балғалылардың алдында ыңғайсыз жағдайға ұшыратар хабар еді. Сонда ол не дейсіз ғой. Мынау Ескелді қасындағы Малтабар батырдың немере інісі Құлжан батыр екі-үш адамды сабапты, әрі жаман тілі тиіпті. Сол қорлықка шыдамағандардың шағымы төбе басындағы Ескелдіге бас-көзге қарамай зымырай көтерілген екен.Бұл соңғыға ең алдымен бұрқ еткен Малтабар:

	– Әй, оған не көрініпті? Бірдеңенің шалығы шалды ма? – деп, даусын жіңішкерте қарсақша шақылдады. Сөйтті де өз сұрақтарынаөзі жауап берді. – Әй, биекем-ай!Бұл менің немере інімніңбасында құса бар. Өткен жылы, есіңде ме, біз Іле жағалауынан бері Хантауға тоқтағанда бір қалмақ тыңшыларын ұстамадық па. Соларбірінен соң бірі амалын тауып қашып құтыла бергесін тағы бір тыңшыныосы Құлжан: «Менің уысымнан шыға алмайды», – деп өзі сұрап алмап па еді. Ақыры, ол мұның уысынан шығып кетіп, Құлжан інім содан бір ауруға ұшырағандай сүлесоқ халден арыла алмай келеді. Тиісерге қара таппай, тіпті менің өзіме де жабайы қабандай атылғаны бар.Біле білсең, биекем, осындай хал жалғыз Құлжанда емес, осындағы батыратаулының бәріне жабысқан пәлекет. Бәрі қыстығырылып, іштерін итжыртқандай жүр. Кеудедегі қайрат-жігер өз орнын таппаса, оның да әуселесі көп қой. Мынау Балпық қосындары Арқа даласына барып шер тарқатып қайтты. Ал бізді мынау шалғайда, бөтен қиырда байлаулы иттей ұстамасаңыздар қайтеді?

	Малтабар сөзінің соңы өзіне ауырлау тигенмен де Ескелді оған іштей риза. Ол мұның мынау Жарықбас Есентүгел адамдарына айтатын сөздерін жеңілдеткендей. «Иә, қалайда бұл өңірдің үлкен-кішісі құдайдан бір дауыл сұрағандай сыңайда жүргенін балғалы туыстар менің аузымнан емес, жұрттың сырт ажарынан өздері ұқсын».

	Ескелді төңірегіндегілердің кейбіреулері жан-жағына алақтап, күні бойы бірге жүрген Құлжан батырдың ойдажоқта араларында жоқ болып шыққанына таңырқаса өзара күбірге басты. Тек бірен-сараны ғана мана Балпықпен көрісу кезінде оның өзінен-өзі қантүленіп көп ортасынан сытылып кеткенін байқапты. Қызғаныш па, жоқ, жаңағы Малтабар айтқандай, іште сұраусыз жатқан қайрат-жігердің, батырлық сезімнің ыстық қанға айналып, басқа шапқаны ма?

	Малтабар төбе басынан ойға қарай шепті бұзып-жара жеке-дара құлдилаған. Сосын басқалардың да қимылы тездеді. Малтабар мұнда иісі жете бастағандай асулы етке емес, өз інісін сабасына түсіруге асыққан еді.

	* * *

	Ет желініп болды. Баршасына жетпесе де сүйек-саяғын мұжығанына да мәз көпшілік бұдан кейін көп бөгелмей тарасты. Кеш түсті. Ескелді маңында ең танымал елбасылар ғана қалды. Жарықбас Есентүгелдің ғана адамдары тегіс осында, тек олардың көпшілігі манағыдай іргесі түрілген үй сыртында қайта жыпырлады, би үйінің шаңырағы астында оншақтысының ғана бастары топталды. Ортада тас шамның екі-үшеуі ғана жалп-жалп етіп жанып тұр. Іргесі түрулі үйде тас шамға да тыныштық жоқ, бәрі бір Ескелді туырлықты түсіртпеді.

	Мұнда Құлжан да бар еді. Атжақты бет өңірін тегіс кап-қара сақал жауып кеткен ол қос қабағы қорғасындай ауырлап, желкесі күдірейіп, аузына су толтырғандай отыр. Мана Малтабар екеуі қалай айтысып, қағысты, ағасы інісін қалай саябырсытты, әзірге мұндағыларға ол жағы беймағлұм.

	Түнгі әңгіме аса қызбай тұрып, мұнда арғын Жантоқа, найман Барлыбай батыр қосылды. Осыдан үш жыл бүрын жалайыр ішіне жау соққысы әкеп қосқан бұлардың осы елден әлі жігі ажыраған жоқ.Өздеріне қарасты елді жалайырдың өзге аталарымен қатарластыра теріскейдегі Қасқасу бойына қоныстандырған.Бұлар қазір Қасқасудан келіп отыр.

	Жантоқа мен Барлыбайдан соң мұнда Ескелді бидің өз туыстарынан да біраз адамдар бас сұқты.Бұлар әлгі Ескелдінің әкесі Жылгелдімен кіндіктес Шора балалары еді. Шораның төрт ұлының екі үлкені Қожан, Тәңірберді, әрі осы Тәңірбердінің батыр пішінді екі ұлы Қаскелең мен Күртібай қастарына біраз атқосшыларын ертіп, түнделете жетті.Бұлар сол әу бастағы мінездеріне басып, Ескелді би аулынан жырағырақ қонатын дағдыларын қайта тапқан. Балпық батырдың оралғанын енді ғана естіп, осы жорық жайынан әңгіме естуге асыққан екен.

	Орта осылармен қайта толыққасын, әрі күндізгі әңгімені естуге құлағы жетпеген өзгелер де табылғасын Арқа даласына жорық туралы хикаят қайта сапырылды. Манағы Жайнақ пен Қосай қазір жоқ, Балпықтың рұқсатымен сол теріскейдегі Сайрамсу, Жабағылысу сияқты өзендер жағалауындағы өз бала-шағаларына қарай салып ұрып кеткен. Тек Балпық қана өз отбасына асықпады. Мына түнде Арқа, Торғай даласына жасалған жорық жайында енді Балпықтың өзі сөйледі. Тек ол Қосай мен Жайнақтың әңгімесін жалаң қайталаған жоқ, көрген-білгенін, бастан кешкенін өз көкірегімен қорыта баяндады. Әсіресе, жас қолбасы атышулы Бөгенбай, Тайлақ, Саурық сияқты кексе батырлардың соғысты ұйымдастыру төсілдеріне қатты көңіл бөлген екен. Ол тәсілдердің осы соғыста қолданылғаны бар, қолданылмағаны бар, соларды Балпық өзұққанынша ежіктей тізді. Қазірде отыз бір жастағы Ескелді би осыдан он алты жыл бұрын, әрі бұғанасы қатып үлгермеген шақта Балпық атаған арғын қанжығалы Бөгенбай батырдың қосынында Қарақорым соғысына қатысқанын ешқашан ұмыта алмаушы еді. Қазір жас батырдың баянына ден қойса Бөгенбай батырдың сол Қарақорымдағы соғыс тәсілі мен мынау Торғайдағы Бұланты өзені, Қарасиыр атты мекендердегі шайқас түрінің арасында жер мен көктей айырма бар сияқты.

	Иә, замана бәрін өзгертеді. Әрі Ескелдінің Балпық хикаятынан тағы бір ұққаны, қалмақтарды бұрынғыша мынау Тұрлымбеттің әдісімен қорқыту үнемі нәтиже бермейтін сияқты. Мысалы, кеше ғана айдалада құлағы қалқиған қап-қара шайтан жолығып, қарсақ терісі тиелген он екі түйеден айырылған аңдаусыздығын жалайыр қуақысы Тұрлымбеттен көріп, қарулы топты мұнда жұмсауының өзінде сондай естиярлық жатыр. Соғыс үстінде де солай қалмақ жағы жетіле түскен сыңайлы. Қазақтар қалмақтардың от қаруының зілі жететін қашықтықтан сытылып кетіп, жауды одан таза кеңістікте майданға шақыруы ең басты мақсат, бірақ оны қалай жүзеге асырмақ керек, қаша соғысудың көптеген әдістері бар, ал нақтылы жер жағдайында, қалмақ күшінің қилы-қилы орналасуы, қозғалысы кезінде оның қайсысы ұтымды, соны тез есептеп шешіп, басшылыққа алу қолбасылардың тапқырлығына байланысты. Ал тапқырлықтың өзі де көктен түспейді, оны осындай шайқастардың отында суғарылып, піскен бастар ғана иемденеді екен.



	Торғай даласында Қаракерей Қабанбай болмапты, бірақ оның қосынында тәжірибе жинақтаған біраз кіші қолбасылар өнер көрсетпекке өзеурепті. Мысалы, Қабанбай бұлай істеуші еді деп, түнгі дамыл үстінде қалмақ жаққа жанған көмір тиелген атты ұшырту, немесе, тыңшы жіберіп, бір топтағы қалмақ қолбасысын ұрып жығып, екінші топқа қашып тығылып, сөйтіп қалмақтарды өзді-өзімен соғыстыру сияқты әрекеттерден ештеме шықпапты. Қайта бұл қазақтардың абыройын түсірген іс атаныпты. Иә, қалмаққа қарсы бір рет қолданылған амал-айла екіншілей қайталанса өз маңдайыңа тиер тасқа айналады.

	Осы тұста Ескелді Балпықтың сөзін бөлді:

	– Балпықжан, сен жаңа соғыс үстіндегі қолбасының тапқырлығы жайында, әрі ол тапқырлықтың да өткендегі шайқас нұсқаларын сүзгіден өткізіп, баста ұстай білуге байланысты екенін тіл ұшына қыстырдың ғой. Мен айтар едім, сенің де, манағы Қосай мен Жайнақтың да әңгімелерінің алтын қазығы осында.

	Балпық Ескелді биді дүрыс түсінді. Ендігіде ол осы алтын қазыққа әлсін-әлсін айналып соға берді де, Торғай даласындағы әрбір ұрыс қимылын осы тұрғыдан қайта- қайта таразылауға көшті.

	Бір кезде Құлжан батыр тілге келді. Қап-қара сақал жапқан атжақты бет өңірі жыбыр- жыбыр етіп, манағы қорғасындай ауыр қабағы сәл жеңілдей түскендей. Сөздері де тап бүгін адам сабаған жанның ызғарын танытпайды.

	– Балпықжан, сен маған мынаны айтшы. Арғын қанжығалы Бөгенбайды көргенім бар, ал мына Тайлақ, Саурық деген батырларыңның жас шамалары қандай?

	– Егер жаңылыспасам, осы өзіңізден жарым мүшелдей ғана үлкендігі бар шығар екеуінің де.

	– Апырай, ә, басқалар өз батырларын тісіне қарап екшемей, бәрін жауға қарсы соғысқа аттандырады, ал біздің көсемдер кексесің, кәрісің, шал-шауқансың деп, қатын- қалашты бақтырып қояды.

	Ескелді би мұртынан күлді. Сирек қылаң беретін күлкі.

	– Әй, Құлжеке, сіз мына Малтабар ағайың екеулеріңіз бір-бірлеріңіздің ауыздарыңа түкіріп қойғаннан саусыздар ма? Мана күндіз ғана Малтабар аға мені осылай көзге шұқып жазғырып еді.

	Сол кезде бір жақтан Тәттібай мерген жүзін ортадағы тас шамдардың жарығына тоса күңк етті:

	– Туған елдің намысы үшін іштері жарылғалы жүрген осы ағайынды екеу ғана деп пе едіңіздер? – Ескелді оған көзін сиғырайта қарамақшы еді, басқа жақтан да қытыр-күтір дыбыс білінді. Байқаса, арғын Жантоқа мен найман Барлыбай батыр екен.

	– Мерген ага осы жолы да мүлт кетпеді, – деді Барлыбай батыр.

	– Мергеннің мергендігін бағалау үшін де Барлыбайдай кеудесімен жаудың оғын қаққан батыр болу шарт емес шығар, – деп оны Жантоқа қостады. Тас шамның жарығында қою қызыл, торғын түстес әртүрлі адам жүздері, нышаналары жылт-жылт етіп, бір көрініп, бір жоғалып тұрды. Жантоқа Барлыбайдың сөзін жай қоштаған жоқ, өзінің одан жасы үлкен бола тура арқа сүйері осы екенін сездіре сөздерін шегелей айтты. Иә, бір кездегі өзара қантөгіс соғысқа барған арғын мен найманның осы жалайыр ішіндегі екі тобының басшылары осылай бір жеңнен қол, бір жағадан бас шығарып отырды. Сол қантөгістің бас себепкері, бұл күнде бақи дүниелік – Сәдуақастың орнын Барлыбай батыр басқан. Өткендегі өмір суыртпақтары, қазақтың өз ішіндегі қырқысулар ауық-ауық еске түскенде өкініші көкірек қариды-ау.

	Осылай түнгі әңгіме жалғаса берді. Балпықтың жыры бір тиянақталған тұста жалайыр- балғалыларды таныстыру, олар бастан кешкен оқиғалар нобайы қайта созбұйдаланды.Бұл тұста Балпық сәл ықылассыздық танытты. Мана Құлжаның өз әйелі Дарабоз жөнінде

	«Дербісәлі ақсақалдың аулына кетіп, сонда омалып жатыр», – деген сөздері мұның кеудесіне тікенектей қадалған.

	«Дарабоз неге менің әкемнің аулында омалуға тиіс, әлде онда бір жаманшылық орын алды ма?»– деген сұрақ төңірегінде әлсін-әлсін орағытты. Құлжаға бірден шап етіп, мәселенің басын ашып алуға ішкі тегеурін, намыс жібермеді. Ел қамын ойлар батырдың әке қамы үшін күрт құлдырауы әлсіздік таныту ғой. Батыр осыдан қашқақтаған.Енді өз айтары таусылғасын Құлжа ағасын қайта кәперіне алды.

	* * *

	Түннің бір уағында Сырдарияның төменгі ағысы жақтан келген жалайыр-балғалы адамдарына қайта кезек тиді. Манағы хикаяттарына мейірлері қанбай қалғандай ең алдымен Ескелді төңірегіндегілер шу ласты:

	– Сіздер, Есентүгел шырағым, Жүсіп қария, бір жырды екі жырлатты деп айыпқа бұйырмаңыздар. Мана ойымыз онға бөлінгесін көп жайды ұстай да алмадық. Қайта тыңдасақ құлағымыздың жарығы ашылып кетпейді. Әрі ортамыз тола түсті емес пе? Олар да сіздердің өз ауыздарыңыздан естісін. Біреу бұзып жеткізеді, біреу бұрып жеткізеді, алып-қашпа сөзге жем тастап қайтесіздер. Келген жайларыңызды сонау түп-тамырынан бастап, қыл-қыбырына дейін қалдырмай қайта сараптасаңыздар! Сол өтінішіміз!

	– Уә, бәрекелде, сөз-ақ, сөз-ақ!

	– Мана Тәттібай мергеннің баяны жай қысқаша мазмұн ғой, өз ауыздарыңыздан естиік.

	– Біз Тәттібай мергеннің баянынан да құр қалдық кой.

	– Сендер солай дейсіңдер, біз бұл кісілерді жөнді тани да алмай отырмыз.

	Жарықбас Есентүгел мен Жүсіп қария мына қолпаштауларда өз ныспыларының аталғанын бір жолға жетерлік абырой санады ма, Алғазы ақынның бас ноқтасын сыпырып қоя берді.Бұл да күні бойғы кездесулер мен танысулар үстіндегі судай сапырылған әкеку- көкекуден делебесі қозып, әрең шыдауда екен, шоқтығын шұлғып, тұмсығымен тізесін қаққан тұлпарша бір бүгжеңдеп алды да, әй, шабысқа салды- ау.

	Жұрттың мүлгіп тыңдағаны соншалық, жас ақынның даусы үзілген сәттерде сыртта алыстан пысқырған аттардың дыбысы, бұл өңірде түнге қарай білінетін майда самалдың желпуі бәріне жетіп тұрды.Бұл жолы тіпті балғалылар жырын алғаш тыңдаушылардан гөрі Ескелді маңында ошарылып, о баста-ақ естіп үргергендердің ынтасы басым түскендей. Жарықбас Есентүгел қаққан қазықтай отырысын бұзбай қақшиып, ал Жүсіп қария керісінше құлағын салбырата, екі көзін жерге қадай мөлиіп, жақ ашпауға тырысты. Тек екі-үш мәртеден ғана Алғазының ұмытқан тұстарын еске салуға әрекет жасасты.

	Ақынның көкірегі күй төкті. Әсіресе, оқиғаның темір өзегінен ауытқып, Сыр бойында тұнған шежіре жайларға, Қорқыт баба, Оқшы ата, Бегім ана хикаяларына соққанда домбыраның қыл ішегі ең бір жүрекке тиер нәзік әуенді сызылтқандай. Кейбіреулердің одан тұнығы шайқалып, жеке бас әуселесімен кететіндей. Ескелді би бірауық «Қап, Қабан жыраудың жоқтығы-ай, ақынға ақын үн қосар шақ екен-ау» , – деп қапаланды. Бірақ бұл қапасы ұзаққа созылмады. Ескелді би ақпа құлақ емес, сонда да Алғазы ақын баянына мұқият ден қойды. Тек мана алғаш тыңдағандай балғалы көсемдерін астарынан су шыққандай осылай дүрк көтерген жайлардың бүге-шігесіне емес, бұлардың құлағы үшін тосын жайларға көбірек назар аударып, соларды іріктеп, өз көкірегінде қайта қорытуға күш салды. Сондайлардың бірі Әбілхайыр хан айналасы мен сары түкті орыс патшасы арасындағы дәнекерге айналған Уфа татары Мақсұт Жүніс баласы дегенге байланысты еді. Соны тереңірек білгісі келіп, Ескелді би Алғазының сөзіне киліге сол туралы арнайы сұрақ қойды. Алғазы ол жайында бірден суырыла кетпей қазулы орға кезіккендей сәл бүгежектеп, әрі Жарықбас Есентүгел мен Жүсіп қарияға жалтақтай, сосын ғана мәселенің байыбына барыңқырады. Сөйтсе, балғалылардың өздерінің де ол хақындағы білігі мардымсыз екен, тек соңғы сәтте ғана осы мәселеде бұлардың көзін ашқан біреу табылыпты. Алшындар мен қарақалпақтардың соңғы сұрапыл шабысы кезінде бір қарақалпақ жауынгері ауыр жараланып, қамыс ішінде құлап, үш-төрт күнөткесін ғана балғалы адамдарының көзіне түсіпті. Мұсылманшылықты ойлап, оған ем-дом жасап, аузына су тамызып, жөнге келтіргесін балғалылар одан жөн сұрамай ма? Сөйтсе бұл қарақалпақ жігіті Әбілхайырдың қазақ ханы екенінен басқа ешқандай білігі жоқ балаң неме екен. Әбілхайырдың Нұралы, Ералы атты балаларының барынан да хабарсыз, тіпті осы жаздағы қазақ-балғалыларға қарсы екі дүркін шабуылдың мәні не екенін де түсінбеген, тек өз қолбасыларының әйт-шу деген бұйрығын екі етпейтін жансебіл сорлының өзі болып шығады. Есесіне, әлгі Мақсұт Жүніс баласы деген татар жайында жақсы біледі екен. Себебі, көп уақыт сол татарды күзеткендердің ішінде болыпты.

	Міне, сол жаралы қарақалпақ түнеукүні Алғазы ақынның Жарықбас Есентүгелге арнаған ақпарын әлдеқайда кеңейтіп, түзетіп, Мақсұт Жүніс баласы дегеннің шынайы бет пердесін ашады. Әбілхайыр Петерборға елшілік жібергенде оған жауап ретінде орыс патшасы қазақ даласына осыны жұмсайды-мыс дегеннің шындықпен жанасары аз. Керісінше, бұл жолдан қосылған жолбикенің нағыз өзі екен. Атышулы 1723 жылдың ақпан айында қазақтармен көршілес Бұхара хандығының астанасында Ресейдің ұлы императорының адамдары жатыпты. Қалмақтардың қазақ даласына лап қойғаны баршасына әп-сәтте жетіп үлгереді. Суыт хабарды әлі ешқайсысы баста қорытып үлгермеген шақта әлгі орыс елшілігі басшысының құзырына Қазан губерниясы Уфа уезінің тұрғыны Мақсұт Жүніс баласы 1213 сумаң етіп кіреді. Алғаш танысқан бетте-ақ бұл Уфа тұрғыны майталман шешендігімен, әрі қазақ, қалмақ және мына Бүхара түрғындары арасындағы хал-ахуалга қанықтығымен орыс елшілігінің назарын аударды. Өзінің

	«Амремзей» деген лақап ныспысы барын да жасырмайды. Мұнда сауда-саттық мәселесімен жүргенін, бұл жағдайына көңілі толмайтынын, ел мен ел арасындағы келіссөзге қабілеттілігін, Ресейдің шынайы азаматы ретінде оған әлдеқайда ауқымды қызмет жасап көзге түспегін, ұлы император Петрмен жүзбе-жүз дидарласуды армандайтынын жайып салады.

	Орыс елшілігінің басшысы да адам тануда ысқаяқ еді. Уфа саудагерінің білігін, қабілетін тез бағалап, сол 1723 жылдың наурыз айында оны Петерборға жұмсайды. Мақсұт Жүніс баласы онда көп ай жатып, келесі 1724 жылдың басында Петербор әкімшілігінің көп қағаздарын арқалап кері қайтады. Ырғыз бен Тобыл өзендерінің бастау алатын қиырынан аман-есен өтіп, Арал теңізінің солтүстік-шығыс бетіндегі аймаққа жеткенде қарулы қазақтар мен қарақалпақтардың қолына түседі. Тұтқынның орыс патшасының жұмсауындағы адам екенін ұққан болар сол Петербор жақтан жылы лебізді өтінішкелгенше аманат ретінде ұстаймыз деп жасырып қояды.

	Бірақ Мақсұт Жүніс баласы оқыстан ұшыраған бұл халінен де пайда табады. Қоржынындағы патша қағаздарын құпиялап өз қарамағындағы Мошақбай Болат баласы деген башқұрт арқылы Бұхараға жібереді де, өзі басқа кәсіпке кіріседі. Басқа кәсібі сол – Кіші жүз ханы Әбілхайырды, қарақалпақтардың бас әкімі Оразақты, басқа да ел ағаларын Ресейге бодандыққа өтуді, ондай жағдайда ақ патшаның жоңғар басқыншыларына қарсы соғыста әскери көмек беретінін, орыс-қазақ сауда байланысының күшейетінін, Жайық жағалауында емін-еркін көшіп-қонуға рұқсат етілетінін уағыздап, тілдің майын тамызады- ау сабазың. Көп ұзамай татар молдасының бұл уағызына қазақтар мен қалақалпақтар құлап түседі. Келесі 1725 жылдың жазында Петерборға Қойбағар Көбек баласы дегенге осы Мақсұттың өзін қосып, үлкен шоғырды аттандыруы соның нәтижесі екен.

	Сөйтіп, мынатұтқын, жаралы қарақалпақ жауынгерінің сөзіне бақса, Әбілхайырдың орыс патшасына қарай алғаш аңсарын аударған осы Мақсұт Жүніс баласы деген татар молдасы болып шығады.

	Ескелді де, басқалар да Алғазы ақынның қайтып сөзін бөлген жоқ.Мұның айтары таусылғанда Ескелді де, Балпық та үндемеді, есесіне, бұл топқа кейін кеп қосылған Жантоқа мен Барлыбай батыр, Шора балалары Қожан мен Тәңірберді біраз даурығысты. Тіпті Тәңірбердінің екі ұлы Қаскелең мен Күртібай да көзге түскісі келді ме, бұлар да өз таңырқауларын білдіріп, Алғазыны іліп-қақпалады. Байқаса, бұларға Торғай даласынан оралған Балпық батыр Дербісәліұлының жорығынан гөрі мына Сырдарияның төменгі ағысынан келген балғалылардың жыры әлдеқайда қатты әсер еткендей. Жаңағылар ендігі жерде осы жағын ғана тіл ұштарына қыстыра берді. Нақтылы ұсыныс жоқ, абыржыған қаңқу сөздер көбіне құлақ мүжіді.

	Бұлар таң атар мезгілде ғана ұйқыға қисайды. Тек Балпық қана өз тобын ертіп жүріп кетті. Жол азабы, әрі ұзақтүнге кірпік айқастырмаған хал бұларды да меңдеткенмен Балпық өзәке-шешесі жақтан жеткен мағынасыз, үзік-үзік хабарлардан елегізіп, бұдан әрі ошарылуды артық санады. Балпық тобының жүретінін сезгесін, бұлар да естіп кетсін деді ме, Ескелді би төменнен келген балғалыларға айтарын сол таңда, ұйқыға қисаймай тұрып айтты:

	– Ағайындар, мен бүкіл қазақтың төбе биі емеспін. Алшындар мен қарақалпақтарға үкімім жүрмейді.Бұл жайдың емін тапса оны бір-ақ адам табады. Ол менің Төле би атам. Қазір ұйықтап, келесі түнгі ұйқыны да осында өткеріп, бір Аллаға сыйынып, ұлы би көшіп-қонып жүрген Қаратау сілемдеріне жол тартайық. Есентүгел замандас, бас болып өзің қоса жүр, бірақ бәрің емес, жол қиын да қатерлі, анау-мынаудан қаша соғысып, құтылып кететін елгезектеу бес-алтауды ғана ерт, қалғандары біз қайтқанша осында тынықсын. Біздің ел өз жамағайындарын ауырсынбайды, – деді.

	Ақыры Ескелді бидің айтқаны болды. Мұның өз қасына алған нөкерлері де кейбіреулерге алабөтен көрінді. Үйреншікті кексе адамдардан кеше ғана тағылық мінез көрсеткен Құлжан батырды, Жантоқа мен Барлыбай батырды, осындағы өз туысы Шора балаларын және отыз шақты қарулы жауынгерлерді ертті. «Ал біз неге бармаймыз», – дегендей қибыжақтаған Тәттібай мерген, Малтабар батыр, Тұрлымбет сияқтыларға:

	«Сендер осындағы елге ие болыңдар», – деп тапсырма берді.

	Ескелдінің бұл шешіміне Жарықбас Есентүгел мүлдем қарсылық білдірмеді, тағы да төбесі көрінген алыс сапардың қамы көзінің алдын көлеңкелеп, еңсегей бойы одан сайын ұзара түскендей. Тек Жүсіп қария мен Алғазы ақын бір-бірін қас-қабақ арқылы аңдыса атқылап алды да кезек жамырасты:

	– Төле Әлібек баласы үш жүздің ортақ биі, төбе биі. Бүкіл жалайырды аузыңызға қаратқан атағыңызбен сол кісіге жүгінуіңіз Әбілхайырдың боқмұрыны – Ералының, оның төңірегіндегі қанқұйлы итаршылардың айдынын асырып жібермей ме? – деді Жүсіп қария. Алғазының айтпағы сәл басқашалау еді. Осы екі ортада Жүсіп қариямен бөле- жарылу өзіне тиімсіз екенін заматта пайымдап, оның сөзін дамыта қойды:

	– Біз онсыз да көп жол өткердік. Әрі өздеріңіз баяндағандай ұлы би сонау Қаратаудың таусылмас сілемдерінің бірінде екен. Тағы тепектеп, уақыт ұтқызғанша осы жалайыр өз қышуын өзі неге қасымайды? Қабылан атаныңұрпағы, ұлы жүздің ноқта ағасы екенімізді өз бетімізше, өзәлімізше неге әйгілеп тастамаймыз осы?

	Шындығында Жүсіп қарияның да, Алғазы ақынның да бұл қыстырмалары Ескелді биге емес, өз көсемдері Жарықбас Есентүгелге қарата білдірілген ишара. Ескелді бидің екі сөйлемесі бұларға хақ, тек Қаратау сапарына қосшы іріктеудегі тіпті өз айналасына алабөтен көрінген талғампаздыгы Жарықбас Есентүгелге да көшіп, біз де қосаққа ілікпей қаламыз ба деп, іштерін кеулеген күдіктен шоршығандары еді. Ал Ескелдіге бұған жауап беру біраз күшке түсті.

	– Жарықтықтарым, көмекейлеріңдегіні түсіндім. Бірақ заман аңғарын аңғарсаңдар нетті?Ұлы бидің өз сөзі жетер тараптарға таратқан бір бұйрығы бар. Ол үш жүздің басын қосу. Ата жұртымызды қусыра құшып, бауырына басқан ата жауды ұмытпау. Егер мен сендерге күш, қол беріп, Әбілхайыр ордасын шапсақ ұлы би, сол ұлы бидің төңірегіндегі жарқұлағы жастыққа тимеген батыр мен шешендер бұл қылығымызды қалай бағалайды? Алшын мен жалайырлар арасында майдан аштырсам қайсысы бізге «айналайындарым-ай» дер екен. Әрі бұл балғалы ағайындар да сүттен ақ, судан таза болмай тұр емес пе? Мәкең, Малтабар батыр айтқандай алшын мен қалақалпақтардың алғашқы шаптүртпесінен соң бірден көмек сұрамай істі одан әрмен ушықтырғанын қарамаймысың. Жо-жоқ, ата жау көк желкеден әлеңкедей жалаңдап тұрғанда қазақ пен қазақты одан әрі сүзістірерім жоқ. Құдай қаласа жүреміз.

	Осыншама сөзге түрткі болған Жүсіп пен Алғазының бұл елгезектігінен жасы кішісі ғана пайда көрді, ал Жүсіп қарияны Жарықбас Есентүгел осында қалдырды.





ЖЕТІНШІ ТАРАУ


	Ескелді мен Жарықбас Есентүгел бастаған топ бір күндік жолды артқа тастап үлгергенде соңдарынан Балпық Дербісәліұлы жіберген қуғыншы жетті. Ескелділер Боралдай тауының батыс тұмсығын жанамалай адаса жүріп, Бөген өзенін кешіп өтіп, жолдағы екінші түнемелікті Шаянның суынан татып өткерерміз деп мөлшерлеген. Қуғыншының түрін көргенде би Шаянның суы бұл жолы бізге бұйырмаған екен деп тіксінді.

	– Не жай, не хабар? – деп ол қуғыншыны ай-шайға қаратпай сұраққа алды. Аты да, өзі де қара терге малшынған қуғыншының жеткізгені мынау: Дербісәлінің аулында бұл ақтабан шұбырынды атты шерудің қарсаңында-ақ қалмақтарға бодандыққа мойынсұнайық, сонда мал-басымыз аман болады деп, Төле би айналасындағы елді азғырумен көзге түскен Қарабек деген кейуана жатыр екен. Төле ымырасыздықпен бет қаратпағасын ол неме ұлы би аулынан шалғайырақтағы ел-елдің, ру-рудың бас көтерерлерін іштен кеміріп жеп, «ештен кеш жақсыны» үстемелетіп, өз насихатын одан әрі жалғастыруда екен. Сөзіне тұздық ретінде қасына жоңғар қонтайшысы Сыбан Рабтанның табақтас нөкерлерінің үшеуін ертіп алыпты. Ол үшеудің әрқайсысының бес- алтыдан атқосшысы, оққағарлары бар көрінеді. Қарабектің аузы-аузына жұқпай сендіруінше мұның уағызына ден қоюшылар көп екен де, тек ашықтан-ашық жақтап шығуға Төле биден және оның қасындағы Өтеген, Қойгелді сияқты сойқандардан батпайды, шамасы. Сол кезбе, тілі сала құлаш, қасында тістері сары қайрақтай кәртамыс ділмарлары тағы бар Қарабек бұл кезекте енді Дербісәлі аулына тоқтапты. Бір қызығы, Дербісәлі аулында әлгі Ташкент шаһарының күншығыс өріндегі Шыршық өзенінің жағалауын паналаған жалайырлардың басшысы күшік Жолбарыс би де жатыр екен. Ол Қарабекпен қалай тоқайласты, бұл жағын мына қуғыншы жігіт ашып бере алмады. Ал Балпық батыр мұнда келісімен Қарабектің жайын ұғып, дереу оның, әрі қасындағы тістері сары қайрақтай кәртамыстардың жоталарынан таспа тілуге бұйырыпты. Тек әкесі Дербісәлі мен Жолбарыс би, әрі сондағы Есенбай, Дарабоз – бәрі ұлардай шуласып, Қарабектің Төлеге жақын туыс екенін, ұлы бидің өзұйғарымынсыз ондай қылыққа бару абырой әпермесін айтып арашаға түсіпті. Ал мына қуғыншының негізгі әкелгені сол Қарабек жайын Төле биге жеткізу, әрі сол кісінің ұйғарымын арқалай қайту жөніндегі өтініш еді.

	Бұл қуғыншы жеткен жерде Ескелді тобы тоқтап, сусын ішісіп, сәл тынығысты. Сондай бір бел босатқан оңаша сәтті пайдаланып, қуғыншы жігіт Ескелді бидің өз құлағына ғана мына жайды сыбырлады: күшік Жолбарыс бидің ақай жоқ, тоқай жоқ Дербісәлі аулына салып ұрып жетуі шынында жұмбақ. Бірақ ондағы жұрт арасында мынадай қауесет бар. Балпықтың жары – сұлу Кәсенсарының алғаш сүйегін жарып шыққан сәбиінің шетінегені, ол сұлудың қайтып құрсақ көтермегені белгілі ғой. Міне, енді сол Кәсенсарының ана болу бақытынан біржола айырылғаны айқындалыпты. Тіпті сонау Шыршықтан күшік Жолбарыс биді бұлай қарай тік көтеріп әкеткен де осы шындықтың әуселесі сияқты. Себебі, би тобында өзінің сыралғы үзеңгілестерінен гөрі сырт ажары тәуіп, бақсы-балгерлерге келіңкірейтін адамдар басым екен.

	Ескелді бұл соңғы хабарға деген өз көзқарасын кіржиген қабағы арқылы білдірді. Ал Қарабек жайындағыға келгенде тесік қаптай ақтарылды.

	– Осы менің де ақыл-ойымның пісуінде бір шалалық бар ма, қайдам қарағым, өз басым ұлы бидің сол туысының, сол тұшталаңдаған сарнауықтың ақылына қоңсы қона алмаймын. Құдайым-ау, біз онсыз да қалмақтардың бодандығында емеспіз бе? Бодан ел болмасақ қалмақтар ақ бас түйелерін қайтқан құстай тізбектетіп әкеп, біздің жігіттердің ала жаздай ала өкпелері шығып соққан қарсақтарының терісін тиеп әкетіп жатар ма еді? Жылма-жыл сондай алым алатын қалмақтардың бізде неше атасының құны, алашағы бар еді? Ешқандай құны, алашағы жоқ, бізді бодан ел деп санағасын басынғаны. Әне, екі-үш- ақ күн өтті, қарсақ терісі түгілі, сол қарсақ терісі тиелуге тиіс түйелеріміздің бір тізбегінің өзінен көз жаздық деп, қалмақтың әйдік нояны соңына үлкен әскер ертіп бізге қоқаңдап кетті. Айдалада малы жоғалса да бізден көретін дәрежеге жетті. Ол ненің белгісі?

	Балпық жіберген қуғыншы да тегін адам емес екен:

	– Торғай даласындағы соғыс сияқты оны-мұны қақтығыстар қалмақтардың шамына тиетін сияқты, – деп жіңішкелете ескертіп өтті.

	– Ол қақтығыстарды құдайдан тілеп алып жүрген қалмақтардың өздері, – деп, Ескелді енді ашу шақыра екіленді. – Аң терісінен алым төлейтініміз өз алдына, енді келіп сауыт- сайман өткізсін, қыз-жігіттен қалағанымызша аманат берсін дейді. Бұған қай итім шыдайды? Оның үстіне біз – ұлы жүз үйсіннің бір бұтағы ғанамыз.Ұлы жүз ғана емес, бергісі Орта жүз – алты арыс ел мен арғысы алшын – бәріне үкім таратушы менің нағашы атам Төленің бір жағадан бас, бір жеңнен қол шығарайық деген ұлағатты сөзі бар. Жаңағыдай арыздары болса оларын ел-елді тіміскілемей ұлы бидің өзіне жеткізсін. Торғай даласындағы жай шамына тиді дейсің. Жаным, Торғай қайда, біз қайда?

	Алғашында екілене сөйлеген Ескелді тап соңында, әсіресе, Торғайды атағанда бір түрлі бабынан айрылғандай зорлана дыбыс шығарды. Онымен қоймай мұртынан күліп, айнала жұртты көзімен бір шолып өтті. Ол күлкі Ескелді биді сұлуландыра түскендей. Иә, жеріңе қол сұққан ата жауға қарсы күресте аз-мұз жалған сөйлеудің де өз жарасымдылығы бар сияқты.

	Балпық жіберген адамға Ескелді жауабының нобайы осы сөздерден-ақ білінетін еді. Қуғыншыны сонымен тойдырды да кері қайтарды. Өздері аттың басын ары бұрысты. Бөгесінге соқтығып, иіріле тоқтаған судай оны да бұзып-жарып, тағы да екпін аламыз дегенде екінші қутыншы жетті.Бұл жолы Ескелдінің өз аулынан, сонда қалған Тәттібай мерген, Малтабар батыр жіберген адам екен.Бұл соңғының жүрісі тым ұшқыр болған екен, Ескелділерге жете бере аттан құлап түсіп, есі ауып біраз жатып алды. Осындағы кексе жандардың бірі – Құлжан батырдың:

	– Тәңірім-ай! Жаратқан ием-ай, не сұмдық! Мынаның түрі түсіңе кірсе шошып оянасың ғой, – деген жыларман даусы шықты.Бұлар жапатармағай қуғыншыныц аузына су тамызып, білген ем-домдарын жасап, оны әрең тірілтіп алды.Мұның жеткізгені: «Ескелдінің аулын жау шапты, Тәттібай мен Малтабар мыналарға тез кері қайтсын», – депті.

	Бұлар енді тас үркіткен торғайлардай ауылға қарай бытырлай ұшты. Манағы алғашқы қуғыншыны кері қайтарғаннан кейін де бұлар жол ұтамыз деп, өнімді жүріспен екі-үш бие сауымындай уақытты артқа тастан үлгерген. Оған дейінгі бір күндік жол тағы бар. Енді соның бәрін бұлар қас пен көздің арасында қайта қусырмаққа жердің ой-қырына қарамай астарындағы қылқұйрықтыларды бәйгеге қосқандай жосылтты. Түз адамдарының арасында мұндайда жазылмаған бір қағида – бір-біріне кедергі жасамау үшін бытырай кең жайыла шабу керек. Баз біреулер ат үстінен құлап түсіп жатса оған қарамау лазым.

	Орта жолда Жарықбас Есентүгел қысқа ғана тіл қатып үлгерді:

	– Биеке, кәдеңізге асса ана менімен келген шағын қолды да жарата беріңіз. Бас иелігін өзіңізге бердім. Өзім де өзіңіздің құзырыңыздамын ғой.

	Аңдыздап шапқан Шора балаларының ауыздарынан да «уә, уә» дескен дыбыстар естіліп қалады. Ескелді би ол туыстарының да ойын дәл таныды. Олар да осы балғалылар көсемінің сөздерін қайталап келеді. «Биекем, бауырым, жау шапты, біз қасындамыз, бізді де кәдеге жаратуды ұмытпа» , – дегендей базыналық сыңайы.

	Бұл кері шабыс шамамен сәске түсте басталған, кешкі намазшамда, Боралдайдың үлкен суынан өтіп, оның бергі шығыс беттен тарамдалып келіп құйылатын кішкене салаларының бірінде бұларға қарсы қозғалған көш жолықты.Бұлар Ескелдінің, одан бергі Естайдың, басқа да қоңсы ауылдардың көші екені бірден танылды. Ескелді көз байланбай тұрып, жау қайда, етек-жеңі қаншалықты, мұнда басшы адамдардан кімдер бар, осы жағын тез ашып-айыруға жан салды. Мұнда басшы адамдардан ешкім жоқ екен. Бәрі жауға қарсы соғысамыз деп, кейін қалып, ауыл-аймақты тегіс аяқты малға өңгеріп, бері аттандырып жіберіпті. Малтабар мен Тәттібайдың бұларға жеткен бар бұйрығы: «Алды- арттарыңа қарамаңдар. Қаратауға қарай қозғала беріңдер, амандық күнде соңдарыңнан өзіміз қуып жетеміз». Енді көш басындағы естиярлар Ескелділерді ұшыратқасын ары қозғалуға аса ниет білдірмеді, би де сол ниеттерін құп көргендей.

	Әне-міне дегенше көзге түртсе көргісіз қараңғы түн түсті. Гүрілдеп аққан кішкене судың бойында әркім жеткен жерлерінде ошарылып, орнығып жатты. Үркіншілікке бойы үйреніп, еті өліп кеткен ел дағдылы көші-қон үстіндегідей моп-момақан ғана. Құдайдың құлағын шулатып, естіген жанның тұлабойын тітіркендіре қарғыс айтатын шаптықпа мінезден мүлдем жаңылғандай. Емшектегі сәбилердің жылағаны, жылқылардың кісінескені, түнгі ауаны қақ жарған, бір-біріне арналған бұйрық-райлар сияқты үзік-үзік дыбыстар ғана оңайлықпен сөне қоймас түздіктер тірлігінен хабар береді. Бұл, әсіресе, Жарықбас Есентүтел бастаған балғалы адамдарына тосын көрінгендей.

	Ескелді не де болса таңды күтпекке бел байлады. Түнгі шала ұйқыдан соң құлқынсәріден бас көтеріп, кешегі топты бастап, өз ауылдарының тастап шыққан жұрттарына қарай қозғалды. Мұнда жан баласын таппады.

	Сол қарқынмен бұлар біраз жер шалды. Түске дейін жалайырлардың өзге аталары мекендеген теріскейдегі Сайрамсу, Жабағылысу, Қасқасуға қарай жүріп, біраз жүргіншілерді жолықтырды. Сол кезде ғана бұлардың көп нәрсеге көздері жетті. Қалмақтар аса ауыр әскер емес, шағын-шағын бірнеше топ құрып, осы беттегі жалайырдың бірнеше ауылдарын шауыпты. Бірнеше жерде жарылғыш заттарды да пайдаланыпты.

	Ескелді енді не істейміз деп біраз бас шақты. Балпықтан, өз адамдары Тәттібай мерген, Малтабар батырдан қайтсе де бір тіл алмаққа солай қарай адамдар ұшыртты да өзі сол жеткен жерінде бекінді. Келесі таңертеңгілікте олардан тіл келді де, тек бұл шақта қалмақтардың екінші мәрте шабуылы басталды. Аса үлкен әскер емес, арқандай керіліп, айнала кеңістікті ағын судай желіп өтпек ниеттері бардай қусырып келеді.

	Ескелді маңындағы әскер де қолтоқпақтай ғана шағын шоғыр еді, қапы қалмай алғашқыда сәл кейін шегіне, сәлден соң, қайта серпіле оларды сыналай соқты. Қалмақтар екі бөлініп түскен шынжырдай әр жерде илектеніп, қайта бытырай жазылды да қазақтарды қоршауға алуға жанталасты. Қазақтардың да мұндайға дайын айласы бар, ию- қию үлкен қол емес, Ескелдіге оларды иіріп-жазу қиынға соққан жоқ, жер жағдайын оңтайлы пайдаланып, қоршаудың екі-үш тұсын бұзып етіп, олардың өздеріне ту сырттан тимек әрекет ұйымдастырылды. Қалмақтар осыдан тіксінсе керек, ойқы-шойқы жер бедері олар үшін қазақтардың алдын-ала жасап қойған торы сияқты көрініп, сақтық мәселесін тез бірінші кезекке қойысты. Екі-үш тұстан тарс-тұрс етіп, жарылғыш заттар белгі берді.Бұл Жарықбас Есентүгел адамдарына жаман әсер етсе керек, сол Жарықбас Есентүгелдің оққағары сияқтанып, одан екі елі ұзамай найзасын қоқаңдата шапқан Алғазы ақын аттан ұшып түсе жаздады. Оны Ескелді адамдарының екі-үшеуі көріп қалып, тіл ұшымен түйреп те үлгерді:

	– Мыналарды Хиуаның оқ-дәрі жасайтын қамбасына жақын, исін сезеді, тарс-тұрсына құлақтары үйренген деп жүрсек, бізден жаман үркеді ғой, түге! – десті.

	Бұл соғыс бір бие сауымындай ғана уақытқа созылды. Қалмақтар жараланған, өлген бес-алты адамын алдарына өңгеріп, лап етіп, кейін тайқыды. Келуі қалай тез болса, кетуі де солай тез. Түс ауа Ескелдіге Тәттібай мерген, Малтабар батырлардан хабар жетті. Жау қарасын алыстан шалмаққа, әрі жалайырдың өзге аталары қоныстанған су жағалауларында не хал, соны білмекке тым алыстап кетіпті. Тап бүгіндікте оларды да осылай жаудың аз ғана топтары мазалапты. Осы екі күнде жаумен екі рет беттесіп үлгерген олардың арасында өлгендер де, жараланғандар да бар екен. Ал сол күні кеште, ымырт жабылып, қас қарайған шақта Балпықтан да кісі жетті. Оларды бүгін бірінші рет жау шауыпты. Кеше тыныш болыпты. Ескелдінің соңынан Қарабектің жайын айтып қуғыншы ұшыруы содан екен. Ал бүгінгі шабарманның айтуынша Дербісәлі-Балпық аулына, одан әргі қоныстарға тиіскен жау қарасы мұндағыдан әлдеқайда қомақты екен. Тек Балпықтың қарамағындағы Жайнақ пен Қосай сияқтылар Торғай даласынан әкелген абыройды сақтау үшін жан бере кимылдап, қалмақтың көп адамын түсіріпті. Өңкей тіл жұтқан немелер қалмақтардың бұл шабуылының мәні не екенін айтып бере алмапты.

	Екі күн өткен соң тап осындай шабуыл тағы қайталанды. Қолға түскен бір қалмақты Ескелдінің өзі сұраққа алды.Бұл тұтқын естиярлау екен, білгенін ашып айтты: «Қарсақ терісі тиелген он екі түйенің жоғалуына Ташкент шаһарындағы, әрі одан әрідегі қалмақ бекзадалары қатты назалануда. Оны әр нәрсеге жоруда, соның мәнін ашу үшін қазақтардан тіл алмаққа осылай дүркін-дүркін соқкыбермекші».

	Ескелді тұтқын сөзіне риясыз сенгенмен бұл шабуылдардың түп мақсаты одан әріректе жатқанын, Торғай даласындағы жеңіліс, қолбасылардың арасындағы кикілжің қалмақтардың күшін кеміткен жоқ, қайта ширатып, шамырқандыра түсті деген ишарасы екенін пайымдады.

	Қалмақтардың мұндай тиіп-қашпа соғысы аралығына екі-үш күннен салып, бұдан кейін де екі мәрте қайталанды. Енді бұрынғы тұжырымның өңі ескіріп, жалайыр басшылары басқадан күдіктенді, сөйтіп, жоңғар-ойрат қылығын одан әрі сан саққа жүгіртті. Қазақтарды осы шығыс беттен әлсін-әлсін түртпектеп, алдарқатып, Қаратаудан арғы күнгейге, Арқа даласына ұлы шабуыл ұйымдастырмақ па деген де жаманшылықты ойласты.Ұлы би Төле Әлібекұлына жүргіншілер аттандыру қажеттілігі де тіптен атойлады. Ал бұл сапардың Ескелдінің өз басына жүктелуі мынадай күнде тіптен қисынсыз істей көрінді. Осының бәрін көріп-біліп отырган, сонау Сырдың төменгі және орта ағысы аталатын өлкелерден жеткен балғалылар басшыларының тіптен ұнжырғасы түскендей. Енді қайтсін.Бұлар көмек дәметіп келген мұндағы ел үшін «байтал түгіл бас қайғы» дейтін заман туды. Жарықбас Есентүгел мен Ескелді би көбіне бір-бірімен қабақ арқылы түсініседі, тіс жарып көп ештеме айтыспайды.

	Қалайда, бұл шақта жалайыр елі үшке, төртке бөлініп кетті дегенмен оның ең мол тұтасқан ортасы осында еді. Осы Бадам өзені мен сонау теріскейдегі Талас Алатауының батыс тұмсығынан ағып шыгатын Ақсу, Жабағылысу сияқты сарқырамаларға дейін иін тірескен ел. Он екі ата жалайырдың сиыршы, орақты, мырза, ақбұйым, аңдас, сыпатай, қалпе сияқты ең қомақты буындарының бүгінгі қонысының ұзына бойы осы да, ал өкпе тұсында, әсіресе, батыс теріскей жағында тағы біразға созылып жатыр. Тіпті Боралдай жотасының көп қуыс-қолтығын иемденіп алған осылар. Жайшылықта, аманшылық күнде мұншама ел бұл кеңістікке сыймас та еді, тек мал басының ойсырай түсуі ғана олардың бас-аяғын жинақы еткендей.

	Міне, қалмақтардың мына тиіп-қашпа соғысының хабарын сол Боралдай жақтағы ел естімеген де еді. Тек Ескелді, Балпық, Қабан жырау сияқты көсемдер мекендеген мына шығыс беттен ғана шет-пұшпақтап тиіскен жау әртүрлі сауалдарды күннен-күнге молайтқандай.

	Кенет қалмақтардың соңғы шабуылынан кейінгі күндерде Сайрамсу мен Қасқасудың аралығындағы адырлардың бірінде Ескелді мен Балпық топтары ұшыраса кетті. Өңінде от жанғандай бір жігер оянған Балпық бір ұсыныс айтты:

	– Биекем, біз қалмақтардың мұндай әулекілігіне алданып уақыт ұтқызбайық. Бізде ішкері жақта көп әскер бар емес пе? Бәрін көтерейік. Сал бөкселеніп қалғандары бар шығар. Олардың да ширауына сеп. Сөйтіп, көп әскерді алға лақ еткізіп, қалмақтардың ендігі шабуылында олардан тірі пенде қалдырмай қырып салайық. Мүмкін, қалмақтардың түп ниеті сонда жалаңаштанар. Бәрібір өзіңіз айтқаңдай жазмыштанозмыш жоқ.

	Балпықтың бұлай ойлауына негіз бар екенін Ескелді бірден түсінді. Жас батырдың сөзін қуаттап, Тәттібай мерген, Барлыбай, немере ағайынды Малтабар, Құлжан батырлар да шуласып берді. Балғалылар басшылары да бұлұсыныстың өздеріне оң көрінгенін қас- қабақтарымен білдірді. Бұлардың ішінде әлгі Тұрлымбет те бар еді. Көбіне-көп жақ ашпайтын сол. Қалмақтарға жөнелтілген он екі түйе қарсақ терісін кері қайтарамын деп, ата жауға шап түрткі жасағанын ойлап, іштей қысыла ма, әйтеуір сақалсыз иегі, бұлтиған екі беті тіптен дөңгеленіп, көздерінің оты да қоса өшіп, анда-санда қылаң беретін қыз реңкіне ұқсас белгілері айшықталып қалғандай. Бірақ оны «Сен сөйткенсің» деп ешкім көзге шұқымады. «Қайтқан малда береке бар». Kepi қайтарылған қарсақ терілерін ел көзінен жырақ ұстап, қыс қары түсер қарсаңда мынау жаңадан ауланған аңдардікі деп, қалмақтарға алдағы күннің берешегі есебінен өткізбек ниеттері бар. Мұның өзі қаншама қазақ жігітінің уақытша болса да қолын босатуға жарамақ. Әрі өтер іс өтті, Тұрлымбеттікөзге шұқығаннан не пайда, мүмкін, сол алдағы күннің қамы үшін тосын бір айла-шарғысын іште пісіріп жүрген шығар.

	Иә, иә, солай! Ескелді би Балпықұсынысын мықтап кәперге алды. Тек оның арты үлкен соғысқа айналып кете ме, әрі мына балғалы туысқандар келіп жатыр, олардың қолқасына не уәж айтамыз деп, бұлар елден жырақта аздаған әскер шоғырларының ортасында екі-үш күн кеу-кеулесті. Жау қолындағы Ташкент бағдарына, сонау Ыстықкөлге карай ирелендетен жол сораптарын бойлата шолғыншылар жіберуден танбады. Тек ендігіде ол жақтан құлаққа ұрған танадай жым-жырттықтан басқа ештеме білінбеді. Балпық аузынан шыққанды іске асыруға бір жайдан осы да қол байлау болды. Сөйтіп, жалайыр басшылары әлі де бей-жай күй кешіп, әліптің артын бағуға пейіл берді. Міне, сол күндерде Шора ақсақалдың қазасы туралы хабар жетті.

	Шора аулы тап қазіргі күндерде теріскейде Сайрамсудың жағалауында, оның кішкене бір әлсіреп бітер саласын талғажу етіп отырган. Міне, осы тұс кенет аткөпір қалың көпшіліктің тоғысқан жеріне айналды. Ескелдідей ел басшысының әкесі Жылгелдінің кіндіктес бауыры, тете інісі – Шора қазасы туралы хабар алыс-жақын елдің бас көтерерлерін тегіс атқа қондырыпты. Олардың көбісі көңіл айтқаннан гөрі Ескелдінің, оның айналасындағы батырлардың жүзін көруге, ертеңгі күні өздерін не күтіп тұрғаны хақында ақпар алуға асыққандар еді. Балпық айналасы осында түгел көтеріліп келді десе де болғандай. Бұл күнде жақ сүйегі шодырайып, ескі жусандай өңі әбден жүдеп қартайған Дербісәлі де жетті.

	Ақсақал қазасына шын мәнінде күйзелген жалғыз осы кісі сияқты. Аттан түскен бойда Шораның Қожан, Тәңірберді, Құдайберген, Әлімбай сияқты әкелерінің тым жас кезінде дүниеге келіп, бұл күнде өздері шалдыққа жараған төрт ұлының әрқайсысын құшағында ұзақ қысып, олардың да шын көз жасын шығарды. Дербісәлі аулында ұзақ ошарылған қонақ – күшік Жолбарыс би де соны қайталады. Дарабоз есімді атышулы әйел күйеуі Құлжаны қолбаладай қасына ертіп, ол да жетті. Көп ұзамай Есенбай бастаған Қожаназар балалары да қосылды. Тек әлгі Қарабектің ғана бұлай карай беттегісі келмепті. Бүкіл жалайырдың бәйтеректерін осында көресің деген Дербісәлінің уәжіне де қыңбай, осы Сыр өңірінен топырақ бұйырмақшы Шора атты адамның өзімен жүзтаныстығы жоқтығын сылтауратып тайып тұрыпты. Қасындағы әлгі сөзіне тұздық ретінде ерткен Жоңғария қонтайшысының «табақтас нөкерлері» дейтіндерді, әрі тістері сары қайрақтай өзкәртамыстарын қызғыштай қорып, шаң жуытпай бірге әкетіпті.

	Кенет осы ұлан-топыр қаза үстінде бір нәрсе жұрт көзіне ерен шалынды. «Ер адамдардың желкесінде ел қамы атты зіл батпан жүк бар, жүктің үстіне жүк артпайық, кәне абысын-ажындар, осы қазаның барлық салмағын біз көтерейік», – деп Дарабоз ұран тастады. Ешкімнің қолдау-қоштауын күткен де жоқ, билік тізгінін заматында-ақ іліп әкетті. Барлық әйел заты Дарабоздың шылауында кетті. «Қатынымның әмірі жүрген жерде өзім ұмыт қалсам еркектігіме мін», – дегендей оннан-мұннан Құлжаның даусы да құлақ жара естіліп қалатын еді.

	Сөйтіп, жаратылысы бөлек бұл әйел үлкен адамның қазасын тамаша атқарып шықты. Ескелділер, әрі оннан-мұннан келген ең көрнекті адамдар, осы Сайрамсу жағалауында Шораның жетісіне дейін бөгелді. Осы уақытта мұнда қаншама сөз сапырылды десеңші. Әсіресе, бәрін Дарабоз басқарып, еркек атаулының қолын бос етуі оған тіптен мол мүмкіндік бергендей. Жарықбас Есентүгел күшік Жолбарыс би мен Дарабозды көргенде әнеукүнгі әңгімеге қайта тамызық тастады. Бір кезде осы Жолбарыс бидің Дарабозға бата беріп, осы соңғы ныспыны оған өз аузымен таңғаны қайта ежіктелді. Сөйтіп, туған жерге деген сағыныш көкіректерін тағы қарып өтті.

	Міне, осы жеті күнде қалмақ жақтан әлі де ешқандай қыбыр еткен ештеме білінбеді. Енді ұлы би Төле ордасына мына балғалылар басшыларын кім ертіп апарады деген сауал қайта көтерілді. Сол кезде Дарабоздың қоңыр тарғыл даусы жұртты қайта елең еткізді:

	– Биекем, дәл осы сапарға өзіңіздің аттанғаныңыз жөн көрінеді маған. – Киіз үйлердің сыртында, әртүрлі төсеніштер мол тасталған, небір қасқа мен жайсаңдар жайрап жатқан алаңда Дарабоздың сүйекті денесі тағы өсіп шыға келді.

	– Немене, түсіңде ақ сәлделі әулие аян берді ме? – деп, анадай тұста бөлек шоғырланған үлкенді-кішілі әйелдер ортасынан Ақжәмилә күңк етті. Оның сөзін Дарабоздың ұнатпағаны бірден аңғарылатын еді.

	– Аян берді, аян бермесе де дәл соған ұқсас бір сыбыр құлағыма жетті, Ақжәмилә! – деп мына түстік өлкенің күні бұрынғысынан да қаралау еткен дөңгелек жүзін Ескелді бәйбішесіне қарай жалт бұрды. Ірі жаратылысы шапшаң қимылға дайын екенін де білдіре кеудесінің әр тұсында қайрат белгілері білеулене жүйткіп тұрғандай. Ешқашан сөнбейтін көздеріндегі от сол бәз-баяғы қалпында.

	– Балғалы ағайындардың ахуалы әлденеден көкірек сүйегімді ауырта бастады. Бізге бір жау шапса, ал олар үш-төрт тараптан соққы жейді екен. Ағайынның рахымы осылай басқа екі талай күн туғанда ғой. Осы жолы қол-аяғымызды ішке бүксек ертеңгі күн оларға қарар бет қайда? Тез қол ұшын берейік, игі жақсылар, – деп Дарабоз ауыр үнсіздікті қайта бұзды.

	– Ай, осы жеңешемді жауға салар күн қарасын шалдырар ма? – деп Ескелдіден арқан бойындай ғана аулағырақ қонжиған Балпық дүр етті. Дарабоз өзіне қайын іспетті батырдың бұл қақпақылына іле жауап қайырмақ еді, Балпық бұзып-жара сөзін одан әрі жалғастырды. – Ес-ағам, мына жеңешемдікі хас пайғамбардың ұлағатындай. Қалмақтар мұнда әлі де қоқаңдаса біз бармыз ғой, осы сапарға өзіңіздің қайта қомданғаныңыз ақылға сиымды. Нағашы атаңызға балғалы ағайындардың қамымен ғана емес, қалың қазақтың да мұң-наласын арқалай ат басын түзеңіз. Мұндағы атан жілік, арқар мүйіз батырлардың ғана емес, төмен етекті қатындардың да қолдары қыши бастады деп, ағынан жарылыңыз. Ата жауды жерімізде қашанғы қойқаңдатамыз, тиіп-қашпа соғыспен қашанғы өміріміз өксімек, оларға қарсы ұлы ғазауат соғысына «жә» дейтін сәт қашан тумақ, соның аллам жазуындағы нобайын осы жолы анықтап қайтыңыз.

	Балпық кесімінеәзіл-оспақ араласқанмен де арғы тереңі үңірейе жан шошытады.

	– Дұрыс, дұрыс.

	– Уә, бәрекелді.

	– Балпық батыр алмас қылыштай қиды ғой.

	– Қуаттаймыз. Құптаймыз, – деген дауыстар Есенбай, Тәттібай мерген, Жантоқа, Барлыбай, Малтабар сияқты елбасылар ғана емес, қарапайым үлкен-кішілердің де көмекейлерінен аңдыздап шықты. Тіпті Дербісәлі шалдың жусан түстес арық жүзіне де қан жүгіргендей белгілер байқалды.

	Бұдан кейінгі аралықта елбасылар оңашаланған сәтге олардың өз арасында оқыс бір күбір-сыбырға орын берілді. Бұған да мұрындық болған Балпық батыр еді.

	– Ес-ағам, әнеукүні өзіңіз айтқандай істің бәрі сіздің нағашы атаңызға тірелсе бір сәрі, әлгі ұлы жүздің айбары Жолбарыс хан қайда, қалың қазақ басына моншақ етіп көтерген Болат ханнан не хабар? Ана жолы Хан тауынан бері жөңкілген шақта ол Болат ханды бір көріп едік, ол кездегі халі көңілімізге олқы соғып еді, одан бері де көп уақыт өтті. Болат хан ол шақтағы жұмбақ мінезінен арылып, қайта қайратына мінгендей деп естідік емес пе?

	Осы тұста Тәттібай мерген мен Малтабар батыр ұлардай шуласты. Оларды Жантоқа мен Барлыбай да қостады.

	– Иә, иә, жөн сөз.

	– Оларды хан деп, төре тұқымы деп, неменесіне мойнымызға артып жүрміз осы.

	– Шылбыр, тізгінді жиып алып, ердің қара қасына мөлигеннен басқа түк бітірері жоқ қой, түге.

	– Иә, сөйтіп қара қазақты қоса салғыртып болды.

	– Олардың қасында даланы аш қасқырдай кезген Әбілхайырдікі жөн бе деймін.

	– Жә, тоқтаңдар! – деп Ескелді бәріне тыйым салды. – Солардың баршасының ау- жайын түйіп қайт деп отырсындар ғой. Сонда бір ғана балғалы ағайындардың қамы үшін емес екен бұл сапар.

	Иә, Болат хан, Жолбарыс хан есімдері мұндағы қазақтардың іштерінде ащы запыранша түйнектеліп тұрғандай. Жаңа Әбілхайыр есімі аталғанда Жарықбас Есентүгелдің қабағы дір еткенмен мына елбасылардың сөз ауанына оның да мықтап ден қойған түрі бар. Сөйтіп, қыркүйек айының екінші жартысында Ескелді би құрамына бұл жолы Шора балалары ғана енбеген әнеукүнгі топты бастап Қаратау сапарына қайта тәуекел етті.

	Тек Жарықбас Есентүгел өткен жолғыдай өз адамдарын бөле-жарған жоқ, түгел өзімен бірге алып жүрді.

	* * *

	Қаратауды бетке алған осы екінші сапарда да Төле бидің өз басымен ұшырасу бұларға оңайға соққан жоқ. Шаяннан әрі өтіп, оның оң саласы Арыстанды өзеніне жеткенде бір жүргінші Төле би айналасы алдағы Мыңбұлақ жақта деп жол нұсқады. Бір бие сауымы өтпей екінші жүргінші ұлы би осы Арыстандының өрінде деді. «Енді қайттік?»Есентүгел ақыл салды:

	– Биекем, қайтсе де осы Арыстандыны өрлеп, Қаратаудың төбесіне қарай жыбырласақ қайтеді?

	Қарсылық жоқ.Бұлар енді Қаратаудың қалың таулы биіктерін бетке алды. Арыстандыны бойлай жүрді. Арнасы тар, жағалауы тік жарлы, арынды өзеннің өріне қарай қозғалып, жолай бір түнеп, таңғы жүріске екі бие сауымындай уақыт жұмсап үлгергенде алдарынан бір жел соқты. Алғашында осыдан екі жыл бұрынғы Хантаудағы

	Жиделінің желін еске алысып еді. Тек Жиделінің желі бір қалыпты аққан терең өзен арнасына ұқсап, кеудеден ұрып тұрса мынанікі сәл тентек баланың мінезіне келіңкірейді. Арыстандыны қуалай соғып, ыстық лепті кеудеге үреді.

	– Апырай, біздің ата-мекеніміз Жоңғар Алатауының да қуыс-қолтығынан есетін өкпек желдер болушы еді. Олар өзен бойлап жұлқынса қайнаған жазда да қоңыр салқынымен рахатқа бөлеуші еді. Мынауың аузымен от бүріккен жеті басты жалмауыздың өңешінен шыққандай ғой, – деп бірі шыдамсыздық жасады.

	– Жоқ, біз аялдайык, – деді Ескелді. Кедір-бұдыры санап тауысқысыз тау құламасынан ықтасынға лайық қуыс табылмады. Ыстық жел сумаңдап бәріне жетіп тұрады екен. Жүргіншілердің бәрібір тоқтамасқа лажы жоқ, бір ойыстау тұста аттардың құйрық жағын желдің өтіне беріп, сауырларына жабыса жер тізерлесті. Ең жаманы белгісіздік қой, Қаратаудың бұлар біліп үлгермеген сыры көп, мына ауа қозғалысы қашанға созылады, оны осылай отырып өткерісе ме, жоқ, бұдан бой тасалаудың басқа бір айласы бар ма, осы сұрақтарға жауaп таппай қыл құйрықты жануарлардың сауырына бас сүйеген жалайырлар алғашында едәуір торықты.Бұл жүрістің бір себебі өздеріне тірелетінін сезіп іштен ұят қыса ма, Ескелдіге таяу шөккен балғалылар басшысы Есентүгел даусын айқынырақ шығара:

	– Мынау екіленген тым ыстық жел ғой, қайраты тез қайтар, ұзаққа бара алмас, – деп баршасын сабырға шақырғансыды.

	– Менің де пайымдауымша солай! Анау төменгі Сыр бойы, Тереңөзек атырабы жақта жалынша шарпитын ыстық желдің басталуы да тез, аяқталуы да көзді ашып-жұмғанша, – деп Алғазы ақын өз көсеміне жарамсақтанғандай өтірік-расы аралас сөздерді бір көйкитті. Тек балғалы адамдарының сәуегейсуі оларға абырой әпермеді. Ыстық леп бірден-бірге өрши әлдекімнің үстемелете от жаққан қазан-ошағынан ескендей жуарақпанда басылатын түр көрсетпеді. Сонда да ақырына дейін шыдауға бел байласты. Өстіп екі-үш бие сауымындай уақыт өткерілгенде ғана бұл қызулы ауа қозғалысы өзі бастау алған пештің отыны таусылғандай-ақ деміге, ентіге саябырлауға көшті. Жүргіншілер бастарын көтерісіп, орындарынан тұрды. Аттар да тұлабойларынан бір діріл жүгіргендей сілкілесіп, көз жанарлары шалшық судай лайлана қарайды.Бұл шамамен кіші бесіннің кезі еді. Қаратаудың күнгейі үшін әлі ерте мезгіл, жол ұтуға жарайтын уақыт әлі көл-көсір, бірақ мына жүргіншілер қозғалуға жоқ. Аттар да, өздері де әбден кенезелері кеуіп, жаман қалжырапты. Арыстандының суына құлап, соның жойқын гүріліне құлақ тұндыра түнеп шыққаннан басқа амал жоқ еді.

	Ертеңіне таң құланиектене бұлар қайта өрге салды. Алғаш кездескен бейтаныс біреу кеше бұларды бөгеген «Арыстанды-Қарабастың желі» екенін, әрі ертеректе осы желдің кесірінен малы қырылған бір бай қатынның:

	Арыстанды – Қарабас,

	Еліңе де болайын,

	Арыстанды – Қарабас

	Желіңе де болайын, –

	деп оған қарғыс айтқанын да жеткізіп үлгерді. Бұл желге байланысты тамағына кептелген тағы бірдемелері бар еді. Ескелді тобы оған ықылас білдірмеді. Біраз жүрістен соң кезіккен екінші бейтаныстың ақпары бұлар үшін тосын олжадай көрінді:

	– Сіздер бұл бағытта ұлы би Төленің аулы қайда деп ешкімнен сұрамаңыздар! – деп салды ол. – Ажарларыңыздан танимын, сосын да сіздерге ашылғым келеді. Қазір ауызға сақтық керек заман ғой. Сіздер ұлы бидің өзінің емес, оның үлкен ұлы– Жәнбекейдің аулын сұраңыздар. Ар жағына Жәнбекей өзі жеткізіп салады.

	Тағы екі күнде сиырдың бүйрегіндей бөлшектеніп, мың бүктеліп жатқан Қаратаудың қыр жоталарын кезіп жүріп, өлдім-талдым дегенде Жәнбекейдің үйін тапты. Жолай Кіші жүз елінен қайтқан Қабан (Қабылиса) жырау Асанұлын жолықтырды. Ескелді би бұл кездесуге жас балаша қуанып, жырауды қасына ертті. Сөйтіп, Жәнбекейдің үйіне бірге бас сұқты.

	Жәнбекей кең пейілді, әрі әртүрлі шаруа қаншама қыспаққа алғанмен өзінің қонақжайлық үрдісінен жаңылмаған адам еді. Ескелдінің шешесі – марқұм Ұланбикенің тетелес інісі, әкесі Төленің жас кезінде туып, оның өзімен бірге қартаюға бар төртбақ денелі, жүндес қабақты, мол пішілген адамның жылдан-жылға сол ұлы биге қатты ұқсап бара жатқаны анық.Ұлы биден бір айырмашылығы жүндес қабақтың астындағы көздерінде мейірім-шапағат атулының тым молдығы еді. Ескелді осы нағашы ағасымен дидарласқанда көздеріндегі сол мейіріммен жиірек ұшырасқысы келетін.

	Осы кездесу үстінде Ескелдінің бір ғана нәрсе көкірегіне қадақтай тиді. Ол Жәнбекейдің мына сөздері еді.

	– Әкемнің тап қазір көңіл күйі мәз емес. Әлгі Сабалақ атты бала бар еді ғой. Сол күннен-күнге өнер шығарып жүр. Әлгі жанындай жақсыкөретін керторысы естеріңізде ме?

	– Иә, иә, есімізде.

	– Ол керторыға байланысты барлық хикаяны білеміз. Нағашы аға, өзіңіз де барсыз ғой, осыдан екі-үш жыл өтті ме, сол керторының бір хикаясына мына Қабекең екеуіміз де куә болғанбыз. – Ескелді осыны айтты да «бірақ сен бұдан хабарсызсың-ау» дегендей қасында аузына су толтырғандай тікесінен тік қақшиған Есентүгелге бір түрлі жаны аши қарады.

	– Менің куәлігім одан да әрірек, сонау күнбатыстағы Созақ жерінен басталады, – деп Қабан жырау қостады.

	– Міне сол керторыдан Сабалақ айрылып қалған.

	– Не дейсіз, нағашы аға? Қап, Сабалақтың ақыл-ойы майып болмаса неғылсын?!

	– Паһ! – деп қатты дауыстады Жәнбекей. Енді екі көзіндегі мейірім күлкілі әңгімеге Кәшкендегідей мәз-мейрам нышанға ауысып, шық түстенді. – Тіпті де олай емес.Бұл Сабалақта қазақта жоқ мінез бар. Жақсы жігіттің жаны жақсы атпен бірге дейтін қазақтың нақылы Сабалақтың бойына шақ емес екен. Керісінше қос жанары жанынан тастамайтын салақұлаш алдаспанындай болып, адамның жүрегін шошытатын сиыққа жетті десем сенермісіздер. Ал екі бетін тіптен атап сұрамаңыздар. Бұрын да ақ-сұрланып, пышақ жанығандай еді, қазір қыстыгүнгі суық жартастан әрмен, жақындап баруға жүрек дауаламайды. Сұрқына қарап, бұлон бес жасар бала деп ешкім де айтпас. Әкем оның түрін әрнәрсеге жорып, мына бізден – туған балаларынан әрмен жақын тұтушы еді ғой. Міне, сол Сабалақ екі аптадай болды ұшты-күйлі жоғалды. Әкемнің көңіл күйінің нашарлығы содан.

	Төле би Қаратаудан әрі теріскейге құлап, Үлкен Ақтау аталатын жоталарда екен. Оған ертеңіне Жәнбекей қосып берген, мұздай қаруланған қарауылшы жігіттер жеткізіп салды. Осы екі ортада қыруар мал, қыруар әскер көрінді. Саба-саба қымыз тасыған, басқа да ерсілі-қарсылы жосылған жүргіншілер өз алдына. Ешкім ешкімге жөн айтпайды. Мынадай қарбаласты көріп, бірауық Ескелді биді ұят қысқандай. Әрі «жоңғарлардың бізге бодандыққа кіріңдер» деп бодандықтың үстіне бодандық талап етуі, қыз-жігіттерден аманат сұрауы мынадай қозғалысты өз тыңшылары арқылы біліп отыруынан ғой деген сезік ішіне ұялады. Осы сезікпен өзімен үзеңгі қағыстыра қозғалған Есентүгелге қарап еді, оның да түрінде кісі қызығарлық дәнеме қалмапты.

	Ескелдінің бір жан сергітерлік әңгіме ойлап тапқысы келді, сондағы аузына түскені мынау:

	– Иә, ұлы би балаларының ішінде үлкені Жәнбекейдің жөні бөлек.

	– Қай жағынан? – деп Есентүгел барынша ынта қойды.

	– Мынау қыруар мал Жәнбекейдікі. Мынау қалың әскер – бәрінің мініс ат, ішіп-жемі Жәнбекейдікі.

	– Ал ұлы бидің өз басында мал қаншалық?

	– Ол кісінікі бұдан да асып түседі.

	– Айыпқа бұйырманыз, биекем, бір сұрақ кеудемді кернеп барады, – деп Есентүгел Ескелдіге көзін сығырайта қарады. – Сіздің осы ұлы би Төленің жиен немересі екеніңізді білемін. Осы байлық, молшылық жағынан нағашы атаңыздан өзіңізге дарығаны бар ма?

	– Онша емес.

	– Оқасы жоқ, – деп, кешелі бері Жәнбекей үйінде тынығып, ас-суды мол ішіп, әл жинап үлгерген Есентүгел тез өзгеріп, енді жайраңдай сөйледі. – Соңғы бір айға тарта уақыт әлетінде сізге ұлы бидің өзге қасиетінен құдайдың мол олжа салғанын байқастадым. Өз тұрғыласының ойда жоқта көпшік қоя қолпаштауына есіретін Ескелді емес еді.Бұл екеуара әңгіменің куәсі – Қабан жырау да би атына арналған марапатты одан әрі әуелетуге жоқ, мұның әзірге бар назары Есентүгелде еді. Түнде Жәнбекей үйінде бұл балғалылар елі, олардың көсемі Есентүгел жайында әңгімелер қайта сапырылған. Тек оған жыраудың құлағының құрышы қанбай қалыпты. Есентүгелге назары ауса-ақ белуарына түскен сақалын жуан да салалы саусақтарымен сипалай береді. Осыдан бес-алты жыл бұрын ел аман, жұрт тынышта осы Есентүгел күшік Жолбарыс биге еріп, өрдегі жалайырлар, оның ішіндегі андас еліне, Дербісәлі аулына сапар шеккенде сол есте қаларлық кездесуге Ескелді, Балпықпен бірге Қабан жырау да қатысқан. Ондағы барлық окиға қаз-қалпында мұның да жадында. Одан беріде дүние асты-үстіне түсіп, бәрі өзгерді ғой. Тек Есентүгел қалай өзгерді екен деп, жыраудың жүндес қабағының астындағы қос жанар жел үріп, үйірген шалшық судай ары-бері жүйтки береді.

	Ал жыраудың өз келбетінде соңғы бірер жылда болған өзгеріс бет-аузын жапқан қалың жүн, сақалына ақ мол араласа бастаған. Кей тұсында ақ қылшықтар өзгеге жота көрсеткендей тұтаса қылаңдайды. Жалпы дидары да бұрынғы емес, кәрленіп әлдекімге кәрі жүріп тұрғандай жүзі әлсін-әлсін мұзкесектеніп, суық тартады. Кеше алғаш беттескелі өзінен көз аудармаған Алғазы ақынды да кәперіне алар емес.

	* * *

	Ақыры, бұлар Төле би қонысына ат басын тіреді-ау. Ию-қию көпшілік ортасындағы ұлы би алғашында Қабан жырау мен өзінің жиен немересі – Ескелдіні танымағандай да. Әдеттегідей ол Үлкен Ақтаудың астаудай көк жазығында көп-көп ақ үйлер тіккізгенмен келімді-кетімді кісілерді сыртта бой-бой төселген киіз-көрпелердің үстінде отырып қабылдауда еді. Қаумалаған шал-шауқан, жігіт ағасылардың ішінде бұрынғыдай ары тарт, бері тарт жоқ, бәрі ақ қылаң қаба сақалды Төленің томардай болып, ортада ошарылған болмысына әр қырынан көздерін тіктей қадап, қалт жібермей бағуда. Төле көбіне төмен шұқшиып сөйлейтін әдет тапқандай, ал көздерін көтерсе іздеген адамын қыжым тақиясының төбесіндегі тесік арқылы көріп отырғандай-ақ бірден көздеп атады. Қасында жасыл шұға тысты дөңгелек сеңсең бөркі де жатыр. Оны әлсін-әлсін оң қолының быртық саусақтарын жазып жіберіп, шеңгелдей бүреді де басына киеді. Тек көп ұзамай онысын қайта шешеді. Күннің ыстығы, не суығы әсер еткендік емес, іштен қыстығырылып, іс- әрекет бағдарын таппағандағы ойсыз қимылдары екені танылады.

	Ұлы би айналасында шамамен жүз қаралы адам бар. Ал бұларға алыстан құлақ тосқан, қадалып, көз майын тауысқандарда тіпті қисап жоқ. Олар көбіне, алыс-алыс елдерден жол еңсеріп жеткен сөз ұстарлар, ұлы бидің төрелігіне зәру даугерлер, олардан әріректе тағы сондай адамы мен малы аралас қаралар тарыдай шашылып жатыр. Тек бәрінің де назары осы жақта екені айтпай сезіледі.

	Ескелді тобы алғаш келгенде Төле би айналасындағы адамдар ішінде ұлы жүз дулаттың төрт атасынан шыққан жас батырлар – Рысбек, Сәмен, Қойгелді, Өтеген бар еді. Алғашында бұл төртеудің арасында дау өрбіді, ақыры, Төле биге жүгіністі, тек ұлы би өз тұжырымын бірден сыртқа шығармай, қасындағы жасы егделерге күн шалмаған ақ жұмыр мойнын бұрды. Енді олар екіленді. Алғашында Ескелді, Қабан төңірегіндегілер мұның не дау екенін де ұқпап еді. Әйтеуір, сойыс малы, мініс аттары, тіпті қазан-ошақ сияқты ұсақ- түйек төңірегіндегі сөздер тау басындағы жаңбырдай сатырлап береді де, оған оннан қайтқан, мұннан қайтқан жүргіншілер әуселесі араласады. Сөйтіп, даудың түп мағынасынан жалайыр адамдары қайта көз жазады. Ташкент кеткен, Қазығұрт асқан, Созаққа беттеген әлдекімдердің ныспылары жүндей түтіліп, олардың сойыс малы, қазан- ошақ сияқты ұсақ-түйекке қандай қатысы барлығы одан сайын бұлдырланады. Бірауық ұлы жүздің өзге рулары Ошақты, Сіргелі, Қаңлы, Шанышқылы сияқты елдердегі Ерсары, Байсары, Тауасар, Саңырық батырлардың ныспылары да оқтын-оқтын сөз ұшына ілігеді.Бұл тұста Ескелді маңындағыларды бір елең еткізген жәйт – Төле би осы әлетте Ошақты батыры Саңырықтың жарасы қалай, аурудың беті бері қарап па деп сұрады. Бұған не жауап қайтарылар екен деп жалайыр адамдары сілтідей тына құлақ тігісті. Себебі, әнеукүні Торғай даласынан қайтқан Қосай мен Жайнақтан бұлар сондағы ұрыста Саңырықтың иығын жау жебесінің тесіп өткенін естіген ғой. Ұлы бидің сұрағына «сондағы оташылардың пайымынша Саңырық батыр бас көтеруге жарапты, тәңірім қаласа құлан-таза айығып кетер күн де алыс емес» деген жауап алынды.

	– О, құдайым, қолдай гөр, – деп Төле бетін сипады. Басқалар да сөйтті. Осы соңғы сөз алмасулар арқылы Ескелді би тобындағылар Торғай даласындағы шайқас туралы бұлардың да өздерінен кем хабардар емес екенін түсіністі.

	Бұдан кейін өткен жылы Қазығұрт пен Талас Алатауының екі ортасында жоңғарлармен қиян-кескі шайқасқа барып, үлкен жеңіліске ұшыраған қырғыз Көкім би Қарашорин есімі де бір бүйірден килікті. Сол екі тау аралығындағы қырғыз манабының үлкен қамалын жаудың күйреткенін жүргіншілер арқылы Қабан жырау мен Ескелді би де естіген. Тек бұл отырыста ол қырғыз манабы, әрі қолбасшысының құлағын неге шулатысты, жалайырлар үшін сол жағы бұлыңғыр.

	Ақыры, шымыр-шымыр бір әңгіменің беті бері кайрылғасын жаңағы Дулаттың төрт атасының батырлары орындарынан тұрысты. Тек сиқым Рысбек, ботбай Сәмен алды- арттарына қарамай бірден өз атшыларына қарай жеделдете басса, шымыр Қойгелді мен жаныс Өтеген жалайыр адамдарына көздері алайып, қайта тізелерін бүкті. Сірә, бұлардікі не жүріс екенін біле кетейік дегені.Ұлы би Қойгелді мен Өтегеннің ол райын таныса да өз жиен немересі жаққа бірден көз салмады. Бұған дейінгі ырду-дырдудың бір ұшығын қайта ұстады да Орта жүз қазақтарына қатысты бір жайды жайқап өтті. Одан да бастырмалатып тез қара үзді де іштегі бір өкінішін жеткізді:

	– Алатауың мен Арқаң, түстігің мен теріскейің, бәріне құлағымыз түрік, естігенін ел жеткізеді, естімегенін жел жеткізеді, тек ағайындар, бір таңым Кіші жүз – алшын жақтан хабар-ошарға бір жарымадық. Анау-мынау хабар-ошар сумандағанмен бірін екіншісі құмға жазған жазудай өшіріп жатады. Шыны қайсы, жалғаны қайсы, бір Аллам білсін. Әнеукүні Жолбарыс ханның ордасында болғанымда сол хан ием айтып еді, сонау жылдары Ташкент қолда тұрған уақытта қазақ пен қалмақ арасында ұшқан құстан жылдам тіл тасушы желаяқтарды қағып түсіретін екі жақтан да қағілездер табылып еді, енді үйсін мен алшындар ортасында да сондай қағілездер шығып, өнер көрсетіп жүрген жоқ па деп.

	Тап осы тұста Ескелдіге жан бітті:

	– Нағашы ата! – Неге екені белгісіз, жалайыр биінің даусы тап осы аралықта тым жіңішке естілді. Әлде өз атасының қасында өзінің әлі де болса бала екенін жалпақ жұртқа жариялауы ма, жоқ, жай көрсеткен кішілігі ме, ол жағын ешкім айырмады. – Мынау жалайыр атты жұрағатыңыздың көсемі Қабан жырау Асан баласы сол Кіші жүз елінен төтелеп, із суытпай бүгін келіп отыр. Егер ол кісіге сәл ынта білдірсеңіз, бұл олқылығыңыздың орны толар.

	Сол кезде Төленің қасында отырған, ол да дөңгелек бөрікті, шүңеткөз, сұйық ақ сақалды арық шал түбі түскен шелектей кәңгір етті:

	– Әп, бәрекелде, өзім де солай жорып едім. Қол тоқпақтай ғана жұмыр жердің бетінде ойқы-шойқы із тастап жүріп, осы ініммен бір дидарласудың сәті түспеп еді. О, жаратушы ием, бұл күнге жеткізгенің үшін мың да бір рақмет!

	– Сізді мен де шырамытып отырмын. Алтын жүзіңізді тамашалауға жазған құдайға өз басым да шексіз ризамын! – деп Қабан жырау да жасы үлкен кісіге қарап, тым биязы сөйледі. – Сіздің өзге жырларыңызбен бірге:

	Тобылғының түбінде торғай да бар,

	Бір жаман мен бір жақсы әрқайда бар.

	Екі жаман қосылса күнде керіс,

	Екі жақсы қосылар күн қайда бар?

	– деп басталатын алмастың жүзіндей жарқылдаған сөздеріңіз көкірегімізге ұялағалы не заман? Е, Алла тағалам, артық көрме!

	Төле бидің қасындағы бұл қария Жанкел ақын еді. Көкірегі жүйрік Қабан жыраудың оның тап осы шумағын еске алуында да есеп бар. Себебі, бұл кезінде мына ұлы бидің басындағы бір халге байланысты туындаған өлең-тұғын. Ертеректе алшын Әйтеке бидің тірі кезінде соған және Орта жүздегі өз тұрғыласы Қазыбек биге Төле кісі салып, өзінің сүйікті ұлдарының біріне қалыңдық іздейтінін хабарлайды. Қазыбек табанда бір қызды атайды. Ол қыз жайында бір жаман өсек барын Жанкел ақын біледі екен. Көптің көзінше төтесінен тартуға ыңғайсыз, тұспалдап сөйлейді. Жоғарыдағы шумақпен жалғастыра:

	Жаман қатын, жаман ат, жаман тазы,

	Мұңайтады жігітті малдың азы.

	Бейнет болар жігітке өмір-сауда,

	Көлдің сәйкес келмесе қоңыр қазы,

	– деп салады.

	Ақын тұспалын дәл таныған Төле би өз аузына қараған көпке: «Мінгені тайқыдан, көкірегі қайқыдан, аузы бүрік, ерні түрік, көзі сарыдан, шашы қарадан сақта», – дейді. Бұл сөз Қазыбекке жетеді. Ол өзі атаған қызды арнайы барып көріп, ұлы бидің қырағылығын танып: «Сылтауыңыз сұңқар, қаз бен үйрек дегмар екен», – деп сәлем жолдайды. Сөйтіп, Төле басқа біреудің саналы қызына құда түседі.

	Қабан жыраудың жаңағы сөздерінен кейін Жанкел қария да қарап қалмады. Ол ертеректе Қабан жыраудың Тұмарша қызбен болған айтысының біраз бөлігін әндете төгіп-төгіп жіберді. Міне, ақын мен ақын осылай есендесті. Жарықбас Есентүгел осы мезетте қасындағы Алғазы ақынға бұрылып еді, оның көздеріне жас үйірілгенін көрді. Ал Жүсіп қарияда екі ақынның сөздерінен гөрі ұлы би бастаған осы атақты адамдардың өз бастарын көріп, көз құмарын қандыруына орай толқу басым екен. Дәл осы Жүсіп қариядағыдай көңілкүй Ескелді адамдарының ішінде Құлжан батырда да бар. Маңдай терісі құрысып, көздері түйіліп, Төле мен оның айналасындағыларды тесіле бағуда. Әншейінде тышқанның тықырын көтере алмас, жүйкесі жұқа, тек кескекті аюдай түрі ғана бәрін бүріп ұстап тұрғандай Құлжан батыр тап қазір әлдекім оспадарсыздықпен өзін көк желкеден қамшының сабымен нұқыса да отырысын бұзбас, сірә.

	Мұның бәрі солай да осы көптің ортасында алтын діңгек Төленің бет-жүзіндегі құбылыс мүлдем басқа. Ол жаңа Ескелдінің Қабан жырауды нұсқаған сөздерін іште қорыта алмағандай алағызған күйде сияқты. Екі ақынның өлең сөздермен дидарласуы аяқталған сәтте Төленің өз жиен немересіне басын көтергендегі түрі қызық еді.

	Жалайыр адамдарының келіп отырғанын енді ғана аңғарғандай, жаңа ғана өзінің олармен төс қағыстырғанын да ұмытқандай көздері бір түрлі сүзіле қарады. Ескелдіден жанары тез тайқып кетіп, нысанаға Қабан жырауды алды. Қабан жыраудың бет әлпетінде бұл көңіл аударарлық нышандар молырақ ұйысқандай тапжылмай бақылап, ауыр үнсіздікке басты. Қырықтың қырқасына енді ғана көтерілгенмен жалайыр жырауының ақ деңдеген мол, ұзын сақалы, жалпақ жүзі, алпамсадай денесі әлдебір мәселеде ұлы бидің өзімен иық теңестірмек дәмелі ойдың көлеңкесін тастағандай. Тек соңғы бір қас-қағымда ғана ол танымы теріске шығып, өз назарын одан жұлып әкетіп, Жантоқа, Құлжан, Есентүгел, Барлыбай батыр, Алғазы ақын, Жүсіп қария сияқтыларды адақтауға көшті. Соларды түгендеп барып бұларды сөйлету қажеттігін кәперге алған сыңайлы. Сөйтіп, қайта Қабан жырауға шүйліккенде бұлардың шоғырынан аулағырақтағы малы мен адамы аралас тарыдай шашылған көптің арасында бір берекесіздік байқалды. Оны Төле би айналасындағы жүз қаралы топтың ішіндегі баз біреулер де тез байқап, ылп етіп көтеріле мойындарын созып, шығыс теріскей бетке көз тігісті. «Ay, ау» дескен сыртқы қоршаудың ішіндегілерден дауыс та шықты. Бара-бара ол күшейе түсті. Жұрттың секемшіл кезі ғой.

	Баршаның басында әртүрлі қиял, елес жүгірді. Кенет сол қиял елестен жүйріктігі кем емес бір жалғыз аттының шығыс теріскей беттен салып ұрып келе жатқаны айқындалды.Бұл ақпарды отырғандар баста пісіріп үлгерместен екінші бір ақпар құлаққа жетті.

	– Мынау Сабалақ қой!

	– Сабалақ! Сабалақ!

	– Сабалақ!

	Ең алғаш оның есімін атағандар сыртқы қоршаудағылар еді. Енді оны Төленің өз айналасындағылар жаңғыртып әкетті. Осы кезде Төленің өзі де орнынан тұрмасы бар ма?

	Қуанғаны ма, жоқ, қай адамда да әредікте бір шалынатын ойсыз қимылы ма, ол жағын ажырату қиын. Сабалақ елестей зуылдап кеп, бұзып-жара көп ортасына дік етті. Осы ауылдың баршасы ол үшін құлдыққа жаратылғандай-ақ атшы деуге келмейтін, көрнекі пішінді бес-алтауы оның атының шылбыр, тізгініне жармасты. Өзі ол бес-алтауға пішту деместен шылбыр, тізгінді созған қолдарға көлденең тастай сала ақай жоқ, тоқай жоқ, ұлы биге қарай адымдай басты.Бұл тұста Сабалақтың түр-сыпатына ең қатты таңырқаған Ескелді би шығар. Бидің бұны көрмегеніне бір жылдан сәл-ақ асқан. Міне, осы уақыттың ішінде бұл қалай өзгерген десеңші. Бойы кем дегенде екі кере қарыстай биіктеп, кеуде тұстары теңіз толқынындай жұмырланған. Оның есесіне іші тартылып, тура аш қасқырдың беліндей үзілгелі түр. Сол белге қыстырулы, әмсе жанынан тастамас, атышулы ұзын алдаспаны күнге шағылыса балтырын соғады. Басын қоңыр шүберекпен қатты тартып байлап тастаған.Бұл сірә, ұзақ әрі қатты жүріске алдын-ала дайындалған бозбаланың сыңайы. Кешегі Жәнбекейдің сыпаттамасы Ескелдінің өз көргенінің қасында тым жүдеу шыққандай.

	Сабалақ Төле биге қамшы тастамдай жақын келді де:

	– Ассалаумағалейкүм, ата! Ассалауматалейкүм, жәмиғат! – деп, құсша саңқылдап, сәлем берді, әрі басын ие, оң қолының алақанын төсіне жапсыра бір тізерлей шөкті.

	– Уағалейкуміссалам! – деп жамырасқан көпшілік бұл кезде орнына қайта жайғасып үлгерген Төленің өз даусын естіртпей жіберді.

	– Ата, мен бір сапардан оралып едім, ғафу етіңіз, бұл ретте аттың басын Хантаудан бері бұрдым! – деп Сабалақ қайта суырылды.

	– Бұл ретте дейсің!Бұл ретте ғана емес шығар. Сол Хантауда қойын құрттап, айранын ұрттап тап бір қайын-жұртың жатқандай екі ортаны жалғыз өзің жол қылғаныңды біз сезбей жүрміз бе? Рас, ара-арасында өзге жапалақ ұшпас жапан түзді де кезетінің бар. Ал мына екі ортада жүрісіңнің тым көптігін осы өңірдің бала-шаға, қатын-қалашына дейін біледі. Мына соңғың тіпті ұзады. Әкенің көңілі балада, баланың көңілі далада. Өзіңді ойлап, түн ұйқысы бұзылған ұлы биді бірауық аясаң нетті?

	Бұлайша сілкінген жаныс Өтеген батыр. Оның қасындағы шымыр Қойгелді де өз тұрғыласының сөздері мұның да көкейінен шыққандай екенін білдіре шекесінен қарады. Сірә, ол екеуінде осы түп-тамырын әркім әр саққа жүгіртетін жұдырықтай немеге деген ұлы бидің бөлек ықыласын, мазасыздығын түсіне алмаушылық бар.Ұлы би баласыз емес. Әрі бір баласы Қожабек ертеректе қалмақтардың қолына түсіп, кейін ол аманат аталып, әлі қайтпаған. Міне, солардың бір де бірі дәл осы Сабалақтай ұлы бидің ішкенін ірің, жегенін желім еткен емес.Бұл да осы екі жас батырдың зығырданын қайнататындай.

	Ал Сабалақтың өзі Өтегеннің сөзіне сәл состиып қалды. Басқа біреу бүйтіп, бүйірден қыстырылса осы жасында-ақ қара сөзден қанжар соққан Сабалақ оны табанда ит жемеге айналдырар еді. Тек мына батырдың жөні бөлек. Қаратау өңірінің, Сыр бойының Төледен кейінгі екінші шоқысы ғой бұл. Ол жағын кәперге алмасқа амал қайсы? Өтегенге деген алабөтен інілік сыпайылығын жүзіне жіңішке сәуледей жүгіртіп, әрі оның алқара топ алдындағы кейісін жауапсыз қалдырғысы келмей:

	– Ұлы бидің ескермеген бір жағдаяты барынан күдіктеніп, астынан су шыққандай алағызған мен де бір бейбақ ініңіз шығармын, Өтеген аға! – деді.

	– Менің қай ескермесімді таптың, кәне алдыма жай! – деп ұлы бидің өзі тағатсызданды.

	– Ата, мен Хантау сапарынан қайтып едім!

	– Ия, оны айттың! – деп дауыстады Өтеген мен Қойгелді маңындағы жарамсақ біреу. Сабалақ сөзден ұсталғанын сезгендей маңдайын төмен сылқ еткізіп, ұлы би төңірегіндегілерді көзінің астымен жағалата сүзіп өтті. Бұл мүдірісіне екінші бір жарамсақтың мырс еткені де себеп еді.Мұның сөзінен бір ақау білінсе ат басындай алтын тапқандай қуанатын әлдекімдердің ашқарақ дәмесі де бетке ұрады.

	Қатар жер тізерлеген, бес қаруы түгел сай, тек бастарына жұқа ақ киіз қалпақ киген, суық жүзді Өтеген мен Қойгелді ғана маңдайларын құрыстыра Сабалаққа жарыса қадалып бақты. Ал оларға қарсы беттегі көптің алдында мойны сорайған Ескелді керісінше Сабалақтың көмекейіндегісіне ынтыққаннан гөрі сол Хантауға, мына Сабалақтың өз басына қатысты бір жайлар есіне түскендей ернін жымқыра төмен тұқырды.

	– Жолай Шу өзенінің өзім білетін өткелді тұсына жеткенімде одан көп қалмақты көрдім. Сосын қалың шиді тасалап, олардан бой жасырмақ едім, мені сол жерде басқа бір ой матап ұстады. Апырау, бұл неғылған қалмақтар, менің естуімше қалың қалмақ әзірге сонау әріде Іле дариясының теріскей бетінде еді ғой. Тағы бір таңырқағаным бұлар ел шабатын жау шоғырына тіпті келіңкіремейді, араларында көздері тұздай жирен шаштылар сүмеңдейді. Сосын мен әдейі қолға түстім. Мені үш қарулы қалмақ үлкен ноянға қарай алып жүрді. Бір оңашалана берген сәтте екеуін ұрып жығып, үшіншісін алқымнан алдым.

	«Шыныңды айт, неғылған қалмақсыңдар, әйтпесе осы арада қылқындырып өлтіремін»– дедім. Ол жаны тәтті неме екен. ІІІынын ақтарды. «Біз мына Шудың теріскей жағалауында Төрткүл деген ескі қаланың орнынан алтын іздеп жатырмыз, ал ана көзі тұздай жирен шаштылар «шейіт» деген елдің оқымыстылары деп салды. Сосын Іленің арғы бетіндегі қалың қалмақ жайын сұрап едім, қазір Іленің арғы бетінде жөнді ешкім жоқ, бәрі бергі түстік жағалауында, сонда мықтап орнығып жатыр, деді. Осы маңда биыл көктемде сендердің ұлы билерің деп келіп, ата, сізді атады. Осы көктемде сіз қалмақәскерінің ұлықолбасшысыҚалдан-Сереннің күйеу баласы, ол да үлкен қолбасы – Шарышпен кездесіп, Шy өзенінің теріскей бетінде бір қазақ қалдырмай көшіріп әкетем деп уәде берген дейді. Сол уәде орындалды ма, ол жағын да мұқият шолып тексеріп жүрген жайымыз бар, деді. Мен «өтірік айтасың» деп, алқымын одан сайын сығымдадым. Ол «рас, рас» деп, көзі ұясынан шыға ант-су ішті. «Тіпті ұлы би Сарыарқаны түгел босатамыз, Шудан әрі көшемін, өткендегі соғыстарда қазақтардың қолынан мерт болған батырларың үшін құн төлеймін, өз батырларымнан қалағаныңша аманат беремін» деп те Шарыш қойған шарттардың бәріне «ләббай тақсыр» деп бас изеп, құлдық ұрды деді. Мен намыстанып, оның тамағын одан сайын езгілеймін деп, абайсызда өлтіріп алдым. Сосын осы естігендерімнің өзі-ақ ішімді дертше жайлап, дегбір тапқызбады. Амалым не, бері қарай құстай ұштым.

	Сабалақ баянынан соң жұрт сілтідей тынды. Тіпті, жер тізерлеген, осындағы елдің екі мықтысы Өтеген батыр Өтеғұлұлы мен Қойгелді батыр Сартұлы бір жамбастарына құлайкетті. Өтеген басындағы ақ киіз қалпағын шешкенде оның шығыңқы қос маңдайында күн сәулесі жарқырай ұялады. Ел аузында Өтеген батырдың қос мүйізі аталатын сол шығыңқы қос маңдай енді ерекше сәулеленіп, баршасын келемеждегендей. Әншейіндегі жалаңдаған қылыштай Қойгелді тіпті шарт сынып, тұқырғандай. Бет сүйегі шодырайған, жағы ішке кіріңкі, кішкентай мұрт, шоқша сақал, бет-аузындағы басқа да түк атаулы бір- бірінен қашқақтай біткендіктен жүзі тым ашаң көрінетін ол онысын немен бүркемелерін білмей, бойшаң да ірі денесін күшпен екі бүктеп алғандай.

	Бұл жерде ерекше қайрат тапқан Ескелді сияқты. Тек жалайыр биі осы қайраттың өзін де Сабалақ сөздерінің бір буынынан тапқан еді. Іле-шала соған жармасты.

	Бұл қалайда мынау ығай мен сығайды күнде көріп жүрмеген адам, дәл осы жолы аузын бағып, қалыс қалса да сөкеттігі жоқ, тек мына сең соққан балықтай есеңгіреген көптің ортасында өзінің нағашы атасына түсер салмақты жеңілдетуге себім тиер деген сыңайдағы белсенділігі. Бетінің ұшына, көзінің айналасына күлкі үйіргендей баршасына сол көңілді жүзбен бажайлай қарап сөйледі.

	– Мынау Сабалақ айтқан жайлардың басқасын қайдам, дәл бір тұсына біз, жалайыр адамдары қатты елеңдейміз. Жаңа Сабалақ Төрткүл деді ме, әлгі қалмақтар алтын іздейміз деген қаланың орнын. Ондайдың көкесі біздің жақта, анау Іле дариясының арғы бетінде болды десем сенермісіздер. Бізді қалмақ шапқан алғашқы қоян жылдың жазында Шағырай деген кісінің бір жаратылысы бөлек батыр қызы осындай ескі қала орнын қалмақтардың түртпектегенін байқап, бізге хабарлағанда оның анық-қанығын тексеруді мына отырған Құлжан батырға тапсырған едік. Сөйтіп, біз о баста-ақ көп сырдың бетін ашқанбыз. Қалмақтар алғашқыда жасырынып, артынан ашықтан-ашық, Іленің арғы бетінде, Итжон тауынан14 Балқаш көліне дейінгі аралықта, Бас Ақтам, Орта Ақтам, Аяқ Ақтам деген ескі үйінділердің бәрінде жаңа Сабалақ атаған жирен шаштыларды ертіп алтын іздепті. Соңғы екі үйіндінің Ағаш Аяқ, Қарамерген деген қосымша атаулары және бар. Мына біздің елдің көсемі Қабан жырау, Қабекең оларды Шыңғыс хан талқандаған ескі қалалардың қалдықтары дейді. Менің айтарым – қалмақтардың ондай қылықтарына таңырқап жатудың өзі артық.

	Тағы да көкте құстың үні мен жерде аттың пысқырғанынан басқа дыбыстың бәрі өшті. Әсіресе, осыншама дүйім елдің бел ортасындағы сөз ұғып, жағдай тануға жүйріктерінің ішкі өзектері бордай үгітіліп, қантша ерігендей. Ал олардың аузына қарағандар құлағы қалқиған сұмдық нышаны көз алдарында серейгендей қорқынышқа бой алдырды.

	– Бұл әкелгенімді азсынсаңыздар көмекейімде түйілген тағы бір «олжам» бар, ол «олжаны» жолай өзім ойлап таптым, – деп Сабалақ қайта сайрады.

	– Сөйлеші, жаным! – деген Жанкел ақынның зар үні шықты. Жаңа ғана Қабан жыраумен дидарласқанына көңілі масайраған кәрі бұлбұлдың кенет екі тамыры тарамысша тартыла кеткендей. Жалғыз бұның емес баршаның басындағы хал осы.

	– Қалмақтар «жирен шаштылардың», әлгі «шейіттердің», Сібір жұртының, басқа да түгінің түсі бөлектердің өнер, тәсілдерін бойға сіңіріп, бізді басынды, аяқ асты етті деп, өздеріңіз талай жырды жырладыңыздар ғой? Осы жолғысы да сол тектес әуенге өзек бола ма деп, жаным мұрнымның ұшына келді десем сенермісіздер. Анау Сібір жұрты, орыстар, Алтай тауының аясында, менің әлі көзім көрмеген Ертіс дариясының бойында қабырғасы күйген топырақтан қаланған, қозы жауырын сұр жебе түгіл күлдірмамайдың оғы дарымас биік қабырғалы бекініс-қала салды деп естідік емес пе? Ал неге біздің қалмақ «ағайындар» олардан кейін қалуға тиіс. Төрткүлге әкелген «жирен шаштылардың» көздерінің қарасы, батпандап аяқ басысы, айналасындағы құл-құтандардың қоралы қойдай иірілуі оларды тек алтын-күміске қызыққан адамдарға ұқсатпайды. Жасырып қайтейін, көкірегімдегі бір қыл ішек солай деп ызыңдап тұр. Тап осы қалмақтар Іле мен Шудың бойында сондай бекініс-қала салмақшы. Бірін емес бірнешеуін. Сөйтіп, кең сахарамыздың ортасынан ойып орын алмақшы. Ал қазақтар қайтеді? Өздерін омырауға салып, жер шетіне тықсырған жаудың тойымсыздығына тойтарыс жасаудың орнына тіл мен жақтың майын тауысып әуре. Қайсымыздан қайсымыз сөз асырамыз деп, талапайға түскен ата қоныстың жайын ұмытады. Анау Торғай даласындағы шайқаста қалмақтардан басым түстік деп, сіздер масайрайсыздар. Ал менің пайымдауымша тап сол Торғайда, қайсысы тағы, Бұланты, Қарасиыр деп пе едіңіздер, тап соларыңызда ата жаудың қылшығы да қисаймаған сияқты.

	Кейбіреулерге Сабалақтың бұл сөздері Төлені қақ маңдайдан ұрғандай әсер қалдырды. Ал ұлы бидің өзі оны мүлдем басқаша қабылдапты. Айбалтаның сабындай жұп-жұмыр бітімді баланы көзінің астымен бірауық бағып отырды да шешіле жөнелді:

	– Сөздерің қорғасындай салмақты, әрі мірдің оғындай тиген жерін ойып түсіреді. Қарғам, құдай өзіңді көздің сұғынан сақтасын! – Төленің бүгіндікке ең қатты екпіндеткен жері осы шығар. Тіпті төбеден төңкерілген көк аспанның өзі шытынап жерге түсердей күллісінің көз алдындағы дүние әп-сәтте құбылды. Бидің бүйтіп сыр алдыратыны өзі жоғалтқан Сабалақтың ойда жоқта олжалы оралуына да байланысты еді. – Тап осы айналайын Сабалақ аузындағының шет-пұшпағын осы көктемде ол атаған ІІІарышпен кездесу үстінде мен де аңыстап едім. Тек Сабалақтың мағлұматы кең де тереңірек, нақтырақ.

	Төле мен Шарыштың аталмыш кездесуі заманында көп ел құлақ түрген, үміт артқан іргелі оқиғалар санатына қосылған. Халық ол хақында арнайы аңыз шығарып, біржола жадында да тұтты. Оның нобайы былай: Қалмақтың бас сардары ұлы биді қорашсынып:

	«Мына азу тісін аршыған ақ бас атаның кім?»– деп сұрапты-мыс. Сонда Төле іркілместен:

	«Уа, ханзада,

	Қарттығымды сұрасаң,

	Ақылдан тартып сұрасаң.

	Асу бермес төбемін.

	Хан көзі жетпес қайғыны,

	Қашықта жатып көремін.

	Екі ел егер болғанда,

	Ел басын қосар төремін.

	Қазақ-қалмақ егіз ел,

	Қарындас, жиен, бөлемін.

	Ертістің суын бірге ішіп,

	Зайсанды теңдей бөлемін.

	Сен бүгін қойдай үркіттің,

	Бейбіт елдің өренін.

	Ата-бабаң білмеген,

	Қайдан тапқан өнерің?

	Елші боп келген осы іске,

	Қазақтың биі Төлемін!»

	– депті.

	Сол аңыз арқылы кейінгі ұрпақ білетін тағы бір шындық ауаны – ол кездесу үстінде қазақ биі де, қалмақ қолбасшысы да екеуара бір келісімге келуді мүлдем мақсат етпеген, тек сондай келісім төңірегіндегі даурығысуларды бүркемеленіп, бір-бірінің көмекейіндегіні, іш тереңіндегі қатпар-қатпарларды аңдысуға, қағып әкетуге күш салған. Олардың ол жолғы бар өнерлері сол бағытта ашылған. Кейін елдеріне қайтқанда екеуі де бір-бірінің сұңғылалығы, зеректігі хақында түйгендерін өз қандастарына талай кештік, таусылмас хикая етіп жеткізген.

	Ал енді Сабалақтың мына баяны сол ел аузында әрқилы сатыда сарапталатын кездесуге тосын сәуле құйғандай. Көптеген қыр-сырлары айқара ашылғанмен жұмбағы одан сайын молайып, үлкен мен кішінің басындағы әрі-сәрілікті тіптен ұлғайтқандай. Тек көзге айқын бір жақсылығы – ұлы би Төле өз қасындағы шабыт қысса жүздері жарқырайтын ақындарға ұқсап, жайқалып, екі беті нарттай жанып, көздері бөлек ұшқын шашты. Ия, сөз жоқ бұл Сабалақтың қайта табылғанына қуанды.Мұның жаңағы сөздерінде ұлы бидің өзі білмейтін, не қандай да бір іш байламына орай көпшіліктен жасырып жүрген жайлардың беті жалаңаштанғандай көрінгенмен бұл өз беделіме нұқсан келді-ау деп қынжылатын емес, қайта жартастағы кәрі бүркітше қанатын серпіп-серпіп, тыңнан қайрат тапқанға ұқсады.

	Енді ол өз жиен немересі, жалайыр биі Ескелді нұсқаған Қабан жырау Асанұлына соншама көңілділікпен ықылас қойды. Қабан жырау оны дәл ұқты. Жетісудің майталман жорғасы, өзі батыр, өзі ақын, уақытоздырмай бірден өзінің үйреншікті тайпаңына басты:

	– Менің пайымдауымша, бұл қазақта үш жүзге ортақ бүтін хандыққа қол жеткізген топырағың торқа болғыр әз Тәуке де, ал үш жүзге ортақ бүтін билікке қол жеткізген мың жасағыр өзіңізсіз ғой, Алтын Жәкем, – деп Төлеге әуелгіде бір көпшік тастауды да ұмытпады. – Мен Кіші жүз сапарынан аяқ суытпай өзіңізге бүгін жетіп отырмын. Барған бетте аласапыран оқиғалардың үстінен түсіп, бас сауғалап әрең қашып шыққандаймын. Мына батырлар айтады, сонау Торғай даласында өзімізге шығыстын төнген Жоңғар қалмақтарымен шайқастық деп. Ал батыста алшынның еркетотайы – Әбілхайыр хан да қарап жатқан жоқ. Осы қыркүйектің алғашқы жұлдыздарында ол он мың әскер жиып, сонау төменгі Еділ бойының қалмақтарына тап берді емес пе?Бұл ретте тек Әбілхайыр жалғыз емес, Орта жүз ханы Сәмеке, оның баласы Есім сұлтан, әлгі атышулы тентек Барақ сұлтан дегенді естулеріңіз бар шығар. Сол Барақ сұлтан – бәрі бірігіпті.Бұл күнде он таяқ лақтырсаң бірі барып, Барақ ныспылы адамның басына барып тиетін заман емес пе?Бұл Барақтың қай Барақ екенін нақтылап айтайын, бұләлгі Бөкей сұлтанның Күшік- Құдаймендесінен туған Тұрсын ханның, ия, ия, дұрыс ұқтыңыздар, Сырдарияның төменгі ағысында, түстік бетінде хандық құрған Тұрсын ханның бел баласы – Барақ сұлтан.

	Қабан жырау өстіп, Барақ сұлтанның ата-тегін қаза атағанда әлі ешкім өздеріне дұрыс назар аудармаған Жарықбас Есентүгел, Жүсіп қария, Алғазы ақын бір-бір елеңдесіп қалды. Өзара қабақпен атысып, «біз білмеген сұмдық ұшан-теңіз екен ғой» дегендей. Олардың бұл қыбыр-жыбыры өздерінен қамшы тастамдай кейін отырған атқосшыларына да жетіп, тас түскен тұнықтай жыбыршып барып тынды. Қабан жырау мен тағы бір қырағы көзділер оны байқағанмен әңгіме желісі үзілмеді.

	– Міне, сондай атты өңкей көкжалдар бірігіп, шығыстан төнген жауды азсынып, төменнен тағы бір жау тапты. Бірақ жау тапқанмен одан олжаға да, абыройға да кенелмеген сыңайлы. Алғашқыда бұлар он мың әскерді қоқаңдатып, Жайықтың бергі бетіндегі әлгі қалмақ тайшасы Лобжы Назар баласы дегеннің ұлысына тап беріпті. Ондағыларды қырып-жойып, мал-мүліктерін аямай тонап, оны да місе тұтпай Жайықтың арғы жағасына өтті. Өз басым дәл осы шапқыншылық кезінде сол өңірде едім, бәрін көзіммен көрдім десем де болады. Әбілхайыр бастаған Сәмеке хан, Барақ сұлтан қостаған қазақ қолы енді Жайықтың арғы жағасында қанатын жая бастағанда қауырсындарын оқ қырыққандай мүсәпірлікке тап болыпты. Енді қайтсін, Жайықтың бергі бетіндегі Лобжы Назар баласының ұлысы шабылғанынан құлақтанған олар да қарап жатпапты.Бұл Лобжы Назар баласының Жайықтың арғы бетінде Доржы Назар баласы деген туған бауыры бар емес пе?Бұл Назар балалары кешегі Аюке ханның немере інілері екенін де ескерген жөн. Әрі Доржысы Аюке ханның оң қолы саналған той. Аюке хан о дүниеге аттанғанмен Доржының туы қисаймаған, қайта толықси түскен сыңайлы. Міне, сол Доржы Әбілхайыр шабуылынан қатты қозданса керек. Ол аз ғана әскермен Жайықтан ары өтіп үлгерген өз бауыры Лобжының және қазірде осы Қалмақ хандығының бас қолбасшысы есепті Дондук-Омбоның әскерлерімен бірігіп, Әбілхайыр бастаған желөкпелердің сазайын тартқызса керек.

	Осы арада шымыр Қойгелді жыраудың сөзін бөлді:

	– Жырау аға, сіздіҰлы жүздің ноқта ағасы жалайыр елінің көсемі деп, қасиет тұтып отырсақ сіз сол Еділ бойындағы қалмақтарға бүйрегіңіз бұрғандай ма, қалай?

	– Мен мына атағы Алатаудай бар Алтын Жәкеме Әбілхайыр мен Сәмекенің шығыстағы жауды азсынғандай күнбатыстан тағы бір жау тапқанына жанымның ерен күйзелгенін жеткізіп отыр емеспін бе? Әзірге ол жақтағы жыланның құйрығын баспасақ қайтер еді?

	– Бәлкім, олардың өздері де қарап жатпаған шығар?

	– Жо-жоқ, дәл осы жолы кінә қазақтар жағында.

	– Ай, қайдам, жырау аға, шығыстағы қара қалмағың ба, батыстағы құба қалмақ- торғауытың ба, қай-қайсының да қой аузынан шөп алмас момындығын көрген жоқ едік қой, – деп Қойгелді өзінен жасы үлкен жалайыр ақынымен одан әрі сөз жарыстырды. Қабан жырау өзі түстеп танымаған, тек қасындағылардың күбір-сыбырынан ғана оның кім екенін ұққан Қойгелді батырға аса шамданбай өзінің аталмыш оқиға ортасынан аяқ суытпай жетіп отырғанын екінші мәрте тілге тиек етті.

	– Көзбен көрген анық, құлақпен естіген танық емес пе, Қойгелді аға? – деп оған Сабалақ көмекке келді. Тап осы екі ортада шоқтығы аспандап кеткендей көрінген Сабалақтың бұл сөздері Қойгелдінің аузына құм құйғандай. Сабалақ жаңа Қабан жыраудың есімі аталғанда, елең етіп, өзі үшін аса қастерлі адамның жалғыз емес, Ескелді бидің де отырғанын көріп, тұрған жерінде екі-үш бүктеліп құлай кеткен. Ал Қабан жыраудың алшын мен торғауыттар арасындағы оқиғалар туралы баянына мұқият құлақ тосқан.

	Қабан жыраудың бұдан арғы әңгімесі алқара жиындағыларды одан әрмен түршіктірді. Қалмақ хандығының басшылары Әбілхайыр шоғырын үш тараптан шабуылдап, әп-сәтте ұйқы-тұйқысын шығарған екен. Әрі олар сан жағынан да басым болса өйтпей қайтсін. Сөйтіп, Әбілхайырдың өзі ниет білдіріп, бітімге келуді өтініпті. Бірақ кейбіреулер өйткен бітімі құрсын дел, көкіректерінен жалын атыпты. Себебі, қазақтар енді сендерге тиіспейміз деп ант-су ішкен, әрі осы келісімді сөзсіз орындайтындығының кепілі ретінде алпыс адамнан тұратын аманат қалдырған. Олардың ішінде Кіші жүздің біршама танымал тұлғалары – Бөкенбай, Есет, тағы басқалар бар екен.

	– Ойсыз қылық жарға жығады. Құдай бізді ойсыз қылықтан, пісуі жетпеген шикі шешімнен сақтасын, – деп Төле би ендігі сөз кезегін өз қолына алды. Талыстай керілген қазақ даласының әр тұсында өткенде болған біраз оқиғаларды ежіктеді. «Болған жайды болмағандай естен шығару, тәрік ету жақсылыққа апармайды» деп түйіндеді. Төле би саябырсыған соң кеу-кеулеген басқалар шықты. «Сөйтейік, бүйтейік» деген айқын ұсыныс жоқ, оннан-мұннан шаңдатып, одағайлап кеп, Төле бидің сөздерін құптап, шоқырақтай аяқтасады. Кейбіреулер әңгіме шеңберін тіптен ұлғайтып, Еділ бойындағы қалмақ хандығының бүгінгі билеушісі Черен-Дондук дегеннің кім екенін ашып-ажыратуға жанталасты. Аюке ханның баласы ма? Жоқ, мұрагер баласының аты- жөні жаңа аталған Дондук-Омбо. Ал неге Аюке хан орнына мұрагер баласы Дондук-Омбо емес, небәрі жақын туысы саналатын Черен-Дондук отыруға тиіс? Осы жөнінде бұлар біраз даурығысты. Басқаларға қарағанда орысшыл Черен-Дондуктың Аюке хан өлісімен билік тізгінін іліп әкетуіне сол кездегі Ресей сыртқы және ішкі саясатының көкжалдары ықпал еткенін мұндағы қазақтар әзірге білмейтін. Тек бар бітіргендері – қазақта Барақ көп болса, қалмақта Черен-Дондук ныспылылар ыбырсып жатыр екен-ау деп таңырқасты. Бұл ретте бұлар шығыстағы Жоңғария хандығындағы әкелі-балалы Черен-Дондуктарды да еске алысып еді.

	Осылай әңгіме тым сұйылып бара жатқан шақта Ескелді би тамағын кенеді. Бұған ең алғашқы елең еткен Сабалақ. Өзі соншама қадір тұтатын, әрі жылдан астам уақыт көрмеген адамның сөйлеуі – бұл үшін ең қажеттісі еді. Бірақ Ескелдінің сөзі қысқа екен:

	– Сол Әбілхайыр айналасымен шарпысқан бір адамдар тап қазір ортамызда отыр, – деп бастады да қалың көпшілікке Жарықбас Есентүгелді таныстырды. Сосын Әбілхайырға қарасты алшындар, қарақалпақтар және мына жалайыр-балғалылар арасындағы қақтығыстарды екі-үш ауыз сөзге сыйғыза жұмарлап бір төгіп салды да оның егжей- тегжейін Жарықбас Есентүгелдің өз аузынан естуді ұсынды. Жаңа Қабан жырау, енді бұл отырғандарға есімі беймәлім Есентүгел деген біреу. Көлденең көзге Ескелді би әр елдің сөз ұстарларын әдейілеп жиып-теріп әкеп отырғандай көрінді.

	Жарықбас Есентүгел Жүсіп қарияға да, Алғазы ақынға да жол берген жоқ, өзі сөйлеуге бекінді. Тек осы екі тұрғыласына бажайлап бір-бір қарап, соларды дәтке қуат қылғандай сөздерін зорлана бастады. Есентүгелдің өйтіп зорланатыны өзіне бағытталған жұрт назарына да байланысты еді. Мына қауым бұлардың қайтсе де жетіскеннен емес, керісінше абыройы төгіліп, алтын тағасы сөгіліп кеп отырған әлдекімдер екенін сезгесін де көбіне тұнжыраңқы қабақпен қарасып еді.

	Есентүгел бірте-бірте бабына келіп, бойында бар шешендік өнердің шыңына осы Қаратаудың сілемінде көтерілгендей. Бүгінгі ұзақ күнгі ырғасу-жырғасудан баршасына осы Есентүгелдің хикаяты қызық көрінді, шамасы. Алшындар мен жалайыр-балғалылар арасындағы қақтытыстарды баяндауымен емес, ең алдымен сол Әбілхайыр ордасы ұстанған ішкі және сыртқы саяси көзқарас, үрдістерді сап-сабымен аша сөйлеуі арқылы Есентүгел баршасын баурап әкетті. Ия, ол таңда қазақ даласында Әбілхайыр қалайда өз басындағы әрқилы қайшылықтарымен-ақ әрбір зерделінің көңіл мен көзіне біржола орныққан зәулім бойтерек. Үрлеп құлату, не жерге қағу мүмкін емес. Кенет Жарықбас Есентүгел осы Әбілхайырдың өз басына қатысты бір жайларды қозғай отырып, жаңа Қабан жырау баянында мықтап аталған Барақ сұлтанды тіл ұшына қыстырды.

	– Ұзынқұлақтан біздің білгеніміз – осы алшындар мен қарақалпақтардың бізге қарсы соңғы үлкен шабуылының тап қарсаңында Барақ сұлтан Тұрсын баласы Әбілхайыр ордасына, ашыңқырап айтсақ, оның кіші ұлы Ералы қарғаша шоқиған үлкен үйіне келіп кетіпті. Одан көп уақыт өтпеген де сияқты. Ал Қабан жыраудың ақпарына сенбеске де лажымыз жоқ. Сонда Барақ сұлтан Ералы отырған үйден шыға әскер жиып, ақай-тоқайға қарамастан Әбілхайырдың соңынан салып ұрып отырып жеткен ғой. Әйтпесе кайтіп, онымен бірігіп, Еділ қалмақтарына қарсы соғысып үлгереді. Әсіресе, өзара қырғи қабақты, бақталас жандардың қас пен көздің арасында ауыз жаласа кетуі де бір түрлі. Соған қарағанда алшын ішінің біз білмейтін қыр-сыры мол.

	Осылай Жарықбас Есентүгел Қабан жырау хикаятына бір бұрылыс жасады да алғашқы соқпағын қайта тапты. Түнеукүнгі Бадам өзенінің бойындағы Ескелді ордасындағы алғашқы кездесу кешіндегідей бұл жолы да әртүрлі қиырлардан сұрақтар қойылды.Бұл жөнінде әсіресе, белсенділік танытқандар – Жанкел ақын мен Қойгелді батыр. Одан кейінгі орындарда Төле би мен Өтеген. Ескелді бидің «осы жағын басыңқырап айтшы» деп, Есентүгел әңгімесіне екі-үш рет бағыт сілтегені бар. Арада бірер мәрте сусын таратылғанда болмаса, жалайыр-балғалы жұртының көсемі тоқтаусыз ағытылды. Бір кезде бұл да мәреге жетті-ау. Сонда тағы да зілдей ауыр үнсіздік орнады. Ата қонысынан айрылған ел үшін осындай үнсіздіктер айбалтасын, тағы басқа да қару- жарағын жалаңдатып жау шапқан кездегіден де жайсыз тиетіні бар. Қазір де солай. Енді адамдардың орнына біз сайрайық дегендей жылқылар пысқырынып, алыс-алыстан құстар үзік-үзік үндерін құйқылжытты.

	Ең ақырында мүйізді шекесі күнге жарқыраған Өтеген батыр орнынан атып тұрып:

	– Сонда бұл келістеріңнің мәнісі не, Алтын Жәкем «жол болсын» айтып, біз Әбілхайыр ордасын шапсын дейсіңдер ме? Емеуріндеріңнен соны танимыз ғой! – деп айғайлады. Ашық күнде найзағай шатырлағандай. Оған ілесе Сабалақ та орнынан атып тұрыпты. Ол Өтегенге бір, ұлы биге бір жалтақ-жалтақ етеді. Өтегенге қарасы сүйсінген қарас та, ұлы биге қарасы әлденені қиыла өтінген қарас.Ұлы биге бәрінен де осы соңғысы жаман батқандай табанда шарт жарылды:

	– Жақсы, бұл жөнінде мен бір қамды ойластырайын. Тек ағайын, дос-жаран, бала- шағам, менің хан-сұлтан емес, қарадан шыққан, жаңа Сабалақ айтқандай тіл мен жақтың майын сауған көп қара табан сауыншының, заржақтың бірі ғана екенімді ұмытпағайсыңдар. Ту сыртымда хан затының тұрғанын ойлаңдар. Мен сол Жолбарыс ханның алдынан өтпекпін. Ол үшін бірер күн мұрсат беріңдер! – деді. Сәл тұқырып, жүзіндегі қызыл күрең рең қоюланып, зілдене қайта сөйледі: – «Жау жағадан алғанда бөрі етектен» деген. Етектен тартқан бөріге еңкейеміз деп, жағаға жармасқан жауды ұмытпайық!

	– Рас айтасыз, Жәке!

	– Ең алдымен қалмаққа қарсы шабайық.

	– Анау Торғай деген қиырдағы соғыстың ізі суымай тұрып шабайық.

	– Иә, жөн, жөн! Қалмақтардың ес жиюға шамасын келтірмей бассалсақ тіпті тұралар.

	– Атаңа нәлет, қанды балақ жаудың ең биік лауазымды бектері өздері қырықпышақ болып жатыр дейді ғой. Онысы расқа шықса бізге сеп.

	– Қалмаққа қарсы шабу үшін бүкіл қазақтың басын қосайық та! Бір тудың астына жиылайық деген ұраныңыз қайда, Жәкем?

	– Егер Сыр өзенінің төменгі ағысы жақтан келіп отырған мына Есентүгел атты мырзаның сөзіне құлап, алшындарды шапсақ бір тудың астында қалай табыспақпыз?!

	– Алтын Жәкем! – деп, үлкен қоршаудың шеткері жағынан жарықшақ дауысты, сақал-шашы ұйқы-тұйқы, кәртамыс біреу айғайлады. – Біз үйірінен адасқан саяқтар едік. Біз алты арыс ел – Орта жүздің шашырандыларымыз. Осы қалмақ жайынан ананы- мынаны естіп жатырмыз, әркім хал-қадерінше өзінше түсінеді. Жаңа ана Сабалақ атты бала да бірдемені қоңырсытты. Сол ата жау – қара қалмақтардың тап бүгінгі ажары туралы сіздің өз толғамыңыз қалай шығар еді? Соны естігіміз келеді.

	Ескелді тасасындағы Жантоқа мен Барлыбай батыр қабақтары кіржің етіп, жүздерін көтере дауыс шыққан жаққа шұқшия назар салды.Әлдебір танысымызды, туысымызды ұшыраттық па дегендей бір сезім түйреп түсіп, ақыры ол үміттері ақталмағасын қайта қалыптарына келгендей.

	Алыстан жеткен ағайынның сөзін сыйлап, Төле би қара қалмақ жайында аздап сөз қозғады. Сөйтіп, жалайыр-балғалылар көсемі Есентүгел өтінішінен, алшындар мен қарақалпақтардың оларға қарсы шабуылынан басталған әңгіме ойда жоқта ата жау қалмақтарға қарай ойысып кетті. Төле би сөзінің бір тұсында айтылған жай мынау:

	– Ағайындар, мынаны ескеріңдерші. Көп жылдың жүзі болды, менің Қожабек деген балам қалмақтардың қолында. Алғашқыдатұтқынға түсіп, кейін оны аманат атадық. Шарышпен жүздескенде бұл балаңызды сағынсаңыз басқа балаңызбен алмастырыңыз, деді. Басқа келісімге илігері жоқ. Сірә, олар бізді өстіп, жанды жерімізден ұстап, тапжылтқысы келмейді.

	Бидің сөзін Сабалақ бөлді:

	– Ата, маңдайымызда мөріміз жоқ қой, сол Қожабектің орнына қалмақтардың қолына туған балам деп мені беріңіз де, ата жауға қарсы қалың қазақты қайта көтерсеңіз қайтеді? Мынау жалайыр-балғалы адамдарының өтініші оның қасында ет пен терінің арасындағы нәрсе ғой. Дариядай ақылыңызбен оны да бір жайлы етіп, баршасының қышыған қолы мен бұлқынған жігерін ата жауға бағыттасаңыз деймін. Тек, ата, бар зар-тілегім – балам Сабалақ аманат ретінде жатыр ғой деп мен үшін қабырғаңыз қайыспасын. «Тазы ашуын тырнадан алады» деп, анау-мынау күнде өлтірсе мені өлтірсін, өлтірмесе өзім саңылау тауып шығармын.

	– Сабалақ, жаным, мені сол Қожабек деген баласы үшін бүкіл қазақтың колын байлап-матап ұстап отыр деп жазғырмақпысың?

	– Олай демеймін, ата! Сіз бүкіл қазақтың тағдырын шешетін адамсыз. Сіздің көңіліңіздің бүтіндігі баршамыз үшін таудай ырзық. Қарлығаштың қанатымен су сепкендей болса да сізге жәрдемім тисін дегенім ғой. Еңғұрмаса сол Қожабек деген балаңыз үшін алаңдамауыңызға жарайын да.

	Төле оған жауап қайтарудың орнына өз ойымен өзі кетті. «Осы Сабалақ биыл неше жаста? Небәрі он бесте ғой. Ал мынасы он бестегі баланың сезі емес қой» деп бұрынғы таңырқауларын жіптіктей етіп қайта созды. Мұнда Төленің өз айналасынан Тұрсынбай, Құттыбай деген батырлар да отыр еді. Олар алғашқыда сыртқы қоршауда болатын, енді бірте-бірте іштегілерге жақындап келді. Осы мезетте бұлар да өзімсініп Төлеге бір-бір сөз айтып қалды.

	– Алтын Жәкем, жұрт өзіңіздің аузыңызға қарауда.

	– Жәкем, бізге қайт дейсіз, қалай бол дейсіз?

	Соңғысының сауалына Төле мырс етті де басын қозғалақтатып, іштен шабыт қысқан адамның кескінін келтірді.Бұл алдамшы көрініс емес екен, ұлы бидің көкірегінен анда- санда бұрқ етіп шығатын бір толғау тегілді:

	«Асып тусаң Керей бол,

	Үш қазаққа мерей бол.

	Уақ болсаң Шоға бол,

	Даулы істе жорға бол.

	Арғын-Қыпшақ болсаң Алтай бол,

	Найман-Қоңырат болсаң Матай бол.

	Байұлы болсаң Адай бол,

	Үйсін болсаң Ботбай бол

	Бұл алтауы болмасаң,

	Қалай болсаң солай бол?!

	Осыны айтты да айналасын тағы бір шолып:

	– Қалайда бір пісуі жеткен жеміс маңдай соғып, үлбіреп тұр. Қолмен үзіп, дәмін татқан жөн. Өйтпесең ол өзі сағағынан үзіліп түседі, сөйтіп өзі де мыжылып бүлінеді, өзгені де ластайды. Тек, жұртым, сабыр сақта, хан алдынан өтемін!

	– Құптаймыз! Құптаймыз!

	– Жөн! Жөн!

	– Таудай Жәкем, ақыл өзіңізден!

	– Бәрекелде! Бәрекелде!

	– Бір қайрат іс-әрекет керек, Алтын Жәкем! – дескен көп дауыстар құлақ жарды. Сол көп айғай-ұранның ішінде инедей шаншылып, Сабалақтың да даусы естілді. Әрі сыртқы сын-сымбаты да жарқырай ашылыңқырады.

	Осы мезетте аузына су ұрттағандай отырған Құлжан батыр Ескелдіге жақындай сыбырлады:

	– Әттең мына бала қаршадай ғана ғой, әрі хан затынан емес, құл мен күңнен туғандығы бар. Әйтпесе, жердің діңгегін осы жетімекке ұстатса ол да құдайдың оң ісі болар еді, – деп салды. Ескелді Құлжанға жалт бұрылды да оның самайындағы күдірейген тамырларына көзі түсіп, өз басы осы бір аға буыннан шыққан батыр адамға обал жасап жүргенін сезгендей іштей күйзеліске ұшырады. Ал одан әрідегі Барлыбай мен Жантоқаға көзі түскенде бұл күйзелісі нағыз алып жейтін жан жарасына айналғандай.

	Ал көпшіліктің Төле биді қуаттаған айғай-шуы ұласа берді. Тек бір таңқаларлығы осындай құптаған, қолпаштаған айғай-шудан соң дереу көпшілік ортасында басқа бір күбір-сыбыр жүйткіді. Ешкім оны көкке шағып, шаңқылдатқан жоқ, бір бес-алтаудың ортасында қанатты құсша пайда болған бұл күбір-сыбыр кенет екінші бір тізе тиістіргендердің иығына барып қонды. Одан үшіншіге, төртіншіге. Кенет ол мүлдем топталып ұшқан торғайлардай барша қауымды бүріп алғанға ұқсады.Бұл күбір-сыбырдың мәні сол –«Апырау ұлы би Жолбарыс ханға сілтейді, Жолбарыс хан үш жүздің ортақ діңгегі – Болат ханға сілтеп, ол іс те, бұл іс те тағы да сиырқұйымшақтанып кетпесін. Жо- жоқ, Болат хан Түркістаннан кеткеннен кейінгі қалың елі қазақтан бөле жарылып, іргесін аулақ салып, оқшау көшіп-қонып жүретін мінезінен арылған, қазір қайта үш жүздің басты адамдарына астыртын кісі салып, ақыл сұрауда екен. Ал ұлы бидің еңғұрмаса Әбілхайырға қарсы бірден пәрмен етпеуі оның Жолбарыс ханмен туыстығын ескергені. Тап қазір Болат хан да, біздің Жолбарыс хан да ұлы бидің қолын қаға қоймас, тек алдынан өту парыз» дескен әрқилы тұспал, күдік, сауалдардан туатын еді.

	Ия, бұған қоса кейбір ақылды бастардың топшылауынша, бүгінгі күннің бір олжасы сол – төмендегі жалайыр-балғалылар шаруасы өз алдына, мына ата жауға қарсы күннен- күнге күшейген қалың қазақтың ішіндегі қыжыл үш жүздің төбе биі – Төлеге тағы бір мәрте жетті. Ал мұның өзі бидің хан затымен жолығуына жаңаша серпін бермек.

	Ал мұны Ескелді өз ойынша одан әрі дамытты. Осы жалайыр-балғалы басшысы Жарықбас Есентүгелді ертіп осылай аттанарда арттан Балпық бастаған ел не аманат айтып еді?Ұлы бидің ғана емес, оның ту сыртындағы хан затының да, Жолбарысы бар, Болаты бар – бәрінің аужайын түйіп қайт деді емес пе? Жауға қарсы халықты енді көтермесек оның арты аты жаман лаңға айналатынын ескертіп қайт деді емес пе? Ия, оның қасында жалайыр-балғалылар мәселесі Ескелдінің осы сапарға шығуына сылтауға ғана жараған дүние. Ескелді осыны ойлап тұрып, Балпықтың «мұндағы атан жілік, арқар мүйіз батырлардың ғана емес, төмен етекті қатындардың да қолдары қыши бастады» деген сөздерін еске алып, әрі еркек мінезді әйел Дарабозды елестетіп, мырс күлді.

	Ия, Ескелді бұл сапарда асықпауға бел байлады.

	* * *

	Бұдан кейін де сөз толастамады. Кешке қарай ақындарға кезек тиді. Төле биді қоршаған көптің жан-жағынан қазылған жерошақтарда жарқырап оттар жанды. Алты алаштың баласы қатты жұтаған шақ дегенмен тап осы ортада байлық, молшылық буы аспанға атқақтағандай. Түнге қарай көктен жымыңдаған жұлдыздар адамдардың бір жолғы көңіл көтерісіне ортақтасқысы келгендей тым жақындай, әрі жиілей ым қағысады.

	Айсыз қараңғылық ән, жыр, домбыра, қобыз үні, көңілді дауыстар ажарландырған адам жүздерінен, әрі мың сан жұлдыздардан қағажу көргендей сұйыла түскен сықылды. Ең алдымен Қабан жырау Асанұлы Мұхамед пайғамбардың немере інісі, әрі күйеу баласы, нағыз әулие саналатын төрт халифаның бірі – Әли Әбу Тәліптің, яғни кей елдің тілінде Әзіреті Әлі, ал жалайырлар ортасында Ғали Арыстан аталатын, мұсылман қауымындағы сол аталмыш пайғамбардан кейінгі екінші қайраткер есепті адамның бір ерлігіне құрылған «Зарқұм» хиссасын төкті. Табадай қара тасын бір қолына ұстап, екінші бір қолының тырнақтарымен оны қаққылай отырып айтқан оқиғалы ұзақ діни дастан, әрі жыраудың құлаққа жағымды созылмалы қоңыр даусы жұртты кереметтей ұйытты. Екінші кезек Жанкел ақынға тиді. Ол ертеректе әз Тәуке ханның көзі тірісінде мына Төле би, Орта жүздегі Қаз дауысты Қазыбек би және бұл күнде жаны жаннаттан жай тапқан алшын Әйтеке би кездесулері үстінде, осылардың бір жағадан бас, бір жеңнен қол шығарған жарастығы, ұйымшылдығы хақында туған өлең шумақтарын төгілтті. Ара-арасында әттең Әз Тәуке тірі болса бүйтіп жауға жем болмас па едік, қазақты ала қойдың жүніндей бөле қырқатындарға тыйым салынар еді деген сыңайдағы тап бүгінгі жұлдызды аспан астында саудырай туған тың жолдар да қыстырылды.

	Ал кезек жалынды жас Алғазы ақынға тигенде ол екі аға әріптестің ізін шиырламай, әрі мынау еңсесі түскен елдің көңілін жадыратуды да көкседі ме, әйтеуір мүлдем басқа қиырдан шаң көрсетті:

	– Мен осыдан екі жылдай бұрын бір жолдасым екеуміз керуен тонаған Хиуа қарақшыларының қолына пенде болып түстік. Жолдас дегенмен оның кім екенін өзім де анық білмеймін, әйтеуір ол да мен сияқты жападан жалғыз түз жортқыш неме екен, екеуміз сонау Сыр бойында Қорқыт бабамыздың моласы тұрған жерге таяу ит тұмсығы батпас қалың сарқамыстың ортасында кездесіп, шүйіркелестік.Бұл да осы Сыр бойына қосы ауып жеткен қазақтардың бірінен, қазақ болғанда мына арғынның тобықтысынан екен. Сондағы жуантаяқ Тоқтамыс батырдың жақынымын дегені есінде. Әрі аздап өлең шығарарлығы, әрі ән салатыны бар екен. Екеумізді тез шүйіркелестіріп, табыстырған да сол жағы. Сөйтіп, шүйіркелесеміз деп сарқамыстың ішінде қарақшыларға қолды болдық. Олар бізді және аттарымызды өздері тонаған олжа дүниені тасу үшін пайдаланды. Кенет әлгі жолдасымның бір аяғын сындырып, ештемеге жарамай қалғанын қайтерсің. Қарақшылар ондай куәні жол үстінде тірі тастап неғылсын, өлтіруді ойлады. Оны әлгі бейбақ естіп те қалды. Естімей қайтсін, қарақшылар өз ниеттерін жасырмай-ақ айғайласып-ақ айтады. Сонда әлгі бейбақ зар илеп, маған қолқа салды. «Менің айдай сұлу, әрі ақылы мен адамгершілігі де сол көркіне сай жас жұбайым бар еді, соған арнап бір-екі шумақ өлең шығарайын, сен соны жеткізуді мұсылман баласы ретінде мойныңа алшы», – деді. Менің күлерлік шамам жоқ, сонда да миығымнан күлгенсіп, «мыналардан тірі құтылсам жеткізейін», – дедім. Сонда әлгі бейбақ сынған аяқтың азабын шегіп жатып, боздай әуендетіп, оншақты шумақты қаздай тізілтті. Қайталай соғып жетілдіре де береді. Кей шумақтарын әрлеуге мен де қолқабыс жасадым. Сондағы ұққаным – қарақшылардың қолынан ажалын тапқан ол байғұс жас келіншегіне өлердей ғашық екен, өзі үлкен өнер иесі екен. Қайтейін, есіме түссе өзегім өртенеді. Міне, сол бейшараның маған аманаттаған шумақтарын соның өз әуенімен айтып берейін:

	Сүйген жар, бітіп едің маңдайыма,

	Заманның кез боларсың қандайына.

	Саған деген көп сөзім кетіп барад

	Құрт жемі – тақылдаған таңдайымда.



	Жер ана асыл тасы – зүбіржаты

	Лебізің молдалардың жазған хаты.

	Хас сұлу ай сынығы секілденген

	Өзіңе жетер ме екен адам заты.

	Бұл жолы отырғандарды қаумалағандардың ішінде жастар жағы көп екен. Алғазы көкке шырқай көтерген мұндай шын ғашықтық зарға толы жырлар ойламаған жерден соларға қатты әсер етті.Бұл жас жігіттердің аз ғанасы түтін түтетіп үлгергендер.Сұлу жар, емшектеті бала сияқтылардан хабары барлар. Бірақ оларды бұлар күнде көре бермейді. Ал көбісі жар қызығы аттыны әлі бастан кешпеген, тіпті ол түгіл қызға қырындау дегеннің не екенін түйсініп үлгермеген күнәсіздер. Ол кемістікті мынау замандағы тынымсыз сабылыс, тар жол - тайғақ кешулер, соғыс, ашаршылық, ертеңгі күн жөніндегі әртүрлі қауіпті жорамалдар – бәрі қосылып, ұмыттырып жібереді екен. Бірақ ол неге ұмытылуға тиіс? Осы сұраққа тірелгенде жыны оянған бақсыдай әрқайсысы өз дәрежесінде қозданып басылады, шамасы.

	* * *

	Ешкімнің де ойлағанындай болған жоқ, Төле би мен ұлы жүз ханы Жолбарыстың кездесуі мүлдем уақыт алмады, бұлар осы түн өтіп, таң шапағы білінер-білінбес шақта-ақ кездесіп үлгерді. Кейін белгілі болғанындай бұлар ханның таңғы серуені кезінде тоқайласса керек. Жолбарыс ханның таңғы серуенді ұнататынын мұндағылардың көбісі сонау бейқұтшылық заманнан, Ташкент қаласы қазақтардың өз қолында тұрған кезден-ақ білетін. Тек хан мен ұлы бидің көшпелі ордалары тап осы күндерде бір-бірімен ірге тиістіріп отырғанынан хабарсыз екен.

	Биенің бас сауымы шағында, кеш жатқан елдің әлі ұйқысы ашыла қоймаған шамада-ақ Төле аз ғана нөкерлерімен бастырмалатып келді де кешегі әр елдің басты адамдарын қайта жиды. Әрі өзінің хатшысын шақыртты. Хатшы дереу құс қауырсынды қаламын алып, орыстар сыйға тартқан ақ қағаздардың бес-алты парағын алдына жайды. Сөйтті де ұлы бидің аузына қарады. Төле бидің жүзі нарттай жанып кетіпті. Осы таңертеңгілік шақта-ақ қымыз ішіп, қызара бөрткендей-ақ. Тек ішінде ештеме жоқ, ханмен кездесудің әсері екені тайға таңба басқандай анық.

	– Жаз! – деп бұйырды ол.

	«Кіші жүз – алшын елінің баһадүрі, көсемі Әбілхайыр ханға! Егер хан ием өз ордасынан табылмаса бұл хатты сондағы Ералы сұлтанға немесе Бопай ханымға немесе Дербісәлі сұлтанға немесе Күдері батырға табыстауға болады. Әрі солардың да аттарына жазылған хат деп санауға болатынын жария етемін.

	О, қасиетті хан ием, қасиетті сұлтандар, мырзалар!

	Сіздердің қарақалпақтармен бірігіп, сол Сыр бойына қосы ауып жеткен ұлы жүздің бір тайпа елі жалайыр-балғалы жұртына жасаған қысастықтарыңды естігенде ұлы жүз ханы Жолбарыстың жабыққаны және өзімнің қатты қапаланғанымды жеткізгім келеді. Біз бұл хақында осы күнде алла-тағаламның бұйрығымен сіздермен қоңсылас отырған сол жалайыр-балғалы елінің көсемі Есентүгел мырза, сол елдің үлкені Жүсіп қария және Алғазы ақын арқылы құлақтандық. Жау шауып жатқан осы күнде мұсылман қауымның бұлайша бір-бірімен шабысуы біздің сол ата жауымыз үшін үлкен ырзық болмақ.

	Қадірменді хан ием! Қадірменді сұлтандар, мырзалар! Бопай ханым! Осы хатты алысымен сіздер жалайыр-балғалылардан әкеткен адамдарды, әрі аяқты малды тегіс қайтарыңдар! Әрі осы хатты алысымен сондағы жалайыр-балғалы адамдарына жасалған зорлық-зомбылық тоқтатылсын».

	Одан әріде ел ішінің тыныштығы, өзара татулығы ауадай қажет екені жөнінде біраз сөзді тоғытып барып, хатты мынадай қатаң сөздермен аяқтады:

	«Егерде жалайыр-балғалылардың мал-жаны тегіс, әрі дереу қайтарылмасаҰлы жүз бен Орта жүзді ертіп барып, тауыңды ошақ, тасыңды талқан қыламын!»15.

	Жарықбас Есентүгел осы сәтке әрең жеткендей. Аталмыш хат қолына тиісімен жүріп кетуді ойлаған мұны Төле би оңаша шақырды.

	– Жаным, қазір ел ішіне сенім жоқ, құлағы салбыраған қалмақ жансыздары құмға сіңген судай қайда болсын сіңіп жүре береді. Ауызға абай болған жөн. Өзіңе ғана айтарым, мына хат бойынша алшындар мал-жандарыңды қайтарды ма, жоқ па, сол жөнінде дереу хабар сал. Екінші, біздің өңірдегі аужайды ұқтың ғой, қазақтың ата жауға деген ызасы күннен-күнге асқынып барады. Сен мына шаруаң тиянақталғасын дереу бүкіл балғалының үлкен жасағын құр. Қару-жарақ жина! Қайдан аласың, өзің білесің. Менен бұйрық болған заматта-ақ ай-шайсыз солжасағыңмен айтқан жерден табыл!

	* * *

	Жарықбас Есентүгел ендігі ақай-тоқайға қараған жоқ, бірден аттанды. Айдан аса уақыт дәмдес-тұздас болған Ескелдіге бір түрлі бауыр басып қалғандай еді, әрі бұған Төле би айналасын қимағандығы қосылып, іші-бауырын бұрап қипақтатқанмен басқа амалы қайсы?

	Ескелді бидің тапсыруымен Құлжан, Барлыбай батырлар бастаған бір топ адам, іштерінде Төле айналасынан алынған, осы Қаратау жондарындағы сүрлеу-соқпақтарды, бағыт-бағдарларды жақсы айыратын үш-төртеу бар, бәрі қосылып, Жарықбас Есентүгел тобын жарты күндік жолға дейін шығарып салды.

	Тағы бір бес күн өткенде Жарықбас Есентүгел бастаған жалайыр-балғалының жеті- сегіз адамы төменгі Сыр бойында әлгі Әбілхайыр ханның кіші ұлы Ералы сұлтан шоқиған үлкен үйдің ішінде отырды. Тек бұл екі аралықта «хан ордасы» қоныс ауыстырып үлгеріпті. Тереңөзектен ары жылжып, Жосалы, Қармақшы аталатын өңірлердегі Хантоғайы деген жерде отыр екен. Тоғай десе тоғай. Қазан айы туып, ықтасын керек болғасын да ма осындағы қалың өскен жыңғыл, шеңгел, қаратал, әрі көкқұрақтың ен ортасынан ойып орын алып, бүкіл ақ үйлі, қара үйлілерімен сығылыса орнығыпты.Бұл маң әрі әлгі жалайыр-балғалы адамдарының есіне түссе әлі күнге тұлабойларын түршіктіретін Сырлытам кесенесі тұрған маңға таяу еді. Себебі, осы биыл шілде айында жалайыр-балғалының бір топ азаматы Алғазы ақынның желіктіруімен осы Сырлым кесенесін тамашалаймыз деп барып, алғаш рет осы алшын, қарақалпақ соққысына ұшырамап па еді.Бұл жай да жалайыр-балғалы адамдарының іш жарасын тағы бір мәрте тырнап өтті.

	Төрде қарғаша шоқиған жас нәресте Ералы жүзінен ешбір сыр аңғарылар емес. Тек басқалар не айтады деп өз адамдарына да, түстері беймәлім қонақтарға да алақ-жұлақ қарайды. Ал басқаларының аздап салы суға кеткендей. Үйсін Төле бидің хатымен бәрінің танысып болған шағы. Бопай ханым, Дербісәлі сұлтан, Күдері батыр – бәрі осында.

	Қорытынды сөзді Дербісәлі сұлтан айтты:

	– Ұлы жүздің асқар тауының ақ бас шоқысы Төле бидің алдында бәріміз бас иеміз. Бірақ мына жолғы қоқан-лоққысына «ләббай тақсыр» деуге біз жоқпыз. Себебі, сендердің де бізге тырнақтарыңның батқанын аға баласының ұққаны лазым.

	Жарықбас Есентүгел Төле, Ескелді билерден шешендік өнердің біраз тұнығына қанып келгендей еді. Алшындармен басынан сөз асырмай шешініп-ақ шайқасты. Бірақ алшын ағайындар айылдарын жимады. Сөйтіп, жалайыр-балғалылар бұл жолы құр қол қайтты. Есентүгел түнеукүнгі елгезек Жәміке деген жігітті аяғының желі бар атқа мінгізіп, Төле биге қайта жөнелтті.Құстай ұшып барып, құстай ұшып қайт деп, қатаң тапсырды. Жәміке ұлы биден екінші мәрте хат әкелді. Міне, осы хат қолдарына тигенде Ералы сұлтан төңірегіндегілер райынан қайтты. Кейін мәлім болғанындай бұл екі ортада олар да Жем өзені бойындағы Әбілхайыр ханға кісі шаптырып үлгеріпті.Ұлы жүздің төбе биімен жауығу Әбілхайырдың жоспарында жоқ, шамасы.

	Сөйтіп, алшындар жалайыр-балғалылардан айдап әкеткен адам мен малды мұрындарынан тізіп тұрып қайтарды. Кейбір өлім-жітімге ұшыраған жылқылардың орны да толтырылды. Осында теңін тауып қалған оншақты қыздың қалыңмалы да төленді. Енді екі жақ әкей-үкей болысып, тарасқалы тұрғанда кімнің ақыл салғаны белгісіз, Ералы сұлтан Кіші жүз елінің бір рәсімі бойынша Жарықбас Есентүгелді, Жүсіп қарияны, Алғазы ақынды өз ордасына қонаққа шақырды.Жалайыр басшылары мұны мүлдем жақсылыққа жорымады. Уақыт күндіз екіндінің шамасы еді, Есентүгел алшындардың көзінше өз адамдарына бір түрлі нықыртып сөйледі:

	– Жақсы, бүгінше бөгелейік. Алшындар да өз ағайынымыз. Анау асқаралы Төле би діттеп айтқандай іні баласы. Қанша жауластық дегенмен жайылған дастарқаннан аттап кетпейік. Ағайын арасының тұтанып басылған бір араздығына балайық та қояйық өткендегіні. Жаулассақ анау жеріміздің, атамекендеріміздің майлы бөксесіне тас кенеше жабысқан қара қалмақпен жауласайық. Мына жақтағы құба қалмақ-торғауыттармен арбасайық. Жүсеке, Алғазы, сендер анау босанып шыққан жалайыр адамдарын, мал- мүлікті дарияның бір ашықтау жағасына орналастырып, бір күн сауықтырыңдар. Жарасы болса ұшықтаңдар, бұзылған көңілкүйлері болса аялап жұбатыңдар. Мініс аттарын да тынықтырыңдар. Құдай қаласа ертең таң ата өз жұрағатымызға қарай қозғаламыз. Соған қамдансын баршасы!

	Жарықбас Есентүгелді осындай бұйрығы үстінде көз алмай баққан Жүсіп қария сәл тая беріп, қасындағы Алғазы ақынға күбір етті:

	– Мінез дегенің адамнан адамға көше береді екен-ау. Мына біздің көкеміз Төле би мен Ескелді бише сілтейді ғой. Қас-қабақ бәрін соларға келістіріп алыпты.

	– Жүсеке, осы жағын мен де тап басып байқадым, – деп Алғазы ақын да мырс-мырс күлісті. Есентүгел оларды қуып жетіп, одан әрі оңашаландырды да:

	– Сен екеуің кімді кекетіп, езулеріңді жия алмай тұрсыңдар? Немене сендерге біреу артын ашып тұр ма? – деп айғайлады. Оның бұл айтайын алшын адамдары да естіді. Есентүгел одан әрі де түйілген қабағын жазбай сыбырлап, Жүсіп қария мен Алғазыға құпия тапсырма берді. Бұларды көзінің астымен баққан алшындар Есентүгелді әлі де сол босап шыққан адам мен мал қамына байланысты шаралар төңірегінде мазасызданғанға ұқсатты.

	Ұлы жүз бен Кіші жүз балаларының бұдан кейінгі татулығына арналып, Әбілхайыр хан ордасында бозқасқа сойылды. Кеш батып, сам жамыраған шақта алаулаған бірнеше жерошақ басында семіз жылқының қайнауы жеткен қазы-қарта, жал- жаясы, сүйекті еттері түсіріліп те жатты. Іште, үлкен үйдің төріндегі Ералы сұлтанның қасында әлгі Күдері батыр түндей түнеріп отыр. Жалайыр-балғалылардан алынған олжаның түгелге жуық қайтарылуына барынша қарсылық көрсеткендердің біреуі осы екені тайға таңба басқандай айқын. Оның оң жамбасына шынтағын тигізе Есентүгел жайғасқан. Одан кейінгі үшінші орында Дербісәлі сұлтан ырғала сөйлейді. Дербісәлі сұлтанның жүзі жарқын, жалайыр-балғалылармен соңғы сәтте өстіп бітімге келуді бар беделін салып, жақтағандардың бірі өзі екенін бұл да сырт болмысымен жариялай түседі. Ол қарсы беттегі өзінің туған қарындасы, Әбілхайыр ханның екінші әйелі Бопай ханымға және оның қасындағы – Әбілхайыр ханның башқұрттан алған, ешқашан аузынан сөз шықпайтын төртінші әйеліне қарап сөйлейді.Бұл екі ханымнан кейін де тәуір киінген екі- үш қызметші әйелдер отыр еді. Олардың бірінің аздап тәуіптігі бар. Бопай ханым басына қиын-қыстау іс түсіп, ауыр ойлар меңдегенде оны қасында арқандап ұстайды.

	Бұлардан кейін тас шамның жарығымен әртүрлі боп құбылған адам жүздері сонау босағаға дейін тізбектелген. Қарсы маңда да солай. Тек Дербісәліден кейін екі адамдық орын бос тұрған. Оған үлкен ас – ет түсірілер қарсаңда Жүсіп қария мен Алғазы ақын кеп сығылысты. Орта әбден толды-ау деген шақта есіктен еңкейісе енген, қаздай тізілген қызметші жігіттер баршаның алдарына үлкен-үлкен сырлы астаулармен ет таратты. Білеуленген қазы-қарта, семіз жая, жамбас, ортан, тоқпан жілік сияқты сүйектер қашан да ашқарақ қазаққа адам жүздерінен де жарқын көрінгендей. Бітіспес қазақтарды бітістіретін жанды бейне сияқтанып, жас балаша күлімсірегенге де ұқсап кетеді.

	Манадан бері біраз қымыз да ішілген. Күздің сары қымызы ішке мол барғасын әртүрлі жүгіріс пен ой-қиялдан титықтаған адамдарды аздап масаң ететіні де бар.Бұләсіресе, қонақасыға кеш келген, әрі әбден кенезелері кеуіп жеткен Жүсіп қария мен Алғазы ақынның бойларынан тез білінді.

	Сойылған бозқасқаның бір жақ шекесі Жарықбас Есентүгелдің алдына, екінші жақ шекесі Жүсіп қарияның алдына, бастың қалған бөліктері қарсы беттегі әйелдерден кейін отырған ел адамдарының жасы үлкендеріне тартылды. Жамбас, басқа да аталы сүйек бастары алдымен қонақтарға, қалғаны осылай Күдері мен Дербісәлі бастаған өз кісілеріне үлестірілді.

	Қымызды үсті-үстіне көп ішіп қойған Алғазы алдына келген жамбас сүйектің жұмсақ етін де бірден қылғытып жұта бастаған, тек тамағына тез тіреліп қалғанын сезіп, шаруаны доғарды. Ендігі ермегі ханның он алты қабат үйінде сықасқан адамдарды тамашалау еді.

	Көбірек көз тоқтатқаны Ералы сұлтан, одан кейін Бопай ханым. Бұл екеуі жайында соңғы кезде жалайыр-балғалылар ішінде талай дүркін қауесет өршіді емес пе? Сосын да олар көбірек көз тартатын сияқты.

	Дербісәлі әңгімені көбіне осы өңірде ертеректе өткен қаусырма жақ шешендер мен жезтаңдай әншілер жайында өрбітті. Оның сөздері бір толастаған тұста Жарықбас Есентүгел ештеңе білмегенсіп:

	– Сіздер Әбілхайыр хан ием Жем өзені жақта ұзақ шегенделді дейсіздер, хан иемнің басын шатқан онда қандай шаруалар тоғысы екен? – деп салды. Дербісәлі су жорға ғой, жанды жараға тиген мұндай сауалға мардымды жауап бермегенмен де аш адамды ас- сусыз тойғызғандай етіп, желе жортып өтті. Есентүгел бәрін түсінді. Қабан жырау сонау Қаратауға жеткізгендей Еділ қалмақтарынан соққы жеп, алпыс адамнан аманат қалдырып, абыройсыз кері шегінген адамның өз ордасына тұпа-тура бет түзеуі де оңай емес. Жолай басқа бір олжаны іліктіріп, көн шарық болған бетке аздап ажар кіргізіп, сөйтіп оңалған қалпында оралмаса қиын-ау. Дос бар, дұшпан бар, анау аманатқа қалдырылған алпыс адамның әке-шеше, қатын-қалаш, бала-шағалары бар дегендей. Солардың бәріне төтеп беретін, ықтырып тұратын хан басынан абырой атты дүние үзілмегені дұрыс қой.

	Жарықбас Есентүгел қайтып бұл тақырыпқа жоламады. Дәл осы түнде алшындарды бүйірден түрте бергеннің пайдасы жоқ. Дербісәлі де соны пайдаланып, бұл мәселеден тіпті аулақтап қай-қайдағы бір жезтаңдай әнші-аруақтардың құлағын шулата берді. Күздің сары қымызы ішіне мол барып, сәл масаңданған Алғазы ақын осыдан шабыттанды ма, тор көзді керегелердің біріне ілінген домбыраны алдырды. Алғашқыда тыңқ-тыңқ еткен қос ішектің үні бәрінің құлағына жағымды естілді. «У-у-у» деп барып, ескілікті бір әуеннің басын қайырған Алғазының өз даусы да баршаны одан әрі жадыратты. Сосын бұл төрдегі, тап қазіргі хан орнындағы нәресте – сұлтан Ералының астындағы көпшікке көпшік қосты. Тым биіктете түсті. Әбілхайырдай азулы ханның орнын басар туысы бөлек нәсілі екенсің деп, біраз өлең шумақтарын төкті. Ара-арасында алшындардың ғана емес, үш жүздің ортақ ханысың, кешегі Әз Тәукенің атағын қайта жаңғыртар қарағымсың деген де сөздер кетті. Басындағы сала құлаш ұзын орамалы бүкіл өңірін жапқан Бопай ханым осы аралықта мазасызданған бір қозғалыс байқатты. Тәуіп әйелге қарап еді, оның жүзіндегі осы тас шамдардың жарығында-ақ айқын шалынған сабырлылықты байқап қайта саябырсығансыды.

	Сірә, Бопай ханым бәз біреулер Ералыны хан, болашақ хан атап жатса аса жақтырмайды. Тіл-көзден сақтанғаны сияқты бірдеме еді. Онысын осы жолы да бүкпеді:

	– Ералы тым жас бала, асқақтата беріп қайтесіздер? – деп қалды. Бұған коса Бопай ханымды іштей мұжып отырған тағы бір жайлар бар. Ол отағасы Әбілхайырдың ұзақ бөгелуі, оның жорығы туралы түсіп жатқан жайсыз хабарлар, алшындар мен жалайыр- балғалылар арасындағы тістесудің ащы ішекше созылуы, әрі оған үш жүзге ортақ төбе би есепті Төленің араласуы сияқтылар еді. Мына жалайыр-балғалы адамдары тас шамның әлсіз жарығында Бопай ханымның реңінен ондай жазуларды оқи алмасы анық. Сосын да Алғазы одан әрі көсілді. Ералыдан соң оның төңірегіндегі адамдардың кемеңгерлігін де бір-бір жайқап өтті. Әсіресе, Күдері батыр мен Дербісәлі сұлтанға бір-бір кесек майлы ет асатқандай еді.

	Жоғарырақ отырған Есентүгелдің іш түйсігінше Алғазы сөзді осымен аяқтаса да болар еді. Жоқ, еліріп, тұяғықызған ақын онымен шектелмей, осы Сыр бойында алшындар мен жалайыр-балғалылар арасында соңғы айларда өткен тістесулерді суыртпақтады-ау келіп. Ол ғана емес, жаңа ғана өзі мақтау, дәріптеу сөздерін арнаған Күдері батыр мен Дербісәлі сұлтанды маңдайға ұрғандай шумақтарды қоса көгенге тізді. Оның бір шумағы былай еді:

	Ханым тонын пішеді тағыменен,

	Алғазы ақын сөйлейлі мәніменен.

	Үйсінде Төле бидің айбатынан

	Алшындар қорқып берді жаныменен.



	Есентүгелдің шыдамы осыған ғана жетті.

	– Әй, не тантып отырсың? «Бітер істің басына, жақсы келер қасына!». Сен жақсы болмай арандатқыш, аздырушыәзәзіл шайтан болдың ғой! Уһ, тұқымың құрғыр, патшағар!

	– деп, орнынан атып тұрып Алғазы ақынды қамшымен жотадан екі тартты. Бір сілтесінде қамшының ұшы домбыраның ішегіне тиіп, ол тырс етіп үзіліп кетті. Бопай ханымның, тағы екі-үш әйелдің шошынған дауыстары қоса шықты. Күдері батыр мен Дербісәлі сұлтан екеуі де атып тұрып, Жарықбас Есентүгелді екі иықтан басып жуасытты:

	– Ақын деген бақсы-құшнаш, жаңа өзіңіз атаған шайтан сияқты қасақылар емес пе? Олардың аузына қақпақ қойып, не бархадар табамыз? Сіздер аға баласы, әрі қонақсыздар, не сөздеріңіз болса да біз бір жолға көтеріп аламыз, – деп жатыр Дербісәлі.

	Есентүгел екі иінінен дем алғансып, қайта жайғасқасын алшын адамдары бір-бірімен көздері арқылы адақтасып, жалайыр-балғалы адамдарының мінездеріне іштей баға беріскендей еді. Алғазының шақпалы тілі, Есентүгелдің қамшы сілтеп, хан ордасындағы домбыраның ішегін үзуі – бәрі бір түрлі жарасымсыз қылықтай бұлдырлады.

	Бұдан кейінгі сөз кезегін Жүсіп қария алды.Бұл бұрынырақ өткен алшын биі Әйтекені мадақтап отырды. Оны Бопай ханымнан кейінгі тізбектегі ер адамдардың бірі қолдады. Сосын ол Алғазыдан домбыраны алдырып, қызметші жігіттердің біріне оның үзілген ішегін жалғаттырды да сол домбыраға қосылып, жаңа Дербісәлі сұлтан атаған өткендегі жезтаңдай өнерпаздардың бірінің термесін төгілтті.Бұл созылмалы, нағыз Кіші жүз термесі еді. «Ұранымыз алаш, керегеміз ағаш» деп, қазақты бірлікке, татулыққа шақырған ұзақ жыр. Қазақтың атадан мұра өсиетінде мін жоқ, тек соны құлаққа құйып өскен қазақта бірлік, татулық неге тұрақсыз деген сұрау осыңдай мезеттерде көкірекке қадақтай тиеді- ау.

	Бұдан кейін әңгіме, ән, терме, өз жарастықтарын тауып, одан әрі өрбіді. Ендігінің көбісіне мұрындық болған осы термеші егде кісі мен Жүсіп қария. Ара-арасында Дербісәлі сұлтан сыналап, кіріп отырды.

	Түн ортасы ауды. Жатар мезгіл де келді. Дербісәлі сұлтан жалайыр-балғалы адамдарына қарап:

	– Сіздерге арналған бөлек үйге төсек салулы. Енді тынықсаңыздар да болады, – деді. Есентүгел:

	– Бәріне рақмет! Анау біздің жазғандар тән жарасы мен жан жарасы барлар ғой. Біз не де болса солардың ішіне барайық. Біз мұнда сары қымызды сіміріп, қазы-қартаны қарпытып асап отырғанда олар сол жараны ауырсынып гөй-гөйге басып, ұлып жатпасына кім кепіл?

	– Түн тастай қараңғы, не де болса таңды күткен жөн-ау, аға баласы.

	– Қам жемеңіз, – деді Жарықбас Есентүгел. Сөйдеді де әлгіде ғана тентек сөзі үшін Алғазы ақынға ас үстінде қамшы сілтеген осы Есентүгел кенет бұғаудан бұлқынып шыққандай оқыс мінезге басып:

	Ақсұңқар құстың баласы,

	Ілейін деп күндіз ұшады.

	Жапалақ құстың баласы,

	Өлмейін деп түнде ұшады,

	– деп салды.

	Абұйыр болғанда бұл сөздің астарын Әбілхайыр хан ордасындағы ең бір сұңғыла бастардың бірі Дербісәлі сұлтан да аңғармай қалды. Тек бар айтқаны:

	– Таңертеңгісін ертерек осы хан ордасына келіп үзір-мәзір айтысып кетерсіздер. Жөн- жосық солай ғой!

	Есентүтел үндеген жоқ. Жүсіп қария мен Алғазыны, әрі басқа қараша үйде тамақтанған бес-алты атшы жігіттерін ертті де түн қойнауына сүңги жоғалды.

	Ол замандарда бұл жақтың рәсімінде хан ордасы немесе басқа да бір үлкен шаңырақтың астында болған өзге ел адамдары енді бір-бірімізді көпке дейін көрмейміз-ау десіп, екі айырылысарда шешендік өнерге басып, өзара қоштасу лебіздерін білдіреді.Мұны жергілікті жұрт үзір-мәзір айтысу деп атайды.

	Ертеңіне Ералы сұлтан шоқиған хан ордасы қонақтардың келуіне қайтаәзірленді. Тіпті Дербісәлі сұлтан, Бопай ханым, Күдері батыр сияқтылардың бақылауымен ерекше мұқият әзірленді десе де болады. Бірақ биенің бас сауымына дейін жалайырлардан ешкім төбе көрсетпеді. Айнала қалың бұта, көкқұрақ, көз жетер кеңістік дейтін мүлдем жоқ. бұлар тағы бір бие сауымындай күтті. Ақыры күдер үзерліктей шекке жеткесін кешегіөздері босатқан жалайырдың мал-жаны түнемеге жайтасқан дария жағасына адам жөнелтісті. Ол көп ұзамай арсы-күрсі болып, ит тұмсығы батпайтын қалың тоғай ішінен қайта шығып келе жатты:

	– Ойбай-ау, жалайырлар жайғасқан су жағасы жылан жалағандай ғой, жан баласы жоқ. Сірә, олар бұнда түнемеген де сияқты, біз әрірекбіраз тепектеп едік, қалдырған іздері соған ұқсайды.

	Бұл хабарға Дербісәлі сұлтан жаман күйіп-пісті:

	– Үй, мына Есентүгел дейтінің, басы біржола жарылып қалғыр, адам емес екен ғой.

	Мынау хан ордасы-ау деп, үзір-мәзір айтысып кетпей ме? Ол жағын неге тәрік етеді?

	Дербісәлінің сөзіне Күдері батыр миығынан күлді. Тап бұл екі ортада бәрінен ойы жүйрік шыққан осы еді:

	– Сұлтаным, неменесіне шала бүлінесіз? Ол жарықбасың үзір-мәзірді түнде біржола айтып шықпады ма?

	Ақсұңқар құстың баласы,

	Ілейін деп күндіз ұшады.

	Жапалақ құстың баласы,

	Өлмейін деп түнде ұшады, –

	деп таңдайы тақылдады емес пе? Аларымызды алдық, енді не бөгеліс дегені емес пе?

	Сұлтан мен батыр осылай сөз алмасты да бір-біріне ұзақ қадалысты. Бірақ бұлардың көздерінде әлденеден қағажу көргендік жоқ, керісінше тосын олжа күткен ашқарақтық тұнып тұр еді. Хан ордасының кең ауласында басқалардан бөлегірек екеуден екеу состиған бұларға ұзын орамалының ұшы беліне оралған, реңкі осы таңертеңгілікте өте сұлу көрінген Бопай ханым жақындап келді. Өз туған ағасы мен хан ордасының әрі итаршысы, әрі батыры Күдерінің жүздерінен сол ашқарақтықты айна-қатесіз таныды.

	Бұлардың басына анық мұң сол күні кеште – намазшам, намаздыгер арасында орнады. Қалың бұта мен көкқұрақтың ара-арасынан соны сүрлеулер тартып, аттары да, өздері де қара терге малшынған бір бейтаныс адамдар жетті. Іштеріндегі мосқалдау біреуі осындағы басты адам кім екенін сұрастырып, соңынан Дербісәлі сұлтанды тапқан соң оған ұзақ сыбырлады. Ол сыбырды Күдері батыр да келіп тыңдады. Міне, сондағы бұл екеуінің мойындарына су құйылғандай түрлерін көргендер ол суретті өмір-бақи ұмыта алмас.

	Сонда не болған дейсіздер ғой. Кеше Ералы сұлтан жалайыр-балғалылардың мал- жаны тегіс қайтарылғасын Жарықбас Есентүгелді хан ордасында қонақасы жеуге шақырғанда құлағына құдай сыбырлады ма, жоқ, басқа сыбырлады ма, әйтеуір Есентүгел бірден ерекше сақтық қамын қоса ойластырған. Жүсіп қария мен Алғазы ақынға алшындардың көзінше жекігенсіп, оңашада оларға берген құпия тапсырмасын былай жеткізіп еді:

	– Жүсеке, Алғазы, бүгіндікке менің мінезімді көңілдеріңе алмаңдар. Біз әлі алшындардың уысындамыз. «Әр елдің заңы басқа, иттері қара қасқа». Қайтейін, бір жамандықты ішім сезеді. Бұлардың тым жалпылдап, жайылып жастық бола кетуінің ар жағында бірдеме сорайып қарайғанға ұқсайды. «Кедейді кезеңде тосып, ойпаңда тонайды» деген.Мен осында қаламын, сендер анау қолға тиген мал-жанды кеш түскенше Сырдарияның жағасына орналастырған болып, қараңғылық туып, көз байлана бере тегіс өрге қарай қозғап жіберіңдер. Алды-арттарына қарамасын, ауруы бар, сырқауы бар, бәрің бір жолға шыдаңдар деп менің атымнан қатаң бұйырыңдар. Дүрк көтеріліп, тоқтаусыз жүріске бассып. Сөйтіп, оларды жылжытып жіберіп қана екеуің дым болмағандай түнделетіп, хан ордасындағы қонақасыға келіңдер.

	Олар Есентүгелдің тапсырмасын бұлжытпай орындаған. Есентүгел түнгі қонақасыдан соң бері шыққанда жалайыр-балғалы адамдары Хантоғайы атты мекеннен шығысқа қарай көп ұзап кеткен. Өздері де, аттары да тың, әрі салт басты Есентүгелдер оларды Шолпан жұлдызы туар қарсаңда ғана қуып жетті. Таң сібірлеген шақта аздап аялдап, әл жиғысы келгендерге Есентүгел дігірлеп маза бермеді. Баршасына жарты бие сауымындай ғана уақыт аяқ суытып, тамақ жібітуге рұқсат етілді. Сөйтіп, қайта өрге салды. Тек күн түске тырмысқанда ғана алғаш рет аздап тыным табысты. Осының өзі үлкен олжа еді. Кейін осы әрекеті үшін бұлар Жарықбас Есентүгелді «пәлені алдын-ала көре білген мың жасағыр» атасты. Енді қайтсін, ұзынқұлақтан кейін мәлім болғанындай алшындар бұларды мол қошеметпен шығарып салуға әзірлік үстінде Сырдарияның түстік жағалауындағы бір қарақалпақ көшпенділеріне өтініш райға ұқсас хабар жөнелткен еді.Бұл хабар бойынша қарақалпақтар бір топ жасақшыларды шұғыл ұйымдастырып, дариядан бері өтіп, жалайыр балғалыларды жолдан тосуы керек еді. Сөйтіп, бұл жолы олардың адамына тимей «айдаса жаудікі, ысқырса желдікі» аталатын жылқыларын бөліп қуып кетуі керек еді. Соңынан өзара олжа бөліспек жоспарланған. Алайда, Есентүгел бастаған жалайыр- балғалылар қарақалпақтардың тоспақ жерінен олардан көп бұрын өтіп кеткен. Олардың үзір-мәзір айтысып аттануын сарғая күткен хан ордасындағыларға кешке қарай аттары да, өздері де қара терге малшынып жеткендер олжа орнына қарақалпақтардың текке арамтер болғаны хақында жағымсыз ақпарат қана әкеліп еді.





СЕГІЗІНШІ ТАРАУ


	1727 жылдың шілде айында Іле аңғарында әдеттегідей адам баласының көзіне жылы ұялайтын күндер туып еді.Бұләсіресе, Жоңғар Алатауының Шығысқа қарай ұзыннан ұзақ созылған бір буыны – Борқора16 жотасынан күнгейге сарқырайтын кішкене өзендер етектегі Іле дариясына жыбыршып жететін кең жазықта ерекше білініп тұрды.

	Биылғы жаз көбіне жауынсыз. Жас балаша былдырлай өзіңмен тілдескісі келетін осындай шағын сулары баршылық өлкеде ондай қуаңшылықтың табы жанға батпайды. Айнала көк, жасыл шалғын мол-ақ. Сосын да Борқора жотасындағы, оның Қыземшек, Боғда, Еренқабырға сияқты бөліктерінде көшіп-қонған Жоңғария қонтайшысы кенет осы жарқыраған жаз ортасында жайлау қызығы таусылмай етекке түскенде оның төңірегіндегі елдің тап табиғат, ауа райы атына айтар пәлендей өкпе, наразылығы туындамады.

	Шағын су үзілмейтін, айналасы қоршаулы жасыл бақтарда жеміс-жидек дегенің мәуілжіп тұр. Мәуілжімей қайтсін, ондағы жеміс-жидектердің көбісі осы шілде айының екінші жартысында пісіп те үлгерді емес пе? Сосын да жаз жауынды ма, жауынсыз ба, оған ешқайсысы бас қатырып жатпады. Ал олардан төменіректе жайылып, баяу аққан Іле дариясының айдыны жарқырап, «мен тұрғанда сендерді қуаңшылық атаулы айналып та өте алмас» дегендей менмен мінезбен тіптен жайбарақаттыққа шақырады.

	Бұл маң тарихи құжаттарда Талқы асуының етегі деген атпен белгілі.

	Іленің сол Борқора жотасына қараған теріскей жағалауының бір тұсында екі-үш үй орнындай жерге суға тиістіре құм төгіліп, ашық алаңқай жасалыпты. Сонда тәуір киімді және жүдеу киімділері аралас бірнеше қалмақ әйелдері шашырай серейісуде.

	Әйелге тән мінезге басып, бұларда өзара қаз-үйрекше қаңқылдасу жоқ. Бәрі де тіл мен жақтарын қарыстырып, суға шомылған үш қызға телміре көз тігуде. Әгәрде жазатайым қай-қайсысы да басы артық қаңқ еткен бір дыбыс шығарса бұлардан әріректе, суға шомылған қыздардың жалаңаш денелері көрінбейтін қалыңның ішінде аттарының құлақтары қалқиған жауынгерлердің бірі оны саусақ ұшымен өзіне қарай ымдап шақырып, қамшының астына алары сөзсіз.

	Қалмақ әйелдерінің бұл өмірде ең жақсы білетін ғажайыбы не? Ия, ол осындай аяусыз сілтенген қамшының дәмі. Асқа салынған тұздың дәмін қалай айырса, оны да солай тап басып айырады. Сосын да бұл бейшаралардың ауыздарын бақпасына не шара?

	Ал судағы үш қыздың жағдайлары мүлдем басқаша. Қалай қарай қия басса да өздерін қаумалап жүретін қарауылшы әйелдердің бастарыңдағы хал бұларды ешқашан ойландырып көрмеген. Апырау, бұл үшеудің ол жағына бас шағып не жыны бар? Біле білсең бұлардың ол күзетші, күң қатындардың жай-күйлерінен өзге де өздерін күніне мың сан рет толғандыратын мәселелері жетіп артылады емес пе? Сондықтан да ол үш сұлу өздерінікі жете тұра жағалаудағы киімдері олпы-солпы, көбінің жасы егделеу өз жыныстастарының іштерінде қандай ит өліп жатқандығымен не шаруасы бар? Сосын да олар бұл жағынан әсте хабарсыз. Міне, тап осындай хабарсыздық мына қалмақ әйелдерінің басында да бар. Мына өздері баққан үш перизатты мазасыздандыратын, тіпті тағаттарын тауысып, кейде әкелері Сыбан Рабтанның осы Талқы асуының етегіндегі байтақысы түгіл, жаз жайлау, мына кең дүниеде, аспан мен жер ортасында бастарын қоярға жер таппай шарқ ұратын сәттерінің, күндерінің бар екендігін де жан-тәндерімен толық сезіп білген емес.

	Мысалы, судағы үшеу бұл салпы етектілерді өздері үшін туа біткен күзетші, күң деп қана біледі. Олар турасында басқа ешқандай мағлұматтары жоқ. Ал сол күзетші, күң қатындар судағы үшеуді шыр етіп жарық дүниеге келгеннен-ақ маңдайларына күн қонған бақыттылар санайды.Бұлардың да олар туралы басқа білігі жоқтың қасында. Міне, бір- бірімен күнделікті тұрмыста қоян-қолтық араласқанмен терістіктің мұзды мұхиты мен күнгейдің тауық жұмыртқасы пісіп шығатын ыстық құмы сияқты бір-бірлерінен алыс жандар еді. Бірақ тағдыр жазуы солай, әрі адам затының көнбістігі де керемет, сол алыс жандарды жақындатып, сыйыспасты сыйыстырып, олардың бір қауыздың ішінде күн мен түнді бірге өткерісуін қамтамасыз етіпті.

	Рас, күзетші, күң қатындар бұл үш бойжеткеннің сонау құлақ естігені болмаса көз көрмеген қиырдан өздеріне құда түсу үшін келетіндерді асыға күтуде екенін біледі. Бірақ бұлардың ойынша осының өзі шексіз бақыт қой. Сонау шалғайдан, бес айшылық жолды бастан өткеріп, артынып-тартынып жететіндердің бар көздегені осы бақшадағы жемістей уылжып піскен үш ханша. Шеттерінен сәнді киінген, қару-жарақты, тырсиған бет- жүздерінде молшылықты тұрмыстың бояуы отша жанған өңкей бекзадалар мен мырзалар жол бойы осы үш қызды әңгіме етіп, өздерінің соларды біржола әкету үшін осы ұзақ сапарға аттанғандарынәсте естерінен шығармайды, осылар үшін төленетін, өздері түйе мен жылқыға артқан көркі көздің жауын аларлық небір асыл жиһаз, бұйымдарды ойша саралайды. Ал бұл сапарға ермей, сол өз ордаларында қалған, осы үш қалыңдықты бұл жүргіншілердің алып келетін мерзімін сарғая күткен, олар да үлде мен бүлдеге оранған, олардың да беттері тоқшылықтан қызара бөрткен күйеу жігіттер ше? Ханзадалар ше? Осының бәрі көл-көсір бақыт емей немене? Бұл жағын күзетші, күң қатындардың дұрыс елестетуге қауқарлары жетеді-ақ. Сорларына қарай, сол қауқар бұлардың бастарындағы қасірет атаулыны одан сайын өртше қаулатады. Енді қайтсін. Туа біткен жоқшылық, ханым мен ханышалардың жекірісі, одан қалса бектер мен олардың итаршылары сілтеген қамшы, ешқашан таусылмайтын күні-түнгі бейнет, басқа да зорлық-зомбылықтар – бәрі жиылып, қызғаныштың қара қазанында жандарын одан әрмен шыжғыра шырылдатады-ау келіп.

	Міне, судағы үш қызды күзеткен әйелдердің бастарындағы хал осы. Ал мына үшеу тағы да сол өздерімен өздері әуре. Жыбыршып аққан дарияның жағасынан алыс кетпей белуардан ғана келетін тереңдікте сықылықтаса күліп, бірін-бірі қуалап ойнайды. Бірі суға сүңгісе екіншісі қоса күмп беріп, оны іздей бастайды. Қашқан біріншісі үшінші қыздың балтырына төбесімен соғылып, немесе екі бұтының арасына басын сұғып алса, осының өзі-ақ жас сұлулардың ішек-сілесі қатқанша күлулеріне себепке жарап жатыр. Кейде бұлар еш себепсіз де сықылықтасады. Бір қыз алақанымен айдын бетін алақанымен шарт ұрса одан шашыраған тамшылар ана екеуінің бірінің жалаңаш денелеріне барып соғылысса, соның өзі-ақ бұларды қаншама мәз-мәйрам етеді? Ия қыздар мына суды сағынған екен. Биыл жаздың ерте түсуіне орай Жоңғария қонтайшысының айналасыБорқора жотасы жақтағы жайлау-жайлауларға мамыр айы туар-тумастан-ақ өрлеп кеткен. Әншейінде одан етекке тек тамыз айын аяқтап барып қана құлаушы еді.

	Тек биыл, неге екені әлі ешкімге белгісіз, шілде айының екінші жартысында-ақ, әдеттегіден бір ай бұрын ойдағы ұрғаға кеп бекініп алды. Ал мына қыздардың жайылып аққан Іле дариясының құшағына енгеніне үшінші күн ғана. Сосын даәзірге құмардан шығар еместей.

	Енді бірде үш ханыша тіптен аласұра бастады. Қашқан мен қуғанның ойнын ойнап, суда аса жақсы жүзе білмейтін үшеу тап бір дария емес, астаудағы балықтардай аядай ғана аралықта ерсілі-қарсылы жосылып кеп берді. Кейде бет-жүздері көпке дейін көрінбей кетіп, бірінің аяғы екіншісінің басына тиіп, одан үшіншісі олжа тапқандай алғашқы екеуді кезек-кезек иықпен қағып өтеді. Бірақ көп ұзамай өзінің де самайына, не мойнына өз қандастарының бірінің жұмсақ табаны басылып, кішкене толқындармен жағаласқан қимылына өзгеріс жасатады.Мұның өзі тым ұзаққа созылғандай. Жағалаудан алысырақта серейген қызметші, күң қатындарға, әсіресе солай көрінді. Егерде тілсіз жау мына суда жазатайым үш қыздың бірі тұншығып өлсе, онда бұл күзетші, күң қатындар тегіс дерлік өздері ауырсынып жүрген осы тірліктеріне де зар болар еді. Олардың бақытына орай алғашқы болып, үшеудің үлкені өз сіңілілерінен сәл аулақта бірінші болып судан басын жұлып алды. Екі алақанымен бетін сипай қалған екеудің қылықтарына таудан құлаған тас бұлақтай сыңғырлады. Ортаншы мен кенженің судағы бұлқынысы әлі таусылмаған. Тіпті олар үлкен қыздың денесі жартылай күнге шағылысып өздерін келемеж еткенінен де хабарсыз, оны әлі де су ішінен іздеп жүргенге ұқсады.Мұның өзі үлкен қызға одан әрі күлкіден аямай моншақ шашқызды. Бір кезде ортаншы мен кенже қыздар да бастарын көтерісті-ау.Бұлар да алақандарымен беттерін сыйпалап көздерін ашуы мұң екен, ой, күлкі дегенің қап-қап күміс теңгелерше тағы төгілді-ау. Бірімен-бірі бәсекелесіп кеп төгісті. Осының өзі-ақ жағалаудағы салпы етек қызметші қатындарға «бұлардікі жай өмір емес, бұл дүниедегі таза жұмақтың өзі ғой» дегізіп аһ ұрғызғандай.

	Ия, Жоңғария қонтайшысы Сыбан Рабтанның кіші әйелі Сетержаптың туған, қолда бар тарихи құжаттарда, зерттеулерде есімдері тіркелмеген үш кіші қызы әзірге осылайша жайраңдап, сайрандасуда еді.

	Бір кезде үшеудің ең үлкенінің аузына дені дұрыс сөз түскендей:

	– Қап, Бригиттаның қолдан шығып кеткенін қарашы. Бізге дұрыстап суға жүзуді үйрететін еді, – деп, тура теріскей беттегі қалың баулардың шығыс жақтағы сілемдеріне көз тікті.

	–Анау Тұзкөлдің жағасында ала жаздай біздің шешемізге үйрете алмаған жүзуді саған үйрете алатынына кім сенеді? – деп, ортаншы қыз апасын жазғырғандай бұртия сөйледі. Бірақ апасы жұтына қараған тау жақ мұның да назарын тартып әкетті. Ал кенже қыз о бастан-ақ сол жаққа телміріп, көз майын тауысқандай. Сонда неге үшеуінің бірдей солай қарай аңсарлары ауды?

	Ия, ол жақта осы үш қыз қызғанышпен еске алатын бір бақытты жан өмір сүруде. Ол жаңа ғана өздері атаған швед әйелі Бригитта еді. Осыдан екі жыл бұрын құбыла жақтағы Күнгей Алатау мен Теріскей Алатау атты қос таудың қыспағындағы Ыстықкөл (қалмақтарша Тұзкөл) жағасында ұлы мәртебелі қонтайшының рұқсат батасымен өз отандасы, қандасы, әрі тағдырласы – швед офицері Юхан Густав Ренатқа тұрмысқа шыққан соң швед әйелінің өмірінде кілт өзгеріс туған. Енді бұрынғыдай Бригитта қонтайшы Сыбан Рабтанның кіші әйелі Сетержаптың, одан қалса олардың үлкен қызы, осыдан екі жыл бұрын сонау Еділ бойындағы екінші Қалмақ хандығының бұрынғы ханы Аюкенің немересіне ұзатылған Сесонның қоластында қызметші есебінде ғана жүретіндей әйел емес. Қазір ол қаласа сол Сетержаптың өзімен де иық теңестіре алатын дәрежеге көтерілген. Енді қалай дейсіз. Оның күйеуі, швед офицері, әрі он саусағынан өнері тамған инженер, оқымысты, бұған қоса соғыс ісінің де тамаша білгірі Ренатты қонтайшы да, әрі оның бүгінде ақ дегені алғыс, қара дегені қарғыс баласы – бас қолбасы Қалдан-Серен де өздерінің оң қолы санайды. Байырғы ақсүйек тұқымдарының көздерін бақырайтып қойып, Сыбан Рабтан мен Қалдан-Серен Жоңғария байтақысының тап іргесінен Ренаттың меншігіне жер бөліп берді. Ол жай жер ме? Бұхарлық тараншылар неше жылдан бері баптап өсірген жеміс аташтарының алуан түрлісі көздің жауын алған тамаша бақ, жартылай күйдірілген кірпіштен, әрі тастан қаланған ондағы зәулім сарай ше? Сол кірпіш пен тасты аямай жұмсап, әрі өрнекті темір торлар қоса пайдалана тұрғызылған сыртқы қоршауы ше? Міне сол қоршаудың ішіндегі үй мен жасыл бақты, дүниені, әрі ондағы адамдарды күтіп-бағатын, күзететін әйел, еркегі аралас қызметшілер шоғыры ше? Ия, мұның бәрі адамның басын айналдыратын байлық пен барлық нышандары. Міне, қонтайшының суға шомылған үш қызы сол швед офицерінің меншігіне берілген мекен- жай жаққа тесіліп еді.

	Алайда, бұл үш бойжеткеннің сондағы байлық пен барлыққа ауыздарының суы құрыған жоқ, сол өрнекті қоршау мен жасыл бақ көмкерген әсем сарайдың кең-кең бөлмелерінде гүл-гүл жайнаған Бригиттаның бақытты жүзін елестетісіп, тұлабойлары дуылдасып еді.

	Бригитта ауызға алынғасын сонымен бір мезгілде алыстағы теңіне ұзатылған Сесон да естеріне түсті. Ол да осы үш қыз армандаған бақыт пен махаббат айдынында жүзіп жүрген аққудай. Оған қоса Қалдан-Серенің биылғы көктемде ғана жас баһадүр Шарышқа ұзатылған екінші қызы да бұлт астынан жарқ еткен күндей шалынып, бұлардың көздерін карықтырды. Мына үшеуі үшін осы соңғысының әуселесі қатты. Тегінде ол Шарышқа Сесон ғана емес, осы үш кішкене ханыша да өлердей ғашық-тұғын. Бірақ амал не, Жоңғария қонтайшысы сияқты құдіреті күшті адамның қыздары бола тұра ешқайсысы оған да қол жеткізе алмады.Бұлар елестеткен Бригитта да, Сесон да және Қалдан-Сереннің Шарышқа ұзатылған екінші қызы да ләззат сусынынан қанып ішіп, осы үшеуі ғана көкжиектен дір-дір еткен сағымды алданыш еткендей.

	Бірақ үш ханыша Бригиттаның құлағын шулатқанмен Сесонның, не Қалдан-Сереннің кіші қызының есімдерін ауызға алмады. Себебі, өз іштеріндегі жанды жараға тырнақ салудың зардабын еске алысып еді.

	Сонда да бір сәт апалы-сіңлі сұлулар тығырыққа тірелгендей сап тыйылып, көздерін жан-жаққа алақ-жұлақ еткізді. Іштеріндегі үлкені сәл естиярлау еді, бұл тығырықтан да шығудың жолын сол тапқандай.

	– Әй, білесіңдер ме? Анау Ботлоктың кішкентай баласының аты кім еді?

	– Әмір-Сана ғой.

	– Міне, сол Әмір-Сана қазір екі жаста емес пе? Міне, сол Әмір-Сананың түр-түсі әкесі Вэчши-Хэшоциге мүлдем ұқсамайды дейді.

	Ой, сонда үшеуі тас бұлақтың суындай тағы сыңғырады-ау келіп. Әрі осы әңгімені ойлап тапқан үлкен қызға ортаншысы мен кенжесі шектен тыс риза да еді. Сол үлкеннің жүзіне сүйсіне қарасып, кейінгі екеу белуардан келген су ортасында аппақ кеуделерін күнге жарқыратып, көздерінің айналасы қызарғанша күлісті.

	Жалпы бұл үшеуінен де құдай көрікті аямаған. Неше ата-бабасынан бері күн тимей, жел қақпай өскен, өздері де сондай қамқорлықтың аясындағы бұл үш нәсілдің денелеріндегі ақтықтың өзі құжынаған осынау қара қожалақтар ортасында сұлулық атты ұғымның хас белгісіндей. Оның сыртында жалпы дене бітімдеріндегі түзулік, бет- жүздеріндегі қас пен көз сияқтылардың дұрыс қиысуы айналадағыларды естен тандырмай қайтсін. Ол жағын үш қыздың өздері де сан байқаған. Бірақ ол байқаулары өздерін аймалауға, құшаққа қысуға тиіс алтын айдарлы бекзадалардың орнын толтыра алмайды ғой. Махаббат, қызық көксеген үш балғынның кеуделерінде кейде от лапылдап жанып, бастарын тау-тасқа соқтырарлық халге жеткізеді. Бірақ өйтіп сыр алдыру абырой емес, сосын да оны күміс күлкімен көмкерісіп, іштегі запыранды сол арқылы шығарысады.

	Ал әкелері Сыбан Рабтанның үлкен әйелі Күнгуден туған еркетотай қызы Ботлок туралы қаңқу өсек сол күміс күлкіге қосылған тұздық сияқтанып, оның дәмін арттырғандай. Енді үшеу бұлөсекті жан-жағынан әдіптеді:

	– Тумаған әкеге ұқсап туған баланы көріп пе едің? – деп ортаншы қыз екі көзін ежірейте, еріндерін жымқыра қылымсыды. Бірақ одан оның пішіні бұзылмады.

	– Ал Лубсан ханның аузынан түсе қалғандай шығар? – деп кенжесі бұртиды. Әдемі кішкене көздерінің айналасындағы күлкі табын басқа бір орнықты адамның шырайымен алмастырғысы келгендей күшеніп-ақ еді, онысынан түк шықпады. Ішін кернеген күлкі тағы да лақ етті. Оған екі үлкені де ілесті. Көктен шақырайған күн иықтарын сәл-пәл қызарта бастаған. Бірақ оған қарайтын емес, Іле дариясының жанға жайлы жылымық суы олардың осы тұрысына одан әрмен жағдай жасап, құлағы мүкіс, өте мейірбанды кәрі әжедей моп-момақан күйде. Ал үш сұлу сол мейірбанды әженің бірі оң иығына, екіншісі сол иығына, үшіншісі екі аяғына кесе көлденең құлағандай неше түрлі тербеліс жасап, ой айналаны күлкіге қарық қылды-ау. Бір кезде олар өздерін әрең тежеді. Бүйтіп жапырылыса берсе осы бағдарда ішті кеулеген көп жайдың беті ашылмай қалуынан қорыққандай.

	– Сен де айтасың-ау, кәрі шал мен жас нәресте арасында қандай ұқсастық болушы еді? Анаусы тірі болғанда ғой.

	– Неге ұқсастық болмайды? Лубсан ханның бетін әжім басқанмен көзі сол баяғы қалпында емес пе? Адамның көз жанарын әжім баспайды ғой. Лубсан хан мен Әмір- Сананың көздеріне қарап-ақ бір-біріне туған ата мен туған немере екенін ажыратуға болмай ма?

	– Лубсан ханның көздерін әжім баспағанмен шел басты емес пе? Ақымақ қыздар-ау, соны неге ойламайсыңдар? Көздерін шел баспаса сөйте ме? Біздің әкеміз бен Лубсан хан тізе қосып отырған үйге Ботлок кішкентай Әмір-Санасын талай рет алып барғанда Лубсан хан мынау менің немерем-ау дегендей бір де бір ишара білдірмепті. Тіпті оны қой, қонтайшыға осындай немере сыйлаған сен екеуіңе рақмет деп, шашты сайтан Ботлок пен құлақ кесті құл сияқтанған, лауазым үшін ары мен жанын сатқан күйеуі Вэчши-Хэшоциге көптің көзінше алғыс айтыпты. Ал ендеше. Сенің Лубсан ханың.

	Сөйтіп судағы үш қыз Жоңғария тарихында есімі қалған, бір кездегі Кукунордағы ең текті тұқымнан шыққан, атақты Гуши ханның баласы, қазірде кәрі сүйегін сүйретіп әрең жүрген Лубсан ханның басындағы қайғылы халді ой шаңын бұрқырата қаққылады-ау. Кукунорда Қытай езгісіне қарсы ержүрек баласы Дан-Жун екеуі соғыс ашып, ақыры жеңіліске ұшыраған соң осы Сыбан Рабтанның қолтығына кеп кірген мұны қонтайшы жақсы-ақ қарсы алып еді. Тіпті шығыстағы аждаһа – Қытайдың ол екеуін байлап-матап бер дегеніне де құлақ аспады. Тіпті Дан-Жунға ең сүйікті қызы Ботлокты қосып, кейін бұл күйеу баласының әп-сәтте араны ашылғанын түсініп, оны әкесі Лубсан ханның көзінше отқа өртеп жібергені ұлыс-ұлыстарға тегіс таралған қаңқу сөзге айналған. Ал ол оқиғадан Ботлоктың түгі де кеткен жоқ, қас пен көздің арасында Дан-Жуннан да көрікті, одан да дәулетті хойт тайшысы Вэчши-Хэшоцидің төсегінен бір-ақ шықты. Бұрынғы күйеуі Дан- Жуннан екіқабат қалғаны туралы өсекті де қақ маңдайдан ұрғандай. Әмір-Сана қазір осы Вэчши-Хэшоцидің баласы саналады.

	Мұның бәрі мына үш қыз үшін мүлдем келіп-кетері жоқ дүниелер. Әншейінде бұлар ол жайында ауыздарын ауыртып жатпас та еді. Сөйте тұра ол жағын неге қазымырлана қазбалайды? Ия, бұл үш қыз да өздерінің туған шешесі Сетержап сияқты әкелерінің үлкен әйелі Күнгу ханымнан қалған қызы, өздеріне әке жағынан апа – Ботлокты өлердей жек көретін. Енді бұл жек көріс қызғаныш атты пәлемен ұштасты.Бұл үш қыз сол ішті кемірген қызғанышты жұмсарту үшін осы Ботлок туралы әңгімені қоздырған. Апырау, сонда Ботлоктың не кінәсі бар? Жоңғария қонтайшысының ордасында дүниеге келгендіктен ол да осы үш ханышадай сұлу да ерке. Оның да құшаққұмарлық, алаңсыздық сияқты әлсіздіктері бар. Ол үшін Ботлокты жазғыру әділетке жата ма? Алғашқы қосағы қонтайшы қолынан мерт болды, ол оқиғаға Ботлоктың титтей де қатысы жоқ, тек түк болмағандай бұл басқа бір ұлыстың жас тайшысының құшағында кетгі. Ондай мүмкіндік бар жерде мына үш кіші ханышалардың қайсысы күйеуі өлген қаралы әйелдің кебін киіп аза тұтып омалар еді. Тіпті, өйткен күнде де әке қаһарына ілігіп, сол қыршынынан қиылған жас қосақтың соңынан өзін де аттандырып жібермесіне кім кепіл? Бірақ ол жағына бойлап жатқан бұл үшеуі жоқ, Ботлокты тілдерінің улы ұштарына қадап, одан әрі аударып-төңкере берді.

	Бір уақытта жағалаудан біреудің шырқыраған даусы естілді. Сөйтсе әлгі бұларға күң, күзетші қатындардың біреуін олардан әріде қалың бұтаның ішіндегі салт аттылар саусақ ұшымен ымдап шақырып алып, жерге көлденең жатқызып қойып, қамшымен сықпыртып жатыр екен. Ол сорлы неден жазды, мына үш қыз ол жағын білгісі де келмеді. Әттең Ботлокты сөйтіп жазалайтын адам табылар ма еді деген арман көкіректеріне қонақтады. Әрі ол туралы сөздері де үзілмеді.

	Кенет басқа бір жақтан бір топ қыздар тобы сау етті. Олар сонау қонтайшы ордасы тұрған жерден жаяу жүгіріп жеткендер еді.Бұлар осы үш ханышаның нөкерлері есепті қыздар-тұғын. Неге екені белгісіз Сетержап соңғы кезде үш ханышаны бөлек бақтырып, бұл улыған-шулығандарды оларға көп жуытпайтын. Қазір, міне, бұларға үш ханышамен қосылуға рұқсат еткендей. Сөйтсе, бұл қыздардың келісі жай келіс емес екен.Бұлар өздерін әлдекім шошытып үркіткен қаз-үйректерше қаңқылдасып, бір-бірін баса-көктей бір хабарды үш ханышаға әрең жеткізісті. Сөйтсе, сонау төмендегі, Еділ бойындағы Қалмақ хандығынан атышулы елші Ехе Абухай келе жатыр екен. Жаңа тана Ботлок туралы өсек-аяңға жан-тәндерімен беріліп, өзге дүниені ұмыта бастаған үш ханыша кенет мынау ашық аспаннан төбелеріне жай түскендей есеңгіреді. Тіпті ортаншысы құлап түсіп, оны көйлек-көншектерімен суға лап қойған нөкер қыздардың екі-үшеуі күштеп, сүйемелдеп әрең тұрғызды. Осындай хал үлкені мен кенжесінің де бастарында бар еді.

	Ал көптен күткен жақсылық хабар құлақтарына тиді. Енді не қарекет керек? Міне, соны шешуге бұл үш қызәзір емес екен. Тек өздерін судан шығарып, киіндіруге кіріскен нөкер қыздардың қолдарындағы өлі балықтардай былқ-сылқ етісті. Бұлардан әріректегі күзетші, күң қатындардың арасында да абыр-сабыр байқалды. Тіпті жаңа ғана іштеріндегі біреуді қамшымен сықпыртқандар да оны қоя беріп, қалың жыңғылдыц ішіне кіріп жоғалды да сонда шаш түюлі төбелері бірін-бірі қуып ойнаған кара қояндар секілденіп, әп-сәтте көбейіп кетті.

	Үш ханыша қалай былқ-сылқ еткенмен де басқалардың қимылы ширақ еді. Ақ жібек шашақтары күннің сәулесіне жылтыраған зембіл де пайда бола кетті. Соған үш қызды көтеріп отырғызысты да тұлымды қалмақ жігіттері зембілді иықтарына салды.Бұларды қоршаған нөкер қыздар ол жігіттердің шабан қимылдайтынына шыдай алмай шақ-шұқ етіседі.

	* * *

	Жоңғар Алатауының шығысқа қарай сұғына біткен бір буыны – Борқора жотасынан күнгейдегі Іле дариясына сала-салаланып құлдилайтьш ірілі-ұсақты өзендер санап тауысқысыз. Солардың бірі о бастағы атауы бойынша Талқының суы. Барлық ескі тарихи құжаттарда солай көрсетілген. Тек кейін қазақтар оны Кеңсайдың суы деп өзінше атапты. Жарқабақты кең сайды қақ ортасынан жарып өтетін болғандықтан ат қоюда көп ойланып жатпайтын қазақтың аузымен солай өзгертілгені даусыз.

	Жалпы қазақ жер-суға ат қоюға да, оны өзгертіп бұрынғысын жадынан шығаруға да шебер. Мысалы, көне шежірелерді парақтасаң аталмыш Жоңғар Алатауы ескіше Арқас тауы да, ал Іле Алатауы Үйсінтау екен. Жерімізден бір жүріп өткен елкезбе жиһанкез, не жау сол жаратылыс бөліктерін қағазға қалай түсірсе, не тіл ұшына қалай іліктірсе біздің көнбіс қазақ та солай жығыла кетеді. Бүйтіп, біржола кесіп-пішсек ол да біржақтылыққа жатады, әділіне көшсек Талқының суын тұрпатына қарап, Кеңсай дегені сияқты өзінше атау жапсырған тұстары да баршылық.

	Ия, Іле дариясының осы теріскей бетінде, жоғарырақтағы сауда орталығы – Құлжадан батысқа бет алып шығатын ескі керуен жолы осы Ілені жиектей сол Кеңсайдан өтеді де тіке теріскейге Борқораның көк-жасылды биіктеріне кілт бұрылады. Солай Кеңсайды өрлеп, сондағы теңіз деңгейінен шамамен 1500-2000 метр биіктіктегі Талқы асуынан солтүстік бағытқа асып түседі. Судың атын өзгерткенмен асудың атына қиянат жасауға қазақтардың тісі батпаған сыңайлы. Ескі керуен жолы өтетін бұл асу талай тарихи кезеңдердің, оқиғалардың мызғымас куәсіндей.

	Ал Талқы асуынан сәл әріректе көп таудың ортасында суы тұп-тұнық, тек аздап тұз дәмі білінетіндіктен балығы мен қаз-үйрегі мардымсыз Сайрам-нұр көлі мөлдіреп жатыр. Аспандағы әлдебір алып құдірет иесінің жерге құлап түскен көз жасындай ғана.

	Талқы асуының өз айналасы, бергі етегі бір-бірімен қапталдаса біткен қалың таулардан тұрады. Қарағайлы тұстары да алыстан шалынады. Кеңсай өзенінің шығыс жағалауы да түрі адам шошытатындай биік жартастардан қаланған. Тек ара-арасын ғана қуалай өскен қарағайлар тізбегі алуан түрлі өрнек жасай біткен. Батыс жағалауы тұтасқан қарағай десе де болады. Сұр түсті жіңішке жартасты ашық жерлері сол қалың қарағайдың ара-арасында адам қолымен кескінделген оймыш-оймыш жазу таңбалары секілді. Ал төменде шынжырға байлаулы қабаған иттей жұлқына аққан Кеңсай суының долы мінезіне сол екі жағалаудағы қалың қарағай мен міз бақпас биік жартастар қалай ғана шыдап тұр екен деп таңырқайсың. Оның шуына құлақ үйрету үшін бұл сынды жаратылыс неше ғасырды бастан өткерді екен деп, есеп-қисап аулына да ат басын бұрғандайсың.

	Таулы, сарқырама сулы өңірлердің жанды бейнесін көз алдыңа толыққанды елестету үшін көзбен көрген дұрыс. Әсіресе, оны сахара тұрғындары үшін айтар едік. Себебі, осы шығармада суреттелген кезеңнен бір жарым ғасырдан астам уақыт кейін, дәлірек айтсақ 1856 жылдың тамыз айында Құлжа қаласына бару үшін дәл осы Талқы асуының етегінен өткен қазақтың ұлы оқымысты-саяхатшысы Шоқан Уәлиханов жолай ұшыратқан тау суреттері хақында былай тебіренген екен:

	«Сахарада тынысыңыз бір түрлі кеңейіп, ой-өрісіңіз де қанат жаза түседі, онда етек- жеңді кеңге салып, емін-еркін жүресіз... Онда шексіз де шетсіз даланың өзі сияқты бар нәрсенің бәріне – талабыңызға, іс-әрекеттеріңізге де ешбір кесім – шек жоқ. Таудың түнерген тағы көркі сұлу болғанмен көңіліңізді құлазытып, зілдей болып еңсеңізді басып тұрады; біресе сіз бір тамаша сарқыраманы көріп, қайран боласыз да, бар зейініңіз соған ауады, біресе түпсіз терең тау жықпылынан қорқып, зәреңіз ұшады, зәулім шыңдар мен гүрілдеген өзендердің бәрі де бір түрлі сұсты, ашу түйіп тұрғандай, сөйтіп сіз осылардың әсерімен әлденендей бір беймаза әрекетке бейімделе бастайсыз. Бір нәрсе өзіңізге үнемі жетіспей тұрғандай болады. Тауда өмір сүрген соң жайдары, бейқам халық бола қою қиын. Керенау-жалқаулықтың қадірін тек сахаралықтар ғана бағалай біледі, тек сахаралықтар ғана келешекті ойламай, қайғы-қасіретсіз өмір сүре алады... Тек сахаралықтар ғана уайымсыз, көңілі шат жүре алады. Рахат тыныштықты бағалай біледі»17.

	Талқы асуынан бергі қалың таулар біткесін мидай жазық, ен дала басталады. Борпылдаққұмды, шаң-топырақты ашық жерлер мен аласа жусан, қара жусан, ермен, ебелек, әрі қараған, жыңғыл сияқты бұталы өсімдіктер алашұбарлаған кеңістіктер бір- бірін алмастырып отырады. Кейде бұталы өсімдіктердің қалыңдығы сондай, тап қасында оқ атымдай ғана қашықтықта жайылып аққан Іле дариясының арнасы көрінбей кетеді.

	Егер Іле дариясынан ұзаңқырап, тауларға жақындасаң бұл жазықтан жақсы шалынатын бір көрініс – Талқы асуынан бергі күнге шағылысқан жота-жоталар еді. Онда көбіне бидай егіледі. Биылғыдай қуаңшылық жылда болмаса ол жақсы түсім береді. Биыл да бұхаралық егіншілер қуаңшылықтың белгісін алдын-ала сезген бе тұқымды көктем ылғалы кетпей сеуіп, осы жауынсыз жылдың өзінде әжептәуір өнім алды. Ондағы бидайдың көбісі қазір орылып та біткен. Тек сары аңызы жатыр. Соның өзінде қыр жоталар алтын жалатқандай сарғайып, адамның көзін тартады. Осы біз суреттеп отырған кезеңнен тура екі ғасырдан соң тағдыр жазуымен ол шаққа дейін Қытай меншігіне өткен осы өлкеге ата қонысынан ауып келген қазақтар сол жоталарға егілген жарықтық алтын астықтың жайқалған сусымалы келбетінен шабыт алып, атақты «Сары бидай» әнін шығарған екен.

	Кетпен таудың ауылым етегінде

	Ерте шықсам аулыңа жетемін бе?

	Сары бидай,

	Сағындым, қалқам, даусыңды-ай!

	Ақ тамақтан емінтіп бір сүйгізсең

	Айналақтап қасыңнан кетемін бе?

	Сары бидай,

	Сағындым, қалқам, даусыңды-ай!

	Есіктің алды тал-қайың,

	Басыңда тұрмас жаз дәйім.

	Қалқатай еске түскенде

	Сағынып сені «Сары бидай» әнін салғаным.

	Ия, Іленің бергі түстік жағалауындағы Кетпен тауының етегіндегілер теріскей беттегі Борқора жотасындағыларға осылай тіл қатыпты. Жоғарыдағы Талқының суын Кеңсай деп өзгерткен де әнпаз қазақтың тап осы ұрпағы екені анық.

	Алайда шашағы желбіреген ақ шатырлы зембілге мінген үш ханышаның ол тауларға алаңдауға бұл жолы мүлдем шамасы жоқ. Ақ шатырдың алдыңғы жағы пердесіз, тау сілемдері көз алдарыңда молынан ашылған. Сонда да көздері басқа мәселемен көлегейленіп, табиғат ажарын тамашалар бұлар жоқ. Іле жағасынан ұзаған соң күннің ыстығы күшейе түсті де үш қалыңдық қолдарына желпуіштерін алды. Енді екі қолға бір ермек табылғанына қуанысқандай. Әуеден бозторғай шырылы естілді.Бұлар соған елітісті. Әлдебір әуенді керексінген көкіректеріне мұның өзі құдайдың қосымша ырзығындай өте жайлы тиді.

	Кенет ханышаларды басқа бір жәйт алқымдарынан алды. Сөйтсе алабөтен ештеңе жоқ. Үшеуі де бір мезгілде зембіл көтеруші жігіттердің шабандығына шамдана бастапты. Тек ол жағын тіл ұшына іліктіруге дәрмендері жетпеді. Үсті-үстіне шырылдаған бозторғай үнінен ғанаәзірге тоят таппақтай бір-біріне мүләйімси қарасты.

	Бұлардың соңынан ілескен әсем нөкер қыздар, олардан қалыспай сүріне-қабына шұбырған алабажақ күзетші, күң қатындар, олардан кейінірек жылжыған, көбісі мұздай қаруланған салт аттылар – бәрі қосылып үлкен бір тізбекті құрайтын еді. Бәрінің қозғалысы зембіл көтерген жалаңбас, жіп-жіңішке шілбуыт қалмақ жігіттерінің жүрісіне байланысты.Бұлар қанша жанталасқанмен жүріс өндіре алмайды. Себебі, қалың жыңғыл оймыштаған, беткі қыртысы аса қатты емес жермен иығында ешқандай жүгі жоқ адамның өзі ентелете баса алмайды. Ал мынадай үш адам мінген зембіл екі жанында төрт-төрттен сегіз иыққа артылғанмен де зіл көтерем ғой, оған қоса тура тартылған жол жоқ жағдайында, әрі әкеле жатқаның тас не темір емес, қонтайшы ұрғасындағы асыл әйнектей бүлінуі оп-оңай, құлатып алсаң оның жауабынан жан бермей құтыла алмайтын тіршілік иелері болса сақтық ойламай қайтесің?

	Ханышалардың онымен жұмысы жоқ. Айнала дүние көлкөсірленіп ешбір қыр-сырын аңғартар емес. Жаңағы бозторғай үні де өшіп кетті. Кенет көз алдарындағы қалыңнан пыр етіп, шіл ұшты. Кекілікке ұқсас сұрғылт түсті кішкентай құс үш ханышаның көздері оқыс қуаныштан қаншама көлегейленгенмен де айқын шалынды. Бастағы сезім тегеурінінен айығу үшін осы бір күнәсіз дала құсы қайта көрінсе екен деп тілек айтысқандай. Осы Талқы асуының етегі саналатын мидай жазықта бозторғайдан кейін көбірек кездесетін құс осы шіл еді. Оны қонтайшының мына ерке шолжаңдары талай рет қызықтаған да.

	Бірақ алдағы ілдалаған жүрісте ондай дала құсы қайтіп көрінбеді. Есесіне, бұлардың соңынан сусымалы жібектей ілескен қыздар шоғыры арасынан кенет шар еткен дауыс шықты. Оған екіншісі қосылды. Үшіншісі, төртіншісі. Ақыры, ол сыңғыраған, құлақ түбін тесердей ересен күлкіге айналып кетті. Сөйтсе, қыздардың аяқ астынан бір топ кесіртке жосылып өткен екен. Осы іркілістің өзі ақ шатыр астындағы қыздарға сәл желпініс берді.

	Қонтайшы ұрғасы бұлар қозғалған аралықтан сәл төменірек, Ілеге құятын Кеңсай өзенінің жағалауында еді. Кеңсай өзені кейінірек өзге де өзінің кейбір тұрғыластары сияқты жолай сарқылып, құмға сіңіп жоғалатын дағды тапқанмен осыдан үш ғасыр бұрын аталмыш дарияға шалдықпай дүрілдеп-ақ жететін. Кейбір тасыған жылдары арнасынан асып та айналаның ой-шұқырларын суға қарық қылып, мемілдетіп кететін. Сосын да осы Кеңсай, басқа да кішкене өзен жағалауларында биік ағаш дегендерің тұтаса өсетін. Әсіресе, үйеңкі, тал, жиде, қарағаш кейде ит тұмсығы батпастай ұйысып, орманға айналады. Онда ыстық та бәсең. Міне, сондай ұжмақ түкпіріндегі ұрғаға жету үшін бұлардың әлі біраз жер өтуі керек.

	Кенет тізбектің алдыңғы жағынан тағы бір дабыр-дүбір білінді.Бұл жолы әсіресе, сыр берген зембіл көтеруші жалаңбас шілбуыт жігіттер еді. Аяқтарымен бір орында билей басқандай тапыр-тұпыр етісіп, ақ шашақты, ақ шатырлы зембілді шайқалтып та алды. Бірақ әлі де шошына қойған ханышалар жоқ. Тек соңдағы некер қыздар тағы да шар-шұр етісіп, тұлабойды тітіркендірді. Жаңағы жосылған кесірткенің әуселесі кезіндегіден тіптен асырып жіберді, әрі бұл жолғы шу әлдеқайда ұзаққа созылды.

	Сәлден соң олардың шуына бұлардан кейін шұбырған күзетші, күң қатындар қосылды. Әдемі киінген нөкер қыздар сияқты шиқылықтаса шала бүліне шуласпағанмен бұл жазғандар да өзара біраз даурығысты. Сөйтсе ендігі кезекте осы маңда көптеп кездесетін келте құйрық жыландар мазалапты. Әдетте бірен-сарандап, аяқ астынан жорғалап шығатын немелер бұл жолы өзара ұйымдасқандай жондарын жылтыратып, топтала зуылдайды. Тап бір орнынан дүрк көтерілген ордалы жыланның ұясындай.

	Мұның да у-шуы көпұзамай басылатын сияқты еді, бірақ күзетші, күң қатындар жақтан бір-екеу сұңқ-сұңқ етіп, тіл мен жағын қозғай берді. Одан тағы бір екі-үшеуінің ішіне қайта жел бітті. Сөйтіп, жаңа ғана басылған шу қайта дуылдай жөнелетін сыңай танытты. Ең соңдағы салт аттылар оны әдеттегі заржақ қатындардың қаңқылына ұқсатып, жайбарақат келе жатқан. Кенет күзетші, күң қатындар арасынан біреуі жылы қойынға мұз сүңгі салғандай ыршытатын жағымсыз сөз айтты. Жағымсыз сөзі сол – мына өздерінің болашақ қайын жұрты тарапынан жеткен қуанышты хабарды өз құлақтарымен естуге асыққан қалындықтардың жолын келте құйрық жыландардың үйір-үйірімен кесіп өтуі жақсылықтың нышаны емес деп салды.

	Жалпы, Жоңғария қонтайшысының айналасындағы ежелгі бір дағды әртүрлі ырым- сырымға шектен тыс көп мән берілетін. Оның сыртында әртүрлі көріпкелдердің, әулиесымақтардың, шамандардың, түс жорығыштардың болжамдары да бұл ортада ауыздан шыққан желге ұқсамай әр көкірекке барып орнығып, өз орнын тауып жататын. Сөйте тұра, ондай атақ-абыройы жоқ құл-құтандар арасынан әлдебір әулиесінген біреу табылып, қандай да бір ырым-сырымға байланысты қонтайшының, не оның төңірегіндегі биік лауазымдылардың бірінің жеке басына, не отбасына қатысты жаманшылықты меңзесе оған «тілің кесілсін» делінетін. Және бір ғажабы осы соңғысы кейде жай сөз жүзінде қалмайтын. Қонтайшының, не биік лауазымды басқалардың көзіне түскісі келетін әлдебір жандайшаптар ол сөздің мазмұнын нақтылы іске айналдыратын. Сөйтіп, аузына ие бола алмайтын бейшаралардың тілдері шабылғаны да болған.

	Міне, қазір де топталып жосылған келте құйрық жыландардың кес-кестеуін ханышалар жаман ырымға балаған күзетші, күң қатындардың бірінің «көріпкелдігі» сондағы қарулы салт аттылардың құлақтарына сарт етіп тиді. Солардың ең алдындағы басқаларынан шоқтығы биіктеу, қару-жарағындағы жарқыл молырақ, әрі киім-кешегі де тәуірлеу біреуінің тұлабойы дір етті. Енді ол ойланып жатпады. Тебініп тобынаноза берді де жаңағы сөздерді айтқан қатыннан оқты көздерін айырмай тез жақындады. Атын сүріндіре-қабындыра жетті де сорлы жазғанның төбесінен бүркітше шүйіліп кеп ой дырау қамшымен осты-ау дейсің. Шаж еткен дауыс әп-сәтте-ақ аспанды қақырататындай шықты. Бұған дейінгі у-шудың бәрі мынаның қасында шіркейдің ызыңына тұрғысыз нәрсе екен. Қамшы сілтеген жойдасыз неме о баста бір ұрғаннан-ақ қатынның үні өшеді деп есептесе керек. Керісінше екі-үш сілтестен кейін оның даусы еселей артып, жер мен көкті аударып- төнкеріп жібергендей еді. Соған қитықтанған салт атты неме екіленіп, қамшыны одан сайын жаудырды.Бұл кезде көзі-басынан қан саулаған, бет-жүзін ажыратқысыз кәртамыс қатын құйрығымен жерге шөге аспанға қарап одан әрмен ұлысын кеп. Бөлтіріктері аңшының қоржынында кеткен қаншық қасқырша ұлыды. Мұнікі дені сау, құлағы түрік адамның өңменінен өтіп, сай сүйегін сырқырататын сұрапыл ащы дауыс еді. Соған орай қамшының да дәмін одан сайын жұғымды астай тата берді. Алғашында жан алардай жеткен қамшы сілтеушінің тез тауаны қайтып қалған. Ішкі жігері әп-сәтте таусылып, көз алдындағы құбылысты танып-білуге ақыл-есі дәрменсіздік еткендей.

	Қалмақ әйелдерінің аузынан шығатын қарғыс қазақтардікінен аумайды. Кейбір сөздерінің орындары ауысқаны демесең сұлбасы айна-қатесіз қайталанады. Мына қамшы жеген әйелдің де тап қазір аузынан атқылап жатқанның бәрі сол екі халыққа ортақ қарғыс сөздер еді. Қонтайшының, оның үй-ішінің, балаларының, әрі ең жақын туған- туысқандарының, зайсан мен бектерінің аттарына қарша бораған қарғыс еді. Қарғыстың да оңай-оспағы емес, төбе құйқаңды шымырлататын ең бір ауыр сорақылары еді. Мұның аузына қақпақ қоямын деп қамшы сілтеген мына неме енді оның онсыз да сала құлаш тілін одан сайын ұзартып алғанынан, әрі оның ақыры өз басы үшін үлкен зобалаңға ұласарынан үрейленіп, қамшы сілтеген қолдарынан әл кете бастады. Білек тамырлары тартылып, қозғалысты ауырлатып, ұстағаны қамшы емес, салмағы жарым пұттық күрзі іспеттеніп, енді мұның өз басы үшін ауыр мехнатқа айналды. Ал күң қатынның даусы барған сайын үдей, өршелене шапшыды. Бір айтқан қарғысын қайталаса оның тігісін жатқызып, жетілдіре нақтылай түседі. Мынаның сілтеген қамшысынан оның қарғысы басым шығып, қайсымызды қайсымыз аламыз деп, енді бұлардікі жекпе-жек сайысқа айналғандай.

	«Үйелменіңмен өртенгір! Осындай қарғылы қара төбеттерге талатқан сен, қонтайшы, өзің ит өлімімен өл! Бала-шағаң, үрім-бұтағың ешқашан қызық көрмесін, ақ еттеріне қып- қызыл шоқ басылсын! Жер жұтсын бәрін! Ақ ордаң қара күлге айналсын. Қара қытайдың табанында тапталсын! Зайсан мен бектеріңнің ұл-қыздары қара қытайлардың күң мен құлдарына айналсын!»

	Бұл қамшы жеген қатынның аузынан атылғандардың оннан, жиырмадан бірі ғана. Енді мұны басқалар да, яғни ханышалар да, өзге күзетші, күң қатындар да, ең жаманы анау соңдағы салт аттылар да естіп тұр. Бірінің болмаса бірінің аузынан қонтайшы ұрғасындағы саққұлақтарға қайтсе де жетеді ғой. Ал қонтайшы құдайдан кейінгі екінші адам – мені, үй-ішімді, балаларымды жаман қатынға осынша тілдеттің деп, мұны маңдайдан сипай қоймасы анық. Енді қамшы сілтеушінің өзі үшін қазулы көр үңірейіп көрінгендей.Бұл үшін шегінерге жер жоқ еді. Басына келген бір ғана амал-айла мына қатынды осы арада өлтіріп тыну. Ал өлтірмей мұның аузына қақпақ қою мүмкін емес. Алайда, өлтіру де шақпақ шаққандай іс емес екен. Басына қамшы тиген сайын одан күш- қуат алатындай-ақ күң әйел жерге құйрығымен шоқиған күйі, қызыл қанға малшынған шашы бет-әлпетін түгелге жуық жасырғанмен де бос аузымен жер-дүниені көшіре аттандасын келіп: «Апырай, мынанікі не деген кең көмекей еді» деп, ақ шатыр астындағы ханышалардың түйсіксіз бастарында да бір сауал туды. Ал басқаларда ол да жоқ, үнемі бір сыдырғы, екі қолға бір ермек табылмайтын тірлікте әбден ерігіп-зерігіп, іштері пысқан некер қыздар әсіресе, әлдекімнің оқыс өнерін тамашалағандай ауыздарын аңқита қарайды. Олардан кейінгі салт аттылар да осылардың ол жақ бұ жағында.

	Ал қанын ішіне тартып, екі беті сұрланған мына неме бұзаутіс қамшысын әлі де көкке үйіріп, жаңа ғана өздері көрген келте құйрық жыланша ысқыртып әкеп сорлы қатынның төбесіне қондырған сайын оған қамшы емес өз етінен ет кесіп беріп жатқандай тіптен әлсірей бастады. Ең жаманы ол да емес, қарғыс айтушыға ең жақын тұрған мұның басында ызың молайып, екі құлағының еттері ойылып түсуге жақындады. Енді бұл қонтайшыдан жаза шегем-ау деген қауіптен емес, осы азаптан тезірек құтылу үшін қамшыны одан сайын үстемелетті. Басқалар үшін кім білсін, тек өзі үшін бұл шара жылдан астам уақытқа созылғандай. Ақыры, қатынның үні өшіп, бұл өз тобының ортасына келгенде сорлы итаршы атынан ауып түсті. Қалмақ жігіттері өзәріптесін беттен қаққылап, есін жиғызуға тырысып еді, ештеме өндіре алмады. Атқа отыруға жарамады. Ақыры, оны ердің үстіне көлденең салып алып жүрді. Ал қарғыс айтқан әйел сол жатқан жерінде қала берді. Оған ешқайсысының бұрылып қарауға да батылдары жетпеді.

	***

	Қонтайшы ұрғасы Іленің суынан жаяу-жалпылағандар үшін біршама алыстау, одан гөрі сол дарияға құятын Кеңсайға таяу еді. Себебі, бұл аралық қалың ағаш тұтаса өскен орман-тоғайлы өлке санатында. Іленің осы теріскей жағалауында құнарсыз құмды шөл, құм төбелер жеткілікті дегенмен де тап осы Кеңсай сағасына таман жер қыртысы мүлдем басқаша. Терек ағаштары мен шегіршін бұталары, жүзген қаптай өсіп, айналаны түгел көк желекке бөлеп тұрады. Арасына кірсең қайтып жол табуың қиын қалыңдары да баршылық. Екі судың қосылған жері болғасын ба, мұнда түнге қарай қатты суытады. Сосын да маса дегенің болмайды. Қонтайшының тұрақты ұрғасы үшін жер таңдалғанда оның осы қасиеті қатты ескерілгені шүбәсіз.

	Ал қалың орман-тоғайдың сырты ши мен ақселеу кезектескен кең-кең жазықтарға ұласады. Оның орта шенінде арық-атызы мол, егістік жер үшін игерілген тұстары да алыстан шалынады. Әсіресе, бұлөлкені шеткерілей көмкерген құм төбелерге көтерілсең солай. Осы көрініс сонау Борқора жотасының бергі сілемдеріне дейін созылады.

	Ал қонтайшы ұрғасына жақындағанда адам мен малдың көптігі оның ерекше белгісіне ұқсап көз тартады. Мал дегенде негізінде жылқы. Бағулысы да, бағусызы да сансыз. Адам дегенде көбісі салт атты жауынгерлер мен түрлері ауғандықтарға ұқсайтын тараншылар. Тарихи құжаттардың бірсыпырасында ол тараншылардың, яғни қонтайшы ұрғасына таяу кеңістіктерде егіншілікпен айналысатындардың дені сонау Орта Азиядағы ұлы Бұхария сияқты елден келгендер делінеді. Шындығында ұлы Бұхариядан келгендер баршылық, бірақ олар мынау қонтайшының тұрақты ұрғасы саналатын Талқы асуының етегіндегі кеңістікке көп жақындатылмайтын, олардың басым бөлігі Іле дариясының арғы күнгей бетіндегі Кетпен жотасының етегі, Текес өзенінің жағалауы, ЬІстықкөл маңы сияқты өлкелерде жер тырмалап, бидай, тары, жеміс-жидек өсіретін. Қонтайшы кей жылдары солай қоныс ауыстырғанда ғана ұлы Бұхария диханшыларының қызығын көретін. Ал Іленің бергі бетіне өтуге оларға әмсе рұқсат етілмейді. Кезінде өз Отандарындағы қиыншылықтарға, ауыр алым-салықтарға, оқтын-оқтын тұтанатын соғыс зардаптарына шыдамай, әрі Жоңғария қонтайшысының астық үшін төлейтін алтын-күмісіне қызығып осылай қоныс аударушыларға алғашында сенімсіздікпен қараудан туған үрдістің жалғасы, шамасы.

	Ал мына Талқы асуының етегіндегі кеңістікте диханшы атаулы көбіне Қашғариядан қоныс аударушы тараншылар, ұйғырлар. Қашғария немесе ертеректе Алтышар өлкесі аталатын аймақтың ежелгі тұрғындары –ұйғырлар да егіншілікпен даңқы шыққандар ғой.Бұлардың бір ерекшелігі көбіне қытайлықтармен көрші тұрып, олардың үстемдігінен зәрезап болғасын да ма, барынша біртоға, көнбістеу, әрі қалмақтармен де қоңсылас, тонның ішкі бауындай аралас-құралас, сырмінез ел, сондықтан да басқалардан гөрі сенім атаулыны молырақ иеленетін.

	Ал қонтайшының жартылай ғана күйдірілген кірпіштен, тастан қаланған қоршауы бар ұрғасына тіптен таяғанда олар да сиреп сала береді. Мұнда тек салт атты жауынгерлер мен қалмақтың өзінен шыққан құл-құтандар, ара-тұра сәнді киінген бекзадалар және олардың атшылары жүреді. Қонтайшының үш қызы мінген зембіл кірпіш қабырғаға таяғанда бәрі алыстан жеткен қонақтарды көргендей-ақ көздерін ежірейтіп, жол беріп, ығысуда. Бәрінің жүздеріндегі жазу бір-бірімен мазмұндас. Сонау Еділ бойынан, сондағы Қалмақ хандығынан мына үш қызға құда түсуге адамдар келеді деген сыбыстың таралғанына не заман? Енді міне, сол адамдар келе жатыр.

	Апырау, қонтайшының ойда-жоқта тау биіктеріндегі салқын жаз жайлауды тастап, бері күрт құлап түсуі де соған байланысты емес пе екен? Олардан көпшілік қауым енді ғана құлақтанды ғой, ал қонтайшының өз басы мен ең жақын-жақыбайлары олардың дәл осы мезгілде келетінін алдын-ала есептеген де шығар. Жо-жо, одан әрі тереңдеме, ол сенің жұмысың емес. Онан да ана қыздарға қара. Осындай қуанышты сәтте үш ханыша өз жүздері арқылы қандай сыр аңғартар екен? Ол жағын анықтап байқап қалуға шеттерінен әуес. Оны-мұны шаруаларды сылтауратып, ұрға қоршауының осы жақтағы қақпасы маңында ойқастағандардың басымы сондай әуестігі оянғандар.

	Олар сондай-ақ үш ханышаға ғана емес, жаяу-жалпылаған нөкер қыздарға да сүзіле көз тігісті. Себебі, қонтайшының осы үш ханышаны Еділ бойына аттандырса оларға жүз кәнизәкті қоса беретіні туралы уәдесінің бар екенін де баршасы біледі. Демек, мына қаз- үйректей шұбырған немелердің қай-қайсысының маңдайында бақ-жұлдызы жанып тұр екен деп, сол жағын әу дегеннен анықтамақтай шұқшиғандардың бастарына түскен салмақ та аз емес.

	Үлкен қақпа темір мен жиде ағашынан араластыра жасалған, әрі түйелі керуен емін- еркін кіретіндей кең де биік еді. Есігі де сол өзіне лайық, екі жаққа бес-алты қызметшінің қолымен айқара ашылатын, астында дөңгелегі бар, ою-өрнекті берік дүние. Ханышалар жақындағанда сол есікті әншейіндегідей бес-алтауы емес, оншақтысы жұмыла ашып, олардың ішке енуіне салтанатты сыпат беруге тырысты.

	Жоңғария қонтайшысы Сыбан Рабтанның көшпелі тұрмыс жағдайындағы бір тұрақты ордасы осы қоршаудың ішінде еді. Оның бұл күнде марқұм үлкен ханымы – Күнгудің көп өмірі осы қоршаудың ішінде өтті. Жаз айларында, кей жылдарда қай бір саяси жағдайларғаорай қыс мезгілінде де мұны тастап кетіп отырғанмен де ат айналып қазығын табады дегендей қонтайшының әмсе қайта соғатын алтын діңгегі осы еді. Айналасы ат шаптырым үлкен қоршаудың ішінде көбісі күйдірілмеген, кейбіреулері жартылай күйдірілген кірпіштен қаланғанбірнеше сарайлар бар. Көбісі қытай бояуымен сырланған ағаш шатырлы, қалғандары қамыспен жабылған. Үш ханыша аяқтарын лып- лып басып, сол сарайлардың өздеріне белгілі біреуіне енді. Нөкер қыздардың біразы жүрегін ұстап, біразы ауыздарын басып, сыртта іркілді.Бұл қоршаудың ішінде де, сарайлардың ара-арасында да безек қаққандар жыртылып-айрылады. Енді мына кәнизәктар солардың көз қырларына ілікті.

	Іште кең де жасау-жабдықты бөлменің қақ ортасында состиған Сетержаптың көздері отша жанып тұр еді. Байланбаған, басы бос бұзаулардай табалдырықты тапыр-тұпыр еткізіп, ішке енген үш қыз бірден дағдарысты. Себебі, шешенің осындайлық назары үстінде ішке түйгендерін қалай аңғарту керектігіне ақылдары жетпей аяқ-қолдары сіресіп, тілдері байланды. Әншейінде қандай мінезді, қандай сөзді болмасын, ойланбастан-ақ лақ еткізетін ерке-тәйтік қыздар бұл жолы тәртіп сақтауды жөн көргендей. Ия, дәл мынадай шақта өйтпеске лаж бар ма?

	Үлкен апалары Сесон сияқты мына үш қызға да тән бір ерекшелік киім-кешекке, жасау-жабдыққа деген тойымсыздык еді. Жаңа Іле жағасында қуанышты хабар құлақтарына сарт етіп тиген сәтте-ақ бұлардың басына бірінші соққан ой сол Ехе Абуғай елшілігін қалай жасанып қарсы алу керектігі төңірегінде еді. Қазіргі сөз де содан басталу керек сияқты еді. Байқаса, аяғының басына дейін жапқан ұзын, торғын түстес келісті жібек көйлек киген шешенің бет ажарында әлдебір бөгде ойлардың сайрап тұрғаны түйсіксіз үшеудің де бастарын дың еткізгендей. Тасыған көңілді сап тыйдыратын кездейсоқ жағдайдың белгісі шалынғандай.

	Сөйтіп үш қыздың ауыздары буылды. Ал шеше бұларға қадалған сайын көздерінде жанған от өлімсіреп, оны басқа бір ғажайып сурет ығыстырмақтай әсер етеді. Тіпті тұлабойында қауқар азайып, мына үшеуден өзі көмек сұрамақтай әлсіздік те бірден қылаң бергендей. Ханышалар шешені тапжылмай бағуда еді. Опа-далап жағып, сылап-сипап жасырғанға көнбей екі көзінің айналасы көлкілдеп, бұғағы салбыраған толықша беті тап қазір әлденеден тарс жарылғалы тұрғандай қатайып сірескенмен де бұл шешенің шын мәніндегі қазіргі іш дүниесінің сыпаты емес сияқты. Оның тасасында тіл ұшына іліктіру қиын, әкетіп бара жатқан басқа бірдемесі бар адамның реңкін қолмен қойғандай айқын танытады. Етженді денесі де қозғалыссыз, ісмер қолдан шыққан, тұла бойындағы кемістікті түгел жасырған ұзын жібек көйлек те сол кіші ханымның көздеріңдегі бояумен астасып, торғын түсін әлсін-әлсінөзгертіп, түрлендіріп қоятындай. Тіпті ханымның бет- ажарындағы құбылысты осы жансыз бұйым, бірақ хас шебердің қолдарының ізі бар көйлектіңөнебойындағы діріл іздерінен-ақ ажыратуға болатындай. Ия, жансызға жан бітірген шеберлердің қолдарында не қасиет бар екен деп, осындайда бөгде ойдың жетегінде кетуің де оп-оңай.

	Ия, қыздар алғаш кіргендегі шешенің отша жанған көздері бұлар оны байқап, ойша бағалап үлгергенше, сиқын мүлдем өзгертіп те жіберді. Бұдан әрі бақыласа ол көздердегі өзгеріс әлі де таусылмаған сықылды, енді басқа бір бояудың кезегі келіп тұрғандай мына соңғысы тағы сұйыла бастады білем. Бірақ Сетержап қайратты еді. Онысы етженді денесінің шалт қимылынан да аңғарылып, торғын түстес жібек көйлектің етек-жеңінде қайқы қылыштай ұзын-ұзын сәулелер айқыш-ұйқыштанды. Сөздері де қатқыл шықты:

	– Сендер тіл мен жақтарыңды қарыстырып, өз жайларыңда отырыңдар. Тістеріңнің арасынан ызың еткен дыбыс шықпасын. Ұқтыңдар ма? Қазір ешкімге де, ешнәрсеге де сенім жоқ. Мына нөкер қыздардың арасынан қаскөйлер табылуы ықтимал. Сендерге ілесіп, Еділ бойына кетуге бәрі де дәмегөйленіп, ішкен астары тамақтарынан өтпей жүр сорлылардың. Сол жаққа емексітіп, олардың қай-қайсысын да өздеріне саққұлақ етіп алу арамза пысықайлар үшін шіркей шаққандай ғана іс. Қайталап айтамын, бір елі ауыздарыңа екі елі қақпақ. Мен сендерге не бұйырдым, басқаға не тапсырдым, кіммен жолықтым, көре-біле тұрып, жан адамға сыр шашпаңдар. Егер нөкер қыздардың арасынан бәзбіреулері әлдененің жайын сұрағыштап, сұғанақтанса қақ тұмсықтан тебіңдер. Және қай қыз не жайыңды білгісі келді, табанда маған жеткізіңдер. Егер менің қолым босамаса Шұна-Кашка арқылы. Түзге шықсаңдар тек нөкер қыздардың, күң-қатындардың коршауында шығыңдар, сыртта тірі пендемен тіл қатысуға рұқсат жоқ. Сендерді осыны айту үшін күтіп едім.

	Осы екі ортада үшеудің біреуі аузын бұртитты. Сетержап оны бірден түсінді:

	– Көйлек-көншек атаулыны қоя тұрыңдар. Ехе Абуғай әлі ұрғаға жеткен жоқ. Екі ортада әлі талай жол бар. Осыдан екі жыл бұрын сонау Кетпен тауынан әрідегі Ыстықкөл жағасында отырғанда келмеп пе еді ол. Мына Талқы асуының етегіне қарай төте жол таппай адаса ма деп қорқып едім, құдайға шүкір, Ехе Абуғай кемеңгер адам ғой, тура келе жатыр екен. Ал басқаны қоя тұрыңдар. Ойласатын шаруа шаш-етектен. Әкелерің әне, біресе орыс елшісімен, біресе Аренармен шарап ішуден қолы босамайды. – Осыны айтты да қабағы кіржің етіп сыр алдырғансыды. – Ана Бригиттаны қарашы, тіпті қолға түспей кетті. Менің өзіме де керек еді ол.

	Швед әйелі Бригиттаны өз қыздарын алдарқату үшін ғана айтқан жоқ, өз қандасы, Аренар-Ренатқа тұрмысқа шыққан оның бұл күнде уаз кешкен жайынан жан күйзелісіне ұшыраған. Жоңғарияның ұлы қонтайшысы Сыбан Рабтанның ханымы кешегі өзіне күң есепті адамның шектен тыс бақытты жүзін көріп жүріп, қалай шыдамдылық жасасын. Ол да мұның кеудесіндегі көп бітеу жаралардың біріне айналды.

	Осы беттесу үстінде сырт көзден жасырын тағы бір жай белгі берді. Қыздар өз шешелерінің Бригитта жөніндегі шамшыл сөздеріне мән бермеді.Бұларды өзгесі бүйірден түртті. Жаңа Сетержап Ехе Абуғайды кемеңгер атап, өзінің жаңсақ басқанын сезбеді. Осыдан екі жыл бұрын осындай жаз айларында Ыстықкөл жағасындағы қонтайшы ордасында жата-жастанған Еділ бойындағы хандық елшісі мен Сетержапқа байланысты бір алып-қашпа сөз тарады. Оған түрткі бұлардың оңаша үйлердегі бірнеше тоқайласулары еді. Ехе Абуғайдың Сетержаптан жасы үлкен, кіші ханымға әке орнына жүрер адам дескенмен де аталмыш өсек ауыздан ауызға көшкен. Мына үш қыз тап қазір соны еске алысып, бір-бірлерін көз жанарларымен сүйкеп өтісті. Тістеріңнен сыр шығармаңдар деген шеше райына жауап ретінде бұлар қайта ойдажоқта олжа тапқандай қуанысып, улы тілдерін сол тістердің ар жағында әрең ұстап тұрды.

	* * *

	Әкелі-балалы Сыбан Рабтан мен Қалдан-Серен арасында бүгінгі таңда бір кереғар пікір бар. Ол әлгі швед офицері, оқымысты-инженері Юхан Густав Ренатқа-Аренарға байланысты еді. Сыбан Рабтанға салса ол оны сонау қиырдағы өз Отаны – Швецияға қайтармақ. Әрі жай қайтармайды, қалағанынша алтын-күмістен мол олжа береді. Осы соңғы он бір жылдың ішінде қонтайшы сенімін әбден иемденген, көңілін көншіткен швед офицерінің уәдесінде иненің жасуындай да жалғандық жоқ екеніне Сыбан Рабтан өз басын тігуге бар. Ал швед офицерінің уәдесі қандай? Ол қонтайшы ұсынған алтын-күмісті алып, жас қосағы Бригиттаны, әрі осы Жоңғария жеріндегі отыздан астам өз отандастарын, қандыкөйлек жолдастарын ертіп, біржола кете бермек емес. Яғни, құмға сіңген судай біржола жоғалмақ емес. Швецияға жетісімен оның астанасы Стокгольм қаласындағы ең биік лауазымдылардың қабылдауында болып, өзінің осы жылдар арасында Жоңғария жерінде көрген-білгенін түгел жайып салар. Өздерімен күні кешеғана жиырма бір жылдық соғыстыбастан өткерген Ресей мен екінші алпауыт Қытай ортасындағы кішкентай мемлекет Жоңғариямен қарым-қатынастан Швецияның қандай саяси-экономикалық пайда табуы мүмкін екені хақында өз жорамалдарын баяндар. Ол баянның жалпы сұлбасын ол осы қонтайшы алдында талай мәрте көлденең тартқан да еді. Оның бәрі СыбанРабтанның құлағына майдай жаққан. Бұл не үшін керек? Ия, Аренар құдай қаласа осы Жоңғарияда тиіп-қашып емес, табандап, бірнеше жылдап жұмыс істейтін, құрамында әртүрлі мамандық иелері бар, бүгінгіден әлдеқайда үлкен шоғырды аттандыруға қол жеткізер. Тиісті мерзімі аяқталғанда ол шоғыр басқасымен алмастырылар. Сөйтіп, өзара сенімге негізделген осы байланыс екі ел арасындағы алтын көпірге айналар.Бұл Аренар көздегеннің ең болмашысы ғана. Ал құдай қолдап жел оңынан туса Аренар Стокгольм қаласындағы сарыала күмбезді зәулім сарай иелерінің ынтасына май құйып, Жоңғарияда тұрақты түрде шағын әскер ұстауға, офицерлер легін жіберіп тұруға көндірер. Сөйтіп, бұлар көршілес Ресейден сұрап ала алмағанды сонау Балтық теңізінің арғы жағалауындағы елден әкелдірер. Соңғы жылдары ішкілік одан әрі меңдеткен, әрі кәріліктің де салмағы ауырлай еңсесін басқан Сыбан Рабтан сондай тәтті қиялдың соңына мықтап-ақ түсіп еді.

	Ал Қалдан-Сереннің мақсаты мүлдем басқаша. Бұған салса Аренарды қазақ даласына апарып, сонда орыс үлгісімен бекініс-қалалар салдырған жөн. Темір қорыту, жаңа зеңбіректер құю, шұға тоқу, киім тігу сияқты өндіріс түрлерін сонда дамытса нұр үстіне нұр.

	Ал Ренаттың өзі іштей әрине, қонтайшы жағында. Сосын да оның ықыласын барынша қанаттандырып, Швеция мемлекетініңөткендегі тарихы туралы небір ғажайып әңгімелерді бірінен соң бірін туындатуда. Әсіресе, соңғы Ресеймен болған ұзақ соғыста Балтық жағалауынан айрылып қалған әлсіздігінің түп-төркіні қайда жатқанын қазбалап, Швецияның беделін көтеруге жанталасады.

	Қонтайшының қазіргі отырған жайы өзінің жойдасыз үлкендігімен көзге түсетін. Төрдегі Будда әулиенің малдас құрған бейнесі де тым алпауыт. Осы бөлмеге лайықталып тастан қашалғаны көрініп тұр. Будда бейнесінің бұдан зорырағын бұл Жоңғарияда құдайға құлшылық ететін арнайы бұтханалардан ғана көруге болар. Тастан ба, кірпіштен бе, әйтеуір неден қаланғаны белгісіз басқышты төрт қабат сәкінің үстіне отырғызылған Будда кей-кейде жанды бейнеге де ұқсайды. Ортада оюлы сырмақтардың, қалы кілемдердің үстінде тарыдай шашыла жайғасқан кішкентай адамдарға момақан жүзбен қарап, олардың әңгімелеріне мұқият құлақ түргендей сыңайы бар. Басыңда алыстанқарағанда жүннен тоқылғанға ұқсайтын бұдыр өрнекті, төбесі шошақ, әрі екі құлағы түсіңкі тақия, өзге денесі жалаңаш Будда әлдебір ой үстінде екі қолының саусақтарын бір-біріне тигізе қатып, сіресіп қалғандай. Қонтайшы Сыбан Рабтан сол Буддаға арқасын бере жерге жайылған кең дастарқанның төрінде отыр. Сол жақта екі-үш адамдық ашық жер қалдырылыпты да одан кейін сонау төмендегі осы Іле дариясына құятын Ақсу өзенінің жағасындағы бұтханадан келген ламаның сұлбасы көрінеді. Басы тап-тақыр, жалаңаш кеудесін қиғаштай жапқан, ені бес-алты елідей ақшыл матасы бар кәртамыс лама құдайға мінәжат еткендей-ақ екі алақанын бір-біріне жапсырып, өз маңдайын өзі соған соқпақтай басын жоғары-төмен шұлғи береді. Ламадан кейінгі осы қонтайшы байтақысына Тобыл губернаторы арнайы жіберген әскери адам-сержант Д. Ильин. Онымен қапталдаса осы Ильиннің тап өзіндей әскери киімді тағы екі орыс қонжиыпты. Олардан төменірек, жеңіл жұқа шапан, оның астынан ақ жағалы жейде киген, басында сырмалы мауыты тақиясы бар, сидам денелі, арық жүзді, ұлты татар тілмаш көрінеді.

	Ал қонтайшының оң жағындағы әдеттегідей Лубсан хан. Кешегі хошауыт ұлысының билеушісі, бүгінде Жоңғария қонтайшысының оң тізесін иемденгенін қанағат тұтқан ол соңғы жылдары өзінің осы жағдайына әбден еті үйренген халде. Онсыз да еңкіш белі бұрынғыдан да майысып, құс тұмсығымен жер тесердей мүлгіп отыр. Шындығында бұлұйқысырағаны емес, әңгімеге мұқият ден қойғандағы түрі еді. Лубсан ханнан кейінгі – кіші Черен-Дондук. Әдеттегідей ол бұл жолы да қару-жарағын тастамаған. Қонтайшы қасындағы бас зайсандардың біріне айналғанына екі-үш жылдың жүзі дегенмен де тап қазір дабыл қағылып, жорыққа аттанып кетердей-ақ қылыш-қанжары жанында, темір сауыты үстінде, оқтаулы мылтығы ту сыртында көлденең жатыр. Ол не салты, әлде алыстағы қазақ жерінде қымыз ішіп қызара бөрткен, сөйтіп денесі бұрынғыдан да ауырлаған әке – үлкен Черен-Дондуктың уағызы осылай ма? Әлде бесіктен белі шықпай найза ұстап, садақ асынып, қайда да қан майданның алдыңғы шебінде ержеткен жас бекзада сол дағдыларынан өзі арыла алмай жүр ме?

	Әкесіне ұқсап аздап толыса бастағанмен бұл өзі қара торы өңді, көздерінің қарасы айқын, келбетті жігіт еді. Қазір тікесінен тік қақшиған күйі көз алдындағыларды қаршығадай бағып, бұл да мұқият әңгіме тыңдауда.

	Бұдан кейінгі белі буулы ұзын сары жейде киген тұлымы салбыраған, кәртамыс бас зайсан Санжи. Ал әңгіме айтушы Аренар осы Санжимен тізе түйістіріп орналасқан. Қалдан-Сереннің орны осы Аренардан кейінгі. Бірақ бас қолбасының мұнда отырғаннан далада жүрісі көп. Бір шығып кетсе көпке дейін оралмайды. Міне, қазір де оның орны бос тұр.Бұлардан төменірек сәнді киінген тағы төрт-бес зайсанның тұлымдары желбіреп, бастары қылтияды. Олар: Баодурь, Чимбиль, Бопцусь, Бачигирь, Цагунь дегендер.

	Ал қарсы бетте орыстар мен олардың татар тілмашынан кейін әңгімеге барынша зейін койған біреудің болмысы алабөтен шалынады. Ол осы қонтайшы айналасындағы бектердің бірі, отыздарға енді-енді иек сүйемекші, сөйте тұра мойын тамырлары күдірейген, өзі де тарамыс кеуделі Боджир деген еді.Мұны қонтайшының өз қасында ұстайтын себебі, Тобыл губернаторының мына елшісі-сержант Д. Ильин Отанына қайтса соларға қосып жібермек адамы осы-тұғын. Сосын да оның құлағы барлық жайға осы бастан қана берсін дегендегісі.

	Бұл Боджирден кейін де арнайы лауазым, шені жоқ, бірақ тәуір киінген, осы қонтайшы ұрғасындағы бас қызметшілер санатындағы үш-төрт адам іркес-тіркес жайғасқан. Әйел заттыдан әзірге ешкімнің қарасы байқалмайды.

	Дастарқаннан аулағырақ есік жақтағы қабырғаға арқаларын сүйеп киім киістері өте ала-құла музыканттар отыр. Қолдарындағы аспаптарын сақадай сай ұстап, төрдегі қонтайшыдан көздерін аудармайды. Үрмелі аспаптың екі-үш түрі, ішекті аспап, сыбызғы, дабыл сияқтылары бар – айналасы жеті-сегіз адам. Бірақ бұлар бүгіндікке көбіне тым- тырыс, музыка ойнағанда күш түсетін қолдары мен ауыздарына қарағанда қонтайшы жаққа қадала-қадала бәрінен бұрын көздері талғандай.

	Бүгінгі отырыстың тағы бір ерекшелігі шарап та көп ішілген жоқ. Қаз-үйректей тізбектеле кіргенде үй-ішін желдетіп жіберетін даяшы қыз-келіншектер тобының да шұбыруы сирек. Ол олқылықтардың бәрінің орнын әңгімемен толтырмаққа уәделескендей.

	Тап қазір желдей есіп, баршасын аузына қаратып, тамсандырып отырған Аренар. Жайлаудан етекке түскелі қонтайшыұрғасындағы ең алғашқы үлкен бас қосу осы болғасын ба швед инженері шабытына шабыт қоспақтай жүзін барынша жарқын етіп, беріле сөйлейді. Өткендегі, көк жасыл тау үстіндегі қозғалған жайлардың кейбірінің бастарына қайта су құйылып, қайта сүзіліп, әркімнің өз қуысына сай үлес бөлістіруде.

	Аренар әрине, ең алдымен Сыбан Рабтанның қабағына қарап, бәрінен бұрын соның іш дүниесіне жағымды сөздерді теріп сөйлеуге тырысады. Бұрынғы баяндарда қауызы жарылғандардың ішіндегі осы қонтайшы ерекше ықылас қойғандарын соның ұғым- түсінігіне лайықтап, тігісін жатқызып, құлағына қайта құяды.

	Жоңғарияның ең биік шаңырағы астында бүйтіп, ұзақ-ұзақ хикаяттарды төкпелету өнері хақында Аренар мен оның бүгінде шығарда жаны ғана басқа жас қосағы Бригитта арасында талай сұхбаттар болған. Демек, Аренардың бұл мәселеде сүйенері жоқ емес. Сан жылдар бойғы өз тәжірибесін ғана емес, өзінен де көп уақыт үлкен ханым Күнгу мен кіші ханым Сетержаптың мейірін қандырған Бригиттаның айла-тәсілдерін қоса пайдаланудан әсте арланбайтын. Себебі, арнаулы білімі бар еуропалық пен оқу-сызудан хабарсыз түздіктердің ақыл-зердесіндегі, қабылдау мүмкіндіктеріндегі алшақтық атаулыны мұндайда белден басып жүре беруге жол жоқ. Өйтсең, ол әбестігің өзіңді жарға жығуы ықтимал. Демек, тісіңнен шыққан әрбір ақпар құнарлы топыраққа сіңген сапалы дәндей өніс беруі міндетті шаруа.

	Әңгіме қызығына түскенде малдас құрған күйі тапжылмай орнықты көріну Аренар үшін қолдан келмес іс. Алдындағы туралған ет, жеміс-жидек, жұқа пісірілген тандыр нандар, шарап толы қыш құмыралар сықаған, есік пен төрге дейін созылған дастарқаннан сәл шегіншектей екі тізесін ер үстінде отырғандай-ақ көтере шайқаңқырай сөйлейді. Қайта екі тізеге қарағанда қолдары тыныштау. Алақандарын жазып жіберіп, әлденені тарпа бас салмақтай кейіп жасайды да сол қалпын көпке дейін бұзбайды. Қазір де сол қалыпта сөйлеуде.

	– Мен сізге бұрын да айтқанмын, қазір де есіңізге салайын, біздің Швеция осыдан екі жүз елу жылдай бұрын-ақ мыс пен темір өндірісін мықтап жолға қойды. Ал мыс пен темір дегеніңіз не? Сіздің ұлы мәртебеліңіз өте жақсы түсінетініндей ол деген қару-жарақ. Сосын да біздің көптеген көршілеріміз Швецияға тәуелділікке ұшырады. Бізбен сауда- саттық жасауға ұмтылысты. Мыс пен темір үшін бізге қарай ақша дегеніңді қарша боратты. Ал ақша дегенің не?Көңілдеріңізге келмесін, біздегі ақша мен сіздердегі ақшаның арасында жер мен көктей айырма бар. Біздегі ақша үшін адамның жанынан басқаның бәрін сатып алуға болады.

	Сол тұста Лубсан хан қарғаша қарқ етті:

	– Адамның жанынан басқаның бәрін сатып алуға болады дегенің көптеу емес пе? Онда сендердің ақшаларыңның далада сасыған өліктің иісіндей бір иісі болғаны ғой. Шие бөрілерге ұқсап, сол иіске қарай бәрі өзі шұбырады десеңші.

	Қонтайшының екі иығы селк етіп, Лубсан ханды осы бүгіндікте жаңа көргендей мойнын бұра қарады. Басында қалпағы жоқ жалаңбас отырған, білектей жуан бұрымы арқасына қарай құлап, әлденеден таутекені еске түсіретіндей. Әдетте үстінен тастамайтын қыжым қамзолы да жоқ, күн ыстық болғасын ба, белін мықтап буған, ине-жіптен жаңа шыққандай сары жейдемен ғана отыр. Лубсан ханға қарасында бір көңілділік бары көпшілікке осы бір қырынан-ақ ап-айқын танылды. Себебі, Лубсан ханның сөздері мұның өз ішіндегісімен үйлесімді еді.

	Ал Аренар Лубсан ханның бұл қағытпасын түсінбестікке балайды, бірақ солай деп, оның надандығын былш еткізіп, бетіне басудан құдай сақтасын. Әлі де сол үйреншікті қалпын бұзбай, қолдарының саусақтары жазулы, әлдебір аңды, не құсты тарпа бассалмақтай кейіппен, екі езуіне күлкі үйіре ойын жалғады.

	Тек бұл жолы желдей есе жөнелмеді, дөңгелегі тасқа соғылған арбадай салдырлап- гүлдірлеп, сөздерінің берекесі кетіңкірей зорланғаны білінді. Себебі, бұл үшін әңгіменің ең бір қиын тұстары осындайдан басталатын. Ресей ақшасынан басқа ақша көрмеген, тіпті оның өзін де үш кез матаға бір қой немесе бес-алты бас ұсақ тұяққа бір ірі қара деген сияқты айырбас сауда түрінде ғана елестететін түздіктерге банк жүйесі дамыған елдегі ақша құдіретін сыпаттап беру нағыз қиямет-қайымның өзі. Аренарсонда да түздіктердің доғал тіліне, ойлау логикасына көшіп, оның біршама қырлы тұстарын жұмырлап, жылтыратып, өңештерінетықпалады.

	Алайда, бұл атты мәселелер Сыбан Рабтанды аса елітпеді. Кереге басында ілулі тұрған жас еттей оның көзін қызартқаны –әуелгі мыс пен темір, қару-жарақ төңірегіндегі шиырлар еді. Аренар ол жағын дер кезінде-ақ шамалады. Алайда, бұл ретте де кесекөлденеңдеген бір кезмайыс жағдай бар. Ол еденге жаюлы дастарқанның арғы бетіндегі бет-аузын түгелге жуық сап-сары түк басқан, жорық киімді орыс сержанты Д. Ильин мен оның серіктеріне байланысты. Әрі Аренардың айтқандарын аузы-басы жыбырлап, түгел соларға жеткізіп отырған татар тілмашы үлкен бір пәлекеттің құлағы қалқиған сықпытындай шалынады.

	Ия, Аренар неге қиналмасын? Мыс пен темір, қару-жарақ төңірегіндегі шиырлар сөз жоқ Швецияның соғыс қуаты, бастан өткерген соғыстары хақындағы ақиқаттарға қарай жетелейді ғой. Алайда, Швецияның соңғы бес-алты ғасырдағы соғыс тарихы бұлардың ұлы көршісі – Ресейге тікелей қатысты екенін қонтайшының бұрынғы әңгімелерден білуі- ақ керек еді ғой. Біле тұра, анау Ресей адамының көзінше әңгіме желісін неге солай бұра береді?

	Ия, Ресей мен Швеция арасындағы жиырма бір жылға созылған соңғы жойқын соғыстың аяқталғанына міне, алты-ақ жыл. Аренар да, анау бұған қарама-қарсы беттегі татар тілмашына құлақ қоямын деп мойны бір жағына қисайып қалғандай көрінген орыс сержанты Д. Ильин де сол соғыстың от-жалынынан шыққандар. Одан алған тән жарасы да, жан жарасы да әлі толық жазылып үлгермегендер.Бұлар әрі соғысушы сол екі жақтың адамдарына жатады. Демек, тағдыр жазуымен, әлдебір түздіктер елінде, оның бас қожайынының шаңырағы астында беттескен бұл екеудің қай-қайсысы да орыс-швед соғыстары, мейлі оның не бұрынғысы, не соңғысы хақында болсын, хикаяттарға немқұрайды қарай алмайды. Көкіректері сыздамай, сүйектері сырқырамай тыңдай алмайды. Аренардың ол жағын ескермеске амалы нешік? Себебі, өз басынан кешкен зобалаңы ғой.

	Ия, Аренар бұл жерде бір нәрсені ғана білмейді. Қонтайшының осы орыс елшісі алдында Аренардың барынша есілуіне жағдай жасауында да өзіндік бір есеп бар. Мынау аузы-басын түк басқан, қонтайшы алдына қару-жарақсыз келуге мәжбүр болғанмен жорық киімін тастамайтын сержант Д. Ильин осыдан төрт жыл бұрын Жоңғария байтақысына үлкен экспедицияны бастап келіп, осында он ай омалған артиллерия капитаны Иван Унковскийге мүлдем ұқсамайды екен. И. Унковскийдіц тұлабойынан бекзадалықтың, зиялылықтың исі аңқыса мынауың әмсе арақ саситын пәлекет екен.Бұл жағын ішкілікке өзі де құмарқонтайшының да мұрны екеш мұрны ап-айқын ажыратқан. Капитан Унковский білігі мол, шалымы кең, су төгілмес жорға болса мынауың «сендерде жатқан орыс тұтқындарын босатып алу жөніндегі келіссөзге өкілеттігім бар» дегеннен басқаны жарытып ұқтыра да алмайды. Ия, бұл Жоңғария қонтайшысы ми жеткізбеген тағы бір жәйтті – Ресей ресми орындарының осыншалық қораш адамды аталмыш миссиямен шетелге жіберуінің өзі-ақ осы соңғы жиырма бір жылдық соғыста орыс халқының интеллект, генефонд жағынан сұмдық ойсырағанын аңғартса керек-ті. Ия, Жоңғария қонтайшысы ми жеткізе алған күнде де мәселенің ол қырымен не жұмысы болсын, бұл Аренарды осы Д. Ильиннің алдында бұлбұлша сайратып, оның да көкірегіндегі қыл пернеге саусақ ұшын тигізем бе деп үміттенеді. Текәзірше орыс сержанты Сыбан Рабтанның ондай дәмесін қанағаттандырар емес. Аузын буған өгіздей томсарып, тілмашқа құлақ тосқаннан басқа бітірері шамалы.

	Аренар аз-кем қиналыңқырап, осыдан жүз жылдан астам уақыт бұрын Швецияның Балтық жағалауын, әрі немістердің біраз жерін тартып алғанын суыртпақтады.

	– Балтық жағалауын кімнен тартып алды? – деп сұрады қонтайшы.

	Қалдан-Серен әңгіменің дәл осы тұсында ішке еніп, Аренардан кейінгі өз орнына жайғасты. Қонтайшының швед инженеріне қойған соңғы сауалын ол да естіді. Аренар бұра тартуға жол таппады:

	– Әрине, орыстардан, – деп салды. Қонтайшы:

	– Кейін орыстардың өздеріне қайтарып беру үшін ала тұрған ғой, – деп, сайқымазақтана қасындағы Лубсан ханға бұрылды. Лубсан хан қонтайшы сөзіне ішек- сілесі қата күлгенсіді. Бірақ мұнікі күлкіден гөрі екі қанатын сабалаған ала қарғаның қимылына көбірек ұқсады. Ия, қарға десе қарға.

	Аренар сәл тығырыққа қамалып, енді бұдан да жол тауып шығу үшін басына едәуір күш түсірді. Өтірік айту Аренардың табиғатында жоқ, тіпті өтірікті айтқан күнде де мынау қарсыдағы ежелгі дұшпан-орыстардың бірі болмаса бірі әшкерелеп салмасына кім кепіл? Ия, швед инженерінің абайламасына амалы кәне? Әрі, мол олжамен Отаныңа қайтарамын деп емексітіп отырған қонтайшы алдында тап осы күндерде абыройдан айрылу сұмдықтың көкесі емес пе?

	– Әр соғыстың, әр заманның өз даму барысы, өз заңдылықтары болады, – деп бастады да бұл ойын одан әрмен тереңдетіп әкетті: – Кейде соғысушы екі жақтың қару-жарағына, стратегиялық, тактикалық жоспар-әрекеттеріне, жалпы мүмкіндіктеріне қатысы жоқ көлденең жайлар да кездеседі. Мысалы, өз Отанымды марапаттағаным емес, біздің Швеция өткендегі бір де бір соғыста өз дұшпанымен жекпе-жек майдандасып көрмепті. Барлық соғыстарда да Швеция бірнеше мемлекеттердің бірлескен одағына қасқая қарсы тұрыпты. Сөйтсе-дағысан жағынан алғанда жеңілістерінен гөрі жеңістері басым.

	Осы тұста ғана Д. Ильин Аренар-Ренатқа көздерін көтере қарады. Онымен дау-шарға баруға тарих жөніндегі білігі жоқтығы тұсау ма, жоқ, жалпы осындай сөз қақтығыстарында өзінің табиғи дәрменсіздігін сезе ме, әйтеуір бұл жолы да жақ ашпай, бірақ бір түрлі долдана аузын бұртитқанға ұқсады. Басқалармен салыстырғанда көш ілгері сұңғыла Қалдан-Серен оның осы сықпытынан: «Сен кешегі соғыста басқаның емес, орыстардың қолына топ еткентұтқынсың ғой, енді мұнда Жоңғария қонтайшысының ақылшысына айналыпсың. Сені бұларға сыйлаған қай тәңіратқан? Әттең өзіңді осындағы орыс тұтқындарымен қоса әкетіп, Ресей топырағында ұмытқаныңды есіңе салар ма еді?» деген жазуларды оқыды.

	Аренар қонтайшыны жаңағыдай жортақтармен алдаусыратып, жалпы швед соғыс өнерінің құпиясы неде деген сұрақ төңірегінде шегендеуге тырысты.

	– Мысалы, – деді ол қонтайшыға күлімсірей қарап. – Мысалы, Исус Христостың туғанынан басталатын жыл санау бойынша 1655 жылы, Карл X Густав корольдік етіп тұрған кезде біздің Швеция ұлы Польша-Литва біріккен мемлекетіне, яғни Речь Посполитая жеріне басып кіруге мәжбүр болды. Сонда Речь Посполитая қайтті дейсіз ғой. Көп ғасырлық соғыс тәжірибесі бар десек те қас-қағым сәтте-ақ шведтердің алдында тізе бүкті. Шведтердің қарамағына көшті. Тек кейін көршілес басқа мемлекеттердің көмегімен ғана Речь Посполитая шведтерді аздап тықсырды. Ал енді осыны таразылап көріңізші. Үлкен мемлекет, соғыс тәжірибесі өте бай, сөйте тұра шведтерге дұрыстап қарсыласуға да жарамады18.

	Ия, бұл жерде Аренар-Ренаттың көздеген мақсаты біреу ғана. Қонтайшының қолқасына орай Швеция туралы біліктерін төкпелетіп, қызықтыра түсу. Сонда ғана қонтайшының алыс қиырдағы сол мемлекетпен байланыс орнатпақ ниеті нығая түседі.

	Осы екі ортада Аренар ұзақ самбырлады. Ол желе жортып отырып, соңғы мынау Ресеймен болған жиырма бір жылдық соғыста шведтердің не себепті жеңіліске ұшырағанын шемішкеше шақпақ еді, тек оған бүгіндікте құдай жазбаған екен. Қаздай қалқып, қасында өзі сияқты әдемі киінген бес-алты нөкер әйел бар, кіші ханым Сетержап кіріп келді.Өзінің суқаны сүймейтін кіші шешенің бүйтіп жарқ етіп көрінгенінеҚалдан- Серен өмірінде бірінші рет қуанған шығар. Себебі, Аренардың баяны оны барынша мезі еткен, әрі қонтайшы-әкемен, басқалармен келісілуге тиіс кейбір мәселелерге кедергі сияқты көрінген. Енді, әрине, бұл жортақ доғарылатын шығар.

	Сетержаптың кіргенін керісінше Лубсан хан, әсіресе кіші Черен-Дондук жақтырмаған сыңайлы.Бұлар манадан қабағы түюлі Қалдан-Сереннің енді қуанған жүзін танып, оны өтірік көлгірсігенге ұқсатты. Бірақ кіші Черен-Дондук анау аузына су толтырғандай көрінген орыс сержанты Д. Ильинге ұқсап, бұл да өз іш дүниесін ашып жатпады. Сірә, оның әкесі үлкен Черен-Дондуктың балаларының ішіндегі ең үлкен үміт артарлығы осы кіші Черен-Дондуктың құлағына құйғанбасты уағызы –«қай істе де әліптің артын бақ» дегендік, шамасы.

	* * *

	Сетержап кіріп, өз тобымен сонау Ақсу өзенінің шатқалындағы бұтханадан келген ламадан жоғарырақ бос орынға жайғасқасын әңгіме ауаны мүлдем өзгеріп сала берді. Қай- қайдағы соғыс, саясат мәселелерімен құлақтарын сарсытқан Аренардың аузы буылып, енді кезекті басқаларға бергендей.

	Жақсы киім, опа-далап қана емес, көңілділік те әйелдің көркіне көрік қосады ғой шіркін. Сетержап сондай бір көңілділіктің арқасында әрқайсысы әртүрлі ауыр оймен томсарған еркектердің тастай қараңғы іш дүниелерінде шам жағып жібергендей әсер етті.

	Бәрі бастарын сілке-мілке жүзінде күлкі үйірілген сұлу ханымға сүйсіне әрі ризашылықпен қарасып, қонтайшы тарапынан әдеттегідей мадақтау сөздер күтісті. Қонтайшы көп күттірген жоқ, өзінің ескі әуеніне басып, кіші ханымды келістіре марапаттады-ақ. Оны Лубсан хан да қостады. «Айдай сұлу, күндей көркем» деген сияқты қалмақ фразеологиясында жиі кездесетін тіркестер көгеннен ағытылғанқозылардай ханымға қарай лап қойды. Сетержаптың ондай сөздерге пәлендей ашқарақтығы жоқ екен, ол бірден келе жатқан Ехе-Абуғай жайын еске салды.

	– Ол жағына қам жемеңіз, бәрін өзім қадағалап отырмын, – деп бас зайсан Санжи күбір етті.

	– Бес-ақ үй тігіліпті. Ехе-Абуғайдың қасында зиялылардан сегіз жан бар, әрқайсысына бір-бір үй тіксе де артық емес-ау, – деп Сетержап оларға көрсетілмек қонақжайлылыққа көңілі көншімейтінін бір жайқап етті. Осы тұста кіші Черен-Дондук тілге келді:

	– Бәрекелде, айдай сұлу ханымымыз қалай сөйлейді? Ол бес киіз үй Ехе-Абуғай қасындағы сыйлы адамдарға емес, олардың қызметшілеріне арналған ғой. Ал Ехе- Абуғайдың өзі мен қасына ерген зиялыларға арнап осы ұрғада арнайы бір сарайәзірленіп отыр емес пе?

	– Мынандай ыстық күнде олар кірпіш үйден гөрі киіз үйді қаласа қайтеміз? – деп, Сетержап одан әрі сөз жарыстырды. Ал төмендегіБаодурь, Чимбиль, Бопцусь, Бачигирь, Цагунь кіші ханымның бұл уәжіне қарсы бір-бір уәж айтысып, мәселені үлкен даурығысқа айналдырды. Олардың бәрі басылып, қонтайшы ордасында құлаққа ұрған танадай тыныштық орнағанда есікке таяу қызметшілердің ішіндегі көрнекті біреуі кеудесін көтеріңкірей, жүрелей отырды да, жағымды қоңыр үнмен күңгірлей сөйледі. Қонтайшы бастаған көпшілік тегіс соған мойын бұрысып, сілтідей тынысты.Бұл Еділ бойындағы қалмақ хандығынан құдалыққа келе жатқан елшілік адамдарына арналған дайындық жұмыстарының бәрін сап-сабымен баяндады. Тегінде ол о баста-ақ осы қызметшіге тапсырылған шаруа екен. Осы отырыстағы өзге даурықпа дәл сол Ехе-Абуғай адамдарының қамынан туғанға ұқсамайды. Тіпті дәл осы мәселеде ешқайсысының пәлендей қабырғасы қайысып та жатқан жоқ, ол шаруаның бұларсыз-ақ бас-аяғы тап- тұйнақтай екенінен шетінен хабардар, тек бұларға керегі салиқалы мәжіліс үстінде тіл мен жақтарын қимылдатуға себеп тауып, төбе көрсетіп қалу ғана.

	Кенет орыс сержанты денесін қозғалтып, татар тілмашқа өз тілінде бірдеме деп судырады. Тілмаш оны былай аударды:

	– Мен бір нәрсеге қайранмын. Сіздер Еділ бойындағы қалмақ хандығынан келетін елшілік қамы үшін жаппай шала бүлінесіздер. Қалмақ хандығы ұлы мемлекет – Ресейдің бір бөлшегі ғана. Ал біз сол Ресейдің қақ жүрегінен кеп отырмыз. Біз осындағы орыс тұтқындарын босату жөніндегі өтінішімізге әлі мардымды жауап та ала алғамыз жоқ, бізді көп жата-жамбастанып қалды-ау деп мазасызданған да ешкімді көрмедік. Сонда сіздер үшін Еділ бойындағы соқырішек – кішкентай бодан елдің адамдары ұлы мемлекет – Ресей елшілігінен әлдеқайда шоқтықты көрінгені ме?

	Қонтайшы ақ-қарасын айырғысыз айран түстес көздерін Қалдан-Серенге бағыттады. Қалдан-Серен оны байқады да орыс сержантына жауап қайырмаққа оңтайланып еді, қарсы бетте онымен қатарлас отырған Сетержаптың өзіне жарқ еткен бөлек шырайына тұсалып, тілі байланды. Кіші ханымда әдеттегідей өзіне өгей де болса бала есепті бас қолбасыға деген салқындық жоқ, керісінше жаңа өзі есіктен еңкейе енгенде жылы жүзбен қарсы алушылардың тобынан бой көрсеткен оған енді жауап ілтипатқа ұқсас нышан, бояуларды өз жүзіне қайтсем жапсырам деп, қас-қабағына мейірім жиғандағысы еді. Мұндайлық рай Сетержаптың бүгінгі таңда ұстанған саясатына толық сай келеді. Себебі, осы Қалдан- Сереннің кәрінен ығысып, Еділ бойындағы Қалмақ хандығын паналаған мұның туған ұлы Шұна-Добаның бұл күнде аман-есен екеніне, қайта сондағы ханның қамқорлығына бөленгеніне бұл талай елші, талай жиһанкез арқылы әбден-ақ көз жеткізген. Ия, туған ана үшін ең керегі баласының амандық-саулығы той. Ал Жоңғарияның бүкіл әскерінің бас қолбасысы деген лауазым не, тәйірі? Түптеп келгенде ол жусаң кететін қолдың кірі сияқты ғана нәрсе. Туған балам содан айрылып қалды, күндес қатыннан туған шұбар жыланның бағы артты деп, бұл басын тау мен тасқа соқса оның несі абырой? Шүкір, балам есен-сау, маған одан басқаның керегі жоқ деп, өзін қағанағы қарқ, сағанағы сарқ ана ретінде ғана көрсетуге пейіл берген. Қазіргі Қалдан- Серенге қарасынан да сондай бір жазуларды айқын оқи аласың. Қалдан-Серен оны сауатты адамша бірден шалғанмен де балық сүйегіндей көлденең бірдеме тамағына тұрып қалғандай әсер етті. Қалдан-Серен ол жағына ұзақ алаңдаса сыр алдырарынан сезіктеніп, қайратына міне орыс елшісіне арнаған сөздерін майдалай төкті:

	– Сіздердікі ойластырылатын ұзақ шаруа ғой. Шешуі де қиын. Былай жүрсек арба сынады, былай тартсаңөгіз өледі. Сіз Ресейге бодан ел – кішкентай Қалмақ хандығын соқыр ішекке балайсыз, ал ұлы ел Ресейдің өзінің де іргесі шайқатылып тұрғандай көрінеді бізге. Император атанған ұлы патша – Петрдің дүние салғанына міне, екі жыл. Одан көп бұрын өзінің мұрагер баласын ол ұлы патшаның өз қолымен өлтірткенін білеміз. Ал Петрдің орнына оның қатыны отырыпты. Қатын болғанда қайбір қатын дейсің. Соғыста тұқынға түскен жат жұрттық біреу дейді.Ұлы ел – Ресей бұған неге намыстанбайды деп, біз жағамызды ұстаймыз.

	Қалдан-Серен осылай жорғалатқанда кенет Сетержаптың қос жанары тіптен отша жанды. Соның аржағынан жүзіндегі нышан, бояулар адамның көзін қызықтыратындай айқындықпен ағы ақ, қызылы қызыл түспен тіптен қаныға атойлады. Қалдан-Серенге деген мұның алдындағы назары мына соңғысының қасында түкке тұрмастай. Жалпы бұл кіші ханымның тұлабойындағы ең бір күшті жаратылған бөлігі осы көздер еді. Оның казіргі қарасы мен соған орай өзгерген қалпынан әдейілеп назар аударған адам бөлек бір пиғыл ұшқындарының шашырағанын жаза баспай таныр еді.

	Сетержап Ресейдің ұлы патшасының бақи кеткенін естігенмен оның орнына қатынының қонжиғанын, әрі ол қатынның нәсілі орыс та емес, ат артына бөктеріліп келген жат жұрттық тұтқын екенін естімеген еді. Бұдан әріде Қалдан-Серен тағы бір бөгде ақпарларды көйкитті:

	– Біз неге жағамызды ұстамаймыз? Ол қатын қай қатын дейсіз ғой. Ресейден қатынаған бәз біреулер ол жағын да тәптіштеді. Егер ұлы патша өзге елдің өзі сияқты патшасының қызын, не қарындасын алып жатса құба-құп қой, мынауың соғыс кезінде талайдың бауырынан өткен қаса жәлептің өзі дейді. Ал ендеше.

	Бұл сөздер орыс елшісінің емес, ең алдымен Сетержаптың ішіндегі отына одан әрмен май құйды.

	– Жә, – деп, Қалдан-Серен әрі көсілді. Енді көбіне төмен қарап сөйледі. – Орыстар патшалыққа кімді қалайды өз еркінде. Тек біз көрші ел ретінде сондай патшасы бар елмен қалай қатынас жасаймыз деп, қатты дағдарыс үстіндеміз. Себебі, сізді осында жұмсаған Тобыл губернаторы біздің көп өтінішімізге атүсті қарайды. Осы жолы сіз арқылы жіберген сый-сияпаттары баланың ойыншығы сияқты ылғи ұсақ-түйек бірдеңе. Осындағы орыстұтқындарды сіз көлденең тартасыз, ал сондағы қалмақ тұтқындар жайлы біз одан басқаны қойып, мардымды жауап та ала алмадық. Жарайды, ондағы қалмақтұтқындар азшылық шығар, солай екен деп, осындағы орыс тұтқындарды сізбен бірге аттандырып жіберсек, ол қатын патша, әрі жат жұрттық, әрі тәртібі жаман патша қатыгездік жасап, бұларды қойша бауыздатпасына кім кепіл? Өйтіп, біз олардың обалына қалсақ, Будда әулием бізге мысқалдай да кешірім жасамайды.

	Сетержап өтірік-расы аралас емес, Қалдан-Серенге шын мәнінде ризалық сезіммен қарады. Әкесі Сыбан-Рабтанмен салыстырғанда әлдеқайда жүйрік ойлы, іш кеңістігі мол, қырағылығы басым Қалдан-Серен Сетержапқа өзі танымаған бөгде бір дүниенің есігін айқара ашып жібергенге ұқсады.

	Ал орыс сержанты Д. Ильин үшін Қалдан-Сереннің жауабы әдеттегідей қалмақтарға ғана тән, айқын бағыт-бағдары жоқ, тек адамды адастырып әкету үшін ғана ойлап табылған бұлың-бұлыңға ұқсады. Соны сезе тұра шикілігі шиедей қызарып бетіне шыққан елшісымақ Қалдан-Сереннің ымырасыздығына қайыру беруге дәрменсіз. Әрі оның қалың қабақтың астындағы қаршығадай көздеріне, күрең қызыл беттеріне, уысқа сыймас қап- қара сақал-мұртына бір түрлі сескене қараған сыңайы бар. Сірә, орыс сержанты қаншама ақыл-ойы шектеулі жан дегенмен осы ұрғада қонтайшыдан кейінгі екінші тұлғаның кім екенін жақсы түйсінген. Қару-жарақсыз, қонтайшыға ұқсап жап-жаңа ұзын сары жейде киген, қозғалысы баяу, көп жайда аз сөйлейтін, есесіне бет жүзінде, тұлабойында, тіпті саусақтарының тырнақты ұштарында да күш-қуат дегенің тұнып тұрған осы бас қолбасының түр-түсінің өзі-ақ, «кімнің кім екенін танып ал» деп адағайлап тұрғандай.

	Осы аралықта тағы бір атап айтарлығы – екі жақтың да сол кездегі бір тарихи өзгерістен бейхабарлығы еді. Осы жаз туар қарсаңда Ресей астанасында үлкен бір дүрбелең өткен. Аталмыш Бірінші Екатерина патша мамыр айында дүние салып, соңғы тынысы үстінде тақты Бірінші Петрдің он екі жасар немересі Петр Алексеевичке беру туралы өсиетке қол қойған. Сөйтіп, тарихта Екінші Петр деген атпен белгілі бұл жасөспірім неме басына тәж кигенмен, бүкіл Ресей билігі бір кездегі Бірінші Петрдің оң қолы – А.Д. Меньшиковтың қолына Кәшкен. Мына орыс сержанты Д. Ильин Тобыл қаласына бұл жаңалық жетпей бері аттанып кеткендіктен оны қайдан білсін?

	Алайда, Д. Ильиннің аузына қақпақ қойылуы осындай бейхабарлықтан, не өз басының елші ретіндегі тауансыздығынан ғана емес, біраз пәле сол бір жылдардағы орыс империясының сыртқы саясатын белгілеушілердің пиғыл-ниетінде жатыр еді. Шығыстағы Қытай басшылары орыстарға үсті-үстіне хат жолдап, Еділ бойындағы Қалмақ хандығын Жоңғарияға қарсы айдап салып, өзара қырқыстыруды, сөйтіп, жоңғар жерін бірге жаулап, бөліске салуды ұсынса, Мәскеу мен Петербордағы ең бір ақылды бастар ондайлықты өздері үшін ұтымды деп таппады. Қайта «жоңғарлар орыстарға залалсыз, Жоңғарияны бөлшектеп жойып жіберсек, ол қиырда көп күш ұстауға шамамыз жоқ осындай шақта Пекиндік ашқарақтарды шекарамызға жақындатып аламыз. Жоңғарлар жөнінде байсалдырақ саясат қажет» деп көрегендік жасады. Сосын да сержант Д. Ильинді осылай аттандырарда оның миын шағып отырып, осы саясаттың қыр-сырына әбден-ақ қанықтырған. Демек, Ресей билеушілері үшін осы Жоңғария жерінде тамұқ азабын шегіп еңбек етуші бес жүзге тарта орыс жанкештілерінің өмірі мен тағдыры екінші саптағы мәселе.

	Д. Ильин қаншама тайыз адам дегенмен де тап сол жағын ұғуға жараған. Оның аса өрекпімей тартына сөйлеуі де содан-тұғын.

	Орыс елшісі мен Қалдан-Сереннің сөз алмасуларынан кейін Сетержап мүлде басқа кәсіпке көшті. Ту сыртынан, екі жағынан самсаған нөкер әйелдердің қақ ортасынан жарқырай жайнап, қарсы беттегілердің кейбіреулерін көз ұшығымен арбай бастады. Оған нөкер әйелдердің де қолқабысы тигендей. Бұл нөкер әйелдердің бәрі жақсы киінгенмен де ажарсыз жаратылған сорлылар еді. Бірінің әжімі тарам-тарам да, екіншісінің жақ сүйегінде қамшы, ия таяқ ізі кесе-көлденең тартылған. Үшіншісі мұрнын тайлақ басып кеткендей танауы таңқиған неме де, төртіншісінің көздері алайып, бір түрлі қарасы жаман, өзіңді ішіп-жеп бара жатады. Бесінші, алтыншының да бет-әлпеттерінде сондай кемістіктер мен жетімсіздіктер тайға таңба басқандай айқын. Міне, осы сықпыттылардың қақ ортасынан балқып туған айдай Сетержаптың жүзі қалай жарық шашады десеңші. Осындайлық нөкерлер ертудің де кейде пайдасы шаш етектен екенін кезінде Бригитта құлағына құйып еді-ау.

	Сетержап бірауық кіші Черен-Дондукке қарады. Сұлулығымен қоса ішкі мейірбандылығын да соған арнағандай соншама биязы да, әрі сүйсінген қарас. Өзіне бір түрлі жақын тарта, татулыққа, достыққа шақырған ымға келіңкірейді. Қансонарда көздегенін мүлт жібермейтін мергендігі бар, көздері отты да қырағы кіші Черен-Дондук мұны қалай байқамасын? Байқады да, әрі кіші ханымның назарындағы бұрын болмаған бөлек райды қоса ажыратып, тұлабойы дір етті. Мана Сетержап алғаш көрінгенде оған жаман қабақпен қараған басы енді сол күнәмді немен жуып-шаямын дегендей басқа бір әпселеңге ұшырады. Сетержап та жуарақпанда көздерін тайдырып әкетпеді. Әлі түтін түтетіп үлгермеген, салт басты, сабау қамшылы Черен-Дондук өзі сияқтылар үшін Сетержап сынды перідей сұлу, сайтандай сиқырлы әйелдің мұндайлық назары өте қауіпті екенін еске алып жатпады. Тек бір кезде өз әкесі – үлкен Черен-Дондукпен талай кикілжіңге барған, өз басымен де пәлендей тілеулестігі жоқ мына әйелдің бұлайша жарқ етуі бойдақ жігіттің іш дүниесін қас пен көздің арасында ұйқы-тұйқы етті.

	Кіші Черен-Дондуктың осы күйге жеткенін тез таныды да Сетержап оған «осы тойғаныңмен бола тұр» дегендей енді кәрі зайсан Санжиге көшті. Санжи кіші ханымның бұл назарынан тіптен мәз-мейрам болды. Енді қайтсін? Қонтайшыдан гөрі бас қолбасы Қалдан-Серенге жақындау, кейде соның жорықтарына қосылып, ұрғадан көп-көп уақытқа ұзап кететін бұл көне көз тарлан жақында қонтайшының қаһарына ілікті. Тіпті Қалдан- Серен де ара түсіп жарытпағандай. Тек Сетержап араласқасын ғана Сыбан Рабтан бетінен қайтып, Санжи бұрынғы тұғырына қайта қонды.Бұл жағын Санжи қалай ұмытсын? Сетержап ескіден келе жатқан кәрі зайсанды бір сәттік ықыласпен осылай бір жарылқап тастады да, олардан кейінгі бас зайсандарды көз жанарына іліктірді. Оларда да Сетержапқа деген ризалық сезім пайда болғандай.Бұләдісті кіші ханым бүгін ғана қалтасынан суырған жоқ, соңғы бірер айда қонтайшы айналасындағы ығай мен сығайдың біразына іш тартып, өзіне қаратқан. Қазір де кіші ханым назарынан көкіректеріне жылылық барған Баодурь мен Чимбиль өзара оның көркі мен адамгершілік қасиеттері туралы алтын мен күміске бергісіз үш-төрт теңеумен алмасты. Оны бұлардан кейінгі бас зайсандар да естіді. Олар да алғашқы екеудің ілтипатын қайталады.

	Осы екі ортада даяшы кәнизәктар легі шұбырып, қызмет көрсетті. Олар кеткесін қонтайшы бастап, бәрі шарап толы кеселерін көтерді. Сол кезде Қалдан-Серен тамағын кенеді.Бұл оның сөз сұрағаны еді. Сыбан Рабтан үнсіз рұқсат етті. Қалдан-Серен аузын ашып үлгерген жоқ, қасында кіші қолбасылардан екі адам бар Шұна-Кашка кірді. Осы бас қосуға Шұна-Кашканың да о бастан қатысуы керек еді, қайда жүргені белгісіз бұл енді ғана бас сұғып, төмен жақтан орын алды.

	Қалдан-Серен жұрттың қолдарындағы шарап ішілмей тұрып, ойындағысын айтып қалуға тырысты.

	– Біз Қазақ ордасының жерін басып алдық дейміз де мынау Борқораның етегінен ұзамаймыз. Біздің көп жұрағатымыз осы сөзімізге сенбейтін де сияқты. Менің ішімді тескен бір ұсыныс – осы Жоңғарияның ұлы мәртебелі қонтайшысының ұрғасын сол бұрынғы қазақ қоныстарына, қазіргі біздің жерімізге қарай көшіру керек. Атап айтқанда Шу өзенінің бойында қаз-үйрегі қаңқылдаған Төрткүл атты тамаша мекен-жай бар. Ерте- ерте замандарда, бізден көп жыл бұрын өтіп кеткен ата-бабаларымыз мекендеген киелі жер аталады. Менің таңдауым осы.

	Аренар сөзді іліпәкетті:

	– Бас қолбасы бұл хақында менімен алдын-ала ақылдасқан еді. Алайда, қазақтардың әлі біржола жыны басыла қойды деу қиын. Біз осы Іле өзенінің бойынан ұзамасақ қайтеді. Осы Іленің суымен ағып барсақ, Балқаш көліне тірелетін тұста дарияның екі жағалауында да нағыз аяқ көсілетін кеңістіктер далиып жатыр. Аң мен құсы, балығы қандай десеңші. Әзірге табан тіреуге тап сол жақ қолайлы.

	– Жоқ! – деп салды Сетержап. – Меніңше Жоңғарияның бүкіл әскерінің бас қолбасысы Қалдан-Серен өте дұрыс айтады. Бізді Іле дариясының жағалауына байлап қойған қай құдай? Естуімше Шу өзені де бұдан кем соқпайды. Әрі Қалдан-Серен айтқандай өзі киелі жер болса неге көшіп бармасқа? Егер қазақтар бастықпаған асауға ұқсаса отқа қыздырылған темірді жалаңаш кеуделеріне жапсыру біздегі зіңгіттей-зіңгіттей қолбасылардың қолынан келмей ме?

	Үлкен үйдің ішін бір гуіл кернеді:

	– Апырай-ә, қазақ даласына дейсіздер ме?

	– Бұл бұрын басымызға келмеген ой екен.

	– Шу бойы, Төрткүл атадыңыздар ма?

	Осылай шуласып, бәрі жел соққандағы қоғадай жапырылысқанымен басқа ешқайсысы не қостағанға, не қарсылыққа ұқсас ешбір нышан білдірмей бәрі қонтайшы жаққа алаңдасып, «сол не айтады» дегенге көбірек көңіл бөлді. Ал қонтайшының аузынан әзірге леп шығар емес. Қалдан-Серен карсы беттегілерді тегіс көзімен бағып отыр. Орыстарды да мұқият бір сүзіп өтті. Шведтерден тартып алынған Балтық жағалауына олар да жаңа астана салып жатыр емес пе? Бас қолбасының осы назарын байқағанмен қазақ даласының жағрапиялық жағдайын білмейтіндіктен Д. Ильин үндемей құтылды.

	Қалдан-Серен тағы сөйледі:

	– Ал менің бәз бір қолбасыларым, ақылшыларым Жоңғария байтақысын тура Ташкент қаласына көшіруді қалайды. Гүлзарлы әсем шаһар, зәулім сарайлары – бәрі дайын.

	Лубсан хан артқы сирағын құмай тазы тістеген түлкідей шиқылдаған жаман дыбыс шығарды. Онысы созыңқы басқа бір дауысқа ұласты.

	– Жо-жо-жоқ!Ұлы мәртебеліні құзғындар ұясына ма? Жо-жоқ! Мен олай қарай ұлы мәртебелі қонтайшыны өлсем жібермеймін. Ол үшін алдымен менің мына екі қолымды шабыңдар, сосын әкетесіңдер. Жо-жо-жоқ! Құзғындардың қу даласында тыныштық жоқ, ұясынан ұлы мәртебелім не бархадар таппақ?!





Бұл жөнінде басқа ешқайсысы аузын ашпады. Сірә, жауапкершіліктен қорқатын сиякты. Әрі Лубсан ханның күдігі негізсіз емес екенін бұлар да өз іштерінен саралағандай. Сыбан Рабтан мен Қалдан-Серен де пікір талап етіп, тақақтамады.

	Осыдан көп ұзамай мәжіліс аяқталды. Күн екіндіден ауып кеткен. Қонтайшының көрші бөлмеде жантайып, көз шырымын алатын уақыты жетіпті. Бәрі орындарынан тұрып, табалдырықтан сүріне-қабына ары аттап жатқанда сәл кейіндеген Сетержап пен Аренар арасында бір сөз өрбіді. Сетержап айтты:

	– Бригиттаны бірер аптаға менің құзырыма бере тұрсаң қайтеді? Құдалар келе жатыр, ақылдасатын шаруалар бастан асады, тіпті.

	Ал Аренар безілдеп қоя берді:

	– Күннен жарық айдан көркем ұлы мәртебелім, құдай үшін өтінемін, тап осы жолы буынсыз жерге пышақ сала көрмеңізші! Қонтайшы мен бас қолбасының шұғыл тапсырмасы бар еді, Бригиттаның сол жөніндегі көмегі маған ауадай қажет. Әрі менің екі жерлесім ауырып, әл үстінде жатыр. Соның ем-домына да Бригиттаның шипалы колын жаратпақпын. Құдай үшін, ұлы мәртебелі ханым!

	Сөйтіп, іште қонтайшы қасында тек Сетержап қалды да, бәрі сыртқа қотарылды. Сірә, осы бүгінгі отырыстың бар мән-мағынасы Қалдан-Сереннің соңғы ұсынысында жатыр еді.Бұл өзі бас қолбасының өз басында да аса пісіп-жетілмеген шешім. Қонтайшының келісімімен осылай ұрғадағы ең биік лауазымдыларды жиып, оған әрі орыстарды қосып, байқаусызда әлдеқалай ауыздан шығып кеткен сөз есебінде орталарына тастай салу, сөйтіп, олардың бұл жайды өз ой електерінен өткізуіне мұрсат беру, жалпы ол жайында аужайларын байқау – міне,бүгінгі түп есеп осыған саятын еді.

	* * *

	Сыртта, күзетші, қызметші сияқтылар, әрі дәруіштер тым көп екен. Бәрі жыртылып- айрылып, іштен шыққандарға көбісі тарпа бассалғандай қимылдар жасады. Ия, мұнда әрбір үлкен-кіші қолбасылардың, бас зайсандардың, оның ішінде ламаның да, Аренардың да басыбайлы өз адамдары бар. Солар өз қожайындарын қаумалай, қолтықтай өздеріне тиісті жайларға қарай әкетуге асықты. Алайда, олардың ешқайсысы қызметшілердің жетегінде кете қоймады. Бәрі де бір-бірінің ауыздарына алаңдасып, үйіріліп тұрды. Бұлардың ішіндегі елгезегі – мына Ілеге құятын Кеңсай өзенінен төмендегі Ақсудағы бұтханадан келген лама еді. Ол көпшілікті қақ жарып кетіп бара жатқан Қалдан-Сереннің соңынан далбалақтай жүгірді:

	– Ұлы мәртебелім, ұлы мәртебелім, іште пікір өлгенше деген ғой, мен бүйтіп, мәжіліс шорт аяқталады деп ойламадым, сосын да айтып үлгермедім. Егер қонтайшы ұрғасын қазақ жеріне көшірсек, онда мына Будда әулием ерекше нұрын төккен бұтханалар бар мына мекен шығыстағы аждаһа Қытайдың өңешінен өтіп кетпей ме?

	Қалдан-Серен оған жүрісін бұзбастан, тіпті мойнан да бұрмастан жауап берді.

	– Будда әулием ерекше нұрын төккен бұл өлкені Қытайдың өңешінен өткізіп қойып бізге не қара көрінді? Ең тәжірибелі қолбасылардың қарамағындағы бірнеше әскер қосындары осында қалады.

	Лама бұл сөздерге қанағаттанбағандай одан әрі безілдеді.

	Қонтайшы отырған сарайдан шығып, жоғары қарай өрлегенде көше сияқты кең алаң ашылды. Ол алаңның екі жағында араларында жиырма-отыз қадамдай қашықтық бар басқа сарайлар тізбегі басталады. Қалдан-Серен сірә, солардың біріне кіріп жайғаспақ секілді. Әрі бас қолбасы жалғыз емес, оған Аренар мен сыртта күткен жиырмашақты қарулы адамдар ерді. Лама оларға оқты көзін бір қадап қойып, тағы бірдеме айтпаққа сүріне-қабына жанталасты.

	– Қорықпа, бұтханаларға тыққан байлықтарың ешкімге қолды болмайды. Біле-білсең ұлы науқан әлі алда, онан да байлықты жер астында шірітпей қосымша әскер жасақтарын құруға үлес қос, – деп Қалдан-Серен тұлымын күнге ойнатып, одан әрі аршындай басты. Әрі ламаға ұрлана көз қиығын тастады. Ал лама нағыз тақыс қудың өзі еді, бас қолбасының қарасынан түсі бұзыла қойған жоқ.

	Бұлардың бұтханасы төмендегі Ақсу өзенінің шатқалында. Ақсу дегенде ол өзі арақашықтықтары екі шақырымдай ғана үш сарқырамадан тұрады. Оларды жергілікті ел Ақсу, Орта Ақсу, Шет Ақсу деп бөлек-бөлек атайды.Бұлардың бір ерекшелігі – өрдегі биіктерінде жабайы алма ағашы, жаңғақ дегенің өте бітік өседі. Әсіресе, алма дегеннің көптігі сондай, жаз соңына, күзге қарай дөп-дөңгелек қышқыл жеміс үш өзеннің үшеуін де бөгеп тастайды. Бұтхана Орта Ақсудың бойында, Іле дариясынан отыз-кырық шақырымдай жоғарыда, биік жартасты ойып-ойып жасалған бірнеше қуыс. Бірінде будданың аса ірі тас мүсіні бар. Басқа қуыстарында аю, қасқыр, жолбарыс сияқты жыртқыштардың да бейнелері тасқа айналып, мелшиюде. Тас кенерелерге темір қадаларды бұрандаша енгізіп, оларға қалақ тастар төсеп жасалған баспалдақ, кер жол арқылы бір қуыстан екінші қуысқа өтуге болады. Қысы-жазы үзілмейтін ұзын етекті ламалар сол кер жолдармен жоғары-төмен шұбырып, кейде мың бұралған алып жыланды еске түсіретінін қайтерсің.

	Алайда, бұл бұтхананың көрген жанды таң-тамаша етерлік басты ғаламаты бұл емес. Осындағы ең үлкен қуыстардың бірінің қақ ортасында әмсе су толы үлкен қазан тас бар. Оған төбеден су тамып тұрады. Бір қызығы қазантастан неше шелек су алсаң да ол ортаймайды, ал өзімен өзің қойсаң төбеден қанша су тамғанмен ернеуінен асып та кетпейді. Міне, мына лама сол бұтханадан келіп отыр. Ал бұтхананың бұдан зорырағы сонау алыс шығыста, Іле дариясына теріскейден құятын Қас өзенінің бойындағы Нылқы атты елдімекеннен үш-төрт шақырым жоғарырақта. Іле дариясының осы теріскейіндегі бұтханалардың ең үлкені сол. Лхаса қаласындағы ғибадатханаларға баруға шамасы жоқтар осында келіп, қуыршақ құдайға құлшылық жасайды. Алайда Орта Ақсу өзеніндегі кішкентай және Қас өзеніндегі үлкен бұтхана екеуі де Лхаса қаласындағы далай-ламаға көптен-көп тәуелді. Мына лама сондағы далай-ламаның бір тапсырмасымен келіп, түртінектеп жүр.

	– Жоғары мәртебелім, мені бір сәт тыңдаңызшы, егер Будда әулием сіздердің ұлы қозғалыстарыңызға сәулесін түсіріп, жәрдем етсін десеңіздер сіздер де Будда әулиемнің ризалығын тудырарлық іс қылуларыңыз лазым ғой.

	– Құп дедік!

	– Будда әулием өзі аян беріп, мазалаған шығар. Лхаса қаласындағы далай-лама сіздерге біз арқылы үлкен өтінішжолдап жатыр.

	– Ия, құлағым сізде! – деп, Қалдан-Серен аздап толыса бастаған денесін ауырсынбай одан әрі аршындай басты.

	– Жаңа мәслихат үстінде айтпаққа оқталып едім, сырт көздің көптігі тіл-жағымды қарыстырды.Ұлы мәртебелі қонтайшы оңаша отырыста тез шаршағыш болып жүр, көп нәрсеге мән бермейді. Лхаса қаласындағы далай-лама қонтайшы және сіз, басқа да қолбасылар, бас зайсандар, аса ауқаттылар өз балаларын, немерелерін Лхаса қаласына діни оқуға жіберсін деп, үсті-үстіне өтініш жолдауда.

	– Біз қан төгіп, Будда әулием нұрын шашарлық кеңістікті ұлғайтамыз, ал атыңнан айналайын қасиетті далай-лама қол ұшын беруді, қаржылай, заттай көмек беруді ойламайды.Бұл ақылға сыйымды нәрсе ме?

	– Егер сіз шынтуайттап сәлем айтсаңыз, куәлік ретінде бірер бас зайсанды қасыма қоссаңыз бұлөкпе-наразыңызды мен мұқият жеткізугеәзірмін. Далай-ламаның қолын ашық қылудың жолы осы ғой. Әрине, далай-ламаның оқуға балалар жіберу туралы қолқасын да жерде қалдырмасаңыз.

	Қалдан-Серен кілт тоқтады да ламаға бастан-аяқ көзжүгірте бастады. Тек осы жолы ғана лама бас қолбасының қайратты жүзінен аз-кем сескентенін сездіріп қойды.

	– Сіз мына сарайға менімен бірге кіріңіз! – деп бұйырды ақыры бас қолбасы. Ол сарайда лама жарты бие сауымындай болды да аса көңілді жүзбен шықты. Сырттағыларды алдарқату мақсатында:

	– Бас қолбасының құзырында қымыз өте жақсы ашытылады екен. Ішкенде тура жан сарайыңды ашып жібереді, – деп өтірік тамсаныпқойды.

	Манағы қонтайшы сарайының маңына келіп еді, мұнда халық әлі ығы-жығы екен. Біраз әйелдер, жас қыздар жағы көбейіпті. Жұрттан оқшау, өз күзетшілерінің қасында бас зайсан – кіші Черен-Дондук тұр еді. Оған бір дәруіш көптен іздеген қамқоршысын ұшыратқанай ентелете басып жетті де басын жерге тигізе иіліп сәлем берді. Сақал- мұрты алдыңғы өңірін жапқан, көздері үш бұрышты, киімдері олпы-солпы дәруіш мынау бес қаруы түгел сай бозбала жігіттің қасында тіптен мүсәпір кейіпке енді. Тек көмекейінен сөз саудыратқанда керемет екен:

	– Жоғары мәртебелі бекзадам, мен сенің әкеңді де жақсы білемін. О ондай қолбасы бұл қалмақ қауымында тумаған ғой. Осыдан он жылдан астам уақыт бұрын сонау Ертіс бойында орыстарды қойдай қырған, талайын көгендеулі қозыдай етіп, осында әкелген сеніңәкең мынау Жоңғария патшалығының бір қабырғасын тіреп тұрған діңгек қой. Жоғары мәртебелі бекзадам, мен қазақ даласынан келдім ғой, сонда сенің өз басың туралы бір қызық хикаят естідім, қазақтардың сенің мәртебең өсіп, бас қолбасы болып кете ме деп, қорыққандарынан түн ұйқысы бұзылады екен. Былай жүрші, – деп кәрі дәруіш кіші Черен-Дондукты төмендегі сарайлардың тасасына қарай шақырды. Жанына майдай жаққан сөздерді сусылдатқан дәруіштің тіліне еріп, кіші Черен-Дондук солай жылжыды. Бір сарайдың тасасынан Сетержап шыға келді. Мана қонтайшы қасында қалған кіші ханым әлдеқалай мұнда жүр екен. Оны көргенде дәруіш тіптен есі тана ұшып-қонып, үш бүктеліп, маңдайымен қара жерді одан әрмен соққылады. Сосын талмай сампылдап, жаңа кіші Черен-Дондукке баяндаған жайларының шындығына Сетержапты куәлікке шақырғандай онысын үсті-үстіне қайталады. Сол кезде торғын түстес ұзын жібек көйлегі күнге шағылысқан сұлу ханым да тілге келді:

	– Будда әулиемнің атын атап, ант етейін, ата-анамыздың көзіндей елжіреген мына аспан мен жер қоса куә, тап осы таза құдай жолындағы жанкешті мүсәпірдің сөздері қоспасыз алтындай шындық. Мұндай дыбыс менің құлағыма баяғыда-ақ жеткен. Тек Қалдан-Серен екеуің туыстас жандар болған соң араларыңа от салудан қашқақтап, естіген жайды естіген жерде қалдырып жүре береміз. Тісіміздің арасынан ағат бір сөз шықса ел ішінің ду ете қалатыны бар. Сосын қайтейін? Аузымызды күшпен буып ұстаймыз да. Әйтпесе, жаңағы рас сөз. Қазақтар Қалдан-Сереннен гөрі сенің айбарыңнан жаман үрейленеді екен. Бүкіл Жоңғария әскерін бастап кетпей осында қонтайшы қасында бас зайсан атанып, омалғаныңды олжа көретін сияқты.

	Үшеудің бұл сұхбаты тез басталып, тез аяқталды. Ханым сұлу жүзін кіші Черен- Дондукке қарай тағы да айқара ашып, көздерімен көкірегін қытықтады да тайып тұрды. Жас болғанмен бас зайсан – кіші Черен-Дондуктың іш дүниесінде өзінің бүгінгі жағдайын олқысынған бір жаман ашқарақтық оянды.

	Тағы бір сәттен кейін жаңағы дәруіш басқа бір сарайдың тасасында жамылғысы бар қызметші әйелдің қолынан күміс ақша салулы дорба алып жатты.

	* * *

	Осы күннен бастап, қонтайшы байтақысы ойын-сауық ордасына айналды. Ол ойын- сауықтың шамшырағы қонтайшының әлгі Еділ бойына ұзатылмақшы үш қызы еді. Оларға нөкер қыздар, осы өңірдегі басқа да көрікті жаратылған перизаттар қосылды. Тіпті кейбір қызметші кәнизәктар да уыстан шығып кетіп, солардың тобына қосылды.

	Әсіресе, үш ханышаны суреттеуге тіл жетпейді. Тізеден биік етіп жасалған жайпақ сәкілердің үстінде секектеп, сықылықтай күліп, би билегенде, ән салғанда айналада ине шаншар жер қалдырмай анталасқан жұрттың ауыздарының суы құрыды. Ия, адамға байлық та қосымша өң береді, бақыт та оның сұлулығын арттырады.

	Ойда-жоқта басталған осы дыр-думанға кенет Сетержаптың өзінің де қосылып кетпесі бар ма? Мұны көріп кейбіреулердің ішегін тарта уілдегені бір топ садақшы адырналарын қатты керіп, сұр жебелерін қатар ұшырғандағыдай дыбысқа ұқсады. Хан-қарасы, бай мен жарлысы аралас алашұбар қауым бүйтіп таңырқамай қайтсін, үш ханышаға «ауыздарыңды буып, тырп етпей отырыңдар» деген кіші ханым кенет көбікті толқынның ен ортасынан көкке атылған ақ сазанша күнге жарқырай аспанға секірді. Әрі ол ұрғадағы баршаның көз жанарлары түйіскен осы шат-шадыман, ойын-сауыққа әрдайым жаңа көйлекпен келіп, бойына жапсырған алтын, гауһар, жақұт сияқтыларды күн сайын ауыстырды, сөйтіп, құлпырғанның үстіне құлпырды, өзіне сұқтанушылардың іш дүниелеріндегі өртке қу шөпті құшақ-құшағымен тастады.

	Шешелерінің мұндай мінезі көздеріне оттай басылған онсыз да ұшпа, желөкпе үш ханыша тіптен шектен шықты. Еділ бойына осы үшеуімен бірге кетуге дәмелі нөкер қыздар кеуделерінде бұйыққан бар өнерлерін осы күндерде аямай шашып-төкті. Олардың арасында небір өнерпаздар бары тап осы күндерде оп-оңай танылды. Күміс көмей әнші, денесі сүйексіз жаратылған биші, тұлабойларына жылан оратылған сиқыршы, көктен күміс теңгеліктер жаудырған көзбояушы – бәрі адағайлап бой көрсетті. Тек олар өз өнерлерін Сетержап пен оның үш қызына деген жағымпаздық құралдарына айналдыруы ғана сол өнер атты қасиетті ұғымға көлеңке түсіретінін ескермеді.

	Шындығында бұл тамашаның өзі сол нөкер қыздардың үш ханышаны желіктіруімен басталғаны да осындағы ең бір сүңғыла, қырағы көздерге шалынып қап еді. Енді бірер күн, одан кешіксе мұндай мүмкіндік көзден бұл-бұл ұшар деген кәнизәктар есебі бәрін де өстіп жанталасқа түсірді. Әнеукүнгі қонтайшы ордасында үнсіз сарғайған музыканттар тобы, оған қосылған басқалары да бар, мынау Талқы асуының етегі, Кеңсай өзенінің жағасы атты мекеннің жанды-жансызын тегіс алуан түрлі сазға бөледі. Бірде жіңішке, бірде жуан, бірде созылмалы, енді бірде кілт үзіліп, өзгеше құйқылжитын әуендер бірін-бірі баса-көктеп, адамның ойы мен қиялын әр саққа жұлқа тартады. Алыста мал қайырған бақташыларға қонтайшы ұрғасынан жеткен үн кейде ұлыған иттің даусына да ұқсап кетеді.

	Сыбан Рабтан да, Қалдан-Серен де, бас зайсандар мен кіші қолбасылар да мұның бәрін көре тұра тыйым салуды ойламады, сабыр сақтады. Ақыры Ехе Абуғай елшілігі келіп жететін де күн туды. Сонда ғана бұл ырду-дырду сап тыйылып, оның құлақ түбіндегі ызыңы ғана қалды. Елшілікті қарсы алу рәсімі басталды. Енді күмбірлеген күй мен мың бұралтқан биді жұрттың жаппай жамырасуы ығыстырды. Қалдан-Серен Ехе Абуғай адамдарымен екі күндей ғана дидарласты да өзге шаруаны басқаларға тапсырып, өзі Қазақ ордасына қарай жүріп кетпекке қамданды. Осы екі күнде ол Ехе Абуғайдың жеке өзімен де, оның қасындағы сегіз зиялы қонақпен де көп жайдың басын шалып, Еділ бойындағы Қалмақ хандығының бүгінгі жай-күйіне әбден қанды. Шұна-Доба туралы да сыр тартты. Елшілік адамдары ештемені жасырмағансыды. Мұндағы ен басты мәселе сол Еділ бойындағы Қалмақ хандығын – мына орыс сержанты соқыр ішек атаған кішкентай елді осы Жоңғарияға қарай көшіру еді. Осы төңіректе Қалдан-Серен Ехе Абуғайды мықтап шырмады. Ал Ехе Абуғай оның қиындығын жолдағы Қазақ ордасындағы тынышсыздықпен түсіндірді. «Еділ бойындағылар Ресей үкіметінің қабағына қарап іштен тынып, жіпсіз байланып отырған жоқ, егер жол ашылса орыстардың «әп бәрекелде, жолдарың болсынын» күтпей-ақ бір-ақ күнде дүрк көтеріліп, малын айдап, сынапша сырғып кетуге әзір».

	Бұл өткен жолы да көлденең тартылған себеп, дәйек. Қалдан-Сереннің мұны мойындамасқа лажы бар ма? Егер қонақтардың сөздерін теріске шығарып бақса, онда олардың өз тұжырымдарына дәлел ретінде сонау Жайық, Жем, Ойыл сияқты өзендер бойындағы оқиғаларды судай сапырып кеп бермесіне кім кепіл? Ия, бас қолбасының бұл жайда судағы балықтай бұлқынысы, асығыстығы мүлдем абырой әпермейді. Сосын да ол елшілік адамдарының уәжін көңілге тоқығандай раймен артық сөзден қашқалақтады.

	Тап жүрер қарсаңда қонтайшы ұрғасынан шығыс теріскей бетте, Борқора жотасына біршама жақындау маңда Аренар мен Бригиттаға бөлінген үлкен бау-бақша бар еді. Бұл соған келді. Швед оқымыстысымен қосалқы бір жайларды талқыламақшы. Аренар Қалдан-Сереннің бұл келісінен еш жақсылық күтпесе де бас қолбасыға барынша жылы ұшырауға тырысты. Бригитта да солай.Бұл күндері Бригитта әлденелерді сылтауратып, қонтайшы ұрғасына қарай аттап басуды қойып еді. Әрине, оған Аренардың ақылы әсер еткені даусыз. Осы швед әйеліне әлі де көз алартып жүрген Сетержаптың мінезі бұларды амалсыз сақтыққа үйреткен.

	Қалдан-Серен Аренардың Іле бойлап, Балқаш көлі жаққа барып қайтуын өтінді. Себебі, әнеукүнгі қонтайшы ұрғасын солай көшіру мәселесі әлі толық шешімін таппаған, көпшілік пікірі жер жағдайын, ел жағдайын әлі де анықтай түсу керек дегенге сайды. Қалдан-Серен Аренарға әкелген ішкі нобайларын былай сарықты:

	– Әнеукүнгі өзің ұсынған Іле дариясының төменгі сағасы да көңілге қонымды. Біз қандай күнде де сол сағада үлкен әскер шотырын ұстауымыз керек. Іле дегенің Балқаш көліне жақындай сай-салаға тарамдалатын үлкен өзен ғой. Құмдауыт, масалы дегенмен де жылқы мен қой сүйсініп жейтін шөбі көп. Әсіресе, қыста жақсы. Оны өзің де әспеттедің.Бұл жайын сол жаққа барысымен Сары-Манжы, үлкен Черен-Дондук, тағы басқалардың да ақыл таразысына сал. Сары-Манжы Шу жақта да, үлкен Черен-Дондук Іледен теріскейдегі Қаратал, Ақсу өзендерінің жағалауларында ғой. Бұрынғы қазақ жерінің қыр-сырына олар сен екеумізден көбірек қанды. Әлде мен айтқандай Шумен төмен ағып, әлгі Төрткүл маңын қалаймыз ба? Әлде Ташкент қаласы ма? Қай бағдар бізге оңтайлы? Қонтайшы ұрғасын солай көшіру деген отқа тамызық тастаған сияқты осы төңіректегі жақсы мен жайсаңның іштегісін қоздыру ғой. Шындығында оған ерте. Тек әскер шоғырын ұстайтын, қысы мен жазында да мал қыңбайтын, әсіресе, мініс аттарын баптауға қолайлы бір немесе екі-үш бекіністітұстар керек. Анау бекініс-қалаларды жаңбырдан кейінгі саңырауқұлақша қаптатқан орыстардан үлгі алмақ парыз. Мүмкін осындағы орыс тұтқындарды да сен нұсқаған жаққа айдармыз.Мұның бәрі ең алдымен сенің ақылыңмен шешілетін мәселе. Не қажеттің бәрін ата, ештемесін бүкпе! Тек жете ойланып іс қылайық!

	Аренардың көкірегінде қарсылық, наразылық сияқтыларға орын бар ма? Аузын әрең икемге келтіріп тапқан сөздері:

	– Мынауыңыз жол жабдығы санап тауысқысыз үлкен сапар ғой. Екі аптадан ертерек қозғала алмаспын. Әрі осындағы үш-төрт қандасымыз науқастау, оларға қолқабыс керек.

	Қалдан-Серен оған да кеңшілік етті. Осымен шаруасы бітіп орнынан көтерілмекші еді, кенеттен бас қолбасы тұлымды басын салбыратып, ерлі-зайыпты шведтердің көз алдында ауыр ойға шомды. Қас-қабақтарынан әлденелер жерге үзіліп түсіп жатқандай бір түрлі оқыс әсер етті. Қара темірден әрмен берік жаратылған бас қолбасының бүйтіп күрт сынған түрін Аренар мен Бригитта бұрын көрмеген сияқты. Екеуі де оның айналасында ұшып- қонып, жік-жапар болысты:

	– Ұлы мәртебелім, сізді әлдебір уайым меңдегенге ұқсайды ғой, білуге болар ма екен, мүмкін көмегіміз тиер, ақыл-кеңес жағынан септесерміз, – десті. Сәлден соң Қалдан- Серен басын көтеріп, ерлі-зайыпты шведтерге самарқау қарады да алдындағы шарап толы кесені басына бір-ақ төңкерді. Соның қызуы бойына жете бергенде бір сыр ашты:

	– Осы біз о баста бір үлкен қателік жіберген сияқтымыз. Кейде сол ішімді қыжылға толтырып, құрдымға тартып әкетіп бара жатады. Сендерге сарқып арылмасам болмас.

	Осы бұрнағы жылы да Ресейден бізге бір адамдар келді емес пе, солардың ішінде көзәйнек киген, жан-жағына алақтап қарай беретін біреуімен сәті түсіп, оңаша сұхбаттасып қалып едім. Сол айтты: «Мен өз Отанымнан гөрі, жалпы адамзат баласын көбірек ойлайтын жанмын», – деді. «Мойны ырғайдай тұштаңдаған неме, сен адамзат баласын ойлап жарытарсың»– деп алғашында оған іштей кекіріндім де. Байқасам жаңағы әлдеқайда тереңге сілтейтін неме екен. «Сіздер, – дейді ол, – мына Қазақ ордасын бекер шапқансыздар. Сіздер қазақтармен тілі де бір, ділі де бір халықсыздар, тек діндеріңіз басқа. Ал дін дегеніңіз ғылымға сүйенсек қиялдан туған нәрсе. Ол қиялдан туған нәрсені бастан сілкіп тастап, қазақтармен ауыз жаласып, күш біріктіру керек еді. Сөйтіп, бір- бірімен жаптасып жатқан өз жерлеріңіздің азаттығы үшін тізе қосып шайқасуға сақадай сай тұруларыңыз керек еді. Енді не болды, қазақтар да шабылды, сіздер де көп игіліктеріңізді ит рәсуә еттіңіздер. Сіздер үшін ең улкен қасірет – шашыраңқылық қой. Ол да келіп маңдайларыңызға байланды.Бұл бәз біреулер үшін аузына дайын ас салғанмен бірдей. Мүмкін сіздер сол бәз біреулердің шаптүрткісімен осындайлыққа ұрынған шығарсыздар. Әйтеуір не керек, Қытай мен Ресейдің сіздердің ұлан-ғайыр далаларыңыз бен тауларыңызға деген тәбетін одан әрменқоздырдыңыздар». Міне, ол сөйдеді. Мен алғашқыда «Сен найсап, діні басқа пәле, «Будда әулиеме шәк келтірдің» деп, оны қақ маңдайдан пергім келді, тек әлденеден ұнжырғам түсіп, райымнан қайттым. Енді Будда әулиемнің атымен ант етейін, сол көзәйнекті қылмойын орыста арамза пиғылдан жұрнақ та жоқ, қайта хас қамқоршының аяңкөстігі ме деймін.

	– Ия, дәл төбесінен түстіңіз. Ол орыс теңіз түбінен жақұт ілген сүңгуірдей ойдың асылын сыйлаған екен сізге, – деп салды Аренар. Солай ағынан жарылды да тез тілін тартты. «Жаңылмайтын жақ, сүрінбейтін тұяқ жоқ», дәл осы турашылдығы арқылы швед инженері өзінің де жаңсақ басқанын ұқты. Енді ше... Сан жылдар қалмақтардың қазақ жерін жаулауына қосқан үлесін осы бір ойсыз ашықауыздықпен теріске шығарды емес пе? Әуел баста алдыңа мұрат етіп қойғаның түптің түбінде өз халқыңның мүддесіне қайшы келсе, бүкіл өмірде сарп еткен күш-қабілетің өз ойыңдағыға қарсы бағытталғанын жер ортаға келіп сезінсең не болмақ? Адам үшін ең ауыр күйзеліс осындайда туындамай ма? Бұл әрине, мына жерде ең алдымен Қалдан-Серенге қатысты. Оған қарағанда швед оқымыстысының жарасы әлдеқайда жеңіл.

	* * *

	Қалдан-Серен сол күні жүріп кетті. Қасындағы көбіне күзет мақсатындағы шағын әскермен Іленің арғы бетіне өтті де Кетпен жотасы арқылы сонау Ыстықкөлге тартты. Іле бойлап төтелемей мына айналма жолды таңдауын бас қолбасы жолай Ыстықкөл бойындағы өндіріс орындарына, әрі көлдің төменгі батыс жақ жағалауына шөккен үлкен әйелі Қарабас ханымға соға кету қажеттігімен түсіндірген.Бұл тұста осыдан екі жыл бұрынғы бір оқиғаны еске алған жөн... Ия, осыдан екі жыл бұрын Қалдан-Серен сол өз отбасын, әрі оның айналасындағы елді қазақтың ежелгі Сарыарқа атты сахарасына таяу кеңістіктердің біріне көшіріп апарған еді. Алайда, ондағы тынышсыздық, бейсауат жүргіншілердің молдығы Қарабас ханымды астынан су шыққандай шошаңдатты. Оның бұл шошаңдауы басқаларға да көшіп, айнала үркіншілік сезімін қаулатты. Бұдан бара-бара бас қолбасының өзі де қобалжыған. Сөйтіп, бір-ақ күнде нық байламға келген. «Жоқ, мен ең алдымен өз бала-шағамның қауіпсіздігін ойлауым керек, нем кетер дейсінге салуға басқалар да жетеді!» Сөйтіп, сол 1725 жылдың күзі аяқталар қарсаңда қыс қары түспей Қарабас ханым айналасындағы елді Ыстықкөлдің батыс жағалауына қайта көшіріп әкелген.

	Бұл сырт көзге алғашында бас қолбасының абыройын опырған қылық көрінген. Тек кейін ол бөгде жайларды ойлап тауып, онысын мұнысымен сабақтастырып, істің тігісін жатқызып, жаймалап жіберген.

	Ал түбінде бұл ерсілі-қарсылы қозғалыс бір оң шаруаның да ажарын ашқан. Ашқаны сол – Қарабас ханым қайта көшіп келгесін ЬІстықкөл айналасы Жоңғарияның екінші байтақысына айналды... Ал үшінші байтақыны Қазақ ордасының жүрек тұсынан орнату керек. Бірақ бұл мәселенің түпкілікті шешімі әзірге қара көрсетер емес. «Жо-жоқ, оны ұзын арқан, кең тұсауға салу жөн емес, тез шешімін табу керек. Швед инженері бастап, басқалар қостап, Іле ме, Шу ма, Ташкент пе, жоқанау Қаратау бойы мен Сарыарқа ма, әлде солардың бәрінде ме, тұрақты әскер қосындарын ұстайтын орыс үлгілі бекіністер салынса ол істің ірге тасы қаланды дей бер».

	Ия, бас қолбасының ол хақындағы оңашадағы ойлары осылай құбылмалы да келуші еді. Кейде ішінде борасын соққандай өзіне-өзі ие болудан да қалатын.

	Ал қазір әлгі көзәйнекті орыс айтқан уағыз да, әрі оны Аренардың құптай жөнелгені де есіне түсіп, бүкіл денесіне әлдекім саусақ жүгіртіп қытықтағандай дүр сілкіндірді. Ия, осыншалық соғыстар арқылы қазақ пен қалмақ арасы бітіспес жаулыққа айналды. Бодан елміз деп, көлгірсігенмен де қазақтар оннан-мұннан бұрқ еткізіп, соғыс ашып, қалмақтардың күшін ойсыратып кетіп жүр. Ия, олармен тонның ішкі бауындай араласу күннен-күнге қиындап барады. Не шараны жүзеге асырған жөн? Әлі де сол қарудың күшіне сүйенеміз бе, жоқ, басқа амалы табыла ма? Басқа амалы табылса шіркін!

	Қытай дегенің әне, Халханы қайтармақ түгілі өзге қабырғаңды сөгем деп өзеурейді, күш көрсетеді. Осыдан екі жыл бұрынғы қылығы анау – Үрімші, Тұрфан, Хами үшеуін қабат басып, жоңғарлар батыл қимылдағасын ғана бұл үшеудің алғашқы екеуін босатып, Хамидің арғы жартысына тастай бекініп, қасқая қарап отыр. Ал Халха туралы сөйлескісі де келмейді. Бар сылтауы Лубсан хан мен оның баласы Дан-Жунды тірідей қолдарына түсіргісі келеді. Жоңғарлардың Қытай тарапынан қойылған бұл талапты орындамауының да көп себептері бар ғой. Тек қазір Қалдан-Сереннің қиялы одан гөрі өзәкесі Сыбан Рабтанның басындағы кейбір өзгерістерге ауытқыды. Байқайды, қонтайшы соңғы кездері Қытай жөнінде тым солқылдақтықка ұрынып жүр. Халханы, басқаны аузына да алмайды. Бар аңсары Қазақ ордасына ауған сияқты. Осыдан жеті-сегіз жыл бұрын бірер зайсансымақтар «біздің Қытайға әліміз жетпейді, онан да қазақ жерін біржола жаулайық та, соның кең-кең қуыс-қолтықтарын паналайық, сонда біржола тынышталамыз» депақылдымсып еді. Жо-жоқ,Қалдан-Серен ондай қашалақтықпен өлсе келіспейді, қайта Қытайдың азу тісін қағудың әрекетін жасайды. Әне, бір әрекеті мұның біраз айдынын асырды. Тек бір түсінбейтіні, қонтайшы әке неге Қытайға қарсы қандай да бір ұсыныс жасалса, одан көбіне үндемей құтылмақтай жерге қарайды. Ал Қазақ ордасы тіл ұшына іліксе жандана басын көтереді. Әлде бұл да жаңағы қоянжүрек зайсансымақтың уағызына бой алдырған ба? Жо-жо-жоқ,Қалдан-Серен осы сапардан кері оралғасын бұл мәселенің басын мықтап ашады. Жалпы әкелі-балалы қонтайшы мен бас қолбасы арасындғы кереғарлық әлгі швед инженері Аренарды өз Отанына қайтару-қайтармау төңірегінде емес, түптеп келгенде нақ осы мәселеде жатыр еді.

	Ыстықкөлге жеткенше бас қолбасыны тек осы тақілеттес ойлар мазалады. Көлге жеткесін ауық-ауық табиғат суреттерін тамашалап, басын әртүрлі сауалдар тоғысынан арашалауға талпынды. Әр жерде түнемелікке тоқтаған сайын сондағы әскер қосындары есебінен жаңадан адамдар қосылып, шоғыры ұлғая түскен. Бірақ Қалдан-Серен ол шоғырдың ортасында емес, жападан-жалғыз жортқандай көбіне өзімен-өзі. Кейде айдын үстінде жосылған ақ шағалалар көңілін аулайды. Батыстан жел соққанда көлдің суы қатты толқып, жағаны соққылайды. Ышқынған үн шығарады.Бұл соны да кейде қызықтағысы келеді. Мұнда тауды қиып көлге құлаған өзендер қадам басқан сайын кезігеді. Кейде сол өзендерді көзімен бойлап, тау болмысының бедері мен қуыс-қуысын қуалайды. Ия, Күнгей Алатау осы көл жағалауынан қарағанда кейде керіліп, ажарын толық ашады да, кейде мұнардың астында қалады. Тіпті ашық күнде де келбеті әлденеше құбылып, ескі таныстай үйреншікті жүзі жоққа ұқсайды. Бірде тауға аспанда жүзген бұлттардың ойдым- ойдым көлеңкесі түссе, енді бірде оның қойнау-қойнауларында сол ақ шөкім бұлттардың өздері аунап жатады.

	Ал мұндағы кеш суреттері қандай шіркін. Бірде Қалдан-Серенді осындай бір кешкілік зауал шақтағы табитат сиқы керемет еліттірді. Қалың шоғыр әскер түнемелікке тоқтауға қолайлы жер іздеп, біраз жүріп қап еді, жаңа ғана тауды қиып, көлге құлай аққан бір өзен жағасын аса жаратпай одан өтіп кетіп, сонысы үшін сандарын соқса, енді екінші бір өзенге жете алмай тағаттары таусылуда. Тек ол жағына бас қатырған Қалдан-Серен жоқ. Бұған салса осы кеште осынау салдыр-гүлдірдің ортасында-ақ бұләлі де жер ұтқысы келіп еді. Себебі, батыс көкжиек бір түрлі қайталанбас бояуға малынған. Әншейінде күндіз су жағасында аялдап, шомылып, аздап жалаңаш тұрсаң етіңді тез күйдіретін бұл Ыстықкөлдің күні енді батыс көкжиекке жетіп те өзінің ғажайып өнерін көрсетіп жатқандай. Апырай, дұрыстап қарашы. Анау бұлттар неге соншама өртеніп барады. Қалдан-Серен осындайлық таулар қуысында неше жылдық ғұмырын өткергенмен бұлттардың кешкілік апақ-сапақта мұншама қызылға оранғанын бұрын көрмегендей.Бұлт емес, оттан суарған нағыз шоқ сияқты. Бас қолбасы ат үстінде тепектеген қалпы сол бұлттардан көз айырмады. «Жаңағы өзен жағалауында тоқтауымыз керек еді, келесісі алыс сияқты ғой» деп дауласқандардың сөздерін құлағына қыстыратын емес. Қайта осындай кеш суретін тамашалауға жағдай жасаған өз оққағарларына, қызметшілеріне дән риза сияқты.

	Кенет басқа бір сезік Қалдан-Сереннің жүрегін осқылады. «Апырау, батыс көкжиек үстінде бұлттардың мұншама қызылмен көмкерілуі талыстай керілген қазақ жерінің тағы бір нүктесінде Торғай даласындағы сияқты қалмақтардың қаны судай шашылып жатқан жоқ па? Балқыған темірдей көз қарықтырған мынау сол қанның сәулесі емес пе?» Қалдан- Серен қаншама әлуетті жан дегенмен де әрбір жоңғарлық сияқты ырымшылдық атаулыдан құралақан емес, бірақ ондайлыққа соншама бой алдырып, анау-мынау істен тартына қоятын да мінезі жоқ. Енді ғана өзінің сол қайсарлығынан ада-күде айрылып, құрдымға батқан бейшарадай-ақ жан-жағынан тал қармағандай бір оқыс қимылды керексінді. Тек әлі де батыс жақтан көз айырар емес. Мұның қос жанарында да құдай берген құдірет жетіп-артылатын еді. Сол құдірет, қайраттың бәрін бұл ақтара жұмсап, әлі де солай қадалып берді.Ұзақ қадалды. Аттың тепеңдеген жүрісі, қайшыланған қос құлағы, басқа жүргіншілердің ауыздық, үзеңгі, құйысқан сияқтыларының салдыр-гүлдір, сарт- сұрты, кешкі ауаны қақ жарған дауыстары мұның көңілін бөлер емес. Бір жағы мұнартқан тау, бір жағы шылп-шылп еткен көл суы, қоңыр салқын ауа – бәрі бір мезетте жоғалып кетіп, батыс көкжиектегі оттан суырған шоқтай албыраған бұлттар мен Қалдан-Серен екеуі бірін-бірі баққан, жекпе-жек шайқас жағдайында оңаша қалғандай.

	Енді бір кезекте бас қолбасы тағы бір табиғат сиқырының куәсі болды. Әлгі қып- қызыл бұлттар сол батысқа созылған Күнгей Алатаудың үстіне қарай орын ауыстырып, тез қарая бастады. Осы екі ортада іңір қараңғылығы да қоюланып еді. Енді әлгі қара бұлттар ұзыннан-ұзақ созылып, өзінен таяқ тастамдай алда қашып бара жатқан әлдебір жұнттай қараны қуған аңға ұқсап кетті. Жұнттай қараны енді-енді қуып жетіп, асап қоярдай аузы арандай ашылып, азу тістері мен тіліне дейін сояулана көрінгендей. Алдыңғы аяқтары мен артқы аяқтары керіле созылып, нақ бір қансонардағы құмай тазының келбетіне келеді. Енді оның алдындағы жұнттай қара екіге бөлініп, ұсақталып, жан-жаққа тырағайлады. Соған орай қуғыншы аңның да кескіні өзгеріпті. Енді ол да денесі ұлғайып, бөлшектеніп, қошқылданған тау қырқасынан жоғарырақта жайылып, жоғалып бара жатты. Әлгі қашқын жұнттай қара да із-тоз қалдырмай ыдырап барады.

	Жүргіншілердің алдынан көлденең өзен кездесті, бәрі үйіріле тоқтағанда қуғыншы да, қашқын да біржола жоғалып бітіп еді. Бұл сурет Қалдан-Сереннің уайымына уайым қосты. Түнде қатты елегізіп ұйықтады. Оны тау өзенінің сарқыраған даусынан көріп, өзіне төсекті жағалауға тым жақын салған қызметшілерін іштей сыбады. Бара-бара ұйқы бұзған су емес, манағы кешкілік көріністің әсерінен әлі де арыла алмағандығы екенін пайымдады. Ия, солай. Ол сурет бас қолбасыны әлдеқайда салихалы ойларға жетелейді. Біз қазақтарды қудық, олар қашты, енді бір заманда қазақ та жоқ, олардың орнын басқа бір қара түйнектер басты. Әлгі мойны ырғайдай, ұшқалақ мінезді көзәйнекті орыс елестеп, ол өз пайғамбарлығын нақтылы дәлел арқылы сыпаттап, сампылдап тұрғандай. Швед инженері Аренар мен оның білгір әйеліБригитта да соның жағына шығып алып сауысқанша шықылықтасып, көзәйнекті орыстың сөздерін құптасады. «О, буддаәулием, өзің сақтай гөр!»

	Ия, бұл түнде Қалдан-Сереннің басынан көп қиял өткерілді. Соның бірі әнеукүнгі қонтайшы ұрғасындағы мәслихат төңірегінде еді. Оның өзі әдеттегіден өзгешелеу мәслихат болғаны көрер кезге айқын. Көп адамдар оған қатыстырылмады. Мысалы, осы ұрғадағы аға лама, басқа да діни қызметшілер. Тіпті шұнақ құлақ хатшы Солонь-Даржидің де отыруын қонтайшы қаламапты. Әлгі ең байырғы қызметшілер Цуй, Кашка, Бурокорган дегендер қайда? Қонтайшы ұрғасындағы ең сенімді жанкешті қызметшілер осылар емес пе еді, енді бұл аталғандар екінші саптағыларға айналып, олардың орнын басқалар басыпты. Қалдан-Сереннің бұл бірінші байқауы емес, ұрғадағы басқа да үлкен-кіші лауазым иелері, күзет бастықтары сәл шетке ысырылып, тың адамдардың сорпа бетіне шығуы жиілеп барады. Шетке ысырылғандар әдеттегідей зым-қайым жоғалмайды, олардың жасы ұлғайғандығы, кейбір жаңсақтықтары, әртүрлі лауазым иелерімен болған текетірестері сылтауға айналып, екінші сапқа көшіріле салады. Бір ғажабы, мұның бәрі сыртқы ажарына қарасаң, қонтайшьшың тікелей нұсқауымен жүзеге асырылуда, ал шын мәнінде ол өзгерістердің темір өзегін бұраушы басқаның қолы сияқты.

	Бұл ретте бас қолбасының көзіне бірінші елестеген өзінің кіші шешесі Сетержап. Аға лама, басқа да діни қызметшілер қатыстырылмаған жиынға ол өзінің желбуаз күң қатындарын үйірімен әкепті.

	Жә-жә, әрі тереңдеме, бұл жиынға белгілі бір адамдар шоғырының ғана қатысуы Қалдан-Сереннің өз ішкі саясатына да сай келеді. Мысалы, қонтайшы ұрғасын қазақ жеріне қарай жылжыту мәселесі жөніндеұрғадағы аға лама, кіші лама, басқа да діни қызметшілер не айта алар еді? Мықтағанда, әлгі Ақсу өзенінің шатқалындағы бұтханадан келген ламаның сөздерін қайталар еді. Тіпті одан да әрірек кетіп, іріткі салып жүрер ме еді кім білсін? Бұл мәслихаттың басты мақсаты орыс, швед адамдарына, өздеріндегі ең ақылды бастарға ұсыныс тастау, соңынан олардың пікірін жиыстыру. Бұл жұмыс әлі аяқталған жоқ. Тек сонда да бір жарқ еткен нәрсе көпшілік швед оқымыстысы Аренардың пікірін қоштаған сыңайлы. Ия, Аренардың енді өзұсынысын өзінің іске асыруына жол ашқан жөн.

	Осылай бір толғап барып, бас қолбасы өзге жайларға ауды. Ең алдымен осы бет алысының түп қазығы не екенін де ойша саралады. Ия, осы Ыстықкөл жағалауындағы өндіріс орындары, әрі одан әрідегі Қарабас ханым айналасы. Ал одан әрідегі Шу бойындағы жас қолбасы Сары-Манжы әскерлерінің жай-күйін өз көзімен көру. Ал осылардың ішіндегі ең бастысы өзінің үлкен әйелі Қарабас ханым қоныстанған аймақ. Әсіресе, сондағы Ташкентте Бұхара саудагерінен сатып алынған өзінің жас келіншегі тапқан кішкентай сәби. Ия, бұл тоқал өткен жылы ер баланы дүниеге әкеліп еді. Екі әйелі бар Қалдан-Сереннің бұл алғашқы сүйген ұлы, есімі Лама-Доржи. Бас қолбасы сол кішкентай Лама-Доржидің қалай өсіп жатқанын өз көзімен көргісі келеді. Жалпы Қарабас ханым айналасын мынау Талқы асуының етегіндегі ұрғаға келтірмеуіне бір себеп те сол іңгіләған нәресте Лама-Доржидің қауіпсіздігіне байланысты еді. Жалпы, Қалдан-Серен өзіне туған әке – Сыбан Рабтан ордасындағы көп ешкімге сене бермейтін. Анау Сетержап, оның санасыздау болғанмен де ет-сүйегін жарып шыққан баласы Шұна- Кашка, әрі екеуінің де көкірек сүйектеріне ойылып жазылған Шұна-Добаға байланысты кекті қыжыл. Бұдан қонтайшы ұрғасындағы иттің итаяғына дейін хабардар. Қалдан-Серен мен Сетержап екеуінің қабақтарына қараса-ақ соған орай текетірес қашан басталар екен деген сабырсыз ынтаны байқайсың. Міне, осындай жағдайда, қонтайшының іші-бауырына дендеп енген Сетержап пен оның баласы Шұна-Кашканың оң қабағын иемдену үшін әлдебір жандайшаптар бас қолбасының іңгәлап, дүниеге жаңа көзін ашқан ұл баласына қолын қандап жүрмесіне кім кепіл? Тіпті Сетержаптың өзінің де қолайлы жағдайда ондай қастандықтан тартынуы екіталай.

	Ия, мұның бәрі Қалдан-Серенді сақтық мәселесін бірінші кезекке қоюға мәжбүр ететін. Сосын да жас қолбасы Сары-Манжының әскерлері Шу бойында дегенмен осы Ыстықкөлдің төменгі етегін жайлаған Қарабас ханым қонысынан аса жырақта емес. Ол бір жайдан бұларға батыс жақтан төнер зобалаңға тосқауыл еді. Сары-Манжы қаршадайынан Қалдан-Сереннің қоластында қалыптасып көтерілген қолбасы. Бас қолбасы күйеу балалары, бұл күндері есімдері шартарапқа әйгілі Шарыш пен Сайын-Бөлекке қалай сенсе осы Сары-Манжыға да солай сенеді. Әрі Сары-Манжы мына екеуге қарағанда саясат майданында да әлдеқайда алғыр, не мәселені де кеңінен ойлап шешуге қабілетті.Бұл күнде Сайын-Бөлек пен Шарыш осыдан екі жыл бұрын Қытайданәзер арашалап алып қалған Тұрфан асуы мен Үрімші жақтағы әскер қосындарында қалдырылса, Сары-Манжыны алда әлі де ұлы науқандардың исі аңқыған Қазақ ордасының желкелігінде ұстап отыр. Егер қонтайшы ұрғасы Іле дариясының төменті ағысы, Балқаш көлі жаққа немесе басқа бір өлкеге көшірілсе Сары-Манжыны да солай жылжыту о баста-ақ көзделген.

	Ойлай берсең ой көп, Қытай мен екі араәзірге тыныш дегенмен оның да әуселесі көп, осыдан екі жыл бұрынғы қылқа мойын, көзәйнекті орыс оқымыстысы ескерткендей Жоңғарияның екі жақпен бірдей шайқасам деп, шаты айрылып кетпес пе екен әуелде?

	Осының бәрін саралап кеп, бас қолбасы кербез де керім тоқалдың қойнындағы кішкентай сәбиін еске алады. Ол жай сәби ме, өзінің болашақ мұрагері емес пе? Міне, соны қолына ұстап, маңдайынан, мойнынан иіскегісі келеді.

	Бұл түнгі шала ұйқының бір ерекшелігі әкесі Сыбан Рабтан түсіне енді. Жарқабақта тұрып, сай табанындагы Қалдан-Серенге қолдарын бұлғай береді. «Маған тезірек жет» дегені ме, жоқ, «аулағырақ жоғал» дегені ме, сол жағын бас қолбасы дәл айыра алмай шала бүлінеді. Қалдан-Серен қайтсе де әке райын дұрыс танығысы келіп, оған жақындауға жанталасады. Тек әке көтерілген жарқабақ тым биіктеп, әрі алыстай бұлдыраңдап, оған қоса екі ортада салдыр-гүлдір, ойран-топалаң басқа бір әпселеңдер орын алады. Бас қолбасы бар күшін жұмсай әкеге қарай ұмтылады, енді байқаса жаңағы әкесі көтерілген жарқабақта өзі тұр екен.Бұл қалай, әке қайда? Ештеме біліп болмайды, айнала толған аласапыран, гуіл. Кенет әлгі қылқа мойын, көзәйнекті орыс оқымыстысы көзіне шалынады. Қалдан-Серен соның ақылын сұмдық керексініп, жарқабақтан құлай соған жүгіреді. Бірақ ол да оңайшылыққа түспейді. Орыс оқымыстысы өзіне қарай жан ұшырған бүкіл қалмақ әскерінің бас қолбасысына назар да салмайды, өзі сықылданған басқа біреулермен саусағын көкке ербеңдете әлденені мыжып барады. Енді бірде төңіректі түгел көмкере бу бұрқырайды. Бүкіл әлем ақ тұманға айнала еш нәрсені айырғысыз күйге ұшырайды. Қалдан-Серен әлі де жаңағы қылқа мойын, көзәйнекті орыс оқымыстысын табам деп далбасалайды. Бірақ ол құрғырың мынау ақ тұманның арасынан қалай таптырсын, жоқ, жоқ. Қалдан-Сереннің аяқ-қолында әл қалмайды, міне сондай халде ол ұйқысынан оянды. Басын көтеріп қараса уақыт ай-жай, тау баурайының кедір-бұдыры көзіне бірден шалынып, өңдегі тіршілік қалпы заматта-ақ есіне оралды. Айналасында терекше сорайған оққағарларының, күзет бастығының да сұлбалары Қалдан-Сереннің тез ес жиюына ықпал еткендей.Бұл жатқан жерінен түрегеліп, жан-жағын барлағанда ғана байқады, жұрттың бәрі әлдеқашан тұрып, ас-суларды дайындап, кеш оянған бас қолбасыны күтіп қапты.

	Осы таңертеңгілік ас қарсаңында төтенше оқиға орын алды. Аспазшылардың бірі, орта жастардағы қалмақ өзі дайындаған қуырдақтың бір-екі түйірін аузына салуы мұң екен, «а- а-а» деген ащы үн шығарды да, өз көкірегін, іші-бауырын тырналап, кескен терекше құлады. Құлаған бетте екі бүктеліп, бауырын ішіне ала имиіп, сақинаша дөңгелектене біржола тынышталды. Әрі мойын тамырларының көгергені байқалды.Мұның себебін іздеп, көп бас қатырудың керегі жоқ еді:

	– Асқа кім у салды? – деп Қалдан-Серен акырып кеп жіберді.Мұның ақыруынан тау баурайы жаңғырықты. Аспазшылар бес-алты адам еді:

	– Ұлы мәртебелім, біз білмейміз, біздің жазығымыз жоқ, – деп зар илесті. Бас қолбасы оларды көз жанары арқылы өткізіп тұрып, іштеріндегі сырт нұсқасы сүйкімсіздеу біреуінің басын қылышпен қақ айырды. Атқақтаған қан қасындағыларға шашырады. Олар басы қақ айырылған сорлыдан бұрын құлап, жер бауырлай бар дауыстарымен естіген жанның төбе құйқасын шымырлата боздасын келіп. Айнала әскер аяқтарынан тік тұрып, ойда-жоқта ормандай өсіп шыға келді. Бәрі анталай жоғары-төменнен бас қолбасы мен аспазшылар жаққа қадалысты. Осы тұстан мол көрінетін көл айдыны тым тұнжыраңқы екен. Ол да адам жүзіне айналғандай, мынау жағалауда болған, әлі де болар сұмдықтарға үнсіз көз қиығын тастап, шіміріккенге ұқсайды. Тек бар бітіргені осы таңертеңгілікте енді ғана шығыстағы тау шоқыларына асыла сәулесін шаша бастаған күнге күміс қанаттарын шағылыстыра ұшып жүрген шағалаларды қабағымен белгі беріп, алысқа ысырып тастағандай. Сосын да көл беті тіптен жым-жырт. Бұқпантайлап, жасырынып кеп жатқан әлдекімнің сыбыссыз әрекетін еске салғандай-ақ.

	Қалдан-Серен аспазшылардың қалғандарынаәзірше тимеді. Өзінен кейінгі қолбасылардың бірін жұмсап, оларды сұраққа алдырды. Ол қолбасы аспазшылардың тырнақтарының астына ине сұғып та көрді, бәрібір еш нәтиже шықпады. Асқа кім у салды, еш анықталмады. Өлсе де тілін жұтып өлетіндердің нағыз кейпін танытгы. Сосын да таңғы асты басқаларға дайындатып, ең алдымен сол дайындаушылардың өздеріне таттырып көрді. Сосын әуелгі қол-аяқтары байлаулы аспазшылардың ауыздарына құйды. Сөйтіп барып қана Қалдан-Серен мен басқалар тамақтануға кірісті.Бұлар осы әдісті үнемі қолданбаққа пейіл берген еді. Кенет осы таңғы ас бойларына тарап үлгермей жоғарыдан, сонау Талқы асуының етегіндегі Жоңғария байтақысынан хабаршылар жетті. Айналасы жеті-сегіз адам. Аттары да, өздері де әбден титықтап, өлермен халге жеткен екен. Алғашқыда тіл мен жақтары икемге келмей, өздерінің не жаманат әкелгенін бірден ұқтыра да алмады. Осы екі ортада Қалдан-Сереннің іші-бауырын бүрген күдік сонау алыс шығыста Тұрфан асуы мен Үрімшіні осыдан екі жыл бұрынғы соғыста қайтарғанмен, Хамиді жартылай басып жатқан қытайлықтарға байланысты еді. Қайтсе де сол Қытай атты аждаһа Тұрфан тауы мен Үрімшіге қайта бассалды, тіпті одан бері жылжып келе жатпасын. Мыналар сөз жоқ, сол басқыншылар хақында ақпар әкелді, ол жақтан төнер басқа кәкір жоқ.

	Осы күдікке қатты бой алдырған Қалдан-Серен тіпті шабармандар ес жиып, өздері- өздеріне келіп, не хабар әкелгендерін айта бастағанда бұл олардың алғашқы сөздерінен қақас қалды. Айнала жұрт ішегін тартып уілдей бастағанда ғана бұл басын қатты сілкіп, келгендердіқайта сөйлетті. Сонда ғана мұның не сұмдық екені санасына жетті.

	Ия, Жоңғария қонтайшысы Сыбан Рабтан ойда-жоқта бұл дүниемен қош айтысыпты. Ең бір ғаламаты осы бүгінгі таңғы ас үстіндегі азпазшыдай ол да астан уланыпты. Ол да үш бүктеліп, дөңгеленіп, әрімойын тамырлары көгеріп жатып, соңғы тынысын алыпты.

	* * *

	Жоқ, Қалдан-Серен аса қайратты жаратылған жан еді. Мына суық хабардан көңілі бұзылып, еңсесі түсу, аз сәтке болса да есін жоғалту сияқты әлсіздіктердің бірін де бойына дарытпады. Өз маңдайына сұқ саусағын дік еткізіп қадады да, оған бір ойды апарып жапсыра салғандай түр көрсетті. Бұл жай түр емес, шынында солай еді. Жапсырған ойы сол – басқаны қоя тұрып, тез бір шешім қабылдау керектігін түйсінуі еді. Әрі ол шешімде бір мысқалдай да жаңсақтықка орын жоқ, ұстараның жүзіндей тура кесіп-пішкен жөн, дұрыс бағдардан сәл ауытқысаң ұстараның жүзімен өзің қырқыласың.

	Алғашқы әлетте – бұл өзінің дағдылы үрдісіне басты.Сұлу құлагерді тез ерттетті де жалғыз өзі тау баурайындағы биіктердің біріне қарай өрлеп кетті. Күзет бастығы мен оққағарлар да жапатармағай солай қарай бастырмалатты да, бас қолбасының дағдысын жақсы білетін бұлар оған жетпей тоқтасты. Оқшау биікке Қалдан-Серен жалғыз өзі шықты да көл жақтағы аспан кеңістігіне үңілді. Бірақ оның көз алдында аспан да, көл де жоқ еді, ендігі кезекте туындауы мүмкін ұлан-асыр оқиғалар тізбегі шаңдатып, бұрқасындатып, бәрін бүркеп әкетті. Қалдан-Серен басына ауыр зіл түскен шақта, тез шешім қабылдау керекте осылай көп ортасынан сытылып шығып, таяудағы биіктердің біріне көтеріліп, өзімен-өзі қалушы еді. Бас сүйегінің ішіндегі жұдырықтай ми осындайда қанатын жазып жіберіп, мол кеңістікті бірден шалатын алып теңіз құсындай өзінің құдіретіне мінетін. Ең саф таза ойлар мен алтынға бергісіз оңтайлы шешімдер осындайда қылаңдап, мұның көкірегіне қонақтайтын. Ия, тап бүгін сол мүмкіндікті мықтап пайдаланбасқа амал нешік?

	Қалдан-Серенге қиялшылдық тән дегенмен де мұндайда оған орын жоқ, етек-жеңін тез жиып алатын мығымдығы басым. Ол өз өмірінде бір рет қана болуы мүмкін, екінші мәрте қайталанбас үлкен өзгерістер сағатының соққанын пайымдады. Және де өзі үшін ғана емес, осы өзгерістерге түрткі жасаған басқалар үшін де солай. Тек бір ескерерлігі – осы өзгерістерге түрткі болғандар бұдан кейінгі өз қадамдарын, айла-тәсілдерін күн ілгері қалай да өлшеп-пішіп қойды ғой. Қалдан-Сереннің қазіргі міндеті өзінен едәуір ерте кеткен желаяқты қуып жетіп, басыпозып, қайтсе де сөреге одан бұрын жетуі тиіс екінші желаяқтыңбасындағы жанталасқа келіңкірейді.

	Ия, оның басындағы кішкентай ми осының бәрін сап-сабымен саралады. Ойынан адаспай, алдағы зор мәртебе, немесе ұстараның өткір жүзіне түсірер қатер, екеуін қатар қойып, бірінен айналып өтер, екіншісіне төтесінен жеткізер сара жолды тез зерледі. Мұндайда асығып-аптығу да, жайбасарлық та жолдас емес. Осы отыз бес жасында-ақ ірілі-ұсақты шайқастардың, шытырман оқиғалардың талайында шыңдалған әрбір зерделі құйма құлақ адам ретінде қалмақ қауымында ең жоғарғы мемлекеттік лауазымның бір қолдан екінші қолға өтуі көпшілігінде қанды оқиғаларға ұласатынын бұл қалай жадынан шығарсын? Ия, Қалдан-Серен өзінің кім екенін ең алдымен өзіне танытар ұлы шақтың туғанын түсінді. Соны түйсіне тұра осы биікте ат үстінде жалғыз сорайып, басына келген ой-шешімдердің қыр-сырын талдай мынау дүние ажарына мүлдем басқа көзбен, басқа деңгейден қарағандай. Қалың қабақтың астындағы қаршығадай көздер, бір уыс боп ұйысқан қап-қара сақал-мұрт әдеттегідей қатты түйілген жоқ, қайта әлдебір жайбарақат көңіл күй сәтіндегідей ашылғанға ұқсайды. Ия, бас қолбасы ағынды, долы сезімдердің жетегінде кетпей темірдей ұстамдылық, сабыр, салқынқандылық аулынан тырп етпеуге біржола бекінді.

	Байқаса, алда қолға алынар шаралардың дұрыс-бұрыстығын, ала-құласын салған жерден ажырату мүмкін еместей. Сосын да Қалдан-Серен оның кезек күттірмес, дұрыстығы тайға таңба басқандай айқын ең алғашқыларын іріктеді. Оны тез тапты да төмендегілерге қамшысын шошайтып белгі берді. Оққағарлардың қоршауындағы кіші қолбасылардың бірі атын ентелете бері көтерілді.

	– Шапшаң бес тарапқа жөнелтілетін тіл тасушы-шабармандар тобынәзірле! – деп тапсырма берді Қалдан-Серен. Олар сүт пісірімге жетпейтін уақытта дайын болды. Сол кезде Қалдан-Сереннің өзі де төмен құлап, көпке қосылды. Тіл тасушы-шабармандар тобын өз көзімен бақылап, сынынан өткізді де оңаша алып шықты.Бұлардың бір тобы сонау Тұрфан асуы мен Үрімші қаласы жақтағы Сайын Бөлек пен Шарышқа, екіншісі сонау батыстағы Сары-Манжыға, үшіншісі қазақ даласындағы үлкен Черен-Дондукке, төртіншісі Шу бойындағы кіші қолбасы Шодырға, бесіншісі Сарыарқа атты мол кеңістіктегі өзге қолбасыларға баруы керек екен. Оларға жеткізілетін бұйрықты Қалдан- Серен өз аузымен жариялады:

	– Ол жақтағы қалың әскерден қонтайшының қазасы туралы хабарды әзірге құпия ұстау керек. Қонтайшы қазасын сондағы қолбасылардың өз құлақтарына ғана сыбырлаған жөн. Олар өз кезегінде сондағы әскерге, қазағы, қалмағы аралас қауымға өздерінің оң жамбастарына келетін бір сылтауды ойлап тауып, ең сенімді шағын ғана қолмен тез Талқы асуының етегіндегі ұрғаға жетсін. Жолай ат ауыстырып, күн-түн қатып тез жетсін. Қонтайшы өз ажалынан өлген жоқ, қастандықтың құрбаны ол. Келесі бұйрықты сол ұрғада менің өз аузымнан естісін. Әрі жолай сақтық мәселесін естен шығармасын!

	Кіші қолбасылардың бірі ұлыс-ұлыстардағы тайшылар жөнінде ескертіп еді, Қалдан- Серен «бірінші кезекте оларды қозғамайық» дегенді айтты. Бас қолбасының аузынан шыққан «бірінші кезекте» деген тіркес бәрінің тұлабойына суық су құйғандай әсер етті.

	«Мұның ойға алғаны сөз жоқ оңай-оспақ әпселен емес» деп түйісті қай-қайсысы да.

	Бес тарапқа бағыт ұстаған тіл тасушы-шабармандар тез қараларын батырды. Әрі мұндайда ұшқан құспен жарысатын, тәжірибесі мол ең бір әккілері іріктелді. Қалдан- Сереннің оларға жазбаша берген өкілеттігі де шамадан тыс зор еді.

	Тіл тасушылар кетіп болғасын қалың әскер ішінен басқа бір жансыздар шоғыры әзірленді. Бас-аяғы жиырма шақты адамнан тұратын олар үш топқа бөлініп, бір-бірін өкшелемейтіндей, баса-көктемейтіндей, тіпті бір-бірін білмейтіндей етіп, сол қонтайшыұрғасының өзіне аттандырылды. Оларға қойылған мақсат біреу –әрбір топ, Іленің бергі жағалауына жеткесін аттарын да, киімдерін де ауыстырып, дариядан ары өтеді де, ұрға ішіне кіреді. Сөйтіп, онда тап қазір қонтайшы қазасынан кейін не қам жасалып жатыр, оның бас демеушілері кім, не сөз, қандай өсек тарауда, соның бәріне құлақ түреді де алдағы алты күнді өткізіп барып, жетінші күннің құлқынсәрісінде Іледен қайта бері өтіп, сол жағалауда Қалдан-Серенді күтеді.

	Олар кеткесін Қалдан-Серен бүкіл әскерге «келген жолымызбен кері қайтамыз» деп бұйырды. Аспазшылардың қалғандарына ешкім тиіскен жоқ, жолай әлі де сұраққа алуға уақытымыз болады десіп, оларға арнайы күзетшілер тағайындалып, қоса алып жүрді.

	Жолай да Қалдан-Серен біраз шараларды жүзеге асырды. Соның ең бір қомақтысы осы ЬІстықкөлдің өріндегі, Түп, Қарқара сияқты өзендер бойындағы әскер қосындарының қалдықтарын аяқтарынан тік көтеріп, өзіндегі шеруге қосты. Бұл да әскер ішіндегі ең бір көзі қарақтылар арасында үрей тудырып, сұрқы жаман әртүрлі сыбыс, жорамалдарға ұйтқы жасады. «Апырау, бұл бас қолбасы кімге қарсы соғыс ашпақ» деген сауалдар бірді- екілердің арасында ашықтан-ашық қойылатын да шаққа жетті.

	Жолай тыныс алған жерлерде әлгі аспазшылар тағы да сұраққа алынды. Тіпті біреуі сұрақ үстіндегі ауыр азаптауларға шыдамай кеудесінен жаны шығып құтылды. Өзгелерінің де соның кебін құшуы алыс емес еді. Сосын да бұл шаруа доғарылды. Нағыз үлкен әскер шоғыры Кетпен жотасының бергі ойысында еді. Енді оларды да аяқтарынан тік көтеріп, түгелімен қосып алғанда Қалдан-Серен қарамағындағы күш тіптен ұлғайды. Бір қызығы Кетпен жотасының осы бергі ойысында бас қолбасы тағы бір құпия топты әзірледі. Айналасы отызшақты, ең бір сайдың тасындай сайланған жігіттерден тұратын бұл топтың әрбір мүшесін ол өзі жүріп іріктеді.Бұлардың көбісі осы соңғы шоғырдан қосылған тың жігіттер. Қалдан-Серен оларды оңаша әкетіп, құпиялап, құлақтарына тағы бірдемелерді құйып жатты. Оның не тапсырма екенін мұндағы кіші қолбасылар да білмеді. Сонымен ол топ та бұларданозып алға кетті.

	Қалдан-Серен шеруі төмен қарай сегіз күнге созылса қайтар бетте шамамен төрт жүз шақырымдай бұраң-бұраңы мол сол жолды жеті күнде қусырды. Қазақтарда сияқты қалмақтарда да ол замандарда адам мен малдың сүйегі әлдеқайда берік, ұзақ-ұзақ жортуылдарға көп есе төзімді, қайтар жолда бұл қашықтықты жеті күнде емес, одан шамалырақ уақытта еңсеруіне болар еді, тек Қалдан-Серен әскерді аса дамықтырғысы келмеді. Ең соңғы жетінші түнемелік қарсаңында Кетпен жотасынан теріскейге асып қана қоймай одан арғы ойлы-қырлы кеңістіктен қоса өтіп, кешкілік, күн ұясына батпай Іле дариясына екі бие сауымындай жол қалғанда тоқтасты. Осы бетте бәріне «қару- жарақтарыңды сайлаңдар, ер-тұрмандарыңның бүлінген жерлері болса жөндеңдер» деп бұйырды.Бұл бұйрықтан баршасына осы кеш қызыл-ала қанға боялатындай көрінді. Қалың әскер бас қолбасының айтқанын істеді. Тек неге екені белгісіз әрі мініс аттарының бәрін отқа қоюға жарлық етті. Кетпен жотасынан бері асқасын, бір терең шатқалда сойылған бірнеше малдың піскен еті, тандыр нан, қымыз, басқа да сусындар бар еді. Қалдан-Серен алабөтен молқолдық жасап, сол азық-түлік қорының түгін қалдырмай жауынгерлердің алдына төктірді. Шамамен енді екі күнге жететін тамақты ашқарақ қалмақтар бір кеште асап-күйсеп, сусыннан да міселерінен асқанша сіміріп, сап қылды. Сосын бәрі ұйқыга қисайды. Ұзақ жүрістен қалжырап, жол соқты болғандар үшін бүйтіп ерте жату нағыз мейрамның өзі еді.

	Бұл кеште от жағылған жоқ. Дайын ас, дайын сусын. Сол түнгі қарауылшыларды да Қалдан-Серен мұқият іріктеп, аяқтарынан тік қойды да өзі де ұйқыға басты. Қаншама алағызғанмен бұл өзі баршасы үшін өте жайлы ұйқы, өте жайлы тыныс алу еді. Бас қолбасы оның солай шығуын қамтамасыз етуге бар өнерін салғаны көрер көзге айқын.

	Түн өтіп, таңғы шолпан жұлдызы туар қарсаңда бұлар дүрк көтерілді. Кіші қолбасылар шектен тыс ширақтық жасап, әскер шоғырын бір кісідей атқа қондырды. Енді бұлар Іле дариясына қарай сау желе жөнелгенде нағыз жауға қарсы ұйымдастырылған жорық жағдайындағы күйге түсті. Қалдан-Сереннің не ойлағаны бар, мұны ешқайсысы әлі де ажырата алар емес.

	Бұлар құлқынсәріде Іленің бергі жағалауындағы жыңғыл, жиде, тал тұтаса өскен бір қалыңға келіп бой тасалады. Бұл дарияның арғы бетіндегі қонтайшы ұрғасы орналасқан Кеңсайдың сағасынан оншақты шақырымдай жоғары еді. Айнала тып-тыныш, әзірге таңғы ұйқының құшағында. Қалдан-Серен жарау құлагерін көптің көз алдында ойнақшытып, жан-жағына түнере қарады. Кіші қолбасылардыд бірі оған жақындай күбір етті:

	– Ұлы мәртебелім, оңаша шықпасаңызшы, не деп болады бұл заманда?

	Осы ескертпесімен ол бас қолбасының ойындағысын дәл тапқансып, абырой иемденбек еді. Қалдан-Серен оны да тап басып танып, «абыройды артынан бөлісесіңдер» деп, жүйрік көкірек кіші қолбасыға сыналай қарады.

	Қалдан-Серенді қобалжытқан жәйт – әнеукүнгі осылай қарай алдын-ала ұшырылған, қонтайшы ұрғасынан осы құлқынсәріде тіл әкеп тұруға тиіс үш топтан жан баласының көрінбеуі еді. Байқаса олай емес екен, ол үш топ бұлардан бұрын-ақ Іледен бері өтіп, осы әскерді күткен екен. Тек олар да шамадан тыс сақтық ойлап, жандарын шүберекке түйіп, Қалдан-Серен тұмсық тіреген жерден сәл алшақтау екінші бір қалыңның ішінде бір уыс болып, ұйысып отыр еді. Өздерін бөлек-бөлек жібергенмен Іленің мына жағалауында олар бірігіп те кетіпті.Бұлар таң қараңғылығында әскер шоғырын кештеу байқап, жан ұшырып жеткенше бас қолбасының тағаты таусыла жаздады.

	Енді бұқпантайлайтын ештеме жоқ, бұл тіл әкелушілерді Қалдан-Серен кіші қолбасылардың көзінше сұраққа алды. Олар жапа-тармағай ұрғадағы оқиғаларды өз естіп, көріп-білгендері бойынша баяндасты. Бүге-шігесіне дейін қалдырмай түгендей сөйледі. Мұндайда ұсақ-түйек дегеннің болмайтынын бәрі де жақсы-ақ ұғынған екен.

	Бұлардың ақпарлары таусылар-таусылмаста-ақ Қалдан-Серен жарау құлагерін бұрып әкетті де, оңашалана беріп, сауырынан бір ұрып, аспанға секіртті:

	– Солай екенін өзім де ойлап-ақ ем! – Бас қолбасының сөздері жер жүзі толық ашыла қоймаған осы шақта бәрінің құлағын жарды.Бұл алдағы қам-қарекеттің екі-үш нұсқасын ойша жасап әкелген. Сол нұсқалардың әсіресе, біріне барынша көңіл бөлген. Міне, енді олардың тап осы соңғысы кәдеге асқалы тұр. Сол жерде, сол тұрыста мына тіл әкелушілерден құпияламастан-ақ Қалдан-Серен кіші қолбасыларға шұғыл тапсырмалар берді. Кіші қолбасылар оның бәрін жұтына тыңдады. Енді қайтсін, бастары жас, үміт, мақсат жағы да жетерлік, олар да Жоңғария тарихында жаңа кезеңнің басталғалы тұрғанын айна-қатесіз түйсінді. Әрі ол жаңа кезеңді бас қолбасының бұйрығы бойынша бұлар өзқолдарымен жүзеге асырмақ.Бұл тіршіліктегі ең бір жұлдызы жанар шақтың өзі, егер одан сүрінбей өтсең, қалған ғұмырыңа азық болар абырой, мансап атаулыны күреп алуға жағдай бар. Ондай мүмкіндікті құр жіберу өзіңе-өзің кешірмес ағаттық қой.

	Кіші қолбасылардың ұзын саны жетеу. Қалдан-Серен де, оның әкесі Сыбан-Рабтан да бұл жетілік санды жақсы көретін. Кезінде Қазақ ордасына қарсы қоян жылғы шабуылдың да жеті бағытта ұйымдастырылуының бір сыры осында. Әрқайсысына нақтылы міндеттер жүктелген мына жетеу осындағы бүкіл әскер шоғырын көз ілеспес шапшандықпен жеті бөліп әкетті де дереу сол міндеттерді орындауға кірісті.Мұның ең алғашқысы Іле дариясынан ары өту еді.Бұлар әнеукүнгі Іле дариясынан бері өткенде түбі жалпақ, қарағай ағаштардан қиыстырылған сал қайықтарды пайдаланған. Енді бүгін ғана Кетпен жотасының арғы түстік етегінде Қалдан-Серен өзі жүріп іріктеген отызшақты адамдық соңғы топтың не мақсатпен жөнелтілгені әйгіленді. Сол ең бір азулы да қайратты пәлелерден құрастырылған жырынды топ мұнда керек адамдарды көмекке алып, мына әскерді арғы теріскей жағалауға өткізу үшін көп мөлшерде сал қайықтарәзірлеп отыр екен.Бұлар да өз істерін сырт көзге көрсетпей, түнделетіп атқарысты. Міне, сол сал қайықтармен өтіп шығып, бәрі арғы жағалауға құжынай көтерілгенде Борқора тауының шығыстағы жоталарынан күн көрініп, Талқы асуының етегі атты кеңістікті өз шұғыласымен біржола жайлап үлгеріпті.

	Арғы бетте бұлар сүт пісірімдей уақыт аялдады. Себебі ер-тұрмандарын түзеу, шап тартпаларын қайта тарту, су тиген аяқ-киімдерін дегдіту, ең бастысы, адам мен малдың сәл демігін басуына мүмкіндік беру сияқтыларды ескерісіп еді. Бұл шаралар таусылғасын «әупірімдеп» мол әскер қайта ер үстіне қонды. Жеті бөліктің біреуі ғана Қалдан-Сереннің жеке басының күзеті есебінде қалды да басқалары бір-бірімен араласып кетпестей қашықтықта шоқталып, қонтайшы ұрғасына қарайлап қойысты. Үркіп ұшқан шіл, болат тұяқтылардың табанында тапталған кесірткелер мен келте құйрық жыландар тап осы аралықта мұншалықты әскер шоғырының бұлайша дүрілдеп өткенін бұрын-соңды көрмеген еді. Тап бір жау ордасын шабуға жан беріп, жан алыса ұмтылған орасан әскер лектерінің бет қаратпас жойқын ағыны еді бұл.

	Қақпа маңындағылар бұларды көріп, қақпаны өздері ашты да, жан-жаққа тым-тырақай қашты. Алты бөлік әскер бір-бірімен қақтығыспай, араласпай ұрға ішіне кезек-кезегімен кіріп жатты. Алтауы да өздеріне жүктелген міндеттерді бір мезгілде атқаруға кірісті. Қалдан-Серен құлақтарына мұқияттап құйған сөздер олардың көкірек сүйектеріне ойып жазылған жазудай еді. Жаңылу, жаза басу мүмкін емес. Алдыңғы бір бөлік кіші ханым Сетержап пен оның үш қызын, әрі оларға ең жақын күтуші, қарауылшы күң қатындарды ұстап, кісендеуге тиіс еді. Екінші бөлік Еділ бойындағы Қалмақ хандығынан келген елшіліктітұтқындауға міндетті. Қонтайшы Сыбан Рабтанға берілген уды солардың әкелгеніне Қалдан-Сереннің титімдей де күмәні жоқ. Ал қалған төрт бөлік ұрғаның ішіндегі қарулы күзетті алмастырып, әрі кіші ханым Сетержаптың күн ілгері дайындап қоюы мүмкін әскер шоғырын залалсыздандыруы қажет. Алайда, ұрға ішінде де, сыртында да ондай әскер шоғыры болмай шықты. Соңғы төрт бөлікке тек ұрғаның іші- сыртындағы қарулы күзет адамдарын алмастыру ғана қалып еді.

	Қалдан-Сереннің айналасындағы жетінші бөлік ең соңынан жетті. Тіпті бұлар жеткенше алдағы алты бөлік өздеріне жүктелген міндеттерді орындап та үлгерген екен. Қарулы сарбаздарға ырық бермей, қолды-аяққа тұрмай құлақ тұндыра шырқыраған қыздар мен әйелдердің ортасында шашы дудыраған, ұзын ішкөйлекті Сетержап қана тастүйін үнсіз еді. Ол өзінен бұрын, өзінен кейін сарай ішінен сүйреп шығарылып жатқан жіңішке дауыстылардың ен ортасында қолына кісен салушыларға түк те қарсылық көрсетпей сазарып, тек толық денесі ғана бұлғаң-бұлғаң етіп, құлап түсердей қиралаңдап, әзер тұрды. Қалдан-Серен оны көргенде«мынау анық сол ма» деп, өз көзіне өзі сенбей көп аттылардың ортасынан сытыла шығып, жақындап келіп, ер үстінен еңкейе шұқшиды. Сол мезетте өзінің кіші шешесі бұған жарқ етті. Сетержаптың мына қарасын байқағанда бас қолбасы ат үстінде теңселіп кетті. Кіші ханым мұнытура көкіректен көздеп оқпен атқандай. Қалдан-Серен оның мұндайлық қарасын кейін өмір-бақи ұмытқан жоқ.

	Ұсталғандардың бәрін ұрға қоршауының сыртына шығарып, шығыс бетке қарай едәуір жерге дейін алып жүрді. Сонда жыңғыл, қараған сияқты бұталы өсімдіктер тұтаса өскен қалыңның ортасындағы ашық алаңқай таңдалды. Шыңғырған, ышқынған, талмаусыраған, тағы басқа бірнеше күйге баса құбылған дауыстардан қара жердің өзінің белі қайысардай көрінді. Борқора тауының шығыс биіктерінен біраз көтеріліп үлгерген күннің өзі қонтайшы ұрғасының сыртындағы мына көрініске тура қарай алмай «жоғары өрлей берейін бе, жоқ қайта жасырына тұрайын ба» деп, екі ойлылыққа басып, бір орында шегенделіп қалғандай.

	Ашық алаңқайға кісендеулі әйел-еркегі араластұтқындарды жеткізгенде бұлардың соңынан шұбырған қара-құрада есеп жоқ еді. Қалдан-Сереннің жеті бөліктен тұратын әскері ғана емес, ұрға қоршауының ішіндегі бүкіл қауым қызық көруге асыққандай түгелге жуық осылай қотарылған. Бір жайдан бас қолбасының о бастағы тапсырмасы да соған саятын. Тіпті кейбіреулер мұндайлық іске куәлікке жүруге денсаулықтары жарамайтындықтан үй ішінде, көрпе астында бүк түсіп жатып алуға да әзір еді, бірақ амал не, жоғары лауазымдылардың қалауы солай, көзің ағып, құлағың ойылып, қан тамырларың жарылып кетсе де алдағы көріністерді тамашалауға міндеттісің.

	Сетержеп пен оның үш қызының төңірегіндегі отыздан астам күң әйелдер мен жас кәнизәктар, бұған Ехе Абуғай елшілігіндегі сегіз зиялы мен олардың қырықтан астам қызметшілерін қос, сонда барлығы сексенге жуық адамның қолдары кісенделіп, кісен жетпегендері қайыс белбеулермен, қыл шылбырлармен байланып, ен аулаққа, ашық аспан астына апарылды. Олардың бәрі бірдей бұлқынып, зар илеуге басты деу ол да қате, құлындағы даусы құраққа шығып, шыңғырғандар негізінде Сетержаптың үш қызы мен жас кәнизәктар, бірен-саран егде әйелдер еді. Қалғандары өздерін алда не күтіп тұрғанынан анық хабарлары болмағандықтан көздерін алақ-жұлақ еткізіп, тек анда-санда маңырағанқозы сияқтанып, үзік-үзік дыбыстар тастайды.

	Құмырсқаша құжынаған көптің ішінен қолдарында балта, күрек, аша сияқты құрал- саймандары барлар сайланып, тез бөлінді де, бір тобы бытырлатып, жыңғыл мен қараған шабуға кірісті, екінші тобы құмдауыт жердің шаңын бұрқыратып, терең ор қаза бастады. Үшінші тобы шабылған бұталарды шетінен құшақтап тасып, ортаға үйді де от тұтатты. Кісендеулі, байлаулы сорлыларға сұмдық сыры енді ғана мәлім болғандай андыздаған дауыс табанда айналаны кернеп әкетті. Ехе Абуғай елшілігіндегілер түгелімен ер адамдар еді, солар кеңірдектеріне күш түсіре аңырағанда жас қыздардың даусы алыстан талып жеткен шегірткенің әлсіз шырылына ұқсады.

	Ортадағы от лапылдап тез жанды, ауа тымық, желсіз, сосын да түтін тік көтерілгенмен де жақын тұрғандарға да шалқи жетіп, біразының көздерін ашытты. Шашы дудырап, басы кірпік-шешенге ұқсаған, қолдары кісендеулі, әрі екі жағынан жасауылдар қыса ұстаған Сетержап әлі де үнсіз. Қалдан-Серен өз кіші шешесінен мұндай қайсарлықты күтпеген. Сосын да одан әлі де көз айырмай жарау құлагерінің тізгінін тарта ұстап, бұл да қатып- семген күйде. Бас қолбасы осы мезеттерде көп нәрсені пайымдады. Алғашында кіші шешенің оқтан әрмен атылған қос жанарындағы қаһарды таныса, енді екі қабақтың ортасынан төмен қарай сойылып түскен жалғыз әжім ізін көрді. Ол да жай із емес, бас қолбасының кеудесіне кірш ететін сұр жебенің темір ұшындай.Бұл оған кәдімгідей алаңдап, едәуір уақыт ұтқызды. Кенет, ия кенет бұған дейін көргенінің бәрі баланың ойыншығына айналып, от пен оқтың ортасында шыныққан бас қолбасының өзін ер үстінен қалпақтай ұшырардай басқа бір ғажайыптың сайрай жөнелмесі бар ма? Ғажайыбы сол – Сетержаптың жан-жаққа үркіп ұшқандай дудыраған қап-қара шашы Қалдан- Сереннің көз алдында ағарып сала берді. Тұп-тура әлдекім төбесінен ақ бояуды құйып, алақанымен сипағандай қас-қағым сәтте түсін өзгертті. О құдай, о Будда әулием!

	Мейлінше қатыбас, жүрегі еттен емес, қара шойыннан құйылғандай бас қолбасының екі балтырында діріл жүгірді.

	Қорлау мен азаптау бұл қалмақ қауымындағы тіршіліктің ажырамас бір бөлігі ғой. Ауыр қайғы-қасірет үстінде кейбір жандардың шашы айнала жұрттың көз алдында ағарып сала беретінін бұл талай естіген, бірақ өз көзімен мынау бірінші көруі. Бірақ бас қолбасыны сенделткен мәселенің бұл жағы ғана емес, өзі жиырма бес жылдан бері білетін кіші шешенің мұншалықты қайратгы шығарын алдын-ала ескермегені бір бүйірін қылышпен қоса тілгілігендей. Ия, Сетержапта не қайрат бар дейсің, қазір ол мұның қолында. Бірақ бәрібір ет-сүйекті дәрменсіз пенде емес, мұның қолындағы қара тас сияқты. Анау түйілген қос жанар, сойылып түскен әжім ізі, ағарған шаш – сол қара тастың бетіндегі жай айқыш-ұйқыш жазулар ғана. Шақсаң үгітілер, бірақ кешірім сұрап, бас иію сияқтылар бұл қара тастан шыға қоймас.

	Ортада жыңғыл мен қараған бұталары тым көп жағылды. Сөйтсе ол қызыл шоқтың көбейіп, үйілуі үшін керек болған екен. Ақыры қызыл шоқ үйіндісі төбе көрсеткенде қолдарында бастары түрліше иілген жіңішке ұзын темірлері бар, тұлымдары салбыраған, денелері жартылай жалаңаш шілбуыт жігіттер пайда бола кетті. Олар дереу қолдарындағы темірлерін қып-қызыл шоқ үйінділеріне жан-жақтан сұғып-сұғып қойды.

	Міне, осы шақта ғана Сетержап өз назарын Қалдан-Сереннен сол от үйіндісіне қарай тайдырып әкетті, денелері жартылай жалаңаш шілбуыт қалмақ жігіттеріне сүзіле қарады. Әнеукүні үш ханыша суға шомылып болғасын олар мінген зембілді иығына салып көтеріп келгендер осылар болатұғын. Енді бұлар не қарекет жасауда, қараңызшы, қарашы, құдай, қарашы. Будда әулием! Басыңнан бақ тайса есігіңдегі төбетің тісін ақситып кеп, төбе құйқаңды жыртады. Бірақ енді бәрі кеш! Кеш! Ойладың не, ойламадың не! Кеш!Бұл жағын Сетержап мана Қалдан-Серен сарбаздары ұрғаға лап қойғанда, әрі бас қолбасының өзінің сау екенін көргенде-ақ ұққан. Бірақ бір түсінбейтіні – мұның өз қосағы Сыбан Рабтан мен оның үлкен әйелінен туған баласы Қалдан-Серенге қарсы осыншама ыждаһаттылықпен ұйымдастырған қасастығы неге сәтсіз шықты? Қателік қай тұсында жіберілді? Бір күн емес, мың күн алдын ала сараптан өткізілген әрекеттің қай буынында жаңсақтыққа орын берілді? Су болған мылтықтай от алмай қалғаны қай жері?Бұл жұмысқа тегінде бір емес, жүз сынақтан сүрінбей өткен ең бір тіс қаққан, қақсал, ысқаяқ адамдар іріктелді емес пе? Олар саусақтарының ұшымен бүріп ұстаған бір шөкім у Жоңғария қонтайшысын сеспей қатырғанмен оның мынау қызыл көз баласы Қалдан- Серенге жете бере қайсысының қолынан сусып түсті екен? Әлде құдай мен Будда әулием бұл істі хош көрмей, қолдарын қағып жіберді ме? Заты солай-ау.

	Осы таңертеңгілікте-ақ белгілі болғаныңдай Қалдан-Серен қауіптеніп, сақтық шараларын асыра ойластырғанмен Сетержап ешқандай қарулы жасақтарды әзірлемепті. Ол бар үмітті өзінің ең бір сенімді жансыздарына табысталған бір шөкім улы ұнтаққа артыпты. Сөйтіп бір мезетте қонтайшы мен бас қолбасының көздерін жойып, одан әріде орыс патшасының әйелі – Екатерина салып берген үлгі-нұсқаны басшылыққа алмақ екен. Аюке ханның қызы, әрі ұлы Жоңғария қонтайшысының ширек ғасырдай сұлу ханымы атанған, әрі оған бірнеше бала тауып берген Сетержап сол Ресей императорының ат артына өңгеріліп келген шөпжелке қатыны құрлы жоқ па? Әрі бұл шақта ұрғадағы бас зайсандардың бәрі де, оның ішінде жалынды жас кіші Черен-Дондук те осы кіші ханым десе ішкен асын жерге қояды. Өзінің сүйегін жарып шыққан екінші ұл баласы Шұна- Кашкаға да біраз ақыл кіргендей. Осының бәрін бір кезде Сетержап өз пайдасына қажет дүниелер санатына қосып еді-ау. Қазір мынау анталасқан көптің ортасында сол бас зайсандардың бәрі тұр. Бұрынғы тірлікте өздері ай мен күнге балап, небір жүрек елжіретер сөздерін арнаудан жалықпаған сол бас зайсандар енді мынадай шақта сол сұлу ханымды жеті басты жалмауыздың шеңгелінен жұлып алуды неге ойламайды?

	Енді бір кезде тұлымдары салбыраған шілбуыт жігіттер шоқ үйінділерінен басы қызарған темірлерді суырып-суырып алысты.Бұл темірлер Сетержаптың көз алдында ең алдымен үш ханышаның қақтаған ақ күмістей жалаңаш кеуделерше басылды. Сол арқылы кіші ханымның басындағы күйзелісті одан әрі күшейту көзделген. Кіші ханымның бұлшақта көздері алайып, ағы молайып, көру қабілетінен айрылғаны белгілі болғандай. Ақ шашты басы да бір иығына сұлқ құлады.

	Қарсы беттегі қалың нөпірдің ортасындағы жалғыз атты Қалдан-Серен еді. Кіші ханымды кірпік қақпай бақылаған ол бүктеулі қамшысын соған қарай нұсқап:

	– Тездетіңдер ананы! – деп саңқ етіп бұйрық берді.Бұл«кеудесінен жаны шықпай тұрғанда Сетержаптың кеудесіне қызартылған темір басыңдар» дегені еді. Бас қолбасының бұйрығын айна-қатесіз ұққан шілбуыт жігіттер оны бұлжытпай орындап жатты. Кіші ханымның кеудесін жапқан ақ көйлекті дырау қолдарымен бір демде жұлып тастап, салбыраңқы қос анардың айналасына жыланның улы тіліндей ысылдаған темірлерді шыжғырта басты. Сетержап әлдекім кеудесіне саусақ ұшын жүгірткендей-ақ қолын ербең еткізіп үлгерді.

	Бұл кезде баршаның, оның ішінде Қалдан-Сереннің өзінің де көздері көрген сұмдықтан емес, қолдары кісендеулі еркек-ұрғашысы аралас сексенге тарта жазаланушылардың боздаған, шыңғырған, қышқырған, уілдеген дауыстарының қосындысына төтеп бере алмай бастары әңкі-тәңкі еді. Араларында естері ауып құлап қалғандары да бар.Бұл жаза қолданылған ашық алаңқай әнеукүні қонтайшының үш қызы суға түсіп қайтар жолда кесекөлденең жүгіріп өткен келте құйрық жыланды жаман ырымға балап, сол үшін итаршы қарауылшылардың бірінің қамшысын мейлінше жеп өлген күң қатынның сүйегі жатқан тұсқа жақын еді.Бұл қалмақ қауымында өлген адамды ақ арулап, қастерлеп, жер қойнына беру дағдыда жоқ шаруа. Ол күң қатынның да кеудесінен жаны кетіп, исі білініп, өткен-кеткенді тыжырындыра бергесін сол ақтық демін алған орнында кішкене шұңқыр ойылып, ит өлігіндей-ақ топырақпен бүркемелене салған.

	Сірә, сол күң қатынның қарғысы құдайдың құлағына шалынған, білем. Себебі, оның Жоңғария қонтайшысының, бүкіл әулетінің атына айтқан қарғысы тап қазір мына қарақұрым ұлы нөпірдің алдында жарым-жартылай болса да орындалу үстінде еді. Құдай әрі осы жайды, өзінің ақтық тілегінің қалай орындалғанын ол күң қатын өз көзімен көре алмаса да құлағымен естіп, көңілі көншісін деді ме, бұл шараның оның сүйегі көмілген тұсқа таяу алаңқайда жүзеге асырылуын алдын-ала ойластырғандай.

	Сетержаптан кейін қызметші жас кәнизәктарға кезек келді. Осыдан бірер күн бұрын ғана анау үш ханышамен бірге Еділ бойына аттанып, сонда өз теңдерін тауып, бақытқа кенелуді көксеген жас перизаттар енді жел сипап, күн сүйіп көрмеген кеуделеріне қыздырылған темір басылғанда бастарындағы тәтті қиялдардың қайда ұшып жоғалғанына ой жеткізе алды ма екен? Кәнизәктар, әрі бұлармен қосақтастырылған күтуші егде әйелдердің ұзын саны отыздан астам еді. Оларды қызған темірмен әспеттеп шығу тым ұзаққа созылды.Бұл шақта осы жазаны тамашалаушылар ұрғадан тыс жерлердегі адамдар, жауынгерлер, араттар, тараншылар есебінен екі-үш есе ұлғайып кетті. Кейбір алда тұрғандар жүректері қысылып, бастары айналған соң сол кейін келгендерге орын бергенсіп, артқа қарай ығысып жатты. Қалдан-Серен оны байқаса да тыйым салуды ойламады. Қайта осы науқанның тірі куәгерлері неғұрлым молшылықты құраса, солғұрлым оның нәтижесі де ұлғаймақ.Бұл Ыстықкөл жағалауынан кілт кері бұрыларда-ақ сонау шығыс пен батыстағы Сайын-Бөлек, Шарыш, Сары-Манжы, Шодыр, үлкен Черен- Дондук сияқты қолбасыларға шабармандар жөнелтпеп пе еді? Әттең солардың бәрі болмаса да бір-екеуі өз шоғырларымен мына жазаның орындалу сәтіне жетіп үлгерер ме еді деп қиялдады Қалдан-Серен. Бірақәзірге ол қолбасылардың ешқайсының қарасы көрінер емес.

	Кәнизәктардан кейін Ехе Абуғай елшілігіндегі адамдарға кезек тиді. Неге екені белгісіз осы мезетте әлі де ат үстінде шоқиған Қалдан-Серен оқыс шешім шығарды. Ол Ехе Абуғайдың өзін және оған ерген сегіз зиялының төртеуін бөлек алып қалды да, қалған төртеуіне шоқтан суырған имек бас темірлердің дәмін татқызды. Кенет сол төртеуден кейін ортаға Шұна-Кашка келтірілді. Ол да кісендеулі, жалаңдаған шілбуыт жігіттер оны да шешіндірмекке қолдарын жүгірте бастап еді, қалың нөпір ортасынан алабөтен қышқырған бір дауыс құлақ жарды. Көп у-шудың ортасынан бөле-жарылып естілген бұл неғылған дауыс деп, осындай қаралы хал үстінде де көпшілік солай қарай мойын бұрысты. Сөйтсе кәрі зайсан Санжи екен. Ол Шұна-Кашканың емес, өзінің туған баласының денесіне қызған темір бастырылғалы тұрғандай жұлқынып кеп, сүріне-қабына ортаға шықты да, Шұна-Кашканы құшақтай алды. Сол мезетте оларға кіші Черен-Дондук те жетіп, ол да Шұна-Кашканың екінші жағынан тұра қалды. Кенет солай, қарай әлгі Лубсан хан атылды. Ол Шұна-Кашканы құшақтаған жоқ, тек оған арқасын бере Қалдан- Серен жаққа кеудесін айқара ашып, кесе-көлденең тұрды. Осы көрініс үстінде ең алдымен Санжидің тіл мен жағы икемге келді. Ол Шұна-Кашканы баураған күйі Қалдан-Серенге мойнын бұра жіңішке дауыспен шаңқылдады:

	– Атыңнан айналайын ұлы мәртебелім, бұл Шұна-Кашка еркек кіндіктен қалған өзіңнің жалғыз бауырың емес пе? Шешелерің бөлек болғанмен әкелерің бір ғой.Ұлы мәртебелім, құдай атымен, Будда әулиемнің атымен ант етемін! Шұна-Кашканың ешқандай жазығы жоқ! Мен анық білемін, ана шашты албасты Сетержап мұны өзінің ешқандай құпия ісіне араластырмайды. Себебі, бұған сенбейді!Бұл адал жігіт! Ұлы мәртебелім, Шұна-Кашканы босат!

	Шұна-Кашканың екінші жағынан оған жабыса серейген кіші Черен-Дондуктің де жүзінде тап сондай сөздер жазулы тұр еді. Ал Лубсан хандікі бұл екеуінен де асып түсті:

	– Ұлы мәртебелім! Мына жендеттерің қызған темірді ең алдымен менің кеудеме бассын! Мен кеудемде шыбын жаным барда бұларды Шұна-Кашкаға жолатпаймын! Шұна-Кашканың жолында өлемін!

	Лубсан ханның осы қылығы әлденеден жұрттың назарын көбірек тартты. Қалдан- Серен саусақ ұшымен «Шұна-Кашканы алып кетіңдер» деген белгі берді. Шұна-Кашка әлгі алғашқы жазадан құтқарылған, бірақ қолдары әлі кісендеулі Ехе Абуғай адамдарының қатарына қосылды. Енді Ехе Абуғайдың қырықшақты қызметші, күзетші адамдары қалып еді. Көгендегі қозылардай шетінен солар ортаға қарай сүйретіле бастағанда кіші Черен-Дондук бас қолбасыға тым жақын барып, жүзін көтере тіл қатты:

	– Ұлы мәртебелім, бұларды өлтіргеннен не пайда?Ұлыс-ұлыстарға таратып бере салмаймыз ба? Еділ бойынан келген әрқилы білігі баршылық мұндай адамдар біздің ұлыстар үшін қасқалдақтың қанындай қат емес пе? Мынау қай заман, ұмытпасақ қайтеді, ұлы мәртебелім?

	Кіші Черен-Дондуктың ұсынысын қостап, тағы екі-үш бас зайсан зарлап қоя берді.

	Сөйтіп, бұлар да жазадан құтылды.

	Бұл кезде әлгі терең op қазылып та біткен еді. Кенет ақай-тоқайсыз бір бүйірден суырыла шыққан бір топ, олар да жартылай жалаңаш қалмақ жігіттері әлгі кеуделеріне қызған темір басылған әйелдерге аш бөрілерше тап берісті. Тек оларға тіс салған жоқ, шеттерінен ұстап қазулы орға қарай жетелей бастады. Ең алдымен үш ханышаның, одан кейін Сетержаптың шалажансар денелері кетті. Ал қалған әйелдер мен аздаған еркектерді сүйрету тіптен оңайға түскендей. Себебі, олардың араларындағы кімнің кім екендігінде ешкімнің шаруасы жоқ еді. Шыңғырған, ышқынған, уілдеген дауыстар әлі бір сәтке де толастамаған. Айнала жұртқа мынау сұмдық көріністен гөрі осы көк сеңгір ауада тоғысқан сол дауыстар жиынтығы ауыр тигендей. Себебі, қазір олардың бас дегені бас емес, төбелерін ойып жіберіп, құм мен тасты тығындап тастағандай зіл көтерем бірдеме. Мынау пәле науқан тезірек тиянақталып, аяқтары ала қашқан жаққа қарай бытырасып, қараларын батыруды бәрі де армандағандай.

	Қырықшақты адам қазулы орға тасталып біткенде ешқайсысының да кеуделерінен жаны шыға қоймаған еді. Тек дауыс жағы бәсеңдеп, талмаусырап бара жатты. Енді құмдауыт топырақты бұрқылдатқан күректерге кезек тиді.Бұл күректерді қолдарында ойнатушылар да қалмақ жігіттерінің жаңағы соңғы тобы еді. Олар қап-қара иық терілері күнге шағылысып, орға тасталғандардың жүздерін тезірек жасыруға жанталасты.

	Бір кезде ол жақтан шыққан қырық құрау үн сап басылды-ау. Тек айнала жұрттың құлағындағы шуыл ғана сол қалпында сақталып қалғандай. Ия, бұл Жоңғария тарихындағы ең бір қаралы беттердің бірі еді. Осы оқиғаны бастан-аяқ көзімен көрген орыс сержанты Д. Ильиннің есіне Ресей империясының ұлы патшасы Петрдің жас кезінде апасы Софьяны жақтап бас көтерген стрелецтердің тап осылай анталаған көп алдында жазаланғанын еске алды. Әрине, ол әуен мен бұләуеннің терезесі тең емес, бірақ қалай да орыс елшісінің қиялын солай қарай ауа толқытуға жарады.

	***

	Швед инженері Аренар-Ренат сол күні кеште бір топ аттылардың ортасында Борқора жотасына бір табан жақын өз үйіне іңір қараңғылығы әбден қоюланған шақта жетті. Шылбырды басқаларға тастай салды да, өрнекті темір қоршауы бар бау-бақша ортасындағы қытай үлгісімен салынған үйдің есігін ашып, табалдырықты тарсылдата ішке енгенде Бриигитта әлі шам жақпай отыр еді.

	– Қараңғыда қамалғандарың қалай? Жарық жақпайсыңдар ма? Бригитта, саған не болған?

	Терезе алдындағы Бригитта қозғалған жоқ. Қарсы іргеден қызметші әйел көтерілді де шақпақ шағып, екі керегедегі тас шамдарға от қойды.Сол тас шамдардың әлсіз жарығында-ақ өз зайыбының ауыр ой үстінде омалуда екенін ұқты. Туған елінен жырақтағы адамдардың бүйтіп, әлсін-әлсін ой меңдеп, күрт түсуі дағдыдағы құбылыс. Сосын да Ренат ол жағына алаңдамай бүгін қонтайшы ұрғасыныц іші-сыртында өрбіген оқиғаларды жіпке тізуге кірісті. Бригитта ол жайдың бәрін мана күндіз-ақ сол ұрға жақтан қатынағандардан естіп-білген. Сосын да өз қосағының баянын салғырт тыңдады. Соны сезген Ренат аса ұзаққа көсілмей сөзінің соңын былай түйіндеді:

	– Сені құдай сақтады! Неғыласың! Сетержап пен оның үш қызы ғана емес, күтуші күң қатындар мен нөкер қыздар түгелімен тірідей көмілді ғой. Кезінде Сетержаппен тонның ішкі бауындай болған ең алдымен сен емес пе едің? Маған тұрмысқа шығып, ұрғадан тайып тұрғаныңқандай ақыл болған? Әйтпесе, қосақ арасында сенің де кетерің еш күмәнсіз еді. Ия, құдай сақтады!

	Бірақ Бригитта үшін өз басының амандығы екінші саптағы мәселе екен. Ол түрегеле бойын жазды да қос кенередегі тас шамдардың біріне сүзіле қарап тіл қатты:

	– Жоқ, мейірбанды Жоңғария! Сенің күнің санаулы! Сен алысқа бармайсың! Саған жаным да ашиды, қайтейін! Жоқ, жоқ, мейірбанды Жоңғария! Сенің күнің санаулы!

	Тас шамның тура түскен жарығы жүзін қызартқан Бригиттаға Ренат тіксіне қадалды. Күндіз көрген сұмдығы аз болғандай тұлабойына бөгде бір әпселең киліккендей. Байқаса, Бригиттаның сәуегейлігі мұның ішіндегі өзге бір тұнығын шайқап жіберген екен. «Таудай тарихтың қасында адам дегенің тозаң ғой. Тау құлап, тас жарылғанда бөлінген тозаң соққан желмен қай қиырда адаспайды? Бригитта, сен де мынау тарих иінінде сол бір тозаң іспетті адасып жүрген жансың ғой. Әйтпесе, сені табиғат-ана оу баста баршамыздан көш ілгері жаратқан» деп, Ренат осы көргенін өзінше қорытты.

	Бұл кеште ерлі-зайыпты шведтер үйінде ас ішілген жоқ. Ия, бұл кеңірдектен тамақ өтетін күн бе? Екеуі үлкен ағаш тостағандарға толтыра шарап құйдырды да бастарына бір- ақ теңкерді. Сәлден соң осыны тағы қайталады. Жарты сағат өткізіп барып тағы... Шарап қызуы бойларына тараған сайын бүгінгі қонтайшы ұрғасындағы оқиға табы жеңілдеп, өз бастарына қатысты іштеріндегі өзге бір қыжыл күш алып бара жатты. Оны екеуі де сезеді, бірақ ол жөнінде тіс жаруға жүректері дауаламайтындай. Ия, «әкесі өлгенді де естіртеді» деген. Ақыры, Ренат батылдық жасап:

	– Адам өзінің екі құлағын көре алмайды ғой. Бұдан былайғы кезеңде біздің қасиетті Отанымыз – Швеция да сол екі құлағымыз секілді. Біздің көз жанарымыз жетпейтін жерде жасырынып қалды.

	Ренаттан гөрі Бригитта сәл қайратты шыққандай:

	– Қайдан білесің? – Зайыбының бұл сөздері Ренатқа аздап жігер құйды: «Ия, қайдан білеміз?Бұл түздіктер еліндегі әпселең осымен таусылды деп пе ең?» Мана Жоңғарияның болашағы жайлы Бригитта болжап айтқан сөздердің жалына жабысқандай Ренат кенет осылай ойша толғап барып, іші бос ағаш тостағандарға қарады. Олар қайта толтырылғасын Ренат өз тостағанын жоғары көтере тост айтты:

	– Бізді елімізге қайтармақ Сыбан Рабтанның ниеті оның өзімен бірге мүрдем кетті. Қалдан-Сереннің бағдары басқа. Швецияға қарай біздің жолымыз кесілгенмен Жоңғария тарихында жаңа кезең басталды. Сол жаңа кезең сен екеуіміз үшін жайлы болғай!

	***

	Ертеңіне қонтайшыұрғасына әлгі Сайын-Бөлек, Шарыш, Сары-Манжы, Шодыр, Үлкен Черен-Дондук секілді қолбасылар да жетіп үлгерді. Тағы бір он бес күнде ұлыс-ұлыстағы барлық тайшылар әрқайсысы өз сән-салтанатымен олар да құйылды.Бұл шақта осы Талқы асуының етегі, Кеңсай өзенінің жағалауы, құмдауыты мен бұталы, шөптесінді нулары аралас ойдым-ойдым жазықтар құмырсқаның илеуіне ұқсады. Әрбір тайшының өзімен бірге ерткен адамдарында есеп жоқ. Ия, мұндай аумалы-төкпелі заманда не деп болады, әрқайсысы өз басының қауіпсіздігін ойлағасын сөйткен сыңайлы. Кеңсай ғана емес, одан төменгі Ақсу, Қорғас, Борохудзир, әрі Іле дариясына жоғарыдан қосылатын Нылқы, Күнес, Текес өзендерінің, басқа да ұсақ сарқырама сулардың бойлары да сықаган қалмақ қауымдары еді, олар да тайлы-таяғына дейін қалмай қотарылып осында келді десе болғандай. Кіші ханым Сетержап пен оның үш қызының, оларға етене жақын күтуші әйелдер мен кәнизәктардың, әрі Еділ бойындағы Қалмақ хандығы елшілігіндегі біраз адамдардың азапталып өлтірілгені туралы хабар баршасына көктен атылған найзағайдың жылдамдығымен жеткен. Енді сондай жылдамдықпен бұл қаралы оқиға екінші кезектегі жайға айналып, «алда бізді не күтіп тұр» деген күдікті сауал қалқып бетке шыққандай. Бәрінен бұрын осындай күдікті сауал баршасын астарынан су шыққандай етіп, қонтайшы ұрғасына қарай аяқтарынан тік көтеріп әкеткен.

	Ыстықкөлдің батыс жағалауындағы Қарабас ханым мен оның айналасы да осында келтірілді. Қарабас ханым жолай Қалдан-Серенге кісі шаптырып, «біз бірден ұрғаға тартпай Хашатунор көліндегі өз бау-бақшамызға бара тұрсақ қайтеді» деп өз өтінішін жеткіздірді. Осы Іле аңғарында Хашатунор атты көл маңында Қалдан-Сереннің жеке өз меншігіне жататын тамаша бау-бақша, қытай үлгісімен салынған үлкен сарай-үй бар еді. Қарабас ханым сол бір ұжмақ-мекенді сағынғанын тілге тиек еткен. Бірақ бас қолбасының оны тыңдағысы да жоқ. Қарабас ханымды осы Кеңсай өзенінің жағалауындағы ұрғаға алдырды.

	Ұрға маңына топталғандардың ешқайсысы масыл емес, бәрі де өз сойыс малдарын, сауын биелерін, арақ-шараптарын, жеміс-жидектерін, басқа да ішіп-жемдерін өздерімен бірге әкеп, Борқора жотасы мен Іле дариясы аралығындағы мол-мол кеңістіктерде шатыр тігіп, шаңдатып жатты. Өздері ғана тойынбай әкелген дәмдерінің ең тәуірлерін ұрға ішіне жөнелтіп, соның өтеуіне ол жақтан жаңалық, тың хабар күткендер де орасан көп. Қонтайшы ұрғасы орналасқан Кеңсайдың орман-тоғайлы сағасы демесең бұл жақтағы кеңістіктердің басымы күндіз ыстық та, түнге қарай масалы келеді. Оған да қарайтын ешқайсысы жоқ.

	Ақсу өзенінің шатқалындағы кіші бұтхана, Қас өзенінің бойындағы үлкен бұтхана бұл кезде сірә, қанырап қалған шығар. Себебі, ондағы барлық ламалар, аяқ алып жүруге жарайтын діни қызметшілер, әрқайсысы өзөрен-жарандарын, құл-құтандарын ертіп, олар да осында қара көбейтуде еді. Тіпті осы он бес күндіктің соңына таман Лxaca қаласындағы ғибадатханалардан да бір топ үлкен ламалар сау етті.

	Жартылай күйдірілген, көбісі күйдірілмеген кірпіш қабырғамен қоршаулы ұрға ортасындағы басқа құрылыстардан еңсесі биік, қытай үлгісіндегі зәулім сарайдың әнеукүні ғана қонтайшы Сыбан Рабтан мәжіліс өткізген залында енді Қалдан-Серен күндей күркіреуде. Төрдегі әке орнына қонжиып, Будда әулиеге арқасын бере ырғала сөйлейді. Бірақ қонтайшы әке кезіндегідей күн мен түнге жалғасатын хикаяттарға орын жоқ, бас қолбасы ма, кіші қолбасылар ма, не тайшылар ма, қайсысы сөйлесе де сөздерін шымшықтың тұмсығындай етіп қысқа қайырады.

	Ыстықкөлден төмен Шу бойынан жеткен қолбасы Сары-Манжы бір жайсыз хабар әкеліп еді. Осы соңғы бір айдың ішінде қазақтар Келес өзенін бойлап жылыстап жетіпті де, ойда-жоқта Ташкент қаласын басып алыпты, ондағы қала басшысы – қалмақ бегін үй ішімен зынданға салып, басқаларын жаяулата айдап, қуып жіберіпті. Мына отырыста дене бітімі қол тоқпақтай, тек басы қаз жұмыртқасындай сопақ, жүзі қып-қызыл, мұрны имектеу, жартымсыздау сақал-мұрты дөңгелектене біткен, тек әрбір қайратты адам сияқты мұның да көздерінде оты мол, Сары-Манжы сол ақпарды қайталай айтты. Ине шаншарға жер жоқ кең залдың ішінде бір уіл жүгіріп өтті. Әсіресе, бас қолбасының сол жағында үймелескен Лхаса қаласынан келген дінбасылар қатты таңырқасқандай.

	Сары-Манжының сөзін қазақ ортасынан келген тағы бір тайшы іліп әкетті:

	– Мынау Қаратал өзенінің жоғарғы ағысы, Лабасы тауы жақтағы қазақтардың басымы осыдан төрт жыл бұрын біздің ұлы шабуылымыз басталған шақта-ақ «біз сендерге боданбыз» деп, құлдық ұрмап па еді. Қазір солар да әртүрлі мінез шығарып жүр.

	Кіші қолбасылардың бірі төрдегі Қалдан-Серенге жарамсақтанғаны ма, жоқ әлде шын ойы ма, сықасқан көптің орта тұсынан сұңқ-сұңқ етті:

	– Мінез шығарса қыздырылған темірдің дәмін таттыруға ақылың жетпей ме? Алғашқы сөйлеген тайшы жасы егделеу адам еді:

	– Жарығым, қыздырылған темір емес, олардың өз денелерін де отқа қақтап көрдім. Бірін қақтасаң екіншісінің бұлан-талаңы шығады, бәрін бірдей жағып жібере алмаймын ғой, – деп ақталды. Оған ендігі де Қалдан-Сереннің өзі жауап берді:

	– Мына ағамыз үлкен Черен-Дондук те сол бодан қазақтардың ен ортасында.Бұл кісіденәзірге ондай шағым түскен жоқ.

	Үлкен Черен-Дондук те бас қолбасының сөзін құптағандай ол тайшыға таңырқаған жүзбен мойнын бұра қарады. Тек бір ғажабы қазақтар тарапынан әртүрлі оғаш қылықтар байқалатынын алыстан жеткен екі-үш кәртамыс бектер де қоштады. Олардың бірі былайша ағынан да жарылды:

	– Біз Қазақ ордасын екі бөліп атаймыз. Бірі анау тайшы айтқандай осыдан төрт жыл бұрынғы біздің ұлы шабуылымыз үстінде ұлы Жоңғарияға қарсы саусақ ұшын қимылдатпай бодан болғандар. Екіншісі жан басынан бір-бір қарсақ терісін төлемекке келісіп, әрірек жан сауғалап кеткендер. Мына тайшының «мінез шығарып жүр» деп, шағымданғаны әлгі алғашқылары ғой. Ол алғашқылар мінез шығарса, мына бастықпаған асаудай соңғысының ішіне одан әрмен жел бітіп, баршасын уыстан шығарып аламыз ба деп, зәрем зор түбіне кетеді.

	Қалдан-Серен мен оның айналасындағы ең биік лауазымдылар мұндайлық секемшілдікті әзірге пәруәйіне да ілетін еместей.

	Ең шалғайдағы ұлыстардан әлі де келетін кісілер бар еді. Қалдан-Серен соларды күткен екен. Тағы бір үш-төрт күндікте олар да келіп болғасын ұрға ішіндегі үлкен алаңқайда, түнеукүні Сетержап қаптаған кәнизәктардың, нөкер қыздардың ен ортасында секектеп ойын-сауыққа қатысқан сәкінің үстінде Қалдан-Серен өзін Жоңғария мемлекетінің ұлы мәртебелі қонтайшысы етіп жариялатты.Бұл қуаныш шамамен бір аптадай тойланды. Енді ол да аяқталып, көпшілігі тарағасын Жоңғарияның ине-жіптен жаңа шыққан қонтайшысы Қалдан-Серен қалмақ қауымының сорпа бетіне шығарларын қайта жиды.Бұл бәрінің ең бір тағатсыздана күткен сәті еді.

	Қалдан-Серен не айтса да сөзінің соңын жұтып қойғандай қысқа қайырады:

	– Біз Қазақ ордасы деп алданбайық, аздан дәметіп көптен құр қалмайық. Қазақ ордасы онсыз да ашсақ алақанымызда, жұмсақ жұдырығымызда. Астаудағы балық қанша тулағанмен бүлдірері шамалы. Біздің бүгінгі басты жауымыз мынау шығыстағы тажал – Қытай. Ал Қытай Халхамен қосып, Хамиді жартылай тісімен тістеп, тапжылмай отыр. Тіпті бізге әртүрлі шарт қояды. Біз оның ешбір шартын орындай алмаймыз. Өз жерімізді қайтарсақ, ешбір ақы-пұлсыз қайтарайық. Ендігі кезек білектің күші, найзаның ұшында!

	Жас балаша шаж еткен дауыс сол баяғы өз орнында отырған Лубсан хандікі еді. Ол екі қолын шапақтап, әрі желкелігімен кенерені соғардай теңселіп:

	– О, құдай! О буддаәулием! Бүгінгі күн менің ұзақөмірімде болған ең бақытты күн!

	Осы күнге жеткізгендеріңе мың да бір рақмет!

	– Сен, Сары-Манжы, Қазақ ордасының жерін, әсіресе, мына Жетісу, Шу бойы, Қаратау өңірін жақсы білесің, – деп жаңа қонтайшы сөзін одан әрі жалғастырды. – Сен бүгіннен бастап бүкіл Қазақ ордасындағы қалмақ әскерлерінің бас қолбасысы болып тағайындаласың. Сондағы барлық тайшылар, зайсандар, қалмағы ма, қазағы ма – бәрі саған бас иіп, жатып жастық, жайылып төсек болуға міндетті. Астаудағы балыққа ие болатын шығарсың. Оны қалай жуасытасың, Ташкентті қалай қайтарасың – бәрі сенің иелігіңдегі шаруа!

	Бұл Сары-Манжының сөз жоқ мәртебесі өскендігі еді. Бірақ оның өз жүзінде ондайлықтан туындаған шат-шадымандыққа ұқсас белгілер танылмады. Қонтайшының сөзін үлкен Черен-Дондук іліп әкетті:

	– Халханы қайтару үшін сонау Алтай тауларындағы, соның айналасындағы жерлерді бір қолға біріктіру керек, ұлы мәртебелім! Мен өз балам – сіздер атайтындай кіші Черен- Дондук туралы бір пікір тастағым келеді. Бас зайсан атанып, сіздің қасыңызда отыру ол үшін үлкен мәртебе. Алайда, айдаһармен алысудың реті келген осындай шақта оның жастық қуатын неге сарқа пайдаланбасқа. Мен кіші Черен-Дондуктың Алтай таулары мен сол төңіректегі барлық қалмақ әскерлерінің бас қолбасысы тағайындалуын өтінбекпін. Тек бас қолбасылық қана емес, Сары-Манжының мәртебесіндей мәртебені қоса берген жөн шығар.

	Қалдан-Серен мұны бірден құп көрді.Бұлай ұсыныс жасағанда үлкен Черен- Дондуктың өз іш есебі де бар еді. Ол Қалдан-Серенге аса сенбейтін, әлдеқалай сілкіністерде балам мұның құбылмалы мінезінің құрбандығына шалынар, одан алысырақ жүрсе қауіпсіздеу ғой деп түйіндеген. Сөйтіп, Халхаға таяу Алтай таулары мен оның төңірегіндегі барлық қалмақ күштері мен ұлыстары бір қолға біріктірілді. Тек бұл тұста Қалдан-Серен мынаны ескертті: Қытайға байланысты әрбір ауқымды істер менқозғалыстар Жоңғария қонтайшысымен алдын-ала келісілуі керек. Ал Сары-Манжыға ондай талап қойылмаған. Демек, Қалдан-Серен өзіне қонтайшылықпен бірге Қытайға қарсы қаратылған барлық әскери күштердің ең жоғарғы бас қолбасысы лауазымын қоса жапсырып алғаны анық. Бұл жағдай кейбір көкірегі жүйріктердің ішінде қобалжу тудырды. «Ия, тағы да бір ұлы сүргін күтіп тұр-ау бізді. Жоңғария мен Қытай арасында жеті жылдық қанжоса соғыс науқанын өршіткен, ақыры аждаһаға әлі келмегесін осыдан тура отыз жыл бұрын наурыз айында Ача-Амтатай шатқалында у ішіп өлген Қалдан- Бошақты ханның қайғылы заманы басымызға қайта орнамасын».

	Тағы екі күн өткенде Қалдан-Серен барлық қолбасыларды, тайшыларды, қонақтарды тегіс таратты да мұнда тек бас зайсандар мен ұрға маңындағы әскер қолбасылары, күзет бастықтары ғана қалды. Ұрға айналасындағы қызық күткен ығы-жығы көпшілік те бірер күнде жым-жылас жоғалды. Айналада құлаққа ұрған танадай тыныштық орнады.Бұл осы 1727 жылдың қыркүйек айының екінші жартысы еді. Қалдан-Серен осындай тыныштықта бірнеше хат жаздыруға кірісті. Ең алдымен Ресей патшасына хат жолдап, сержант Д. Ильинді, оған қоса әкесі Сыбан Рабтанның кезінде белгіленген өз адамы Боджирді тезірек аттандырғысы келді.

	«Ұлы мәртебелі патша!»– деп бастап, Жоңғария байтақысындағы орын алған оқиғаларды кысқаша түсіндірді: – Менің інім Шұна-Доба сіздің құзырыңызга жататын Еділ бойындағы Қалмақ хандығына барып, соның жаңа басшыларының бірі, әрі өзінің қайынағасы Дондук-Омбамен бірігіп маған қарсы қастандықұйымдастыруда. Олар Ехе Абуғай елшілігі арқылы Шұна-Добаға туған шеше, маған өгей шеше Сетержапқа әдейілеп у жіберіп, әкем Сыбан Рабтанды және мені өлтіруді ойлады. Алайда, әкемді өлтіргенмен мені өлтіріп үлгере алмады. Сіз, ұлы мәртебелі патша, Ресей мен Жоңғария арасындағы достық қатынасты қадірлей отырып, менің інім Шұна-Доба мен Дондук-Омбаны ұстап, қол-аяқтарын кісендеп, бізге жіберу жөнінде бұйрық берсеңіз өте игілікті іс болар еді».

	Осы мазмұндас хат сол Еділ бойындағы хандықтың басшысы Черен-Дондуктың атына да жөнелтілді. Ал Ехе Абуғай елшілігіндегі адамдар осында тұтқында жата берді.

	Сөйтіп, швед оқымысты-инженері Ренат айтқандай, шынында Жоңғария тарихында жаңа кезең басталды.





ТОҒЫЗЫНШЫ ТАРАУ


	1729 жылдың ерте көктемі. Түстіктің ежелгі дағдысына басып, биыл да Қазығұрт тауының айналасы, Бадам, Келес, Сайрамсу өзендерінің жағалаулары сияқты өңірлерде наурыз айы туар-тумастан-ақ күрт жылынып, сай-салаларды сарқырама сулар билеп әкетті. Қазығүрттан шығыс бетте қазақтың тілімен айтқанда небәрі қамшы тастамдай ғана жерде кесе-көлденең керілген Қаржантаудың кары да тез еріп, содан өріліп, құлайтын аталмыш өзендер табан астында ернеуінен аса дүрілдеп, айналадағы елге мінез көрсетті. Қаржантаудан әлденеше салаланып құлдыраңдап шығьш, бір арнада тоғысатын Келес өзені, әсіресе, қатты құтырынды. Қазығұрттың өз қойнауларында да әншейінде там- тұмдап қана сылдырайтын кішкене мөлдір тұмалар биыл қар суының есебінен молайып, бұлар да «кісі қатарына қосылмақтай» еңіске қарай ентелей жұлқынады.

	Осындай онсыз да мол сулы алқапқа тап осы ерте көктемде екіленіп жаңбыр жаумасы бар ма? «Әнекеме Жәнекем қосылып» дегендей бұл жаңбырдан соң біраз жылғалар тіптен арнасынан асып, айналаны мүлдем аяқ алып жүргісіз етті.

	Ескелді бидің өз ауылы Бадам өзенінің түстік жағында. Желдетіп, беттен, иықтан ұрып жауған жаңбырға қарамастан би сыртта еді. Қыста көп мінілмегендіктен едәуір қоң жиған боз бұрылының үстінен түспей басына қақырадай жапқан үлкен шекпен далбағайының астынан жүзі көрініп, ауыл-ауылды көп кезді. Қасында тете інісі Естай мен Кәшке, тағы екі атшы жігіт. Бидің мына қарқынмен алыстағы ауылдарға да жүріп кетуі ықтимал екенін сезген Естай:

	– Апырай, мына жаңбыр қайтеді? «Қазығұрттың басында кеме қалған» дегізген топан су көтерілер ме екен өзі? – деп қойды.

	– Сен, Естай, дәл төбесінен түстің, Қазығұрттың айналасын шынында топан су басқалы тұр, – деп, шекпен күпінің ішінде денесі қозғала Ескелді би өз інісіне бұрыла көз тастады. Ағалы-інілі екеудің сөз алмасуынан Кәшкенің де ішінде бір сергектік оянды.Мұның да кигені шекпен күпі, тек басында далбағай емес, екі құлағы салтақ-салтақ қазақы тымақ.

	– Бұл жолғы Нұх пайғамбар Төле би атамыз шығар-ау, – деп салды. Ат үстінде қатар жылжыған үшеудің ортасындағы Ескелді би далбағайның бір жағын саусақтарының ұшымен түріп, оған да әдейілеп назар салды. «Түбіндегі біздің бір ізбасарымыз осы-ay, тек құдай өзіңді ажал оқтан сақтасын» деп іштей толғатты да қойды. Сөз шығын етпеді.

	Бұлар ұзақ жүрді. Үшеу арасындағы ермек көбіне қысыр әңгіме. Тек әредікте сол қысыр әңгімелердің кейбір буын-буынында астарлы сөздер ұшырасады. Үшеуі де оны тап басып танығанымен оттан суырған қоламтадай қолдан-қолға жүгіртіп әкете қоймайды. Әрқайсысы өзұққанынша көкірек қуыстарындағы өзге ырзықтарына апарып жапсыра салады.Бұлар жаңбырлатып, айнала тұмандатқан буалдыр дүниені жатсынбай көп сабылғанмен ақырында астарындағы аттарын аяды ғой деймін, іздегенін таппаған адамдарша Ескелді қос тіккен маңға қайта оралды. Күннің қай мезгілі екені ашып- айырғысыз, шамамен екіндінің кезі дерліктей.

	Ескелді қосының сыртында жабумен жабылған ер-тұрманды бес-алты бөтен аттар тұр екен. Алғашында Ескелді:

	– Бұл Балпық шығар, – деп қасындағыларға сыбырлай сөйледі де тез ер үстінен ауып түсіп, кең күпінің ішінде тіптен зор көрінген кеудесін екі бүктей ішке енді.

	Сыртта қалған Естай мен Кәшкеқосшы жігіттерге естірте сыр алмасты:

	– Биде бір елегізген көңіл күй бар. Бізді жаңбырлатып онда-мұнда сүйреуі де содан, – деді Кәшке.

	– Сөзіңде бір мысқал да жаңсақтық жоқ,– деп жауап қайырды Естай.

	– Егер мына келген Балпық болса би тынышталатын шығар.

	– Мұныңа да қосыламын.

	– Ия, мына ұлы сүргін қарсаңында ақыл қоспақты ойлап мазасызданады ғой, шамасы.

	– Әй, Кәшке-ай, хан қызынан да қателік кетеді деген, ендігісінде шалыс бастың.Бұл ұлы сүргін атаулы маңдайымызга біржола байланғандай таусылар емес қой. Бірақ Ескелдінің Балпықты ойласа дегбірі қашып, елес қуғандай онда-мұнда жүйткігені бір бұл емес. Кейде қараптан қарап отырып та сол Дербісәлінің баласы деп, кеудесінен жалын ататынын қайтерсің. Ал оның қасында бір әке, бір шешеден туған мына бізді көзіне де ілмейді.

	– Мұныңызға қосыламын, бірақ мына сүргіннің ажары бөлегірек- ау, Естай аға!

	Бұлар да үйге кіріп байқады, келген Балпық емес, мүлдем сырт елдің адамдары екен. Ескелді ай-шайға қаратпай төрге жайғасқан бес-алтауды сұраққа алса керек, ішіндегі атжақты, ұзын сақал-мұртты кекселеу біреуі шешіле сөйледі:

	– Біз мына Қаратаудың арғы бетінен шықтық. Ошақты, Сіргелі деген ұлы жүзге карасты елдің адамдарымыз.Ұлы жүз үйсін баласының барлық күші Қазығұрт баурайында тоғыссын деген Жолбарыс хан, Төле би жарлығын біз де естіп, жолға қамданбақ едік, тек барар бағдарымызға бір сызық тартып қайтыңдар деп, бізді аттандырып еді. Осы маңда үлкен ағаның биі отыр дегесін, сіздің от жаққан жеріңізді айналып өте алмадық.

	Қонақтардан төменірек, олардан оң жақ іргеге жайғаскан Ескелдінің суланған жүзі сәл-пәл ажарланып, қонақтарға жылы шырай білдіргісі келді. Қарсы беттегі іргеде, қалың киінген бидің бәйбішесі Ақжәмилә отыр еді. Ол Ескелдінің жүзіндегі райды таныды да қасындағы екінші әйелге иек қақты. Ол құрт езіп, қонақтарға сусынәзірлеуге кірісті. Сыртта жаңбыр, үй іші тар, нағыз жорық жағдайындағы тіршілік, онымен барлығы санасуға мәжбүр.

	Ескелді күпісін шешіп, іргеге тастаған. Ендігі үстінде қалғаны жеңі қысқалау тайжақы. Шекпен шалбар, саптама етік. Мойны сорайыңқырап бәрінен еңсесі биік, қол- аяқтарының кеспелтек ағаштай тым ірі көрінгені үшін мына келіп отырған кісілер алдында өзін жазықты санағандай-ақ кеудесін қоярға жер таппағанға ұқсатады. Басына қатты тартылған түсі қаракүңгірт орамалының оң жақ самайға құлаған ұштары әлсін-әлсін дір-дір етіп, бидің тұлабойын жайлаған мазасыздықтан хабар беретіндей. Әсіресе, жаңа ғана жаңбырлатып, сыртта бірге жүріпқайтқан өз адамдарына солай көрінді. Ескелді қонақтарға да зорлана жымиятын сияқты.

	– Әттеген-ай, кең заман, бейқұтшылық күнде қой сойып, қол қусыратын-ақ ағайындар екенсіздер, – деп бір көпшік тастады.

	– Пейіліңізге мың да бір рақмет! Осы бір ілтипатыңыздың өзі біз үшін бал татыған асқа бергісіз!

	– Рақмет! Біз бәрін түсінеміз.Өз басымыздағы жағдай да осындай, – деп жамырасты қонақтар.

	– Айтпақшы әлгі Саңырық батырдың халі нешік? Торғайдағы соғыста сол иығынан жараланғанын естігенбіз?

	Бұл сұраққа Ошақты адамы жауап берді:

	– Саңырық батыр сауықты ғой, тек белге байлаған шоқпарды қолы көтеретіндей күйде емес. Сонда да өзінен кейінгілерге «әйт-шүуге» жарап тұр.

	Мұны естігенде Ескелді мойнынан су құйылғандай едәуір үнсіз тұқырды. Сосын Сіргелі адамына да көрсеткен құрметіне ұқсатып, ондағы Қара Тілеуке деген батырдың хал-жайын да сұрады.

	– Батыр бабында ғой. Бізді осында жұмсаған да сол Қара Тілеуке, – деген жауап алынды. Ескелді осыдан кейін ғана бойын қайта жазғансып, жүзін көтерді. Құрт езген сусын әзірленгенше шаршап, шөліркеп келген меймандарды алқымнан ала бермейін дегендей «ауылдың алты ауызына» көшті:

	– Біз мына Бадам өзенінің теріскейінде едік, жер-дүниені су баспай тұрғанда бері өткенімізді жаратқан иемнің дұрыс ақыл салғанына баладық, – деп бастады да Ескелді өздеріндегі жайлардан сөз суыртпақтатты. Осы әңгіме үстінде тұлабойлары малшынып

	Тәттібай мерген, Малтабар батыр, Есенбай кірді. Қонақтардың кім екенін білгесін бұл үшеуі де қарап қалмады. Ескелді қозғағанды бұлар іліп әкетті. Тек бір-бірлерінің ауыздарына түкіріп қойғандай бәрінің айнала соғатын қазығы біреу. Ол биыл, биыл емес- ау, енді-енді бұрқ етпекші ұлы сүргін хақында.

	Өткен жаз айында осы Бадам өзенінің төменгі сағасына таяу, Бадам мен Боралдай қосылып, Арыс өзеніне айналатын тұсқа да солай Ордабасы атты кішкене тауда өткен оқиға бәрінің көкіректерінде қаз-қалпында сайрап тұрғандай. Бұлар не жайды тіл ұшына іліктірсе де, не жайды ішке түйсе де сол Ордабасы тауындағы оқиғаға соқпай өтуге жоқ. Енді қайтсін, одан бергі шығыс беттегі қырқалардан немесе одан арыдағы Арыстанды, Шаян ойпаттарынан көтерілгенде шамамен жүз шақырымдай қашықтықтан-ақ түздіктер көзіне оп-оңай шалынатын сол бір қол тоқпақтай ғана төбе бұрынғы-соңғылы қазақ өмірінде болмастың болғанына, тәтті қиялдың шындыққа айналғанына жалғыз куәдай бозара бой созады. Тіпті қазақтың кешегі ұлы ханы – Әз Тәукенің өзі жатқан жерінен бас көтеріп, сол Ордабасы тауына сол күндерде қызыға да, қызғана да көз тастағандай әсер еткенін қайтерсің? Ия, онда сондайлық не болды дейсіз ғой. Болғаны сол – өткен 1728 жылдың жазында сол тау айналасында исі қазақтың жақсы мен жайсаңы, биі мен батыры, ханы мен қарашасы, шешені мен көсемі алашұбарланып келіп, тұмсық тіресті, бас қосты. Мұндай аса келелі бас қосулар хақындағы деректер ата-бабалар қалдырған шежіре жазбаларды, көне кітаптарды, шетелдік ғұлама жиһанкездер еңбектерін парақтап іздесең табылар ма? Табылса да айыз қандырарлықтай емес шығар. Саусақпен санасаң саусағыңның санына жетпейді. Ал ауқымына қарасаң мұнымен шендесер бірін де ұшыратпайсың.Бұл соңғысы алты алаштың жаны қысылғанда, тіпті сол шыбын жаны шығарға тесік іздеп, мұрнының ұшына келгенде қол жеткізген шешімі немесе оң иыққа қонған періште сыбырлап ұсынғасын тап беріп ұстанған байламы іспеттес аса қымбаттық дүние. Ордабасы өзі ғана алыстан шалынып қоймай, мұның өзінен де айнала мол кеңістік алақандағы жазудай айқын көрінетін. Сосын да ондайлық ұлы нөпірді қарсы алу, мініс аттарын, сойыс малдарын орналастыру мұндағыларға аса қиынға соққан жоқ. Бадам өзенінің мөлдір суы адам мен малдың мейірін қалай қандырады десеңші, таулы-тасты келетін түйетайлы жазық, кішкене жоталары біресе қойындасып, біресе бөле-жарыла біткен ойлы-қырлы кең далалар, Ордабасының батысы мен түстігіндегі терең сайлар, жылдың қай мезгілінде де үзілмейтін көгі мен қуы аралас тіске жұмсақ шөбі қанша жылқыны қойны-қонышына тығып, жасырып, асырап-сақтауға жарайды десеңші. Әрине қазақ жерінің әр қиырынан ойда-жоқта бұрқ етіп, топтанғанды, сайланғанды көрсебасып- жаншып, тірі қалғанын ат артына бөктеріп әкететін қалмақтар жалаңдап тұрғанда ең алдымен ескерілетіні – қауіпсіздік. Міне, сондайдаОрдабасы айналасындағы бұлың- бұлыңдар аса көп қарулы күштіде бүркеп ұстап, керек күнде әлеңкедей жалаңдаған немелерді тұтқиылдан соққының астына алу, «есің барда елің тап» деген қазақ нақылының мағынасын күшпен ұқтыру үшін де іздесең таптырмас қолайлы пұшпақ. Ия, үш жүздің басын қосуға Ордабасы осындай бітім-болмысымен өзі сұранғандай еді.

	Мына отырғандар да Ордабасының осындай ерекшеліктері көз тартқанын жайқап өтті. Оны тамамдағасын бұлар үшін екінші бір көкейкесті тақырып Әбілхайыр хақында еді. Тек оған тірелгенде қай-қайсысы да тамақтарына тас тығылғандай үндері өшіп, бір-бірін көзбен бағып, «тыңға түренді сен салшы» дегендей кезек бергенсіп, тартыншақтайды.

	Тіпті кейбірі Әбілхайырдың атын атауға да тыжырынады. Ордабасыда ақбоз ат шалынып, күллі қазақтың әскер қосындарына бас сардар сайланатындай ол Әбілхайыр кім еді соншалықты? Оның қолбасылық өнерінен гөрі тентек мінезі, бұқпа есепке бейімділігі, үш момынныңбаласынан бөле-жарылып, абырой-атақ таппақ менмендігі, мансапқұмарлығы жайлы жыбыр-жыбыр өсек, алып-қашпа сөз әлдеқайда басым емес пе? Жел соқпаса шөптің басы қимылдаушы ма еді?

	Тіпті басқаны қой, сол Әбілхайырдың өзі шыққан алшын елінің бұрынғы кемеңгері, бұл күнде жаны жаннаттағы Әйтеке би Бәйбекұлының о дүниеге аттанар сәтінде «Мен Әбілхайырдан түңілдім, Кіші жүз еліне басқа көсем керек» деген өсиеті қайда қалды? Осындағы ұлы жүз, үйсін елінің бүгінгі ғұламасы Төле бидің«түлкі тұмсық жан екен, Әбілхайырға сенім арту шалалық» деген әулиелігі неге тәрік етілді? Енді сол Төле бидіңүш жүздің ұлы ханы Болаттың ұйтқысымен Жетісу мен Арқадан, Қаратау бойы мен Сырдариядан, Жайық пен Арал ойысынан ат арытып жеткендуалы ауыздардың сол бір талайдың тұлабойын мұздатқан Әбілхайырды бастарына моншақ етіп көтергендері не сасқандары? Қай сайтанның азғыруымен жүзеге асқан шаруа? Ата жауға қарсы күрестееркек кіндіктінің делебесін қоздыра білген Шақшақ Жәнібек, Қаракерей Қабанбай, Қанжығалы Бөгенбай, алшын Тайлақ, Есет, үйсіндегі Саурық, Саңырық, Хангелді сыңды сақа батырлардың ауызға ілікпеуіне не себеп? Әбілхайырдың неден мысы басты бәрін? Осы жайды жалайыр биі Ескелді Жылгелдіұлынан тікелей сұраса да айыбы жоқ-ау. Төле бидің жиен немересі, әрі онымен тонның ішкі бауындай араластығы бар бұл мұның мәнін ашып-айыруға қайтсе де жарайды. Соны білсе де мына Ошақты, Сіргелі адамдары өз көкейлерін тескенге тура тартпай, қиялай жортады. Өткен-кеткеннің әңгімелерін судай сапырып, тек ара-тұра ғана аталмыш батырларды сипап етеді. Ия, меймандардың көздегені – көкейлерін тескен сұрақтарға Ескелді би бұлардың қолқасы арқылы емес, өз бетінше соқтықса екен, сонда құдай да тыныш, құдағи да тыныш, бұлар құлақтарының құрышын қандыра тыңдар еді. Ал әгәрки, төтесінен тартып, «Әбілхайырдың соншалықты неден аруағы асты» деп төбеден қойып қалса, меймандардың өз бастары да, әрі оларды осылай із салуға жұмсаған жергілікті ел басшылары да абыройсыздыққа қалар еді. Себебі, ондағысы да, мұндағысы да «заман ауанын тануға ақыл-зердесі кемшіндік еткендер» деген атақ жапсырып алары ғажап емес.Бұлар содан қауіптеніп, тайсақтайды.Бұл күнде көп жайды өз деңгейінде байыптап, көп түйінді шешуге екінің бірінің зердесі жете бермейтін. Қалай жетсін? Жетісу мен Арқа, Қаратау бойы мен Еділ-Жайық арасы, Сырдария мен Арал ойысы, құшаққа сыймас сол өлкелерде не болып, не қойып жатыр, Жоңғарияның өз іші қалай лықып-тасуда, Бұхара мен Хиуаны не бүлік, не шатақ дүрліктіруде, міне, осының бәрінен хабар алып, өлшеп-пішіп, қортынды жасарлық қабілет баршаның пешенесіне жазылып па? Бәлкім, Әбілхайырдың үш жүз қосынының бас қолбасысы тағайындалуына себеп те сол қиыр-қиырдан Ордабасыға құйылған ақпарлар жиынтығын шайқап майын алғандағыдай біліктілер сүзген ойдың інжу-маржанында жатқан шығар.

	Шындығында сол Ордабасыда Әбілхайыр бас сардар сайланғанда оның салтанаты көп болды да, жұртқа түсіндіру жағы жетіспеді. Себебі, Болат хан бастаған барлық ханзада- сұлтандар, Төле, Қаз дауысты Қазыбек, Ақсуат би сынды ел көсемдері өздерінің неден хабардар, неден хабарсыз екенін бүге-шігесіне дейін жариялаудан тартынған еді. Қалмақ жансыздарының жүрмейтін жері жоқ. Өз жағдайлары хақында хатқа түсірген жазудай етіп, оларға сайрап беру жөн емес. Көп жай құпия жағдайда ежіктеліп, сыпатталды. Сырт елдің басымы осылай анталаған сауалдардың астында қалуы міне, содан еді. Тек бәрібір Ордабасыдан тараған бұйрықтар орындалып жатты. Сол бұйрықтардың бір тармағы бүкіл ұлы жүз үйсін қолын қасиетті Қазығұрт баурайына жинау еді. Ендігі қам-қарекеттің бәрі соған бағытталған.

	Ескелді меймандар райын түсінді ме, жоқ па, әйтеуір олардың жетегіне жүре қоймады. Көбіне көздерін төмен салып, өзгелердің сөйлеуіне мұрсат берді. Ауылдың алты ауызын Малтабар батыр жалғастырып, көп созғылады.Бұл, әсіресе, ертеден құлаққа таныс «Ай қораланды», «Құйрық жеу», «Ашамай» атты байырғы ұрыс тәсілдерінің қыр-сыры төңірегінде көп айналшақтады. Ондағы мақсаты мына сырт ел адамдарын сондай әңгімеге тарту. Себебі, бүгінгі күннің ең маңызды мәселесі осы емес пе? Тек бұл меймандар өткендегі соғыстар жайында аз-кем біліктерін ортаға салғанмен нақтылы ұрыс тәсілдері тақырыбын маңайламады.

	Бұл күні жаңбыр басылмады. Қонақтар осы Ескелді үйінде қалды да, Малтабар, Тәттібай мерген, Есенбай және басқалар түнге қарай қоңсылас өз қостарына кетіп, таңертең биенің бас сауымы шағында қайта жиналды. Би үйінде қонақтар барын естіген тағы бірнеше адам қоса ере келді. Енді Ескелдінің жорық жағдайына лайықталып тігілген кішкене ғана қосының ішінде ине шаншарға жер жоқ. Бәрі де киіз туырлықты сырттан тарсылдатқан жаңбырдың мінезіне құлақ тосқансығанмен шын ынта-ықыластары Ескелді мен қонақтар жағында еді. Ия, мынадай аласапыран оқиғалар қарсаңында жұрттың әртүрлі ақпаратқа деген зәрулігі жұт жылғы ашқарақтықтан бір былай емес.

	– Апырай, бұл не, аспанның жарығы ашылып кетті ме? – деген күңкілдесулер де сол өздерінің арғы түкпірлеріндегі ниетті бүркемелеу үшін туындайтындай. Тек бұл күні де мардымды сөз өріс таппады. Оның орнына кеше кешке Малтабар маздатқан әрқилы ұрыс тәсілдері, Жоңғариядағы жағдайлар, жаңа қонтайшы Қалдан-Сереннің Қытаймен екі арада әр түрлі қимылдарға баруы сияқты бұрын да құлақтарын жауыр еткен жайлар езгіленді.

	Бар қызық түс ауа келді. Екіндінің шамасында жаңбыр едәуір толастап, айналаны ақ тұман басып, тұмшалап тастады. Қамшы тастамдай қашықтықты көру мүмкін емес. Ошақты, Сіргелі адамдары Қазығұрт айналасынан аздап хабар алғасын келген жолдарымен кері қайтуды да ойластырып отырған. Кенет үй сыртында бірнеше ат дүбірі естілгенде бәрі құлақтарын шошайтып, елең-елең етісті. «Кім екен, шықшы», – деп Ескелді босағадағы атшы жігіттердің бірін жұмсап та үлгермеді, киіз есікті емін-еркін ашқан біреудің сұлбасы көрінді. Үсті-басы суға малшынған, аюдай қорбаңдаған неменің түр-түсін көзі өткір түз адамдарының өздері де ажырата алмады.

	– Ассалаумағалейкүм! – деп, кірген кісі даусын әндете созып, алакөлеңке үй- ішіндегілерді жыпықтаған көздерімен тез адақтап шықты да, самсаған көптің ортасындағы Ескелді бидің бөлек сұлбасын танып, маңырап қоя берді. – Апырай, би-аға, сіздің қос тіккен жеріңізді әрең таптық қой!

	Баршасы кірген кісіні даусынан таныды. Бұл келген әлгі Дулат батыры Қосай еді. Мұның соңынан Ескелдінің өз туысы, Шора балаларының бірі Күртібайдың да басы қылтиды. Мәселе сыры енді айқындалды. Осыдан үш жұмадай бұрын, ақпан айының ортасында, қыс қары сіресіп тұрғанда-ақ Ескелді, Балпық, Қабан жырау үшеуі ақылдасып, осы Қосай мен Күртібайды қастарына оншақты қосшы қосып, сонау Сырдарияның төменгі ағысы жақтағы жалайыр-балғалыларға, солардың көсемі Жарықбас Есентүгел дейтінге жұмсаған болатын. Солар оралыпты. Бөгде бағдарға сапар шеккен Балпық қашан келеді деп тағатсызданған Ескелді мыналардың бастары қылтиғанда сол Балпықпен қауышқаннан әрмен қуанды. Себебі, Балпық қалайда жақында, ал мыналар тым алысқа ат ізін салушылар ғой. Ескелді елпектеп, ол екеуге өз қасынан орын босатпаққа аяқтарын жинастырып, қозғалақтай бастаған. Шындығында оларға босатар орын да жоқ еді, бидің ілтипатын байқап, басқалар жинақыланып, Қосай мен Күртібайды өздеріне мінгестіре жайғастырды.

	– Кәне, шапшаң, не олжа, не сарқыттарың бар, жайыңдар! – деп, Ескелді мына сықасқан көптен жасыратын ештеңесі жоғын білдірді. Міне, сонда ғана қалың киіммен аюдай қонжиған Қосай әлденеден тілі күрмеліп, басын бұлғалақтатып, жуарақпанда аузынан сөз шығара қоймады. Жаңа ғана екпіндете жеткен жас батырдың бұл мінезі бірден көңілге қаяу түсірерліктей.

	– Біз жалайыр-балғалыларға барып қайттық, – деп, Қосай даусын созыңқырай, тіпті әндете көмекейіндегісін әрең суырды. – Би-аға, Жарықбас Есентүгел туысқаныңыз көңіліңізге келсе де қайтейін, осыдан үш жыл бұрын сауға сұрап келген Есентүгелге мүлдем ұқсамайды. Ордабасыдағы жағдайға олар да қанық екен. Сіздің ұлы би Төленің атынан жолдаған сәлеміңізді тым селқос тыңдады.

	– Сонда не, бұл науқаннан іргемді аулақ саламын дей ме? – Ескелдінің ащы даусы оның тұлабойында ашу бұрқ еткенін білдірді.

	– Тап сөйдеп, таңдайлары тақылдамаса да, соған келіңкірейтін пиғыл-райларын анық сездірді. Төтесінен тарт десеңіздер, олар қайтарған жауаптың нобайы мынау: ұлы би Төле жалайыр-балғалылар жасағын құрсын деген екен, құба-құп. Сәуір айынан қалмай Қазығұрт төңірегіне жетсін деген екен, құба-құп. Біз бұл сөздердің бәріне құлдық ұрамыз, имандай шынымыз. Неге біз, алты алаштың баласы атқа қонғанда үйкүшік болып қаламыз? Аттанар едік біз де. Тек басқа бір жағдай біздің маңдайымызға сарт етіп тиіп, тұралатып тастады.

	«О не нәрсе екен» десіп, бәрі Қосайға қарай қоғадай жапырылысты.

	– Олардағы бар кілтипан Әбілхайырдың жеке басына байланысты екен, – деп Қосай сөзін одан әрі жалғады. –Ұлы би Төле мен Жолбарыс хан ұлы жүздің емес, үш жүздің қолын неге басқармайды? Одан қалса әлгі атағы жер жарған саңлақ батырларымыз қоңыз теріп кетті ме? Он бес жасымда, Қарақорым деген жерде үш жүздің басы қосылып, арғынның қанжығалы атасынан шыққан Бөгенбай батыр қазақтың бас батыры атанып, қалмақтың қанын судай шаштық дегенді Ескелді би маған өз аузымен ырғап еді. Сол Бөгенбайдың бұлжолы неден бағы тайды? Жарайды, Бөгенбайдың бағы тайсын, қазақтың батыр дегенде жалғыз соған қарап қалған жері жоқ еді ғой әкем-ау, толып жатыр ғой басқалары да, солардың бірін көздеріне ілмей Әбілхайырға жармасқандары несі? Үш жүздің қолына «әйт шүу» дейтіндей-ақ бұл алшынның еркетотайы кім еді? Сондай-ақ қай қасиетін дәрі көрген? Әлде Болат ханның, Төленің, Қаз дауысты Қазыбектің, Ақсуаттың ауыздарын алып, мерейі өсті ме бұл сойқанның? Міне, осылай сампылдады Жарықбас Есентүгеліңіз. Одан әлгі Жүсіп қария, Алғазы ақын дегендері де қалыспады. Олардың өкпе-наразын түгендесем тым ұзаққа шабамын.

	– Апырау, сонда Күртібай екеуіңнің тіл-жақтарың қарысып қалды ма?

	– Тіл-жақтарымыз қарысқан жоқ, би-аға! Күртібай екеуміз жарыса Ордабасыдағы үлкендер шешімінің мәнін айқара ашып, сараптарына салдық. Бірақ аналар «еттің дәмін татқан біледі» деп бет бақтырмады. Осыдан үш жыл бұрын Әбілхайыр қарамағындағы қарақалпақтар шауып, сосын сондағы алшындардың өздері шауып, әбден ит-сілікпесі шыққан жалайыр-балғалылар осында көмек сұрап келгесін Төле би атамыз алшындарға айбарлана хат жазып, жалайыр-балғалылардың есесін әпермеп пе еді? Бақсақ сонымен тәмамдалмапты. Араларында үзіп-жұлқу, алдап-арбау одан кейін де үзілмепті.

	Ескелді басын төмен сылқ еткізді де қайта жұлып алды. Tөp жақтағы Сіргелі мен Ошақты адамдарын бір күлкі бүлк-бүлк еткізе бастап еді. Ескелді көздерін ажырайта қарағанда екеудің бірі тіптен батылданып:

	– Ол жазғандардың да іштерін тескен осы екен-ау, – деп салды. Екеуінің де жүздері айғыз-айғыз, тіпті мәз-мәйрам күлкіге толы. Ескелді өз көздеріне өзі сенбегендей әдейілеп мойын бұра зерделеп, шұқшиды. Бидің бұл назарынан аналар одан әрі ерсінді, шамасы, екіншісі даусын әдемілеп созып бидің өзіне арнап тіл қатты:

	– Жоғары мәртебеңізден айналдым, биекем, ұлы жүздің ноқта ағасы жалайыр елінің үлкен шоқысы, сіздің бір ауыз лебізіңізді біздер құдай сөзіндей сыйлаймыз. Біз мына жігіттер атаған Жарықбас Есентүгел дегеннің атын естігенмен затын таныңқырамай отырмыз. Гәп онда емес. Ойда жоқта сол Әбілхайырдың мәртебесі өсуіне тосырқай қарайтын жалғыз жаңағы Жарықбас Есентүгел дейтін ғана ма? Біздің де сонымен төркіндес жан жарамыздың барын мойындасақ айыпқа бұйырмассыздар.Бұл өзі алла тағаланың қай ишарасы арқылы туған шешім? Түсінсек неғылдейсіздер?

	Міне, сонда ғана Ескелді маңдайын қайта төмен салды. Бидің жайын байқаған Малтабар Тәттібай мергенге бұрылды. Қарт батырдың түсін таныған мерген Ескелдінің жағдайын жеңілдету мақсатында жалайыр-балғалылар көсемі Жарықбас Есентүгел туралы жырға көшті. Оның осыдан үш жыл бұрынғы хикаясын түгел сарықты. Одан арғыны Ескелдінің өзіне қалдырды.

	* * *

	– Жаратқан ием-ай, аспандағы бүркіт алысты шалады, жерден ілсе кесірткені, не жекелеген аңды әкетеді, бүлдірері шамалы, ал жерде жорғалаған жыланның көрері аз, есесіне таудай түйені де құлатады, адамды да шағады, – деп Ескелді бір толғап барып тоқтады. Жұрт би мақамын намазға ұйығандай тыңдады. – Ия, жыланның уынан келер залалды атап сұрама. Кейде мен балаша қиялдаймын, егер жыланға қанат байлап беріп аспанға шырқатып, жер-дүниені айызы қанғанша тамашалатса, неше жерден қатерлі жәндік дегенмен оның да ақыл-санасының қатқан қара қабығы сыдырылып, ішкі уыз миын жарық шалып, «апырай, мен қашанғы у шашқыш деген жаманатты жапсыра бермекпін, ол менің қай сыбағам еді?» деп, ішіндегі тоңы жібір ме еді, бәлкім. Біздің кей қазақтар сол бүркітке ұқсап, аспанға шығандап, алысты шалуға жоқ қой. Сосын да өстіп, төменде қуыс-қуыста жорғалап, бір-бірін балтырдан тістеп, аяқтан шалудан өзгеге өресі жетпейді. Сосын да өстіп, тар өpic, тар босағада қамалып, аяқ-қолымызды жаза алмаймыз? Атаңа нәлет қара қалмақ біздің тап сол дәрменсіздігімізді тап басып танып, ұрымтал тұстан дәлдеп соқты емес пе? Туған жерден айрылып, қанатымыздан қайрылып, босқынның күйін кешуіміздің түп төркіні сонда емей қайда?

	Бұл аса зілді қағытпаның жалайыр-балғалылар көсемі Жарықбас Есентүгелге орай туғаны баршасына айқын. Бірауық Сіргелі, Ошақты адамдары да мұныөздеріне қарай тас лақтырғанға балап, тіл-жақтарын қарыстырды. Тістерінің арасынан енді бір леп шықса, «апырау, сендер сол біздің жалайыр-балғалылар кесемімен бір-бірлеріңнің ауыздарыңа түкіріп қойғаннан саумысыңдар?» деп, жабыса кетуі де оп-оңай. Бұл тіптен жаман. Себебі, Ескелді би мынадай ұлы қозғалыс қарсанында «бүйректен сирақ шығарып», бөле- жарылмақшы Жарықбас Есентүгелдің қылығын улы жыланның зардабымен теңестіріп отыр ғой.Бұл деген жақсы атақ па?

	Ал Ескелді үшін енді бөгелмек жоқ, сөздің ащысын суырды, енді оны әрі дамытып әкетпек парыз. Арасында ел ішінде Әбілхайырға байланысты түсінбестік тым етек алғанын ұлы би – Төленің алдында бір көтеру қажет екенін көңіл түкпіріне және түйді. Тап осы аралықта Малтабардың інісі Құлжан батыр да кіріп, көп ортасына ол да сығылысты. Енді Ескелді ұзаққа салды.

	Бұл өз хикаясын Бұхара, Хиуа хандықтарынан бастады. Төле би ордасында әp кез құлағына құйған жайларды өз ақыл-сарабының тезіне салып, қайта қиыстыра, тігісін жатқыза жеткізуге тырысты. «Жау жағадан алғанда бөрі етектен». Қазақтар сол аталмыш хандықтар тарапынан дакөп қысастық көрмеп пе еді.

	Шындығында 1723 жылғы қазақ ордасындағы шапқыншылыққа дейін де Бұхара мен Хиуа хандықтарындағы саяси ахуалдардың шекесі қызған жоқ-тұғын. 1722 жылы Бұхара хандығының билеушісі Әбілпейіздің бұрынғы оң қолы, бір кезде осында аталық қызметін атқарған Ибрагим-бек деген біреу үлкен бүлік ұйымдастырды. Әбілпейіз мұны асқан жемқорлығы үшін қасынан қуған. Ұлты өзбек Ибрагим-бек жемқор ғана емес, сол хандықтағы аса жырынды, ықпалды адамдардың санатына жататын. Бұл өзінің жаңа жағдайына көндікпей Әбілпейізден қайтсе де кек алуды қарастырды. Дереу өз жақтастарынан қарулы топ құрып, Бұхара хандығының билеушісіне қарсы жорыққа шықты. Осы хандыққа қарасты Самарқан қаласы мен оның төңірегіндегі жерлерді әп- сәтте толайымен басып алды.Бұл Әбілпейізді ойда-жоқта төбесінен тоқпақ тигендей есеңгіретті. Ол есін жиғанша Ибрагим-бек өз амал-айласын одан әрі үдетті. Қу да тақыс бұл неме жалғыз өзінің Әбілпейізді еңсере алмасын сезіп, көршілес Хиуа хандығының билеушілерін қосаққа алуға жанталасты. Сондағы ойлап тапқаны – сол Хиуа хандығының билеушісі, Шыңғыс хан тұқымы – Серғазының немере інісі Раджаб-Мұхамедті Самарқанға хан сайлап, әрі оған өзінің қызын береді. Міне, бұдан әргі оқиға енді осы үшеудің – Әбілпейіздің, Раджаб-Мұхамедтің, Серғазының араларындағы ит тартысқа ұласты. Оған қоян жылғы шабуылдан кейін босып барған қазақтардың әуселесі қосылды. Бір жақтан қалмақ әскерлерінің де алдыңғы легі жетті. Енді әлгі үшеу қазақ пен қалмақты әрқайсысы өз мүддесіне пайдалануға атсалысты.Мұның бәрі әбден құлақсіңді әңгіме, Төле би ордасында бірнеше мәрте басына су құйылған жай.

	Баршасына түсініктілігі үшін Ескелді осыларды қайта суыртпақтап, соңғы кезде жеткен акпарларды қоса кірістірді. Тек Әбілпейіздің есімін атаған сайын, бұл күнде нағыз жігіт қалпына енген Сабалақ ойына орала берді. Бір кезде Сабалақ сол Бұхара ханына байланысты өзінің жан баласына ашпаған өзекжарды сырын әлденеден осы Ескелдінің алдына жайып сап еді-ау! Ия, өзінің сол Бұхара ханы Әбілпейіздің Сүйініш атты баласынан туған немересі екенін, шешесінің және Оразқұлдың мұны нәресте кезінде ажалдан сақтау үшін қандай астыртын істерге барғанын ойы піскен естияр адамша баяндап еді-ау! Ол кезде әлі бала Сабалақтың алыстағы жалайыр биі Ескелдінің алдында бүйтіп күрт ақтарылуының себебін бұл күні бүгінге дейін өзге біреулерге ашып-айырып бере алмас. Бірақ ашып-айырып та неғылсын, бұл жайында аузымнан ызың еткен дыбыс шығармаймын деп, Сабалаққа берген уәдесі бар.

	Расында, Сабалақ сөйтіп, Ескелді алдында неге ашылды екен? Әлде алдағы күннің бір тетігін бітеуге қажет кірпіш сияқты бұл сырым араағайын ортасында сақтаулы жүрсін дегені ме?

	Ал осыдан екі жыл бұрын, яғни 1727 жылдың басында Бұхара, Хиуа хандықтары арасындағы қақтығыс мүлдем өзгеше сипат алды. Кіші жүз ханы Әбілхайыр Раджаб- Мұхамедпен ауыз жаласып, онымен бірге Бұхара хандығына қарсы майдан ашуға уәде берді. Және де бұл уәдесі сөз жүзінде қалмады. Хиуа ханы Серғазы да, оның одақтасы, Самарқан айналасын Бұхара хандығынан бөліп алған Ибрагим-бек нен Раджаб-Мұхамед те қазақ ханы Әбілхайырды көкке көтере марапаттады. Әмударияның бергі беті – Мәурренахрда ғана емес, қазақ даласында да Әбілхайырдың атақ-даңқын алаулатты. Ал Мәурренахрдың өз ішінде тіптен керемет. Міне, осындай шақта Шыңғыс тұқымы Раджаб-Мұхамедтің Хиуа хандығындағы үлкен сүйеніші Ешмұхамед би деген әмірші Әбілхайырға назар аударды. Түркі тектес халықтардың маңғыт тайпасынан шыққан өзбек әміршісі – бұл Ешмұхамед би Бұхара хандығының ішіне іріткі салып, бөле-жарып әкеткен Раджаб-Мұхамедті барынша қолдап, оған өзінің және ауқатты жақтастарының пұл мен мүлкін аямай жұмсады. Себебі, көршілес Бұхара хандығы неғұрлым әлсіресе Хиуа хандығы солғұрлым нығаймақ. Ия, Ешмұхамед би Хиуа хандығын дәуірлетудің барлық жолдарын қарастырып, сол бетте ешбір мүмкіндікті құр жібермейтін нағыз қандықол, қырағы, әккі саясатшының өзі еді. Мұның бүгінгі Хиуа ханы Серғазыға да көңілі толмайтын. Себебі, Серғазы Шыңғыс тұқымы дегенмен оның әлсіздеу бұтағынан еді. Әрі дарынсыздығы, батыл қимылдарға тәуекелінің жетіспеуі Ешмұхамед би мен оның айналасындағыларды жүйкелете берді. Тап осы хал Ешмұхамед би мен қазақ ханы Әбілхайыр мүдделерінің қауышуына әкеп соқты.

	Екеуінің түсінісуіне көп уақыт кетпеді. 1727 жылдьщ желтоқсан айында Ешмұхамед бастаған өзбек ақсүйектері құпия жағдайда солқылдақ хан Серғазының жанын жаһаннамға жіберді. Елді он үш жыл басқарған бұл ханның ет бауыр жақындары, сыбайластары қол-аяқтарын қимылдатып та үлгермеді. Өзбек ақсүйектері Хиуа ханының тағына басқа адамды қондыруға асықты. Сондағы тандағандары – қазақ ханы Әбілхайырдың осыдан біраз жыл бұрын дүниеден өткен ағасы Тоқтамыс сұлтанның баласы Мамай сұлтан еді. Хиуа хандығындағы бұл сарай төңкерісі Әбілхайырдың көмегінсіз жүзеге асты деп кім айта алар? Себебі, көршілес Хиуа хандығының тағына өз адамын отырғызу Әбілхайырдың көптен көкейін тескен арманы емес пе?

	Ал осы қарқында Ешмұхамед би нені көздеді? Оның пайымдауынша Хиуа ханының тағын Шыңғыс тұқымының аса күшті бұтағынан шыққан адам иеленсе, оның беделі артады, көршілес елдер көбірек санасады, әрі Бұхара хандығына қарсы күрес те қомақты нәтиже береді. Міне, Әбілхайыр мен Ешмұхамед би мүдделерінің тоқайласуы осыдантуындаған.

	Сөйтіп бұлар көздеген мақсаттарына жеткендей де еді. Әрі Мамай сұлтан Хиуа ханының тағына Сарыайғыр деген есіммен отырғызылды.Мұның да сол кездегі ақсүйектерге ғана мәлім бір сыры болғаны ақиқат. Тек Мамай сұлтанның пешенесіне жазылған бақтың құйрығы тым қысқа шықты. Асқан салтанатпен хан көтерілген ол алты күн ғана билік құрып, жетінші күні жұма намазынан қайтар жолда астындағы сұлу да әсем жүрісті арғымақ аты ойда жоқта үркіп, аспанға секіріп, мұны ер үстінен ұшырып түсірді. Мамай сұлтан сол құлаған жерінде тіл тартпай кетті.

	Бұл Ешмұхамед би үшін де, қазақ ханы Әбілхайыр үшін де жайсыз оқиға еді. Алайда, Ешмұхамед би мойнына су құйылғандай ұзақ тұраламады. Өзбек бектерін, керт бұғыдай сұңғылаларын, елшілерін шақырып, бәріне ақыл қосуды бұйырды. Міне, сондағы шешіммен астыртын Бұхара хандығына адамдар жіберіп, одан Батыр сұлтан дегенді алдырды. Ал Батыр сұлтан кім еді? Жалпы қазақ хан-сұлтандары Үсек, Жәдік атты ағайынды екі атадан тараса, солардың ішінде Жәдік ұрпақтары үнемі билік басында жайқалып, өздерін өшпес атақ-даңққа бөлегендер саналатын. Қазақтың ең бір аузынан от бүріккен азулы хандары Шыңғыс әулетінің осы тармағынан шыққандар. Міне, Батыр сұлтан да сол Жәдік тармағынан еді. Атақты Есім ханның бесінші ұрпағы. Бұған қоса Батыр сұлтан бір кездегі қазақтың ең киелі ханыәз Тәукенің ресми мұрагері саналып, соның орнын басқан Қайып ханның баласы еді. Аталмыш Қайып хан да жеке бас мәселесінде аса бақ жұлдызы жанған адам емес, сол таққа отырған 1718 жылдың өзінде-ақ қазақтың Орта жүздік бөлігіне иелік ететін сұлтандар оны өлтіріп тынды. Соның өзінде де Қайып ханның есімі жұртшылық көкірегінде сақталды. Мына Батыр сұлтанның сол әз Тәукенің мұрагері Қайып ханның баласы екендігі де бұған үлкен салмаққосатын. Міне, Ешмұхамед би мен оның ақылгөйлері өз еліне хан іздегенде Батыр сұлтанның осы ерекшеліктерін ескергендігін тарихшылар мықтап-ақ дәлелдепті.

	Сондай-ақ Әбілхайыр да осы Қайып баласы Батыр сұлтанның Хиуаға хан сайлануына барынша ықпал етті. Себебі, Әбілхайыр мен Батыр сұлтан арасында қосымша туыстық іліктестік және де бар.Бұл соңғысы Әбілхайыр бауырларының бірінің қызына үйленгендіктен ұған күйеу бала есепті еді.

	Сөйтіп, не керек, жең ұшынан жалғасқан, мүдделері ортақ Әбілхайыр мен Ешмұхамед екінші мәрте Хиуа ханының тағына өздері қалаған адамды қонжитты. Тек өкінішке орай Батыр сұлтан Ақ-Шейх аталатын хандар сарайына жайғасуы мұң екен, сыртқы саясат жөнінде өзінің ішкі сенімінен туған тұжырымдарын айқайлай жариялауға көшті. Бұл өзі алты алашқа әйгілі Есім ханның тұқымы, Қайып ханның баласы дегенмен солқылдақтау, құба төбел жаратылған жан еді. Жоңғар-ойраттар қазақ жеріне сұрапыл шабуыл ұйымдастырғанда өмірден баз кешкендей күйге ұшыраған сұлтандардың бірі осы-тұғын. Бұған қалмақтарға соққы беріп, оны үш момынның баласының жерінен қуып шығу ақылға сыймайтындай іс көрінетін. Зеңбіректері дүрсілдеген қара қалмақтар құдайдың өзі жіберген басқыншылар, оларға қайыру беру ешкімнің қолынан келмейді, бар амал сол қалмақ қонтайшысымен, зайсандарымен ортақ мәмлеге тоқтап, оларға жартылай бодандықты мойындау – міне, кешегі Батыр сұлтан, ендігіде Хиуа ханы – Батыр ұстанған сыртқы саясаттың темір өзегі осыған саятын.

	Ол замандарда Қазақ хандығында ма, жоқ, Бұхара, Хиуа сияқты хандықтарда ма, қандай да бір қайраткердің аужайын тану үшін оның жоңғарлықтарға және олардың шапқыншылығы нәтижесінде қалыптасқан саяси ахуалға деген көзқарасына бірінші кезекте мән берілетін. Жоңғарларға ымырасыз ба, жоқ, ымырашыл, майысқақ, көнбіс пе, сонысына қарап, өзіне одақтас, не іштен шыққан жау деп бағаласатын. Ал Хиуаның жаңа ханының мына айқайы айналасындағыларға қалай әсер етті дейсіз ғой. Ең алдымен, қара қалмақ десе қара тастан әрмен қатты, жойдасыз Әбілхайыр жүрек талмасы ауруына ұшырай жаздады. Хиуа ханының тағына өз қолымен шоқитқан күйеу баласы Батыр сұлтан оңашада жолықса, кеудесіне найза шаншудан тайынбастай шаққа жетті.

	Тап осындай хал Хиуаның өз ішіндегі Ешмұхамед бидің басына да орнады. Бірақ амал не, тіл мен жағын бұлбұлша сайратып, ел алдында барынша әспеттеп, алтын мен күміске бергісіз қасиеттерін тізбектеп, көтерткен жанды табан астында ғайбаттап шыға келу де оңай емес. Енді Ешмұхамед екі оттың ортасында қалды. Жоңғарлар жөніндегі ымырасыздық мұнда тіптен орасан еді. Егер жоңғарлар кері қуылып, не жойылып, Қазақ хандығының туы қайта шалқыса Хиуа хандығының тәуелсіздігіне қажетті жағдай өзінен- өзі қалыптасар еді. Қазақ жоңғар емес, біреудің жеріне көз аларту, халқын жойып жіберу сияқты жоңғарларға қытайлықтардан жұққан дерт қазақтарда жоқ. «Сен тимесең мен тимен, бадыраң көз» деп, қойын құрттап, айранын ұрттап, отыра беретін марғау да бейбіт көрші. Енді оны қара қалмақтарға талатып, бұл пәлелерді бері ентелетсең түптің түбінде Хиуа хандығына да тықыр таянады деген сөз. Қазірдің өзінде, міне желкелігіңде қылышын қайрап жалаңдатып тұр.

	Бұл жай жалғыз Ешмұхамед би емес. Осындағы аса беделді Жұмағали аталық дегеннің де ішкенін ірің, жегенін желім етті.Бұл Жұмағали аталық басындағы әртүрлі пендешілік сыпаттарға, мінез терістігіне, қомағайлығына қарамастан Хиуа хандығының бір қабырғасын тіреп тұрған жандардың санатына жатады. Енді Ешмұхамед би мен Жұмағали аталық тірі пендеге сездірмей күндіз-түнгі жыбыр-жыбырға көшті. Мына жаңа ханның пәлесі ұлғайып кетпей бір оңтайлы шешім табу керек еді. Бара-бара бұл жыбыр- жыбырға өзге де бектер мен ақылгөйлер, ғұламалар, тіпті бит ішіне қан құйған небір айлакер жырындылар да шақырылды. Ақыры, Батыр сұлтанды өз қолдарымен жоймаққа ұйғарысты.

	Кенет Хиуа ақсүйектерінің бұлұйғарымы Батыр сұлтанға жетті. «Бастан құлақ садақа». Хиуа ханы атанғанына небәрі бірнеше апта ғана өткен бұл түнделетіп, Ақ-Шейх сарайының сыртындағы оқ дарымас биік қамалдан өз көмекшілері арқылы төмен түсіп, қашып құтылды.

	Бір қиыны тарихшылар оқиғаның осы тұсын әрқилы,әрі сәл бұлдырлау жазады. Солардың бәрін екшеп, сараптай қарасаң Ешмұхамед би мен Жұмағали аталық жеме- жемге келгенде Батыр сұлтанға қолдарын қандағысы келмей, оның өз бетінше қашуына жағдай жасады деп ойлауға да негіз табылады. Қалайда, Батыр сұлтан қазақ ішіндегі өздерінің ең үлкен жақтасы Әбілхайыр ханның туысы, күйеу баласы ғой. Батыр сұлтан бұлардың қолымен өлтірілсе, қазақ билеушісінің көңіліне дық салынбай неғылсын. Әрі басқа қазақтар қайтеді?

	Жә, бұл біздің өз тұжырымымыз. Батыр сұлтан қашқасын Хиуа хандығына тағы да қазақ ханы Әбілхайырдың немере інісі Жолбарыс деген әкелдірілді. Тарих игілігіне айналған бір дерек – осы жөнінде Әбілхайырдың үзеңгілес серіктерінің бірі Сүйіндік дегеннің ауызша берген куәлік сөздері сақталыпты. Оның жариялауынша Ешмұхамед би мен Жұмағали аталық осы Жолбарысты Әбілхайырдан қояр да қоймай өздері сұрап алыпты-мыс.Бұл былтырғы 1728 жылдың екінші жартысында болған өзгеріс. Қуаныштысы сол – бұл Жолбарыс хан өзінен бұрынғы ізашарлары – Мамай, Батыр сұлтандарға мүлдем ұқсамай, екі жақтың да көңілінен шықты.Бұл Хиуа хандығын он жылдан астам уақыт, яғни 1739 жылы Иран шахы Нәдірдің әскерлері қуып шықканша басқарды. Ия, 1739 жылдың әуселесіне дейін әлі көп уақыт бар, әзірге Ақ-Шейх сарайындағы жаңа билеуші баршасының қағанағын қарқ, сағанағын сарқ етуге жарады.

	Енді осы оқиғалардың бәрін тізбектеп, ой елегінен өткізіңіз. Бір жылға жетер-жетпес уақыттың ішінде алшын ханы Әбілхайырдың көршілес Хиуа ханының тағына өзінің үш бірдей туысқанын отырғызуға беделі жетті.Бұл ол заманда кімнің қолынан келетін іс еді? Әрі Хиуадағы сорпа бетіне шығарлардың бәрі бірдей Ешмұхамед би мен Жұмағали аталық емес қой, Олардың ортасында Әбілхайыр десе желке жүні тік тұратындар да ұшан- теңіз. Мына Әбілхайырдың соңғы әкелінген туысқаны Жолбарыстың Хиуа хандығындағы билікті салған жерден дөңгелетіп әкетуі солардың бетін бері қаратып, жұмсартуға, терістік мұзындай сірескен дұшпандықтың көбесі сөгілуіне, сөйтіп қазақ пен өзбек ағайындар арасында татулық, тіпті достық қатынастың ірге тасы қалануына жәрдем берді.Мұнымен қалай санаспассың? Жан-жақтаң жау анталаған заманда бір бүйірде тыныштық орнаса оныңөзі ұлы қолғабыс емей немене?

	Жалғыз бұл емес, тап осы 1728 жылдың қарсаңында Әбілхайыр Еділ бойындағы Қалмақ хандығымен – торғауыттармен де берік бітімге келіп үлгерді.Мұның бәрі алты алаштың баласына өзінің жеке иелігіндегі бүкіл күш-қуатын ата жау, қара ниет басқыншы жоңғар-ойраттарға қарсы бағыттауға мүмкіндік беретінін қай қазақ түсінбейді? Ал осылардың Әбілхайырдың құдай жаратқан табиғи дарыны арқасында жүзеге асқанын дұрыс бағалау үшін пәлендей көп ақылдың керегі жоқ-ау. Ал оның күнделікті тіршіліктегі кейбір дөрекі жағымсыз қылықтары осындай ұлы істерінің қасында не тәйірі? Бар болғаны ет пен терінің арасындағы мардымсыз ұсақ-түйек бірдемелер емес пе? Мынадай үш жүздің баласына ұран тасталған ұлы қиқу қарсаңында ол жағына көзжұмбайлық жасасақ та еш айыбы жоқ.

	Міне, Ескелді сөздері осы мазмұнда еді. Төле би ордасында естігендерін өз ақыл тезіне салып, қайта әрлеп, өз қонақтарының санасына жақсы сіңетіндей дәрежеде жұмырлады-ақ. Бидің байқауынша, бұлар да сол Бұхара, Хиуа хандықтарындағы, торғауыттар еліндегі оқиғалардан пәлендей мақұрым емес, тек оның бәрін өздері үшін келіп-кетері жоқ, алыстағы аласапырандарға балап, мән бермейтіндігі саналарын тұмшалайтындай. Ескелді би өз әңгімесі үстінде сол тұмшаланған саналарға жарық түсіруге, заман ауаны қажетсінген жайларды бұлардың көз алдында ашып айқындауға тырысты. Сөйтіп барып, бұл біраз дамылдаған шақта басқалар би баянына әр қырынан келіп, әр буынын өздерінше талдап әкетті. Ара-тұра Әбілхайырдың асқан қолбасылық дарыны туралы естігені барлар да сәл-пәл желпіне төбе көрсетті. Осылай көпшіліктің жібі босады-ау деген кезде Ескелді қайта тілге келді:

	– Әкем-ау, басқаны қояйық, қалайда алшындар мойны қашық ел ғой, ал біз қалмақтарға осы жолы үш жүздің басын қосып қарсы тұрсақ па дейміз.Өздерің айттыңдар Әбілхайырдың қыңыр езулігі, мансапқұмарлығы жетіп артылады деп. Ал сол қыңыр езу, мансапқұмарды осы жорыққа қосылуға қалай көндіруге болады? Осы жағын Болат хан,

	Төле, Қазыбек, Ақсуат билер сол Ордабасы жиынының үстінде ойламады дейсіңдер ме? Бүкіл Кіші жүзді ашса алақанында, жұмса жұдырығында ұстаған, оның сыртында анау Хиуа ханының тағына өзінің екі туып бір қалғандарын бірінен соң бірін қонжитуға амал- айласы жеткен, Бұхара хандығының әзірейіліне айналған Әбілхайыр түгіл мына өзіміздің жаман туысқанымыздың түріне қарамаймысыңдар. Жалайыр-балғалылар басшысы Жарықбас Есентүтел деген шірікті айтамын. Кеше ғана сол Әбілхайыр жандайшаптарынан теперіш көріп, бізден көмек сұрап келген. Сөйтіп, менің нағашы атам, қазақтың ұлы биі Алтын Жөкемнің рахымын игілігіне жаратқан Жарықбас Есентүгелдің өзі бұлай шалқаяды. Келмейміз деп кергиді. Олар сөйткенде одан арыдағы алшынның деміне нан піскен ерке бұланы, төбеммен көк тіреп тұрмын дейтұғын тірі құдайы қайтпек? Қазір жылқы ішінде аладай аз балғалының серкесі, өз тұрғыласым Жарықбас Есентүгелге қалай қайыру беремін деп, бас шағудамын. Ал Болат хан, Төле, Қазыбек, Ақсуаттар сол Әбілхайыр жөнінде менен гөрі бастарын азырақ шақты дейсіңдер ме? Жоқ, ағайындар, аз шақпаған сыңайлы. «Ұлы жүзді қолына қауға беріп, малға қой, Орта жүзді қолына қалам беріп дауға қой, Кіші жүзді қолына найза беріп жауға қой» деген аталарымыздан қалған ұлағат бар емес пе? «Сен жаужүрек кіші атаның балаларының ұйытқысысың, үш жүздің қолын басқару сенің жолың» деп, Әбілхайырды арқадан қағып, бүкіл әскерімен қосынға қосқаны үшін Болат хан мен әлгі үш бидің кемеңгерлігіне тәу етпейсіңдер ме одан да.

	Ия, бұдан артық түсінік берудің қажеті жоқ еді. Осыны сезген қонақтар да, өзгелер де жаңа ғана өз сұрақтарымен биді мазалағандарын енді бастарына мін көргендей төмен тұқырды. Тек кейбіреулер ғана үш момынның баласының күшін біріктіру, қалмақтардың сонау Шу өзенінен әріде, Іле дариясына дейінгі аралықта үлкен шеп құрып жатқандығы, Жоңғария қонтайшысы Қалдан-Сереннің Қазақ ордасының желкелігіне қондырған Сары- Манжы сынды қолбасылардың шектен тыс айлакерлігі, жырындылығы хақында дуылдасты. Осы дуылдасудың бір тұсында Құлжан батыр байырғы мінезіне басып дүр етті. Ол жаңағы Әбілхайыр жөніндегі ұзақ жырдың әсерінен арыла алмай отыр екен:

	– Біздің қазақ аждаһаның азу тісінің қыспағында тұрып та бақай есепті қоймайды ә? Әу, жарандарым-ау, жауды хан мен сұлтандар емес, қара шабады ғой. Бізге Әбілхайыр ма, басқасы ма, атаңа нәлет ит қалмаққа қарай «әйт-шүу» дейтін біреуі табылса жарап жатыр емес пе? Қазақтың қолын кім басқарады деп дауласқанша, сол басқарушының «әйт-шүу» дейтін күні қашан туады, ішіміз толған шер-шемен, жауға қарсы қылыш, найзамызды ойната шауып, шер тарқатар күн қашан туады, тас боп қатқан шеменіміз қашан жібиді деп неге дауласпаймыз?

	Құлжан батырдың өрекпуін де қуаттағандар бар. Бидің кішкене қара қосында адам буынан тыныс тарыла бастағанмен бірінен соң бірі тоғытылған салмақты пікірлер осы аядай ұяны есік пен төрі ат шаптырым хан сарайына ұқсатып жібергендей. Қонақтардың бірді-екісі өзара күңкілдесіп, Ескелдінің өз басына да баға беріп үлгерді:

	– Мына жалайыр биі өзінің нағашы атасына тартқан екен. Тұңғиықтан жүзіп ішерлігі, шешендігі, сабырлылығы – бәрі де біз де сондаймыз деп атойлап тұр.

	Ескелдінің бет-пішінінде де жадыраңқы рең жарқ етті.Бұл өз пайымдауларының, солардың ішіндегі алтын-күміске бергісіз бірер асыл дәннің құнарлы топыраққа барып сіңгенін сезгендегі тоқ көңілдің көлеңкесі еді. Отағасының осы жадыраңқы реңін пайдаланғандай бағанадан жақ ашпай, бір уыс боп іргеге көмілген Ақжәмилә да сөзге килікті:

	– Ау, қайнаға, қайын, жұрағаттар, сіздер енді әмсе ер адамша істің сырт ажарын айшықтап, соның әуенімен ауа жайыласыздар. Ал біздерге, нәзік жаратылысты әйел заттыларға да ас батырмай жүрген жайлардың барын сөз арасына қыстырмайтындарыңыз көңілге томпақ көріне ме, қалай? Зарықтырмай мен де төтесінен салайын. Сіздер, ер- азаматтар, қазір жаудың негізгі шебі ана жылы біз кешіп өткен Шу өзенінің арғы бетінде дейсіздер. Отағасының, басқа да келімді-кетімділердің ырғап-жырғауларынан ұққаным мына ұлы жүз үйсін ғана емес, бүкіл алты алаштың қолы солай жылжып, Шудан әрі шығысқа қарай өтпек екен. Апырау, сонда мына біздер, қатын-қалаш, кемпір-шал, қызыл қарын жас бала қайда қаламыз? Егер бізді осында бір құдайға тапсырдық деп, тік көтеріліп, Қаратау асып, одан әрі Шудан өтіп кетсеңіздер Қаратаудың мына күнгейінде бізді басқа жау талап жемей ме? Сіздер Жарықбас Есентүгелдің құлағын шулатып, талай жерге апарып тастадыңыздар. О баста балғалыларды да шапса қалмақ шапқан шығар. Ал одан кейінгіде кімдер шапты? Одан кейінгіде шапқан қарақалпақтар, өзіміздің қазақ- алшындар емес пе? Немене, оларға табылған жау бізге табылмай қалады деп, жайбарақат кете бересіздер ме, түге?

	Қаракөлеңке іргеден Ақжәмиләнің болмысы осы сөздері үстінде бір түрлі сәулеленіп, көрінгендей. Қалың киіммен омалған епетейсіз түрі көптің көз алдында өшіп кетіп, оның орнына ақ жібекке малынған бойшаң да әсем әйелөсіп шыға келгендей бәрін таң-тамаша еггі. Мұндай көзге шалынбағанмен жанға әсер еткен құбылысқа қыңбаған тек Ескелді екен:

	– Жә, қыстырылмай тұра тұрсаңшы, бұл жалғыз сенің көкейіңдегі шаруа емес, ол бағдарда ойлаған ойдан бастары тарс жарылғалы жүргендер бар, – деп зайыбына кекесінді үн тастағандай бұрылды. Ақжәмилә да аузын тас бекіте қоятын жан емес екен, жаңағы қарқынымен қайта сусылдады:

	– Бастары тарс жарылғалы жүрген жандар бар екенін сеземін, отағасы. Бала- шағасынан безе қашатынәзірге ешкім жоқ қой, тек жанға бататыны осындай бас қосуларда ол жөнінде ешкім жұмған аузын ашпайды-ақ. Алдын-ала кесіп-пішіп қойғаны бардай-ақ қашан да айналып өтеді. Әйел қауымынан бір ақыл сұрасаңыздар, төмен етекті менің басыма келген жөн мен жол сорабы мынау – қазақтың жері кең ғой, сол Қаратау аспақ, Шу өтпек әскердің соңынан араға бір-екі күншілікжол салып, біз де жылжып отырсақ дейміз.

	– Жетер, істің алдын орап, ақылдымсынба, – деп Ескелді тағы да кейігенге ұқсаған үн қатты.

	Шындығында, алты алаштың бүкіл қолы шығыс-теріскейге тартса бұл қиырға қосы ауып жеткендердің бала-шағасы, шал-шауқаны қайда қалады, жоқ, қолда бар күштің жарым-жартысын ғана қосынға қосып, қалғаны осы арттағылардың қорғанышы ретінде қалдырыла ма, әйтсе құралған күш от қарумен жер-дүниені дүрсілдеткен жауды еңсеруге жарай ма, жоқ па, әлде Ескелдінің бәйбішесі Ақжәмиләұсынғандай баршасы сол алты алаштың әскерінің соңынан араға бір-екі күншілік жол салып қоса жылжып отыра ма, бұл сауал мына ерлі-зайыпты екеудің ғана арасындағы талас өзегі емес, қыс бойы осындағыларды біраз даурықтырған, «ары тарт, бері тартқа» салған мәселенің өзі еді.

	Мысалы, Ақжәмиләұсынысының піспеген жағы баршылық. «Жаман айтпай жақсы жоқ» деген. Жаудың бұл жолғы күш-құдіретін кім болжап біліпті. Алда-жалда олардың аруағы асып, қазақтарды кері қуып берсе, жолдағы қатын-қалаш, бала-шағаны қоса жаншып кетпей ме? Араға бір-екі күндік жол саламыз деуі де пәлендей сын көтермейді. Жоңғар- ойраттардың әлгі қоян жылғы екпінін кім ұмытты екен? Желден жүйрік жылдамдығына басып, бір-екі күндік қашықтықты бірер сәтте қусырып, тап беріп, ұйпа-тұйпасын шығарса қайтесің? Қол-аяғы байланып, Жоңғарияға әкетілген қыз-келіншек, бала-шаға аз ба еді? Солардың-ақ обалы көптеген би-шешендердің, колбасылардың мойындарына қара тастай байланып, еңсе көтертпей жүр емес пе? Енді сол құрбандыққа құрбандық, сол қасіретке қасірет қоспақпыз ба? Ойланбай іс істесек ол күнге де жетіп жығылу қиын емес.

	Ескелдіге салса бұл хақындағы шешімді Қазығұрт баурайына бүкіл ұлы жүз қосы жиылып болғасын, сол жиылған қолдың бас-аяғына қарап, Жолбарыс хан мен Төле бидің айналасындағы бүкіл батырлардың төрт көзі түгелде қабылдау керек. Осы ойын мына жерде қайталай шегелеп айтты да. Оны басқалар да қостады. Себебі, ондай мәселе анауСіргелі, Ошақты адамдары үшін де бөтен емес еді.

	* * *

	Сіргелі, Ошақты адамдары сол күні кіші бесіннің шағында түнемелікке дейін біраз жер ұтайық деп, тағатсызданып жүріп кетті. Ал Ескелді тағы да өзінің Балпықты жоқсынған мінезіне басып, Ташкенттен әрідегі Шыршық өзенінің бойындағы күшік Жолбарыс би Жылқайдарұлының еліне кісі жөнелтуді ұйғарды. Алайда, олай қарай жалғыз-жарымдап кісі жүргізе қоятын заман емес, түкті жүректі біреуді бас қылып, анау- мынауға дес бермес шағынәскер шоғырын аттандырған жөн. Әйтпеске шара бар ма? Осыдан екі жыл бұрын ұлы жүз ханы Жолбарыс пен ұлы би Төленің дем беруімен қазақтар Ташкентті қалмақтардан тұтқиылдан тиіп, қайтарып алған. Ал былтыр Сары- Манжы қайта тартып алды. Бұрындар қазақ жатақтары Ташкент мейлі қалмақтың, не қазақтың қолында ма, оған қарамастан қаланың айналасында бидай, тары егіп, отырықшылыққа мойынсұнушы еді. Сары-Манжы былтыр оларды тықсырып, ала жаздай күтіп-баққан егістіктің барлық мәзірін өз қандастарының жиып-теріп алуына мұрсат әперді.

	Ал, Шыршық өзені, жалайырдың Күшік руынан шыққан биі Жолбарыс Жылқайдарұлы қарамағындағы ел паналаған Шыршық жағалауы сол Ташкенттің ар жағында. Оларға қарай қалай өтпек керек? Балпық Жолбарыс бимен ақылдасып, сондағы не бүкіл елді, не атқа қонып, садақ, найза ұстауға жарамды жігіт-желенді бері өткізу жөніндегі мәселені шешіп қайтуы керек еді. Ескелдінің де, Балпықтың да, Қабан жыраудың да алдарына қойған бір мақсаты осы көктемде Қазығұрт айналасына жиналатын бүкіл ұлы жүз қолының ішінде жалайырлардың үлес салмағы басқалардан кем түспеуін қамтамасыз ету.Ұлы жүздің ноқта ағасы саналатын жалайырлар осындайда көрінбесе қайда көрінеді? Рас, жалайырлар бұлқиырға қосы ауып жеткен ел, біраз бөлігі сонау Жетісуда, Іле дариясынан арыда қалмақ қоластында қалды. Соның өзінде де ага баласы өзінің үлкендігін білдіріп, етек-жеңін өзгелерден бұрынырақ жиып алғаны, әрі неғұрлым қомақтырақ шыққаны абзал. Әрине, бас-аяғымен түгел осы Қаратаудың түстігінде дерлік төрт ата дулаттармен әскер шығару жағынан шендесе алмаспыз, бірақ тым олқы соғу да жараспайды. Қаншама бөле-жарылдық дегенмен, еңғұрмаса Сіргелі, Шанышқылы, Шапырашты, Ошақты сияқтылармен деңгейлесуіміз керек. Міне, жалайыр көсемдері осылай шешті. Тек оның да әуселесі оңай-оспақтан емес екен. Балпық Дербісәлі баласы Шыршыққа кетуін кетті, тек қайтар мерзімі асқанмен де соншама уақыт қара көрсетпей, не бір хабар бермей ділгірткені несі? Осы сауал Ескелдінің тынышын алғалы әлденеше күн. Қалмақтардың ең қанқұйлы сардары Сары-Манжының иелігіне өткен Ташкент пен оның айналасындағы жағдайларға орай қилы-қилы жамандық атаулы да көз алдында көлбеңдей береді. Бұған енді Жарықбас Есентүгелдің қылығы қосылды. Басқа- басқа, дәл осы жалайыр-балғалылар басшысы тарапынан мұндайлықты күтпеп еді. Осыдан үш жыл бұрын сонау Сырдың төменгі ағысы жақтан көрген теперішін айтып, кішірейіп, сауға сұрап келді. Ескелді ағайынның сөзіне жығылып, қол ұшын жалғауға жанын салды. Үш жүздің баласына созі жүретін Төле биге ертіп апарды. Ол Әбілхайыр ханның атына екі дүркін хат жазып, ақыры есесін әперді. Сосын Есентүгел Төле биге қандай да бір ұлы науқан басталған шақта бүкіл балғалы атаулының іске татыр жігіттерінен қол жиып, нұсқаған жерінен табылмаққа ант-су іше уәде берді. Енді сөйте тұра бүгінгісі несі?

	Ескелді ол Жарықбас Есентүгелге қайта адам жіберу қажет деп бірден-ақ шешкен. Тек екінші жолғының салмағы басымырақ болғаны жөн ғой, сосын да ол хакында Қабан жырау мен Балпықтың, басқа да естиярлардың бір-бір ауыз ұсыныс-пікірін естігісі келді. Әсіресе, Қабан жырау мен Балпық қажет еді Ескелдіге. Ертеңіне, жаңбыр біржола басылып, жер дегдиін дегенде мұның көзі Кәшкеге түсті. Кәшке би назарын бірден түсінді. Тағы бір күн мен түнді өткізіп барып, Кәшке сайлы жігіттерден қырық шамалы қол ертіп, жуылып ашылған даламен жүріп кетті. Кәшке басшы, басқалар қосшы. Тек Кәшкенің оң қолы есепті болатын екінші адам тандарда сәл іркіліс туған. Оған Құлжан батыр сұранды:

	– Биекем, Кәшкенің басы жас қой маған қарағанда. Мен бұл сапарда Кәшкенің жолы үлкендігіне арланбай-ақ қойдым. Тек соның қасына қосақ етіп мені жіберші. Тіпті, қол- аяғым бауырыма сиятын емес. Шер тарқатып қайтайын тым құрмаса!

	Ескелді оған қысқа жауап қайырды:

	– Құлжан аға, дәл бұл жолы буынсыз жерге пышақ ұрмаңызшы. Мен бәріне қанықпын. Алла жазса, шеріңізді тарқатар, шеменіңізді жібітер күн алыс емес, тек өзіңіз соған сақадай сай тұрыңыз.

	Кәшкенің оң қолы есепті екінші адам ретінде жалайырдың орақтысынан балауса батыр Төке іріктелді. Жастығына қарамай денесі доп-домалақ, құлағы қалақтай бұл өзі жаттығулар кезінде шауып бара жатқан ат үстінде әртүрлі өнер көрсетуімен көзге түскен. Қылыш, найза ұстағандағы қолының ептілігі де естен таңдырады. Сосын да ол Ескелді, Балпықтың назарында жүрген. Мына жолы Ескелді оны Кәшкеге ілестіріп бір сынап алғысы келді.

	О құдайым, өзің жар бола гөр! Кәшкенің Балпық тобын іздеуге бағытталған сапары бұлар мөлшерлегенге тым кереғар шықты. Ескелді мен оның айналасындағылар да кеще емес қой, әрқилы тосын жайлардың, қауіп-қатердің мүмкін екенін мықтап-ақ ескерткен. Жас дегенмен Кәшкенің де пісуі жетіңкі, өзінің құда-құдағиының үйінен құйрық-бауыр жеуге бара жатпағанын бұл да мықтап ішке түйген. Балпық тобы дер уағында неге оралмады, тап қазіргі шақта әлдеқандай күйде, осы сұрақтарға жауаптың әлденеше нұсқасын көз алдарына елестетіп, қай-қайсысына даәзірміз деген сеніммен тастүйін қалыпта атқа қонған.

	Қалмақтардыңқолындағы Ташкентті маңайламай, оныңтеріскейінде көлбеген Қаржантауды белден баса өтіп, Шыршық жағалауына таяған. Бұл топта былтырлар сол Шыршық суындағы жалайыр-күшік еліне ат ізін салғандар баршылық еді, міне, жол табуда солардың шаш етектен пайдасы тиді. Бірақ амал не, одан арыға қол жетпеді.

	Бұлар Шыршықтың жағалауына құлағанда жалайыр-күшіктер, не қоңсылас өзге қазақтар түгілі олардың жұртын да таппады. Есесіне жыртылып-айрылған қалмақ қосындарының үстінен түсті. Ия, қалмақтар тек Ташкентті басып алмапты, қаланың өр жағында жоғарыдан төмен құлдилай аққан Шыршықтың құйқалы өңіріне өзінің бүкіл күш-қуатын әкеп төккенге ұқсайды. Апырау, Сары-Манжы сонау Шудан әріде, Ілемен екі ортада шеп құрып жатыр дегені қайда, шеп құрғанның көкесі осында болмасын деп, Кәшке қасындағыларға алақтап қатты састы. Тап қазір жүзі түйсіксіздеу көрінген балауса батыр Төкені де бірауық жаман көзімен аггы. «Көмекшілікке өзі сұранған, әрі жасамыс та ақылы көл-дария Құлжан батырды емес, аузында ана сүті кеппеген мына бір шикіні бергенін қарашы» деп, Ескелді биді де зығырданы қайнай еске алды.

	Бұл жылдары Кәшкенің жүзі бұрынғыдан да тотығыңқы еді. Дөңгелектенген сақал- мұрты да, баяғы кірпікшешенше тікірейген сақал-мұрты да түстіктің күніне күйе-күйе бұйраланып бара жатқандай. Тек шаладай жанған көздері ғана ішкі қайрат, тегеуріннің ешқашан сөнбес шырағына ұқсайды. Қазір сол тотығыңқы жүзін ашу тырситып, шаладай жанған көздері жаурыны жерге тиген балуанның көздеріндей төменшіктей алақ-жұлақ етеді. Төкені, басқаларды жазғырғаннан ештеме өнбесін біліп, жұдырықтай миына күш түсіргісі келеді.

	Кәшкенің үркердей шоғыры осы төменде қалмақтардың қарулы шерігімен де ұшырасып қалды. Тек олар қазақтарды өз адамдарына балап, мән бермей жосылып өтті. Сірә, қазақтар ту сыртымыздан шығар-ау деп ойламай, олардың да қамсыз қалған бір сәті, шамасы. Енді не істемек керек?Бұлардың бірінші кезекте бастарына келген ой өздерінің қауіпсіздігі төңірегінде еді. Шыршықтың бергі беті ығы-жығы қалмақ, арғы беті олардан сәл тазалау сияқты. Көп тұраламай тентек мінезді судың бір жайылма тұсынан тез ары өтісті де сондағы құлама жартас секілденген, пышақпен аршылып қиылғандай жалаңаш тау бүйірлерінің қуыс-қуысына тығылып, бұлар ауыр мұңға батты. «Балпық тобын енді табу жоқ, ат төбеліндей ғана оларды құмырсқаша құжынаған мына атжалмаңдар қайтсе де жұтып қойды. Құдайдың өзі қол ұшын бермесе олардың кебі біздің басымызға да шап-шақ шығуы ғажап емес». Осындай сарыуайыммен ұнжырғалары түскен шақта, «апырау, жалайыр-күшік елі анау-мынау елдің өңешінен өте қоятындай азын-аулақ дүние ме, әрі Балпық батыр да оңай-оспаққа көнетін екінің бірі емес қой, ол сонау қаршадай кезінде-ақ Жоңғарияның ішіне екі рет жалғыз-жарымдап барып, екеуінде де аман-сау оралмап па еді, енді мына шағында қасында аз да болса қарулы серіктері және бар, тап іргедегі Шыршықтың жағалауында жоғалатындай, немене, басынан бағы тайды ма, аруағы қашты ма, олар да жоқ, бұлар да жоқ, осының мәнісі қалай» деген сияқты қараңғы түкпірден сіріңке талындай сәуле ойнатқан сауалдар да айқыш-ұйқыштанады.

	Он екі ата жалайырдың ноқта ағасы – орақты тармағының балауса батыры Төке Кәшке ойлағандай тым әлжуаз емес екен. Ол осы тұрыста қалмақтардан тіл әкеліп, мән-жайға қануды ұсынды. Кәшке екі сөзге келместен сол тіл әкелуді Төкенің өзіне тапсырды.

	«Қанша серік ертемін десең де өз еркіңде» дегенді қоса қыстырды. Бірақ Төке жалғыз кетті. Кеш қараңғылығы қоюлаған шақта өзіне сырмінез атын жетекке алды да Шыршыққа қарай түн қойнауына сүңги жоғалды. Аузы-басы таңулы, қол-аяғы байлаулы бір қалмақты ер үстіне көлденең жатқызып, өзі сол сырмінез атын жетекке алып жаяулай қайта қайтқанда таң сібірлеп жаңа ғана атып еді.

	Бұлардың тұтқын қалмақтан білгені – бұл Шыршық өзенінің өріндегі қазақтар өткен жылдың күзінде-ақ тайлы-таяғымен осы судың сол жағалауымен төмен құлдилап, сонау төмендегі Сырдария өзенінен әрі өтіп кеткен екен. Қалмақтар аздап мал-мүліктен олжа алғанмен, өздеріне пәлендей кәкір келтірмепті. Кәшке бұдан Балпық жайын да білмекке оннан-мұннан ши жүгіртіп көрді. Қалмақ «соңғы бірер айда бұл маңға қазақтардан біреулер келіпті, қолға түсіпті, не жойылып жіберіліпті» дегенді естімегенін айтып, Будда әулиесінің атын атап, ант-су ішті.

	Кәшке, Төке, қосшы жігіттер оңаша кеңесіп, бас амандығында сол Сырдарияға қарай өздерінің де сырғығаны жөн деп шешті. Себебі, Ескелді биге осы ақпармен ғана оралу үлкен мін саналды.Тұтқын қалмақты өздерімен бірге алып жүрді. «Сөзіңнен бір ши шықса бұл дүниедегі көрер жарығың таусылады» деп және ескертті.

	Тұтқын сөзі расталды. Араға бір күн, бір түн салып, бұлар төмендегі Сырдарияға жетті де биыл жаңбырлы жылы кабаған иттей құтырған Шыршықтың сәл дарияға құяр тұсынан біраз жоғарырақтан ары өтті.Бұл судан өтудің өзіне бір күндей уақыт жұмсалды. Себебі, жер жағдайына орай оныңәртүрлі айласын табу керек еді. Сырдың арғы түстік бетінде мүлдем басқа табиғат жағдайын көрісті. Атақты Қызылқұмның ең шығыс бөлігінде көктем тіптен ерте түсіп, осы наурыз айының өзінде-ақыси бастапты. Қаптаған қалың қазақтар да осында екен. Айдар көлі, Нұратау жотасы сияқтылардың төңірегі кәдімгі бейқұтшылық замандағыдай-ақ түтіні бұрқырап, қыл құйрықты жануарлары пысқырып, ақ шаңқан үйлері мен қара қостары аралас ежелгі қазақ ауылдарындай-ақ көздеріне жылы ұшырады.Бұл кәдімгі атақты хан Әбілпейіз басқарған Бұхара хандығына қарасты, әрі Бұхара хандығынан Самарқан мен оның төңірегін тартып алып, дербес хандық құрған қанқұйлы аталық Ибрагим-бек пен Раджаб-Мұхамедтің иелігімен шектесетін өлкелер еді. Тосын бір жүргіншілер Кәшке тобындағыларға бұл Айдар көлі мен Нұратау жотасы маңындағылар мұндағы қазақтардың азғантай ғана бөлігі, ал көпшілігі Бұхара мен Самарқанның өзінде, одан әрі Хиуада деп соқты. Ал, ендеше.

	Кәшкенің желкесін ауыр зіл басты. Бірақ сұрай-сұрай Мекке барған дейді ғой. Бір аптадай адасып, жалайыр-күшіктер деген ру атын әркімнің құлағында жаңғырта жүріп, Жолбарыс би Жылқайдар баласына қарасты елдің ізін тапты. Ең қызығы сол – бұлар Жолбарыс биден бұрын Балпық адамдарымен ұшырасты. Нұратау жотасына таяу бір тұт ағашы көмкерген, жусан, сораңды құмдауыт жазықта әбден күнге қақталып, қап-қара көмірге айналған екі топ жылап көрісті. Кәшке қарамағындағылардың ішіндегі бірер кекселеуі құм бауырлап, өлікке дауыс айтқандай боздады. Екі жақтан да оларға «қой-қой» деушілер табылмады. Енді қайтсін. Олардың өздерінің де көңілдері босап, көздерінен жас парлаудың аз-ақ алдында тұрды. Мұндай көңіл босаңдығына мынау Қызылқұмның бөлек ажары, іште оянған туған жерге деген сағыныш әлегі себепкер еді.

	Кәшке адамдарын бір елеңдеткен жәйт – Балпық соңындағылар оншақты жүкті түйе жетектеп алыпты. Бірақ жүктері тым алпауыт емес, қос өркештен сәл ғана жоғары, үстіне тағы екі-үш теңді арта саларлықтай жап-жалпақ. Түйелер осы жүктің де өзін ауырсынатын сияқты. Тоқтаған жерлерде тез шөге кетеді, тұрғызсаң алдыңғы аяқтарының тізесін күшпен қозғап, ырғатылып, әрең көтеріледі. Төс табаны төрт елі нағыз атан түйелердің аз ғана жүкті бүйтіп ауырсынғанына қарап, бұлардың әкеле жатқаны алтын-күміс пе деп те ойлағандар бар. Кәшкеде де сондай күдік оянған. Сонда да таңдайын тақ еткізіп, сұрауға батылы бармады. Кәшке ең алдымен Балпықтың жүзіне қарап, қайран қалды. Небәрі өзі қатарлас жігіттің мына құм-шөлдегі түрін ауызбен айтып жеткізу қиын. Алыс та азапты сапар жас батырды мүлдем жұқартпаған, қайта тырсиған екі бетіне қайрат пен даналықтың соқырға таяқ ұстатқандай айқын, айқыш-ұйқыш ізін үйіп-төгіп, жапсырып бергендей. Әсіресе, сол доп-домалақ беттің ұшындағы көзі ұтқырдан гөрі санасы ұтқырға тезірек шалынатын сабырлылықты айтсайшы. Қос жанары да сондай. Артық бір кірпік қағыс жоқ. Балпықтың қараған жағына сен де қарайсың-ақ тек ол қараған жағыңда дию мен пері қосақтасып, би билеп жатса да одан назарыңды тез жұлып әкетіп, жас батырдың түр-түсіне қайта бұрыласың. Жалпы қияпатындағы, қабақ айналасындағы тартымдылықтың қуаты сондай. Бұған әрі қарсы алдында жанартау атқыласа да бүлк етпес жаңағы сабырлылығын қос. Шойыннан құйылғандай алып денесі ше? Мұнда шүйіркелескен шоғырлардағы жандардың қай-қайсысы да жол азабынан онсыз да арық кеуделері қушиып, сыр беріп жатса, Балпық осы уақыттың ішінде басқалардан бөлек хан сарайында шалжиғандай-ақ қоң жиып алғанға ұқсайды. Өзі не ішіп-жесе, қосшылары да соны ішіп-жейді екен, еш айырмашылығы жоқ, сөйте тұра бұл қыры сынбаған күйде.

	Кәшке туған жер түгіл, өздері соңғы жылдары жата-жамбастаған Бадам өзенінен жырақтағы мына Қызылқұмның осы бір сауырында Балпықты үнсіз бағып, Ескелді бидің бұл батырды неге үнемі жоқсынатынын түсінгендей. Біз Ескелді бидің өзін шарболаттан жаралғандай көреміз, сөйтсек оның да әлсіз жері, мұқтажы бар екен. Ол мұқтажы – Балпық екен. Ия, жұрттың бұларды егізектерге балайтыны тегін емес.

	Бұл батырдың жүрісіндегі тағы бір ерекшелік – тобында бөтен адамдардың көптігі еді. О баста Бадам жағалауынан Ташкентке қарай бұл да небәрі отызшақты адаммен кетсе, қазір онысы екі есе ұлғайған. Өңкей бір бастарына шалма тартқан, пышақ қырындай шығыңқы қабақтарының астындағы көздері шыңыраудағы судай тұнжыраған, сақал- мұрттарының да бітісі бөлектеу жат жұрттық біреулерді қосағына қосыпты. Кәшкенің де, Төкенің де, басқалардың көкейлерін көп сұрақтар тескенмен бұлар әзірше тықақтамады. Батырдың өзінің шешілуін күтті. Есесіне, өз жайлары хақында ақтарылды-ақ. Ташкент айналып, Шыршықпен құлдилап, Сырдан өтіп, мұнда адасқандары – бәр-бәрін бүге- шігесіне дейін қалдырмай тізбектеді-ақ. Ең соңында ғана жалайыр-балғалылар көсемі Жарықбас Есентүгелдің жаманның ісін істегеніне байланысты Ескелді бидің әжептәуір торыққанын жеткізді. Міне, сонда ғана Балпықтың тырсиған бет-жүзінің сеңі бұзылғандай бір нышан жүйткіп өтті. Жас батырды қаршығадай баққан Кәшке«Ә, Ескелдінің ғана емес, сенің де әлсіз жеріңді тап бастым ба» дегендей оған одан сайын жұтына қарады.

	Балпық ендігі сөзге алаңдамады:

	– Сендер тапқан сорапты біз де таптық қой. Бізді қауыштырған жол-ана. Енді біз уақыт ұтқыза бермей Жолбарыс бидің өзімен төс қағыстыратын шақты жақындатайық. Қалғаны сосын, – деді.

	Көрмеген жердің ой-шұқыры көп.Бұлардың шоғыры молайған қалыпта тағы бір түнді өткеріп барып, келесі сәскелікте, ми қайнатар ыстықта жалайыр-күшік елінің адамдарын ұшыратты. Олар Жолбарыс бидің өзіне жеткізгенше тағы да жарым күндей уақыт өтті.Бұлар айдалада оңаша қара қостың сыртында бес-алты жігіт-желеңнің ортасында түсі жаман оңып кеткен шал адамның Жолбарыс би екенін танығанда күннің көкжиекке иек сүйеуіне сәл-пәл ғана қалып еді.

	Тағы да көрісу, жыласу. Бір-бірінің атгарын атап, хал сұрасуға тіл мен жақтарының икемі келмейді. Тек ботадай боздай береді. Өркештеріне зіл көтерем жүк тиелген атан түйелер адамдар көмекейінен өздеріне етене таныс үн шыққанына таңырқасып, осылай қарай жанарларын жәутеңдете қарайды. «Апырау, бүйтіп боздау жотасына жүк батқан бізге лайықты емес пе, желкелерінде жүк түгіл сайтан да жоқ, тіпті кейбіреулерінің иығы жалаңаш мына қос аяқтыларға не жорық» дескендей.

	Жолбарыс бидің қара қосында осы бидің өзі, Балпық, Кәшке, Төке, әрі Кәшке тобындағы әңгімеге құныққан үш-төртеудің арасындағы сөз түн ортасы ауғанша толастамады. Балпық өз сапары жөнінде ұзақ хикая шертті. Бұлар осыдан бір айға жуық уақыт бұрын Кәшке жүрген жолмен Ташкент айналып, Шыршықты бойлап, Сырдан өтіпті де тіке түстікке тартыпты. Себебі, сол кездегі жалайыр-күшіктер кеткен бағытты көрсетіп, жол нұсқаушылар солай адастырыпты. Бірақ бұл адасуы үшін жас батыр өкінбейді. Түстікке тіке бет алып, одан оңға бұрылып, атақты Самарқанды көзбен тамашалау бақытына осылай ие болыпты. Ақсақ Темірдің тағы бір атақты ұрпағы, Ферғана билеушісі Омар Шейхтың үлкен ұлы Захир-ад-дин Мұхамед Бабыр өзінің «Бабырнама» атты естелік-шығармасында сол Самарқан төңірегін қалай суреттеп еді? Ақсақ Темір менҰлықбектен қалған ғимараттар өз алдына, қаланың төңірегіндегі гүл жазира бақтарды, табиғат өзі қиыстырған өрнектер мен адам қолымен қосылған әшекейлерді әспеттеген жолдары кімді бей-жай қалдырушы еді? Әмудария мен Сырдария аралығында бір орталыққа бағынған мемлекет құруға жанталасып, Ақсақ Темір ұрпақтарының өзара шайнасуынан оған қол жеткізе алмаған Бабыр сонау Үндістанда үш ғасырға тарта өмір сүрген ұлы Моғол мемлекетінің негізін қалап үлгерді. Құдай мұншалықты жан-жақты жаратқан пенденің айтары, әрине, көп, әрі оның ол айтқандары кейінгі ұрпақ үшін алтын- күміске бергісіз ырзық. Сол Бабыр суреттеген Самарқан қаласының айналасы әртүрлі ірілі-ұсақты шарпысуларға қарамастан он сегізінші ғасырдың басына қаймағы бұзылмаған қалыпта жетіп-ақ еді. Тек өкініштісі – осы Балпық сапарының алдында ол жаққа жоңғарлық басқыншылардан жан сауғалаған қазақтардың лап қоюы көп нәрсенің түсін өзгертіп жіберген. Әрі осыдан екі жыл бұрын аталық Ибрагим-бек пен Раджаб- Мұхамедтің Самарқанды Бұхара хандығынан бөліп әкетуі де қисапсыз бүліншілікке соқтырды. Соның өзінде де Самарқан аумағы – Балпық адамдарына өзінің бар ғажайыптарымен мен мұндалағандай.Бұлар тіпті әнеукүні ғана Ескелді би өз отының басында Сіргелі, Ошақты адамдарына жыр еткен Бұхара ханы Әбілпейіз бен Раджаб- Мұхамедтің арасындағы қақтығыстардың, әрі қазақ ханы Әбілхайыр араласқан Хиуа хандығындағы оқиғалардың шет- пұшпақтарын өз көздерімен көрді десе де артығы жоқ.

	Сол Самарқан төңірегінде жергілікті жұрттың бау-бақшасын талаушы қазақтардың ішінен көптеген атақты қолбасыларды да ұшыратыпты. Солардың бірі – ұлы би Төленің туысы жаныс Өтеген батыр. Жалайыр батыры Балпық пен дулат батыры Өтегеннің мықтап шүйіркелесуі сонда болыпты. Балпық бұл Өтегеннен, басқа да батырлардан көп жайға қаныпты. Тек бұл батырлар өз елдерінен жырақта, қашқан-пысқандардың ен ортасында неғып жүр? Міне, Балпық осы жағына бірден шұқшиған? Сөйтсе олардың мақсаты мына қашқан елді мүмкіндігінше кері қайтару, әрі олардың арасындағы жігіт- желеңдердің тез әскер қосындарына қосылуын қамтамасыз ету екен.Мұның сыртында Самарқан, Бұхара, Ходжент сияқты қалалардан сұрап, не ұрлап, не айырбасқа әртүрлі қару-жарақ, оқ-дәрі, темір-терсек әкету екен. Мынадай күнде Ташкент шаһарының қалмақтарға өтуі қазақтарды осындайлыққа мәжбүр еткен. Сұрау мен айырбастан гөрі ұрлау көбірек нәтиже берсе керек. Бұған сондағы ашқарақ қазақтардың да едәуір қолқабысы тиіпті.

	Міне, осындай мәселелер мен іс-әрекеттер жиынтығы қазақ батырларының жат жұрттың ортасында тез тіл табысуына мұрындық болыпты. Мына Балпық тобы жетектеген оншақты түйенің үш-төртеуіне күлдірмамай мылтығы, қалғандарына қылыш, найзаның ұшы, қанжар сияқтыларды соғуға ыңғайлы таспа темірлер мен оқ-дәрі тиеліпті. Ал анау бастарына шалма тартқан, көздері тұнжыраңқы, сақал-мұрттарының бітімі бөлек жат жұрттықтар әртүрлі қылықтары үшін өзқандастарымен сыйыспаған, сосын да қазақтарға барып жансауғаламақшы, араларында ұста, басқа да өнериелері барлар екен.

	* * *

	Балпық пен Жолбарыс би арасындағы әңгіменің негізгі өзегі де мына жалайыр- күшіктерді Сырдариядан ары өткізіп, Қаратаудың күнгейіндегі ұлы жүз тайпаларына қосу туралы еді. Жолбарыс бидің өзінің де күткені сөз ауанының осылай қарай ауа толқуы екен. Қарт бидің түсіндіруінше бұлар Сырдан бері жетіскеннен өтпепті. Ташкентті иеленген Сары-Манжының кіші қолбасылары жалайыр-күшіктердің ұл-қыздарынан олжа алу жағын ойластырыпты. Соны өз жансыздары арқылы естіген би бір түнде өзқауымын, әрі аздаған қоңсылас қазақтарды тік көтеріп, біршама жолы ашық көрінген Сырдарияға қарай ауып кетіпті. Ал Бадам өзенінен әрідегі қалың жалайырларға қарай тіке тартуға жүректері дауаламаған, ол деген нағыз қанды шайқасқа ұрыну десіпті.

	Балпық пен Кәшке ертеңіне де осы Жолбарыс би ауылында тынығып, тағы бір түнді өткізіп, келесі таң бозында аттанбаққа уағдаласты. Ал Жолбарыс би Сырдарияға қарай елдіқозғауы үшін үш күн мұрсатберілуін қалады.Бұлар бәрібір Балпық тобына ілесе алмайды, елдің аты ел, жүрісі баяулау.

	Ертеңіне, шамамен, күннің екіндіден ауған шағы еді. Бір-бірін көптен көрмеген жұрттың жыры таусыла ма, қара қостағы күмбір-күмбір одан әрі жалғасты. Кенет Балпықтың есіне әлгі Жарықбас Есентүгел дегеннің қылығы түсіп, сол жайын Кәшкеге қайта айтқызды. Аталмыш жай Балпықтың қайта көңілін бұзды. «Бір жағадан бас, бір жеңнен қол шығару» деген сияқты халықтың ескі нақыл сөздерінің неше алуаны ойына оралып, соларды тәрік еткен жалайыр-балғалылар көсеміне деген наразылығы одан сайын ішін тырналады. Тіпті жүйкесі де бостық еткендей.

	Осы кезде Жолбарыс бидің бұған дейін басқа қоста болған кішкентай қара домалақ балалары бірінен соң бірі еніп, қарт әке мен қонақтарды жағалай бастаған. Пайғамбар жасындағы бидің бұл шақта осыншалық немере емес, бала сүйіп отырған халінен баршасы хабардар. Бидің бір де бір құрсақ көтермеген кемпірі осыдан едәуір жыл бұрын дүние салып, жанашыр ағайынның кеңесімен бұл төсек жаңғыртқан. Оң жақта отырып қалған біреудің жас қызын алған. Соған байланысты да бір әңгіме ел ішінде көп тараған. «Ақыр перзент сүймедің деп, көзге шұқисыңдар, көп балалы шешеден туған мына қызды алсам қайтеді» деп кезінде ақыл сұрамай ма? Сонда баз бір тумалар: «үй, ол жас қыз, сен төріңнен көрің жуық кәрісің, өз теңіңді неге іздемейсің» деп, аяқ астынан кері кете сөйлейді. Соған намысы қозған би әлгі қызға өзі барып: «Айтшы, жаным, мен осы кәрімін бе?» дейді. Қыз сонда: «Сіз алла-тағаламның көңілі түскен шағында аспан нұрынан жаратқан адамысыз. Сүйегіңіз асыл, жаныңыз жомарт, әр сөзіңіз алтын мен күмістің қоспасындай. Мұндай тар жол, тайғақ кешулі заманда сіздей жандарға зәрулікте шек бар ма? Білмеген адамға кәрісіз, білген адамға дәрісіз» дейді. Сол қыз емшек сүтімен бірінен соң бірін көтеріп, аз жылдың ішінде Жолбарыс биге бес бала сыйлаған.

	Міне, сол балалар қазір қосқа кірісімен қонақтарды о жақ, бұ жағынан түртпектеп, мазалап, бұзақылық жасап еді. Мұндайға үйренбеген, әрі Жарықбас Есентүгелге байланысты жүйкесіне күш түскен Балпық бір мезет ойсыз қылықка жол берді. Балалардың ішіндегі өзін үш мәрте түйгіштеп өткен ең тентектеу біреуін құйрықтан алақанымен шып еткізіп:

	– Қайдан шыққан бейбастар мыналар, әпкетсендерші ары?! – деп салды.Бұл тентек – «шыбық тимей шыңқ» етер осы үйдегі жас ананың сүт кенжесі екен. Балпықтан жаза көргеніне назаланып, бақырып, үйді одан әрмен басына көтерді. Сол сәтте Жолбарыс ұйқыдан оянған адамша көздері жас батырға талмаурай қарап, бір мағыналы сөз тастады:

	– Қап, әттеген-ай, арагідік құдайдың ісінде де бір шалалық болады деген. Арғы атаң әулие Андас, өз әкең ел тұтқасы Дербісәлі болса да жазатайым сен де бір жаңсақтық жасадың-ау. Бекер тидің балаға. Әкең Дербісәлі мен басқа да үлкендерден «Балалы үй базар, баласыз үй қу мазар» дегенді естімеп пе едің? Баланың қандай болатынын балалы болғанда білерсің әлі.Бұлардың анасы – құбақұс, атасы – алақұс, ұраны «Байтоқ». Жасың ұлғайып, қара құрығыңды сүйретіп, осылар көтерген ақ найзаның астын паналағанда білерсің бұлардың қайдан шыққанын. Қадіріңе де сонда жетерсің!

	Балпық жауап қайырмады. Тек алдын-ала уағдаласқандай ертеңіне емес, сол күні кешке іңір қараңғылығы қоюлай бере өзінің және Кәшкенің тобын ертіп жүріп кетті.

	– Апырау, ертең таң бозында емес пе еді қозғалатын сәтіңіз? – деп жұрт ұлардай шуласып-ақ еді.

	– Жоқ, мына жақтың күні тым ыстық екен, жол ұтқанға түн қолайлы, – деп міз бақпады.

	Уәделі үш күн өткенде Жолбарыс би де осы Қызылқұмда жамбастаған бүкіл жалайыр- күшік елін, қоңсылас ағайындарды солардың ізімен Сырдарияға қарай алып жүрді. Жолай ат үстінде уақыт кеңде би адамдарының бірі:

	– Ақсақал, әнеукүнгі Балпықтың баласы жоқтығын шыжғыртып тұрып бетіне бастыңыз. Жас батырдың көңіліне ауыр алғаны анық. Балпық жас болғанмен үй иесі емес, ел иесі. Ел иесіне осындай туған жердің күйігі өзек өртеген шақта бұлай сөйлеу сіз сияқты бір тайпа қауымның арқа сүйері, әрі пайғамбар жасындағы адам үшін жарасымды ма? – деп төтесінен сұрақ қойды. Балпықты қатты өкпелеткені мұның да көкейінен кетпей жүр екен, бірден суырылды:

	– Бұл жағына менің ақылым жетпейді дейсіңдер ме? Ол сөзді айтпай тұрып-ақ Балпықтың ренжитінін болжадым-ау. Сонда да Балпықтың ренішінен гөрі оның әкесі Дербісәлінің көкірегіндегі зар жаныма жаман батты десем қайтесіңдер? Осыдан үш жылдай бұрын, бұл Балпық сонау Торғай даласынан үлкен жеңіспен оралған кезде мен Дербісәлінің шақыруымен сонау Қасқасудағы осылардың аулында жатпадым ба? Сондағы кәрі құлжа Дербісәлінің аузынан жалын ата сөйлеген сөздерін сендер тыңдар ма едіңдер? Рас, Дербісәлінің басқа да балалары бар, олардан туған немерелерінің өзі бір үйірге жуықтайды. Тек не керек, оған көңілі көншитін Дербісәлі жоқ. Ол үшін Балпық бір төбе де, өзге балалары бір төбе. Егер Балпықтан бір ұл туса, сол біреуді сонау бір қора немереден артық көруге бар. Сосын да ол Балпықтың баласыздығына екі дүниеде де көндігуге жоқ. Міне, менің Балпықты қағытуым сол Дербісәлідей әкенің зарын тыңдағандықтан, жандарым!

	Ат үстіндегілер бұл жайға өзгеше сыпат беріп жалғастырды:

	– Балпықтың әйелі Кәсенсары кезінде бір бала тапты да ғой. Тек онысы шетінеген соң қайта құрсақ көтермеді. Денсаулығына зақым келген сияқты.

	– Сол Кәсенсарының бір сиқыры да бар ма деймін. Балпық перзент жайында сыр ұшығын шығарып налыса Кәсенсары сылаңдап, оның жанын жадыратып жібереді екен. Не өзі бала таппайды, не батырдытоқал алуға мойын бұрғызбайды.

	* * *

	Осы 1729 жылдың мамыр айына таман Жоңғарияның Қазақ ордасындағы бас қолбасысы Сары-Манжы Шу өзенінен теріскейге қарай ұзаңқырап, Қордай асуы, Жетіжол жотасы, Күрті өзені мен оған құятын бірнеше салалар бойында, сонау Іле дариясына дейін созылатын үлкен шеп құрды. Тек әскер емес, қалмақ ұлыстары ма, жоқ, сондағы бодандыққа мойынсұнған қазақ қауымдары ма, бәрін бірдей сол шепке қарай жақындатып, ең бір малды-жандыларына шөбі шүйгін жайлаулар мен кең қоныстарды аямай бөліске салды. Биыл ерте түскен, әрі біршама жауын-шашынды көктем жағдайында тау мен жоталардың ажары осы мамыр айында-ақ көз тартатын еді. Көк жамылғысы тез-ақ бұрқ етіп, қабырғасы ырсиған арық-тұрағыңның өзін бір күнде тойындырып, ойнақтатып жіберетіндей-ақ. Қазақ пен қалмақтың көзі мал жайылымы десе өзгені көрмей кетеді емес пе? Әрі ештемені естімейтін саңыраулығы қоса ұстайды. Осындай халде ешқайсысы қалмақ қолбасысы неге соншама жомарттық жасап, сонау Шу өзенінен әрі, тіпті Қаратаудан да асып жоғалған қазақтардың жайлауларын қос қолдап үлестіруде, мұның артында не тұр деген сияқты сауалдарды маңайламады да. Жүкті көштер тізбектері коңызша тоңқалаңдап, болат тұяқты жануарлардың жондары жылтылдап, осылай қарай бірінен соң бірі жосылып жатты. Сөйтіп, бұл жақта қазақ, қалмағы аралас қалың ел иін тіресті.

	Сөйтсе де Сары-Манжығаәзірге тоқмейілсуге ұқсас бір сәттік те тыныштық бұйырар емес.Бұл көбіне ат үстінде. Күртіге құятын Қопа өзенінің жағалауына жақын тігілген еңселі үйлердің ортасындағы өзінің ақ шаңқан шатырында көп байыз тауып отыруға жоқ.

	Кіші қолбасыларды, зайсандарды, күзетші-оққағарларды ертіп, әрі-бері жүйткиді де жүреді. Кейде мұнысы Қалдан-Серенге ұқсамақ пиғылына да келіңкірейді. Көп мәселені ат үстінде шешеді. Онсыз да қол тоқпақтай денесі атқа қонғанда тіптен жұмырланып, алыстан қарағанда қап-қара домалақ бірдеме сияқтанып көрінеді. Ес білгелі жылқының жалынан қолы ажырамаган неме керемет шабандоз да еді. Осы жағы кейде қасындағылардың өздерінің де, мінген аттарының да күніге бірер мәрте ащы терін алуға жарайтын.

	Қаз жұмыртқасындай сопақ басы Сары-Манжының сырт бітімін тасбақа пішіндес те ететін. Енді қалай, дөп-дөңгелек бірдемеден сопайып басы шығып тұрса ол жәндік есіңе түспей қайтсін. Тек қып-қызыл жүзі, ұзын имек мұрны, отты көздері, дөңгеленген селдір сақал-мұрты ғана мұның Жоңғария бодандығына өткен бүкіл Қазақ ордасының бас иесі екенін білдіреді.

	Соңғы апталарда Сары-Манжының қызыл жүзі біршама суалыңқы тартқан. Отты көздері де әлдекімнен қағажу көрген жанның қос шырағындай өзінен-өзі жыпылықтауды жиілетіп, бас қолбасының ішіндегі қазанның кайнауынан хабар бергендей. Ия, бас қолбасының ішінде қазан қайнауда еді. Оның Қазақ ордасындағы ахуал сияқты өзекті мәселені қоспағанда тосыннан жабысқан, сырт көзге ұсақ-түйектеу көрінетін екі себебі бар еді. Бірі үлкен Черен-Дондукке байланысты. Ақсу, Лeпci өзендерінің бойында жата- жамбастанған оның денесі мен жүрісі ғана емес, соңғы жылдары мінез-құлқына да қосымша салмақ бітіп ауырлағандай. Бұрыннан бар тәкәппарлығы енді бетіндегі бедерлі айшыққа айналып, сөз түгіл оқ дарымас жаратылысы бөлек жартасқа айналғандай. Соның өзінде де мойын бұрғызбас бір тәртіп, жол-жоралғы бар емес пе? Ол былай: Жоңғария қонтайшысы Қалдан-Сереннің нұсқауына орай екі талай күн туған шақтарда ол үлкен Черен-Дондук те Сары-Манжының бұйрығын екі етпей орындауға міндетті. Ал іс жүзінде қалай шығып жүр? Сары-Манжы оған қалмағы мен қазағы аралас ауылдардың ең бір малды-жанды әлуеттілерін Қаратал өзенінен бері өткізіп, Іле дариясының түстігіндегі мол-мол кеңістіктерге көшіру қажеттігі хақында екі мәрте өтініш жолдады. Бұйрық емес, өтініш. Ал үлкен Черен-Дондук қайтті дейсіздер ғой. Ол екі өтініштің екеуіне де шығарып салма жауап қайырып, нақтылы іс-шара қарасын көрсетпеді. Ол ол ма, үлкен Черен- Дондук бас қолбасының айтқанын орындаудың орнына оған қарама-қайшы қылықтарға да барғандай.Өзіндегі ең бір малды-жандылардың бері емес, керісінше Лепсіден ары теріскейдегі Шыңжалы-Тентек өзендеріне, Алакөл, Сасықкөлдерге қарай ауа жайылуына көз жұмбайлық жасағаны әйгіленді.

	Үлкен Черен-Дондук жас жағынан Сары-Манжыға әке атануға жарарлық кексе адам, тіпті оның баласы кіші Черен-Дондуктің өзі бұдан жарым мүшелдей үлкен, соның өзінде де бұлқарт ноянның міз бақпастығы бас қолбасының намысын қоздырды. Бірден қапы кетуге тәуекелі жетпей, қалайда үлкен Черен-Дондук шалғайда жатқан адам, бетпе-бет кездеспегелі біраз уақытөтті, бұл қылығының көлденең жұртқа жария етуге болмайтын бөлек кыр-сыры бар ма деген күдікті басшылыққа алып, өзіне өзі тежеу салды.

	Бұл Қазақ ордасындағы Сары-Манжының айтулы қолбасылардан бір арқа сүйері Шодыр мен Септен еді. Септен аузында ана сүті кеппеген уыздай жас, небәрі он жетіде ғана. Сөйтсе де, міне бір жылдан асты, үлкен әскер шоғырын шырқ үйіріп, ашса алақанында, жұмса жұдырығында ұстауда. Осылар тақілеттес тағы да жеті-сегіз кіші қолбасылар осының қарамағында. Сары-Манжы соларға көп үміт артады. Әрі бұл көп жайды ой елегінен өткізіп барып, өзінің үлкен Черен-Дондукпен түсінбестік жағдайын олармен де бөлісті. Күннің күнінде керек болар, біле жүрсін дегені. Ол қарт ноян екінің бірі емес, әлдеқалай заманда оның осы қылығы бұл Сары-Манжыдан бақ деген пәлекет теріс айналған шақта құрдымға кетпеу үшін қарманар талына айналар. Сосын да бұл жайдан Шодыр мен Септен сияқты болашағы зор қолбасылардың құлағдарлығы артық емес.

	Ал Сары-Манжының ішінде қазан қайнататын екінші себеп – анау-мынау емес, бүкіл ұлы Жоңғарияның бас иесі, қонтайшы Қалдан-Сереннің жұмбақ мінезінен туындайды. Міне, соңғы бір айдың жүзінде Сары-Манжы оған үш дүркін хабаршы жөнелтті. Біріне жауап қайырсашы, кәне. Қайта жіберген хабаршыларды өзінде ұстап қалып, ол демей, не бұл демей аузына су толтырғандай томсыраюда.

	Міне,қазірде көктемнің осы бір жанға жайлы жылымық күнінде Қопа өзенінің мөп- мөлдір суына аттарының басын тірей тоқтаған айналасы қырықшақты адамның қақ ортасындағы Сары-Манжы осы қонтайшы бағдарындағы өз алаңдаушылығын ортаға салды:

	– Ия, қонтайшы байтақысы жақтан дыбыс та жоқ, сыбыс та жоқ, бұл жоғары мәртебелімнің қай мінезі? Будда әулиемді куәлікке тартайын, өз басым бұған ақыл жеткізе алар емеспін.

	– Мәртебелім, сіз сол хабаршылардың қонтайшыға дін аман жеткеніне толық сенімдісіз бе?

	– Апыр-ау, ең алғашқылары қонтайшы бізді өзінде ұстап қалды деп, құпиялап, бөгде біреулер арқылы тіл жіберді емес пе?

	– Өйдеп тіл жіберген хабаршылардың өздері ме, жоқ оларды жолай қаққанқазақ жансыздары ма, қайдан білеміз? – Бас қолбасы оған осқыраяқарағанда бұл білгіш ойын одан әрі жалғады. – Өзіміз анау Қаратау бойында, одан арғы Сырдария жағалауларында қазақтың неше жансызын, неше ертөлесін қанжығаға байладық? Есіңізге түсіріңізші, мәртебелім. Өйтпесек, қазіргі қазақтар қозғалысы хақында таскереңнен не айырмамыз бар еді? Қазақтар бізге өздері жариялаған жоқ қой, біз сөйтіп жатырмыз деп.

	Бұл тұжырым Сары-Манжыға әжептәуір ой салды. Қазақ жансыздары мен қалмақ жансыздары арасындағы айырма, әрине, жер мен көктей. Өткен 1728 жылдың қайнаған жазында сонау Ордабасы атты төбеде қазақтың бір ай мүйізді серкелері қандай келісімге келді, биыл көктем туа олар құрастырған үлкен күштер бері қарай қандай бағыттармен жылжуда, осының бәрін Сары-Манжы мен оның айналасындағылар алақандағы жазудай көріп-біліп отыр. Қазақтар өз әрекеттерін пәлендей жасырмайтын да сияқты. Осы биылдың өзінде көктем туар-тумаста қалмақтардың қолындағы Ташкент қаласынан ақырған даусың жететін Қазығұрт тауының теңірегі жиналған сарбаздарының көптігінен толқыған теңізге ұқсады. Қазақтардың үш бөлігінің бірі, Ұлы жүз тайпасының көсемі, мына қалмақ бекзадаларына есімі жақсы мәлім Төле би мен Жолбарыс ханның жұртқа салған жарлықтары сол Ташкент қаласындағы қалмақ әкімдерінің құлағын жарардай естіліп жатты. Қалмақ жансыздары көп қиналмай-ақ қазақ ішіне еніп, әрбір сөз, әрбір қимыл атаулының бәрін жіпке тізіп, қаз-қалпында, қоламтадан жаңа суырылған, ыстық- суығы басылмаған күйінде жеткізіп тұрса құлақ жарды деген сол емес пе? Қылыш, найза соғылған жылжымалы ұста дүкендеріндегі төс пен балғаның шың-шыңы тіпті керемет. Бұл шың-шың ғана емес, қазақтардың сонау Самарқан жақтан бірнеше түйеге артып, қару- жарақ жасауға ыңғайлы таспа темірлер әкелгенінен де құлақтанды. Кейбір шеберлігі басым ұсталардың (араларында сол Самарқан жақтан қашып-пысып жеткен әлдекімдер және бар) ныспыларына дейін бұлар жаттап алысты. Ал ендеше...

	Одан кейін де сонау Самарқан айналасындағы көп босқын қазақтардың бір буыны Шыршық өзенінің Сырдарияға құяр тұсынан бері өтіп, олар да осы Қазығұрт төңірегіндегі ұлы нөпірге қосылғаны анықталды. Ал қазір сол ұлы нөпір Келес, Бадам атты өзендер бастау алатын Талас Алатауының Қаржантау биігінде жайыла ала шұбарланып, тап осы мамыр айында одан бері асып түсіп, Тасарық, Талас өзендерінің суына құлағалы келе жатыр. Тасарық пен Таласқа жетсең одан бергі Қырғыз Алатауының етегімен көп салалы Шуға ілігуің оп-оңай. Шуға ілігу қалмақтар шебіне бетпе-бет келді деген сөз.

	Ал қазақтардың екінші буыны, ең негізгі бөлігі – Орта жүз қазақтары да бес қаруын сай етіп, сол Ордабасы маңында тастүйін бірігіп, Қошқарата, Боралдай өзендерін өрлей беріпті. Бұның ең негізгі бөлік саналатыны қазақтардың баршасына ортақ ұлы ханы – Болат пен баршасына ортақ бас қолбасы Әбілхайыр осы шерудің қан ортасында. Осыдан үш күн бұрын жеткен ақпар бойынша бұлар да енді-енді Қаратау асып, Асы өзені мен соның бойындағы Билікөлдің тұщы суына құламақшы.Бұл Билікөл де Тасарық пен Таластан шалғай емес. Қазақтардың үшінші буыны – Кіші жүз қолы да Қаратаудың батыс етегінде шоқталып, қазір ол да осылай қарай мамырлап келеді. Соңғы ақпар олардың Қаратаудың күнгей бетімен сырғып, оның Үлкен Ақтау атты сілемінде, сондағы Шабақты өзенінің суына тұмсық батырғанын айғақтайды.Бұлардың да бағыты осылай. Бұл үш буын қай жерде тоғысады, ол да пәлендей жұмбақ емес. Бәрі де Шу өзенін, оның аса көп тармақты Қорағаты атты саласын бетке алғаны соқырға таяқ ұстатқандай айқын. Бетің бар, жүзің бар демей, бұл бодан елдің бері қарай қасқая жақындауы қалмақтарға «тұрысатын жеріңді айт» деп, ашықтан-ашық соғысқа шақыруы емей немене?Бұл жай Сары-Манжының түн ұйқысын неге төртке бөлмесін?

	Қазақтың үш бөлігі тарапынан құрылған ұбақ-шұбақ әскер шеріктерінің осылай қарай сынапша сырғуы хақындағы мәліметтерде асыра сілтеушілік бар деу де ақылға қонымсыз. Қалмақ пен қазақ арақатынасы ең бір шиеленіскен жылдарда қалмақ жансыздарының Ташкент қаласы мен сонау батыстағы Мұғалжар арасындағы ары-бері желісті жүрістерін, бірін екіншісіне жалғастырушы, табыстырушы, өздеріне ғана мәлім сүрлеу-соқпақтарын бір сәт жинақтап көз алдында елестетсең бүкіл қазақ даласын өрмекшінің торы басқанға ұқсатар едің. Ия, қайталай айтсақ жоңғар-ойрат тұрмысында жансыздар, тіл тасушылар ұстау өнері өзінің ең бір шырқау шегіне Сыбан Рабтан мен оның қанқұйлы баласы Қалдан-Серен заманында көтерілген еді.Бұл ортада ең бір табыскер де, ең жиі сұраныстағылар да осылар. Тіпті кейбір жансыздардың өздерінің көп жылдық мінсіз қызметінің арқасында көзге көрініп, шоқтығы биіктеп, «қақырығы қайым алтын, түкірігі түйме алтын» тұлғаларға айналғаны да қоспасыз шындық. Себебі, күнделікті сауылдап құйылатын қыруар хабарларды жинақтап, өңдеп, іріктеуде олардың тигізетін пайдасы тең- тең казынаға бергісіз.

	Осы аралықта Сары-Манжыға тосын ой түсті. Ол дереу атының басын кілт бұрып, өз ордасына қарай тасырлата шаба жөнелді. Оның соңынан ілескен нөкерлері де құйғытып бергенде аттарының тұяқтарынан от ұшқындады. Сары-Манжы сол күні өзінің ақ шаңқан, кең киіз үйінің ішінде отырып, Қалдан-Сереннің атына хат жаздырды. Бұрынғыларының бәрі ауызша сәлем күйінде еді, енді оларға заттық бейне беру қажеттігін түсінгендей.

	Хатшысы, бет-аузы жылмиған кішкентай қалмақ төрт бұрышты ұзынша тақтайды қос тізесіне көлденең жайды да, бас қолбасының аузынан шыққанды аш иттей қақшып, қыл-қыбырына дейін қалдырмай қағазға түсіріп жатты. Сары- Манжының ақ шаңқан үйіне жаңағы нөкерлердің оншақтысы ғана кірген, хаттың кейбір сөйлемдерін құрастыруға солар да үлес қосты.

	Бұған дейін Қазақ ордасы хақында не ақпарлар жөнелтілсе солардың бәрі қайта електен өткізіліп, қайта тізілді.Бұл жолы тек Ордабасыдағы оқиғаға көбірек маңыз беріліп, молырақ тәптіштелді. Әрі ең соңғы жағдаяттар қоса тіркелді.Өзінде барлығы алты зеңбірек, оның екеуін Ташкент аймағында қалдыруға мәжбүр болғанын, сосын да осы от қару жөніндеәлі де зәрулік барын, швед инженері Аренар және Қытай шекарасы жақтағы әскер шоғырларының жарым-жартысы уақытша болса да осы Қазақ ордасына қарай ауыстырылса Будда әулием құп көрер іс шығарын қайталай баяндады. Тек ары-бері ойланып, басқалардың тіл ұшына іліктіргендерін саралай үлкен Черен-Дондуккеқатысты наразылығын іркіп қалды. Үлкен Черен-Дондук бұл елдің төрт тіреуішінің біреуіндей аса ірі тұлға, Жоңғарияның күш-қуатын нығайтудағы сіңірген еңбектері адам айтқысыз. Басқасын қой, сонау бір жылдары Ертіс бойындағы текетіресте орыстарды күйрете жеңіп, бірнеше жүздептұтқындар әкелгені, олтұтқындардың шетінен (араларында швед мамандары қоса бар) он саусағынан өнер тамған шеберлер болып шыққаны бұл күнде кімге құпия? Әрі үлкен Черен-Дондуктың қонтайшы Қалдан-Серенмен туыстық іліктестігі және бар, сосын да Сары-Манжы оның үстінен шағымданамын деп, жалаңаяқ от басқанның күйін кешермін деп сақтанды.

	Бұл хат бақайшығына дейін қаруланған елу шақты сарбаздан тұратын топпен сол күні жөнелтілді. Оларға берілген қосымша тапсырма және бар: бұл топ жолай екіге бөлінеді, қонтайшыға бір тобы ғана барады, егер қонтайшы оларды да ұстап қалса екінші топ оның себебін анықтап, көзге көрінбей тез кері қайтады. Басқа да күтпеген көлденеңкезмайыс жағдайларда да солай. Алайда, ертеңіне сәске түсте бұл топ кері оралды. Себебі, бұған дейін қонтайшы ұрғасына үш мәрте жөнелтілген хабаршыларды жолықтырыпты. Олардың бәрі дін аман, тіпті бастарында бір тал қылы да қисаймаған, қонтайшының қап- қап сәлемін арқалап, күн-түн қатып жеткен беттері осы екен.

	Бұлар Сары-Манжының ордасына үйірімен топырлай құлап бір-бірін бөле-жара алғашқы сөздері ауыздарынан шыққанда-ақ бас қолбасының төбесінен мұздай су құйылғандай тұла бойы тітіркенді. Жас ноянға осы қысқа ғұмырда ең жайсыз тиген нәрсе осылар әкелген хабар шығар. Ия, шығыстағы аждаһа – Қытай кіші Черен-Дондук иелік ететін сонау Алтай маңында, Халханың батыс жақ шетінде Жоңғарияға қарсы соғыс ашыпты. Тек Тұрфан, Үрімші, Хами маңында ондай қозғалыс жоқ көрінеді. Бұдан кейінде құлағы бітеліп, қонтайшы Қалдан-Сереннің швед оқымыстысы Аренарды мұның қарамағына жібере алмайтыны, қосымша зеңбіректер, оқ-дәрі жөнінде де қарайласуға қолының қысқалығы, алты зеңбіректің екеуінің Ташкент маңында қалдырылғаны қателікке ұқсайтыны, Тұрфан асуы, Хами маңынан Шарышты ғана өз әскерлерімен осылай қарай ауыстыратыны хақындағы тұжырымдарын шала естіді. Тек ұйқылы-ояу халден арылып барып қана жүргіншілерді қайта сөйлетті. Сөйтіп қана қонтайшы жіберген сәлем-сауқатты санасына сіңірді.

	* * *

	1729 жылдың мамыр айында қонтайшы Қалдан-Сереннің өзбасы Бөрілідала өзенінің бойында еді. Барлық тарихи, жағрафиялық құжаттарда бұл өзеннің атауы «Бортала» деп жазылғанмен түп негізі қазақ, қалмақ, татар сияқты түркі тектес тілдердегі «Бөрілі дала» деген тіркестен қалыптасқан.Бұлөлкеде қасқыр дегенің шынында жыртылып-айрылады. Қазан-ошағы салдырлап, қару-жарағы сартылдап, үйіліп-төгілген адам қарасынан қаймықпай, шет-пұшпақтағандарын жарып кету, түйелі Кәшке шабу, үйір-үйір жылқылармен майдандасу бұл жақтың сұр түсті тажалдарына ежелден дарыған мінез. Олардың бүйтіп еркінсуіне қалмақ қауымындағы бір үрдіс те себепші сияқты. Қасқырдың тісі тиіп өлсе, не ет-сүйегі соның өңешінде кетсе «е, мына пенденің тіршілікте жасаған күнәсі жоққа тән екен, жаны пейішке барады» деп, еш аза тұтпастан өлігін, не оның қалдығын талдан тоқылған сүйретпемен аулағырақ апарып, итше көме салады.

	Тек мына өзен сол еркінсіген ит-құсқа бола «Бөрілідала» аталған деу де біржақтылыққа ұрындырар-ау.Бұл қиырдың ит-құсымен қоса табиғаты да қатаң. Ертелі- кеш, кейде тәулік бойы, кейде апталап соғатын желі үйір-үйір аш қасқырдың ұлығанынан бір былай емес. Апандай ауыздарын аспанға қарата аңқитып, ақсиған тістері қайшыланып, ақ қар, көк мұз үстінде шоқиған дала тағылары бір-бірінен дауыс асыра аңырап бергендей неше алуан үндер тоғысы адамның жүйке тамырын шымырлатып, кең дүниені тар етіп, жанын қоярға жер тапқызбайды. Ия, бұл атақты Ебінің желі дейтіннің бір буыны еді.

	Ебінің желі осы Бөрілідала өзені барып құятын Ебінұр көлі жақтан басталып, сол теріскей батыс бағытта Жоңғар қақпасы арқылы Алакөлді басып өтсе оның бір желпуі осы Бөрілідала жақта қалатын.Бұл маңның алай-түлейін шығаруға, адамын да, аңын да қатыгез етуге сол бір желпуі де жарап жатыр.

	Сонау Іле дариясына Кеңсай өзені құятын тұстағы кірпіш қоршауы бар тұрақты ұрға алыс түстікте қалған. Екі ортада көлбей созылған Борқора жотасы мен Тышқантау, Бежінтау, Тоқсанбай жотасы сияқты мұзарт шыңды биіктер жатыр. Ал Қалдан-Сереннің көшпелі ұрғасы осы Бөрілідаланың түстік Тышқантау жағындағы терең сайлы жағалауын қалқалап отырған. Шындығында бұл қонтайшының әдейі таңдаған жері емес. Қытайдың Алтай таулары жақтан Жоңғария жеріне тіс салмақ ниетін өз тыңшылары, әр тараптан қолға түскентұтқындар арқылы былтырдан-ақ сезіп, солай қарай бір табан болса да жақындау ниетімен көшіп-жылжып жеткен межесі еді. Енді міне, Қазақ ордасы жақтан Сары-Манжы үш мәрте хабаршылар жіберіп, ол да алқымнан ала бастады. Қазақ даласындағы қозғалыс хақында бұл Сары-Манжысыз-ақ өз тарапынан жіберген тыңшылар арқылы да көп ақпарды жиып-теріп отырған. Сосын да Сары-Манжының мазасыздануына түсіністікпен қарап, мұның да тұлабойын суық кернеді. «Екі жақты соғысқа ұрынуданҚұдай мен Будда әулием сақтасын!»

	Уақыт биенің бас сауымы болған шақ. Қонтайшының қасында үш зайсан, төрт-бес бекзада, тағы соншалық кіші қолбасылар, Аренар, жиырмашақты күзетші-оққағарлар бар еді. Бұлар да ат үстінде, Бежінтаудан шашырай бөлінген көп төбешіктердің бірінде бәрі үйірілген. Аздаған жел де соғып тұр. Кейбір ұзын тұлымдылардың «шашбауын көтере», аттардың құйрық-жалдарын жұлқылап, ара-тұра құтырынып та қояды. Қонтайшы ұйқысыз түн өткізгендей кіржигенқабақпен Аренарға көбірек қадалады. Қалмақтарша сеңсең құлақшынды баса киген, беттерінің ұшы, мұрны қайраулы пышақтай швед маманы Жоңғария қонтайшысының аса ауыр шешім қабылдамақ сәтте тұрғанын сезіп, атының басын тартыңқырай бұл да оған зер сала қарайды.

	Теріскей беттегі төменнен, көшпелі ұрға жақтан бір топ атты көрінді. Ентелетіп қатты келе жатқандарына қарап қалай да бір хабар арқалаушылар екенін сезіп, Қалдан-Серен бәрін доғарып, солардың жетуін күтті.Бұларды бастап келген Цуй мен Кашка еді. Шынында олжалы топ. Сонау Алтай тауындағы қолбасы –кіші Черен-Дондук бір орыстытұтқынға түсіріпті.Бұл жай орыс емес, Ресей патшасы Қытай астанасы Пекинге жіберген үлкен елшіліктің күзет қызметінде болған, әжептәуір әскери шені бар адам екен. Кіші Черен-Дондук оны алғашқыда өзі сұрақка алып, ақыры, мұның ақпарлары ұлы мәртебеліқонтайшының кажетіне жарар деп, қол-аяғын кісендетіп осында жіберіпті. Қалдан-Серен сол төбе басында тұрып бұйрық берді:

	– Әлгі оқымысты татар қайда, тез соны алдырыңдар!

	Мұның оқымысты татар деп тұрғаны әлгі Максим Этыгеров еді. Ия, тап сол, осыдан тура алты жыл бұрын Қазақ ордасына қарсы ұлы шабуыл басталғанда осында келіп он ай омалған капитан Иван Унковский басқарған экспедиция құрамындағы тілмаш, Тобыл ақсүйегі, ұлты татар Максим Этыгеров еді. Унковский елшілігіндегі өзгелердің өз өмірлері үшін қауіптенгені соншалық, жоңғар-ойрат жерін қайтып көрместей қараларын батырса мынау араға бес-алты жыл салып қайта соғып отыр. Осыдан екі жыл бұрынғы сержант Д. Ильиннен кейін Ресей мен Жоңғария арасындағы қатынас сәл салқындағандай көрінгенмен осы биыл жылдың басында, қақаған қыс күндерінің бірінде Мәскеуден құлатөбел тағы бір елшілік жеткен. Бірақ олар өзге елшіліктердей көп ошарылмады, небәрі жиырмашақты күн қонтайшымен, оның төңірегіндегі ығай-сығайлармен ырғасып- жырғасты да тайып тұрды. Максим Этыгеров тілмаш ретінде сол елшілікпен келіп, тек қайтар сәтте екі жаққа да өтініш салып, ғылыми-зерттеу жұмыстарын жүргізу мақсатында осында қала тұруға сұранған. Орыстар жағы «патша ағзам бұдан кейін екі арадағы қатынасты жандандыра түспек, таяу уақытта бір өкілетті адамдар келер. Максим Этыгеровті солар да пайдаланар» деп, кеңшілік еткен. Ал жоңғар-ойрат жағы Ресей азаматы, бірақ ұлты орыс емес, діні де басқа, әрі үлкен оқымысты, ақсүйек, бұған қоса ешқандай өкілеттігі жоқ адамның осында бөгеле тұруына өз тарапынан да мүдделілік танытып, олар да қонақжайлылық білдірген. Сөйтіп, ол осында қалған.

	Бұл Максим Этыгеров шыққан тегі, шалқыған дәулетіне қарамастан ғылыми жұмыстың тауқыметіне көндіккен, ыждаһатты, соған орай Жоңғария мемлекеті, ондағы тұрмыс-тіршілік, салт-дәстүр хақында болашақ ұрпаққа құнды деректер қалдырған зиялы жан. Міне, Қалдан-Серен тап қазір сол жат елдің зиялысын қажетсінді.Бұл шақта ұрғада басыбайлы құлға айналған өзге де тілмаштар жеткілікті, бірақ қонтайшы оларды қомсына сол Тобыл татарына аңсары ауды.

	Бөрілідала өзенін бойлап, әртүрлі табиғат жағдайларын қағазға түсірген Максим Этыгеров сол күннің кешінде ғана ұрғаға жеткізілді. Бұған қоса осындағы екі-үш басыбайлы тілмаштар да қатыстырылды. Аренар, Цуй, Кашка, манағы төбе басындағы зайсандар мен бектердің бәрі шақырылып, ең ақырында кіші Черен-Дондук жіберген тұтқын орыс келтірілді. Бірнеше тас шам әр керегеден жылтылдап жанған бұл кең киіз үй қонтайшының басты ордасы емес, соған таяу тігілген, бұл да еңселі үлкен шатырлардың бірі.Тұтқынды сұраққа алуға кәрі зайсан Санжи бөлінді. Шұнақ құлақ хатшы Солонь- Даржигетұтқын аузынан шыққанның бәрін жазып отыру тапсырылды. Ия, әдеттегідей төрде қонжиған қонтайшы Қалдан-Сереннің бұл оқыс кездесуге үлкен мән бергені айқын еді. Бұған тағы бір дәлел – сол кеште сонау Борқора жотасынан әрідегі Іле дариясының жағалауында қалған кірпіш қабырғалы қоршауы бар тұрақты ұрғадан Қарабас ханым жөнелткен адамдар жетті. Өткен жазда бұл Қарабас ханым және қонтайшыға Лама-Доржи атты кішкентай ұл сыйлаған жас та сұлу тоқал бүкіл аймағымен Ыстықкөл жағасынан сол Кеңсай мен Іле қосылатын сағаға әкелінген. Күндіз есінен, түнде түсінен кетпейтін кішкентай ұлының амандығын білу Қалдан-Серен үшін ең бір кезек күттірмес шаруа емес пе еді? Сөйтсе де ол жақтан жеткен жүргіншілерді «күте тұрсын» деп, бұл кеште өзіне жуыттырмай қойды. Ия, қонтайшының Қытаймен екі арадағы соғысқа, сол Аспан асты империясының өз ішіндегі жағдайларға, олар туралы бір тұтамдай болса да сыр ұшығын ұстатуы мүмкінтұтқын орысқа аңсарының ауғаны соншалық, биыл небәрі үш жасқа ғана толмақшы болашақ мұрагерінің жайын білуге де асықпады.

	Тұтқын орысқа Санжи ғана емес, ара-тұра қонтайшы, Аренар, Цуй, Кашка тарапынан да бірнеше сұрақтар қойылды. Күні бойы жақсы күтімде болғантұтқын олардың бәріне де мүдірместен жауап беруде еді.

	Ескі тарлан Санжи ең алдымен бұлтұтқынның өз басының кім екенін, қандай жағдайда тұтқынға түскенін қазбалады.Тұтқынның өз баяндауынша бұл Мәскеу қаласына таяу провинциялардың бірінде шаруа семьясында туған, тек әскери оқуға ілініп, кейін орыс-швед соғысының да шет жағасына қатысып үлгерген, аздап контузиясы бар отыз бестер шамасындағы жігіт екен. Осыдан үш жыл бұрын, яғни 1726 жылы Мәскеуден Қытай астанасы Пекинге аттандырылған граф Савва Рагузинский бастаған елшіліктщ күзет құрамына енгізіледі. Жігіт ағасы дегенмен де қайрат-күші бабында, құралайды көзге атқан мергендігі бар, әскери шенді бұл неме мұныөз басы үшін әжептәуір мәртебе санаса керек. Әрі Қытай сияқты үлкен елде біраз уақыт тұрып қайту да екінің бірінің пешенесіне жазылмаған бақ қой. Хош, сонымен бұл Пекинде. Граф Савва Рагузинский өзге шаруалармен бірге Қытайдың ішкі, сыртқы саясат мәселелеріндегі көпәрекеттерін үзбей қағазға тіркеп, оған өзінше баға, түсінік беріп, Мәскеуге жолдап тұрады. Сондағы оның көп назар аударғаны Қытай мен Жоңғария арасындағы қарым-қатынас екен. Тіпті кейбір хаттарды құрастыруға әскери маман ретінде осытұтқын да қатыстырылыпты.

	Мысалы, осыдан екі жыл бұрын, 1727 жылдың шамамен мамыр айында Савва Рагузинский Мәскеуге жолдаған хаттардың біріндегі мынадай сөздер мұның жадында қалыпты: «Қонтайшы мен Қытай императоры арасында бітім жоқ. Себебі, император қонтайшыдан тартып алған қалаларды қайтармайды, ал қонтайшы онсыз бітімге баруға жоқ. Қонтайшыныңәскерлері ұрыс даласында сақадай сай тұр, бірақ шешуші ұрысқа барар емес. Қытай әскері ешқашан қырық төрт мыңнан аспаған, ал жан-жақтағы елге екі жүз мыңдай әскеріміз бар деп кеуде қағады. Қонтайшы тиіп-қашпа соғыстар арқылы Қытай әскеріне көп нұқсан келтірді».

	Тұтқынның бұл сөздерін естігенде Қалдан-Сереннің күрең-қызыл бетіндегі бояудың тіптен қоюлап сала бергені мына тас шамдардың жарығында-ақ айқын шалынды.Тұтқынның баяндауында иненің жасуындай да жалғандық жоқ екені осы бір ақпарынан-ақ аңғарылған. Қонтайшының осындай сырт пішіні адамша құйылған алтынды қолға түсірген, әрі оны табанда ұрғаға жеткізген кіші Черен-Дондукке деген ризалығында шек жоқ. Максим Этыгеров пен орыстұтқын екеуі бір елдің адамдары ғой, сосын да Тобыл ақсүйегі оның ашыла сөйлеуіне кедергі жасармын деп, әрі алдағыны кім болжапты, бас қауіпсіздігін қоса ескеріп, бұл кездесуге қалмақша киініп кеп, алакөлеңке бұрышта елеусіздеу отырған.Бұл Отанын сатқан жан емес, ғылыми жұмыстың мүддесі үшін далданың жоңғар-ойрат жағында уақытша бой тасалағаны ғана. Қалдан-Серен соған бұрылғанда Максим Этыгеровтің көздері қараңғыдағы мысықтың көздеріндей ойнап, бұған қарсы қадалды. Жай қадалып қоймай, «ұлы мәртебелім, дәл байқадыңыз, сөзінің жалғаныжоқ» дегенді қоса жеткізді.

	Тұтқын орыстың тағы бір құнды хабарламасы мынау: «Савва Рагузинскийдің шынында сондай ақпары болды ма, Қытай билеушілерін шапқа түрту мақсатында өз ойынан шығарды ма, мен білмеймін, әйтеуір ол Жоңғарияның Ресей патшасына бірнеше мәрте Қытайға қарсы бірлесіп соғыс ашайық деп ұсыныс жасағанын, ал орыстар

	«Қытаймен соғыспаймыз, керісінше онымен бейбіт, достық қатынаста болуды қалаймыз» деп жауап қайтарғанын айтты. Ал Қытай лауазымдылары «Жоңғария хандығының басшысы сөзінде бәтуа жоқ тұрақсыз адам, ол біресе Ресеймен, біресе Қытаймен ауыз жаласқысы келеді», деп, бұл жағына пәлендей маңыз бермейтіндерін білдірді. Әрі Қытай лауазымдыларының көп жайдан мақұрым екені де анықталды. Мысалы, олар мынадай сұрақтар қойды: «Қонтайшы иелігі мен Ресей бодандығындағы Қалмақ хандығының арасы қаншалықты жер?», «Ол екі ортаны қандай халықтар мекендеуде?», «Жоңғария мен Ресейдің арасы неше шақырым?», «Аюке хан тірі ме?», «Ол өлсе орнына кім хан сайланады?» Мұндай сөздерін ести отырып, Қытай билеушілерін таскерең бе деп те ойлауға болады. Жоқ, әлде ол да азиялық қулықтың бір қыры ма екен? Кейін мен елшілік адамдарынан, ондағы шені жоғарылардан ең алдымен Қытайдың өзінің Ресейге үсті- үстіне хат жолдап, Жоңғария жерін бөліске салуға шақырғанын естідім».

	Жазған неме осылай желе жортып келіп, өзінің қалмақтарға қолды болған жағдайына қарай ат басын кілт бұрды. Ия, жоңғар-ойрат басшылары үшін бұл да екінші кезектегі мәселе емес.Тұтқынның өз баяндауынша оның нобайы былайша: Сол 1727 жылдың жазында сонау Байкал көліне құятын Селенга өзенінің жағасындағы Кяхта қаласында Савва Рагузинский бастаған орыс елшілігі мен Қытай өкілдері арасында үлкен келіссөз басталған. Келіссөздің басты тақырыбы Ресей мен Қытайдың жаңа шекараларын белгілеу.Бұл келіссөзде Ресей дипломатиясы үлкен жеңіске жеткен. Соның нәтижесінде сол заманның ең атақты құжаттарының бірі – Кяхта шартына қол қойылған болатын. Бұл шарттың мәнісі неде? Осыдан отыз жылға жуық уақыт бұрын, яғни 1689 жылы Қытай императоры орыс жеріне күшпен кіру қаупін төндіріп, Ресей билеушілерін Нерчинск шартына қол қоюға мәжбүрлеген.Бұл шарт бойынша Аргунь, Амур сияқты мол сулы өзендердің жағалауларындағы жерлердің біраз бөлігі Қытай иелігіне Кәшкен. Міне, енді орыстар соның қарымтасын қайырды. Кяхта шарты бойынша ол сулардың жағалаулары қайтарылып қана қоймай бұл кезде Қытай бодандығындағы Халха жерінің есебінен біраз кеңістіктер қоса кесіліп берілді. Осы құжат қол қойылған Кяхта қаласының өзі де Ресей жағында кетті.



	Алайда, бұл келіссөз бір күнде тамамдалған жоқ қой, шамамен үш айға созылды. Сол уақытта екі жақтың елшілігіндегі қарапайым қызметкерлер, мамандар, күзетшілер бір- бірімен араласып үлгерді. Солардың ішінде осытұтқын орыс пен Қытай елшілігінің әскери шенді бір адамы бар еді. Мынатұтқын орыс сияқты ол да от-жалында шыңдалған, атап айтқанда Жоңғарияның бұрынғы қонтайшысы Қалдан-Бошақты ханның кезіндегі жетіжылдық қытай-жоңғар соғысына бастан-аяқ қатысқан адам екен.Бұл екеуін шүйіркелестірген де сол өткендегі өмір жолдарының ұқсастығы, әрине. Әрі екеуі де ащы ішімдік десе қызыл көрген қарғадай далақтай жөнелетіндердің өздері. Ендеше, бұлар шүйіркелеспегенде кімдер шүйіркелессін? Ал ішіп алған, әрі бастан өткен хикметтері санап тауысқысыз адамдар бір ақтарылса оларды тоқтату қиын ғой.Бұлар сонау үлкен саясаттан бастап күнделікті күйбең тіршіліктің кәкір-шүкіріне дейін жілікше шағады. Арагідік әркімнің өз Отанына, туған жеріне деген сүйіспеншілігі, опасыздық және бұлар қандай белгілері бойынша анықталады деген сияқты мағыналы сауалдар да инеше жылтырайды. Сондай бір мезетте Қытай елшілігінің адамы әңгімені оқыс жайға бұрады.

	– Сен орыс азаматысың, сосын да сен өз Отаның – Ресей үшін күйіп-жанасың, сол үшін қызмет етесің, мүддесін қорғайсың. Мен мұны жете түсінемін, сосын да сені жақсы көремін. Мен де солай өзімнің Аспан асты империясы аталатын ұлы Отаным үшін жанымды құрбан етуге даярмын. Ал сен өз елшілігіңдегі бір адамға назар аударшы. Ол кім?

	Ия, ол кім? Қытай елшілігі мүшесінің нұсқағаны орыс елшілігіндегі Амор деген, үсті- басына қызыл-жасылды көп жапсыратын, сәнқой, тұштандаған мінезі қоса бар тілмаш жігіт еді. Орыс тұтқынның өзінің де оны сырттай суқаны сүймей жүреді екен. Енді ол туралы нақтырақ білгісі келіп:

	– Құрметті әріптесім, сөзіңнің кім туралы екенін түсіндім, тек ол қай қылығымен сенің жүйкеңді жұқартты? – деп сұрайды. Сонда қытайлық мұның көп нәрсеге көзін ашыпты.

	– Мына біздің қазір табан тіреген жеріміздің аты не? Бұл Халха. Бұл ежелгі Жоңғария жерінің бір бөлігі. Біз оны Жоңғариядан күшпен тартып алғанбыз. Жоңғарияның атақты қонтайшысы Қалдан-Бошақты хан осы Халха үшін бізбен жеті жыл бойы қантөгісті. Ол соғыстағы құрбандықтар мен бүліншіліктер жайында менен біраз мағлұмат алдың-ау деймін. Ия, Қалдан-Бошақты хан жеті жыл соғысты. Ақыры айрылып тынды. Ал Жоңғарияның одан кейінгі қонтайшысы Сыбан Рабтанның осы Халханың уайымынан өмір бойы ішкені ірің, жегені желім. Ал ондағы бас қолбасы Қалдан-Серен де осы Халха үшін қабаған иттей жұлқынып тұр.

	– Апырау, сонда осыншалық үлкен мәселеге жаңағы Амор деген бейшараның қандай қатысы бар? – деп орыс тұтқын әңгімені өз арнасына түсіруге асығады.

	– Жоқ, тыңда, сабыр ет, тікелей қатысы бар, – деп қытайлық одан әрі көсіледі. – Жеті жылдық соғыс қарсаңында Халхадағы көптеген ауқаттылар мал-мүлкін алып, Ресей мен Ішкі Моңғолияға қарай қашты ғой. Соғыс аяқталғасын біздің императорымыз Канси Ішкі Моңғолияға қашқан княздердің бәрін Халхаға қайтарды. Ресейге қашқандарға да қайтыңдар деп қолқа салды. Бірақ орыстардан жер, су жөнінде қамқорлыққа белшесінен батқан олар императордың тілін алмады. Солардың ішінде Андахай деген ең бай князь де бар еді. Мына Амор сол Андахайдың бел баласы. Енді қара, әңгіме Отанға деген сүйіспеншілік және опасыздық төңірегінде өрбіді ғой. Сол Амор өз Отаны – Халхада қалған өз қандастарын ойлап, неге ет жүрегі елжіремейді? Жарайды, қолынан ештеме келмесін-ақ, біз, қытайлықтар, сол Халха есебінен сендерге – орыстарға жер бөліп беріп жатырмыз. Бұл жайдан кешегі Халха князі Андахайдың баласы Амордың намысы қозудың орнына ол бір сүйем жоғары шен үшін Халха жерін бөлшектеушілердің бірі – Ресей шенеуніктеріне жан-тәнімен қызмет етуде.

	– Құрметті әріптесім, сен бір нәрсені естен шығардың. Ол тілмаш Амордың қазіргі Отаны Ресей ғой, ол өз Отанына қызмет етіп жүр емес пе?

	– Жоқ, мәртебелі замандасым, қазіргі Отаныма қызмет етемін деп, өзінің тарихи Отанына тас атқылау дұрыс па? Әрі олардың Ресей жеріне Кәшкеніне көп те болған жоқ, бұл Амор әкесі Андахай Ресейге қоныс аударған соң небәрі бес жылдан соң туыпты. Әрі әкесі Андахайдың да көзі тірі. Тарихи Отанның күйігі жазылатын уақыт әлі болған да жоқ қой. Қалай жазылмақ анау Сыбан Рабтан, Қалдан-Серен басқарған Жоңғариядағы хал- жағдайды ол көрмей-білмей отыр ма?

	– Амор қалай да жеке адам ғой, жеке адамның қолынан не келеді?

	– Ия, дұрыс айтасың. Амор жеке-жалғыз адам. Жалғыз адам шауып жау ала алмайды. Сонда да Амордың әлденені сылтауратса да тап осы өзінің тарихи Отанын кесіп-пішуге арналған науқанға қатыспауына болар еді ғой. Менің бағалауымша Амордікі Отанға деген опасыздықтың ең жексұрын үлгісі.

	Онсыз да қызуы жаман қытай арағынан басы мең-зең орыс тұтқынның кеудесіндегі қуысты мына әңгіме тіптен ту-талақай етеді. Уақыт кең, жұмыссыздықтан іш пысатын да күндер толып жатыр, соғыстан алған контузиясы бар, ақыры солардың бәрі қосылып кеп өз дегенін жасайды. Бұл бір оңаша сәтте Аморды көк желкеден атып құлатады. Амор ауыр жараланғанмен де өлмейді, әрі өзін кім атқанын көріп қалады. Мына тұтқын орысты күзет бастығы сұраққа алғанда пәлендей саяси сауаты жоқ, ол бар шынын айтады. Бұл күзет бастығын, елшілік басшыларын көздерін ұясынан шығара шошындырады. Мұныкі енді жай қылмыс емес, саяси қылмыс аталып, мұның жазасы не дарға асу, не өмір бойғы айдауға жіберу екені анықталады. Күзет бастығы алғашқыда оны соққыға жығып, артынан мәселе шешілгенше деп, қол-аяғын кісендеп ұстайды. Міне,тұтқын орыс амалын тауып содан қашып шыққан екен. Енді байқаса, Алтайдағы қалмақ қолбасысы кіші Черен- Дондукке бұл өз еркімен келіп берілгенге де ұқсайды. Сөйтіп, бір кездегі Халха князі Андахайдың баласы Аморды жазғырамын деп,енді өзінің де соның кебін кигенін сезбей қалады.

	* * *

	Осыдан екі жыл бұрын қонтайшы Сыбан Рабтанды өлтіруге қатысы бар деген күдікпен Еділ бойындағы Қалмақ хандығының Ехе Абуғай бастаған елшілігі түгелімен бір жылдай қамауда ұсталып, тек былтыр ғана жартысынан астамы қайтарылған болатын. Ал қалған бөлігі өз еркімен осында қалып, біршама тәуір жағдайда Жоңғария қонтайшысына қызмет етуде еді. Мына орыстұтқынды әзірге соларға қосты.

	Қалдан-Серен мен оның лауазымдылары орыстұтқынды сөйлеткен түні ұрғаға Жоңғарияның көптеген ұлыстарынан адамдар келген. Дербет, қаракөл, телес, таутелес, хойт, хошауыт сияқты ұлыстар тайшылары өздерін қым-қуыт сауалдар мазалап, әрі ананы-мынаны талап етуші әртүрлі дәрежедегі қолбасылар мен зайсандардың қыспағына шыдамай, қонтайшының өз басымен тілдесіп қайтуға небір ділмар жайсаңдарын, бектерін ұшырған. Оларға үнемі көшіп-қону үстіндегі қонтайшыұрғасын табу да оңайға түспеген. Әрі Қарабас ханым кісілері де қонтайшы мінезін түсінбей текке қаңтарылуда. Түнгі ауыр ұйқыдан оянған Қалдан-Серен ертеңіне де олардың ешқайсысын өзіне жуыттырмады. Мұның ендігі әңгімесі осындағы бас зайсандармен, Аренармен, Тобыл ақсүйегі Максим Этыгеровпен ғана болды. Бұған тек Цуй, Кашка, хатшы Солонь-Даржи қатыстырылды.

	Ең алғашқыда тіл мен жағына көп күш түскендердің бірі Максим Этыгеров. Олтұтқын орыстың барлық ақпарын растады. Әсіресе, осыдан екі жыл бұрын Ресей мен Қытай арасында қол қойылған Кяхта шарты хақындағы сөздерінде еш жалғандық жоқтығын, Қытай билеушілерінің Мәскеуге, Еділ бойындағы екінші Қалмақ хандығына үсті-үстіне елшіліктер жіберіп, Жоңғарияға қарсы бірлесіп шабуыл жасап, оны күйретіп, жерін бөліске салуды ұсынуда екенін баяндады. Қонтайшының, басқалардың көптеген сұрақтарына жауап қайтарды. Міне, осы қызметі үшін ол Жоңғарияны, әсіресе, Талкы асуының етегіндегі тұрақты ұрға төңірегін аралап қайтуға рұқсат берілуін өтінді. Қонтайшы зор ықыласпен «жол болсын» айтты.

	Тобыл ақсүйегі кеткесін кезек Аренарға тиді. Аренар өз ішіндегісін бұған дейін де талай сарыққан, тек қонтайшы оны мына жаңа ақпарлар аясында қайта пысықтатты. Ара- арасында қонтайшы төмен тұқырып, әлсін-әлсін әлгі орыстұтқынның көзін ашқан қытай елшілігі қызметкерінің сөздерін ойша салмақтайды. «Ия, қытайлықтар ақыл-білім, парасат жөнінде, бізге шаң қаптырып кетті. Олардың ең бір қарапайым пендесі мұндағы қонтайшының басына келмес пәлсапаны шемішкеге шағады, себебі, олар қара шойынға тіл бітірген сонау батыстағы елдермен көбірек араласады, көбірек алысып-беріседі, ал біз болсақ көбіне демімізбен нан пісіріп, шіренеміз. Аталарымнан қалған бұлүрдісті аз-мұз жұмсарту керек шығар. Байқа, алда не күтіп тұр?»

	Осылай толқып барып, Аренардың сөздерін ортан белінен үздірді:

	– Жақсы, сен осындағы жарты мыңнан астам орыстұтқындардың жағдайын жақсарту қажет дейсің. Сонда ғана олар Жоңғарияның күш-қуатын арттыруға молырақ үлес қоса алады дейсің. Өте дұрыс, мен құп көрдім. Кәне, жаз! – деп сол жерде ол шұнақ құлақ хатшы Солонь-Даржиге ұзақ, әрі орындалуы қатаң талап етілетін бұйрықты ауызша төкті.Бұл бұйрық бойынша орыстұтқындарды ұрып-соғу, қол-аяғын шабу, садақпен ату, зынданға тастау сияқты жазалардың бәріне тыйым салынды. Егер орыс тұтқын қашпақ әрекеті үшін ұсталса, не басқа да кылмысқа барса оның күнәсін қосымша еңбек арқылы өтейтін болады. Әрі оларды тамақтандыру дұрыс жолға қойылады. Орыстардың кейбір ұлттық мейрамдары кезінде оларға арақ-шарап та таратылады. Ал шведтұтқындардың үлестері бұдан да мол. Олардың бәріне дерлік жер берілді, әрі әрқайсысы өз қаражатына орай жергілікті араттар, бұхаралық егіншілер есебінен құл-құтандар ұстауға да құқылы.

	Бұйрықтың ең соңына орыс, шведтұтқындарына ортақ бір қысқа тармақ қыстырылды:

	«Жоңғарияның Қытай, Қазақ ордасы сияқты елдермен қарым-қатынасы жақсарып, бәрі бір арнаға түскен соң адал еңбек еткен орыс, швед тұтқындардың бәрі де өз Отандарына қайтарылатынын ұлы мәртебелі қонтайшы Құдай және будда әулиенің атын атап мәлімдегені баршасына жеткізілсін, әрі дұрыстап түсіндірілсін».

	Бұл соңғысы да Аренардың ақылымен енгізілді. Себебі, кім-кім де өзі үшін алдағы күннен бір сәуле жылтырамаса өнімді еңбекке құлықсыз келерін бұл қонтайшыға сан мәрте ежіктеген. Бұған жалғас басқа да шешім мен бұйрықтар балапандады. Осындағы Аренар-Ренаттан кейінгі аса көрнекті швед маманы поручик Демешке шұға өндірісін ұлғайту тапсырылды. Селитра мен күкіртті араластырып, оған ағаш көмірін қосып, оқ-дәрі жасау ісі де өркендемекші. Зеңбірек құю болса да солай. Мұның бәрінде швед мамандарының дәрежесі, ықпалы ересен өсті. Әрі осы науқанға қара жұмысшы ретінде жоңғар-ойраттарды үйір-үйірімен айдап әкелу қажеттігі де күн тәртібіне қойылды. Сөйтіп, қонтайшы Қалдан-Серен өзі билік құрған кезеңнің екінші жылында Жоңғарияның күш- қуатын нығайтуда шешуші қадамдарға барды.Мұның бәрі швед әйелі Бригиттаның «О мейірбанды Жоңғария, сенің күнің санаулы» деген бір кездегі сәуегейлігін әзірге теріске шығарғандай.

	Осы мәслихаттың соңын ала қонтайшы аузынан ұшқан тағы бір жаңалық – Аренар- Ренаттың Алтай тауларындағы кіші Черен-Дондуктің қарамағына екінші қолбасы ретінде жіберілетіндігі еді.

	Міне, осыдан кейін ғана Қалдан-Серен дербет, қаракөл, телес, таутелес, хойт, хошауыт сияқты ұлыстардың тайшылары жіберген адамдарды бүкіл тобымен қабылдады. Олар қоғадай жапырылған өңкей бір заржақтар екен, енесімен жамырасқан қозыларша маңырап бергенде қонтайшының құлағы тұнды.Бұл оларды сонда да шала тыңдады, есесіне осы ұлыстар Алтай тауларында Қытайға қарсы соғысушы кіші Черен-Дондук пен Қазақ ордасындағы Сары-Манжыға осынша жылқы, осынша тары мен бидай, осынша адам жібереді деп, аямай алым-салық салды.Бұл алым-салық уақытылы өтелмесе соғыс жағдайының заңына орай тайшыларға жаза қолданылатынын ескертті.

	«Соғыс жағдайының заңы» және ондағы «жаза» дегенді бұлар бес саусақтай білуші еді. Ия, ол деген жойдасыз аяусыздық. Мысалы, жаумен беттескен күнде ең бір беделді деген тайшылар қипақтап, әлденені сылтауратып, жөнге жүрмесе оған табанда жүз сауыт, жүз түйе, елу отбасы, мың жылқы түрінде айып салынады. Әрі ол айыптың өндірілуіне де көп уақыт кетпейді. Түгі жоқ қарабайырлар соғыстан жалтарса әйелдің көйлегі кигізіліп, масқараланады, ал қолбасы, басқа да биік лауазымдылар күзетіндегі жауынгерлер қашып ұсталса оларға өлім жазасы кесіледі. Ия, сосын да Қалдан-Сереннің мына ескертпесі аталмыш ұлыстар өкілдерінің көз алдында найзағай шатырлағандай әсер етті. Баршасы қонтайшы ұрғасына күліп келіп, күңіреніп кеткенге ұқсады.

	Ең соңынан ғана қонтайшы шатырына Қарабас ханым адамдары кірді. Қарабас ханым өтінішінің негізі мынау екен. «Кіші күйеу баламыз Шарышты Қазақ ордасына Сары- Манжының қоластына жібергенің оң іс, енді үлкен қызымыз Ұлан-Байырдың күйеуі Сайын-Бөлекті де солай сырғытсаңшы. Қытаймен екі ара ушығуда, бәрінен бұрын өз балаларыңның қауіпсіздігін ойлағаның абзал.Мұны Будда әулием теріс көрмейді». Қонтайшы өз бәйбішесінің осы сәлемін естігенде бүкіл тұлабойымен селкілдеп, мырс- мырс күлді:

	– Дегенмен қазақтар ақылды халық. Солардан түскентұтқындардың бірінен «әйелдің шашы ұзын, ақылы қысқа» деген мақалды естіп едік қой кезінде. Ол мақалды менің әкем Сыбан Рабтан да аузынан тастамайтын. «Тауып айтылған сөз» деуші еді, жарықтық. Енді қарашы, осындағы әйел заттыдан мойныозық саналатын Қарабас ханым – менің сұңғыла кеңесшім өз күйеу балалары үшін ең қауіпсіз орта Қазақ ордасы жақта деп ойлайды екен. Қай сайтаны сыбырлады? О, Құдай, о, Будда әулием, өздерін жар бола көріндер!»

	Қалдан-Серен осылай толғатты да кішкентай сәбилерінің амандығын қайталай сұрап, ал Қарабас ханымның өтінішін жауапсыз қалдырды. Оның орнына «маусым айы таяу, жаз жайлауға Іледен ары өтпей, керісінше бері, Кеңсайдың бойымен Талқы асуына қарай өрлеп, Тышқантау, Тоқсанбай жотасы сияқты биіктерді бетке алыңдар»– деп бұйырды.Бұл бұйрықтың да астарында алдағы науқандарға байланысты көп сыр жатыр еді.

	Қалайда Қалдан-Сереннің өзіне дейінгі қонтайшылардан шоқтығы жоғары. Мынау табиғаты қатаң, желі мен бөрісі қосарласа ұлыған Бөрілідала жағалауында қабылдаған шешімдері сол кездегі қалмақ тұрмысы, сана-сезімі, ойлау қабілеті тұрғысынан бағаласақ кемеңгерлік деуге әбден сай. Соның құрметіне ертеңіне осы маңдағы бүкіл әскер шоғыры сап құрып, қонтайшының алдынан дүрілдетш өтті. Әрі мейрам күндеріндегідей оқ-дәрі салынған бір шөмеле шөп үйіліп, оны Қалдан-Серен өз қолымен тұтатты. Жер мен көкті коса тітіркендірген тарс-тұрстан кейін шығыстағы аждаһа – Қытайға қаратып, сатыр- сұтыр оқ атысты. Қалдан-Сереннің өзі де солай қарай бірнеше дүркін оқ шығарды. Тіпті бұл жау жақтан нақтылы біреуді нысанаға алғандай ұзақ көздеп атқанға ұқсады. Одан соң осындағы бүкіл қауым, тіпті қазан-ошақ басындағыларға дейін қотарыла шығып, солай қарай өңештері жыртылғанша айғайлап, ата жаудың атына небір ауыр қарғыс сөздерді қорғасын оқтан әрмен боратгы. Мейрам емес, жайшылық күнде мұндай рәміздердің өткерілуінде өзіндік мән-мағына бар. Себебі осы 1729 жылдың ерте көктемінде Жоңғария қонтайшысы Қалдан-Серен қазақ ордасы тарапындағы жыбыршыған қозғалыстар жағдайында Аспан асты империясына қарсы ұзақ соғысқа қоса арандады.Мұның өміріндегі ең ауыр сын сағаты енді соқты.





ОНЫНШЫ ТАРАУ


	Бұл Ескелдi үшiн бас жарып, көз шығарарлықтай тосын жәйт едi.

	Осы 1729-жылдың маусым айының соңында Ұлы жүз шерiктерi Шу өзенiнiң күнгейдегi ең үлкен саласы Қорағатының бойына бекiнген. Оның iшiндегi жалайыр елi де солай. Бүкiл қазақ әскерiнiң бас сардары Әбiлхайыр барша күш ру-ру бойынша жiктелiп, әрбiр бөлiктiң, жасақтың қолбасылары анықталсын деп бұйырған. Осыған орай қосымша қарбаластар туып, он екi ата жалайырдан неше жүздiк, мыңдық құралады, әрi оларға бас- көздiкке кiмдер лайық, бұдан арғы қозғалыс ретi қалай қалыптаспақ, Шу өзенiнен қашан, қалай өтемiз деген сияқты сауалдар қыспаққа алып, Ескелдi би Жылгелдiұлы, Балпық батыр Дербiсәлiұлы, Қабан (Қабылиса) жырау Асанұлы – үшеуiнiң анау-мынауға мойын бұруға мұршасы жоқ едi.

	Дәл қазiр жалайыр елi, әрi оған бiржола сiңiскен қоңсыластар өзi де көп салалы Қорағатының екi тармағы – Аспара мен Ойрандының жағалауларында. Бұл маң Ескелдiге әжептеуiр ұнаған да. Қырғыз Алатауынан құлдилай аққан, әрi биылғыдай ылғалды жылы көгi көптiктен бұл Аспара мен Ойранды әлгi қоян жылғы шұбырындыда көз ұшында бұлдырай өшкен Қаратал өзенiн, ол бастау алатын Жоңғар Алатауын еске саларлықтай. Алты алаштың барша қолы үш қиырдан қара көрсетiп, Қаратау асып, осы Шу өңiрiн бетке ала жылжығанда жалайыр елiнiң ғана пошымы алабөтен шалынатын. Ендi қалай? Орта жүз бен Кiшi жүз сарбаздары, әрi Ұлы жүз сарбаздарының басымы арттағы қалың елден қол үзiп, қару-жарақтарын күнге ойнатып, жау iздеген түрiн қоса жалақтатып, шеру тартса, жалайыр елi тайлы-таяғына дейiн қалмай, азын-аулақ мал-мүлкiн қоса бөктерiп, аумағымен тiк көтерiлген. Тiптi бұлардiкi ата жаумен шешушi айқасқа нартәуекел дескендiк емес, алыстағы атамекенге тезiрек жетпекшi бейбiт көшке көбiрек ұқсаған. Себебi, Ескелдiнiң бәйбiшесi Ақжәмилә, әлгi Құлжа дейтiн алып-ұшпаның зайыбы Дарабоз, әрi осылардың қолтығына дым бүркушi басқалар, көнекөз қариялар ел басшыларының қолқасына қол сала қиылып, Қабылан атаның өздерiне қарасты балаларын толайымен қозғауға көндiрген. Олардың басты уәжi – әне, Ташкент маңында қара қалмақ құмырсқаша құжынып, оқта- текте от қаруын дүрсiлдетiп, үрейiмiздi ұшыруда, егер бiздiң ер-азаматтардың iске татыры жауды Шу-Iле алабынан iздеп, Қаратау асса мыналар бiздi екi сөзге келтiрмей бас салады. Ескелдi, Балпық «жалайыр қолы жаппай Қаратау асып, сендердi таза тақырламайды, жарым-жартылай осында қалады» десе де жұрт наразылығы басылмады, қайта қу шөпке от тигендей одан әрi қаулады. Ақыры бұл наразылықтан да құлақ асуға лайық қауiп-қатер ұшқыны шашырап, жалайыр көсемдерi Ұлы жүз шерiктерiн басқарушы Жолбарыс хан мен Төле бидiң келiсiмiмен көпшiлiктiң райына жығылған. Әрi олардың да көңiл түкпiрлерiнде «қазақ бiткен көтерiлдi, Торғай даласындағыдай жаудың тағы бiр мәрте азуын қақсақ атамекен – Жетiсуға қарай даңғыл жол ашылмай ма» деген де бiр әлсiз үмiттiң оты жылтырады.

	Ендi, мiне, бұлар Қорағатының санап тауысқысыз көп салаларын қуалай шашыраған Ұлы жүз жасақтарының қоршауында Аспара мен Ойрандының суын iшуде.

	Уақыт сәске түстiң кезi едi. Ескелдi мен Қабан жырау шың-шың еткен дыбысы алыстан жететiн ұста дүкенi орналасқан аңғарды бетке ала қозғалған. Соңдарында жиырма шақты қосшы жiгiттер үзеңгi-құйысқандары сартылдап, әрi аттарының пысқырғаны құлақ жара өкшелей ентелеуде. Өзара әңгiмелерi үзiлмеген би мен жыраудың кейбiр сөздерi оларға да жетедi.

	– Биекем, осы сiздiң Құлжан батыр жөнiндегi дәйегiңiзге күмәнiм бар, – деп Қабан жырау салалы саусақтарымен алдыңғы өңiрiн жапқан қап-қара сақалын бiр сипап, Ескелдiге көздерiн үшкiлдендiре қарады. Жыраудың жүзiнде соңғы кездерi бiраз өзгерiс бардай, айлап-апталап ел кезетiн, әрi қонған жерлерiнде ұзақ таңға кеңiрдегiне шамадан тыс күш түсiретiн дағдысы бет сүйегiнде қырым ет қалдырмай жалаңаштап-ақ тастапты. Қапсағай денесi де солай, әбден қоңынан айрылып, жұқа сұр шапаны сояу ағашқа жабылған жабудай тiк салбырап қалған.

	– Неге, жырау аға? – деп Ескелдi оның көмекейiндегiсiн iштей долбарласа да әдейiлеп мойын бұра сұрады.

	– Ең әуелде Құлжан батыр сақайған адам, өзiнен мүшел жас, тiптi бiр жарым, не екi мүшел жас кiшi қолбасылардың айғайына бiрде көнсе де, бiрде көнбей ме деп шошимын. Мiнезi де ұрт, әрi денсаулығында да бiр кәкiр бар ма, қайдам. Сол Құлжанның мыңбасылыққа өзiнiң де иегi қышымайды, бiрақ солай екен деп тым тұқырайтпай жүзбасы, елубасы деген сияқты аздаған мәртебенi қисаң дегенiм ғой. Әжептеуiр батыр атақты арқаланған жер ортадағы адамды қанжоса қасаптың iшiне бiрден өз қолыңмен тастап жiбергенiң үлкеннiң жасын сыйлағандыққа кереғар-ау, сiрә.

	– Жырау аға, көңiл түкпiрiңiздегiнi таныдым, ол жайды өзiм де сан мәрте суға шайқап сүзгемiн, – деп Ескелдi жас балаша жүзiн алақ-жұлақ еткiзе күлкiге кенелген адамның түрiн көрсеттi. Шынында күлетiн пиғылы жоқ, тек аға тұрғыласқа көрсетер құрметтiң бiр қыры iспеттендiрiп бет-әлпетiн жылы шыраймен майша жылтыратқандағысы едi. – Сiз айтасыз Құлжан батырдың денсаулығында кәкiр бар ма деп. Ол қайдан келген кәкiр, сол жағына ой жүгiрттiңiз бе, мен де бiлмес едiм, тек Құлжан батыр онысын ашып-айырып, талай рет зар қақсады. Жаумен шайқас тiлеген iшкi тегеурiн шер-шеменге айналды, менiң қара дертiм сол, сол шер-шемендi тарқатар, қара дерттен айрылар күн қашан туады деп, құлағымыздың құртын жеп жүр емес пе? Егер ол сақа батыр қанды қасапқа кiрiп, аман шықса сол қара дерттен құлантаза айығып кетер, сол жағын анық болжағандаймын.

	– Ол уәжiңе де ден қойдым, ондай күйдiң маған да жаттығы жоқ. Тек сонда да менiң бiр тiлегiме құлақ асшы. Оның немере ағасы Малтабар батырды мыңбасылыққа мойынсұндырдың ғой. Құлжан батырды тап соның құзырына, мына кiсi сiздiң оң қолыңыз деп ұсыншы. Оны оң қолы қыла ма, жоқ, оттың ортасына сала ма, сол туысы өзi шешсiн. Егер Құлжан оттың ортасын қаласа ол жағын өз ағасынан қайтсе де сұрап алады.

	– Мынауыңыз көңiлге қонады, – деп Ескелдi келiскен раймен жүзiн сұлқ түсiрдi.

	Бұдан әрiде бұлар жалайыр iшiне бiраздан сiңiскен арғын Жантоқа мен матай Барлыбай батырды ауыздарына iлiктiрдi.

	– Өз туыстарымыз, алты арыс ортажүздiктер қоңсы қонып отыр, ендi олардан бөле- жарылуымыз қисынға келмейдi дегесiн рұқсатымды бердiм, – деп, Ескелдi бұл жайды да тез тиянақтады.

	Сарқырама өзен жағалауындағы жылжымалы ұста дүкендерi аталатын қара қожалағы мол ашық-шашық алаңқайдағы адамдардың сұлбалары шалынып, дабыр-дұбырлары қоса жеткенде Қабан жырау тағы да би назарын өзiне аударды:

	– Ана Кәшке дегенiң уыздай жас, көргенi аз. Жарайды, жаратылысы бөлек десең мыңбасылықты атқарып көрсiн, ал оның өзiнен де бозөкпе әнебiреу орақтының бесiктен белi шықпаған немесiн сол Кәшкенiң оң қолы атап, әулие тұтқаның қалай?

	– Апырау, сiз бiлмейдi екенсiз ғой, – деп Ескелдi жұлып алғандай тез жауап қайырды. – Ол орақтының балауса батыры Төкенi Кәшке өзi сұрады. Әлгi Ташкент, одан Сырдарияның арғы бетiне жалғасқан сапарда осы Төкенiң көп қасиетiн аңғардым, кiшiдей кiшiк, үлкендей байсалды, қимылға да, шешiм табуға да ұшқыр деп, тiлдiң майын тамызып қиыла өтiндi. Сосын қайтейiн, қалауың бiлсiн дедiм.

	Бұлардың беттегенi Аспара өзенiнiң жағалауы. Жоғарысында үлкен ойыс жасап ағатын су мына тұста кең жайылып, адам мен малдың қажетiне молынан жарайтын пiшiнде. Жылжымалы ұста дүкенi дейтiн де тап осы аралықта. Тек мұндағы тiрлiк ұста дүкенiнен гөрi өрт шалған ойпаңдағы сау қалған дүниесiн қалай әкетем деп, жан ұшырған қара- құралардың қарбаласына көбiрек ұқсайды. Ұстасы қайсысы, көрiк басушысы мен балғашысы қайсысы, қылыш, найза соқтырушы сарбаздары қайсысы жан баласы ажыратып бере алмас. Бәрi бiр-бiрiмен араласып, нақтылы iстен гөрi ерсiлi-қарсылы жүрiстерi басым, бұған дейiнгi қам-қарекеттерiнен еш нәтиже шықпай дағдарысқа ұшыраған өңкей бiр шуылдақтар дерсiң. Ескелдi би мен Қабан жырау секiлдi ел басшыларының келiсiне селт еткен де ешқайсысы жоқ, әрқайсысы өз батпағына батып, «атаң өлдi» десең де мойын бұрмастай.

	– Әй, көп суарма, көп суарылған қылыштың жүзi тез кетiледi! – деп, бет-аузы қара қожалақ, сосын да сығырайған көздерi, сақал-мұрты әрең ажыратылатын талтаяқ бiреу әлдекiмге бiлгiшсiне айғайлайды.

	– Немене, қатыныңа бiлезiк соқтырып жатыр ма едiң? Жаудың мойнын қиюға жараса болды емес пе? Қарашы мұның кербездiгiн! – деген дауыс екiншi жақтан құлақ жарады.

	– Көрiк басушыны тiлдеме! Оның жазығы жоқ! Онан да ана көмiрiңе қарасаңшы! Тым мардымсыз! Анау тұтасып өскен талды аяйсыңдар ма, жақсаңдаршы әкеп! Көмiрiң молшылық болса, оның шоғы да керемет, қиямет-қайымда алла-тағалам өзi салдырған пештегi шоқтан бiр былай емес, қара темiрiңдi қыздың қызыл шашбауындай етiп бередi. Соған ақылы жетпеген, зәузатыңды... Қыздың шашбауына қол тигiзiп көрiп пе ең өзiң?

	– Ай, жарықтығым, сен маған ақиып, аларманыма ұқсама! Жебенiң ұшының құймасы бөлек болатынын мен де бiлемiн! Мына қалған-құтқан ұсақ темiрлердi де қоса iске жарату үшiн бұлардан да түйiн түйiп жатырмын, бiлемiсiң? Төрт қырлап егесем нағыз сауыт бұзардың өзi емес пе? Тақияңа тар келмес!

	Осындай өктем дауыстар әр шеттен бiр көктi тiтiркентiп, төс пен балғаның шықылын есiттiрмей де жiберетiндей. Үстi-бастары күйелеш, кәртамыстау ұсталар осылай адуын мiнез көрсетiп, өз шәкiрттерiн, кейбiр сарбаздарды нықырта күйгелектенетiнi көбiрек байқалады. Ия, қазiр әккi ұсталардың ғана iсiне қарап отыратын заман емес. Бұл жұмысқа қолының күшi барлар көптеп тартылған. Мына қара-құраның құмырсқаша құжынауы, бас- аяғы жоқ абыр-сабыр соған да байланысты едi. Әр-әр жерден жарқ-жұрқ қып-қызыл ұшқындар шашырап, жұмыстың ең бiр қызу нүктелерi қайда екенiн де нұсқайтындай.

	Би мен жырау тiптен бастырмалатып келгенде ғана бұлармен әр-әр тұстан әйнекше шытынаған кездердiң сәулесi шағылысты. Бары сол ғана. Танымады ма, жоқ қазаққа аса сүйексiңiстi емес мына жұмыс бәрiн есеңгiретiп жiберген бе, бас көтерiп, мына ел басшыларымен арқа-жарқа бола қоярлықтай ешқайсысы көрiнбедi. Сосын Ескелдiнiң өзi айғайлады:

	– Әй, жандарым, мына Арқа жақтан атақты Дархан ұста шәкiрттерi келдi деп едi, олар қайсыларың?

	Сонда ғана көп iшiнен тапалтақ бiреу табаны тайғанақтағандай шайқала басып, жарым- жартылай күйелеш бетiн «менi танып алшы» дегендей кесе көлденең тоса берi жылжыды. Оны көрiп, тағы бес-алтау өз топтарынан бөлiнiп, би мен жырауды таңырқаған көздерiмен нысанаға ала олар да берi iлбiдi. Амандық-саулықтан соң Ескелдi сұрағын қайталады? Жаңағы алғашқы тапалтақ езуiн кере күлгенде аузының қызыл етi көрiнiп, күйелеш бетiнде күннiң сәулесi ойнады.

	– «Ауылдағы қыздың аузы сасық» қой. Ондай тiлiмен бидай қуырған сусылдақтар өзiмiзде де аяқ алып жүргiзбейдi. «Алыстан арбалағанша жақыннан дорбала» деген. Тентiреген арғынның сол бiр сандуғаштарын мұнда әкеп сайратқанша өз iшiмiздегi қолының ебi барларға неге сұрау салмағансыздар? Ол арғындарың келдi, тiсi шыққан балаға тамақты шайнап бергендей ақылдымсынып, аруағын асырғансып кеттi. Олардың шайнап бергенiнен бiзге шайнам ақыл қосылса бұйырмасын.

	– Ау, мына сөзiңiзге жол болсын! Өзiмiздегi қолының ебi барларға, ұсталарға сұрау салмай жатырмыз ба? Көзден қақас қалғанын көрсеңiз жетектеп әкеп, қосынға неге қоспайсыз? – деп Ескелдi шамданды.

	– Бiразын әкеп қостым ғой, олар осында. Ендi Қабан жырау шарт кеттi:

	– Тұрғыласым, байқаймын, жас жағынан менiмен шендессiң. Сен екеумiздiң ақыл тоқтатар уақытымыз әлдеқашан туған. Қазiр арғын да, жалайыр да жоқ, бәрiмiз бiр атаның баласымыз, ала қойды бөле қырыққанды доғарыңдар деп қанша қақсадық осы! Бұл төңiректе әзiл-қалжыңға да орын жоқ. Тентiреген арғындар дейсiң? Сөзге абай болу деген қайда? Ол келгендер Дархан ұстаның қара темiрге жан бiтiрген шәкiрттерi. Ал Дархан ұста дегенiң кiм? Ол атағы жер жарған Қанжығалы Бөгенбай батыр Ақша баласының Сарыарқаны, Қаратау бойын, Мұғалжар тауын кезiп жүрiп тапқан ең iрi олжасы, сом алтыны. Сен оған мұрын шүйiрме! Дархан ұста мiне, екi жыл бойы анау Арқадағы Ұлытау атты қасиеттi мекенде қазақ жiгiттерiне темiр қаздырып, оның жасығынан асылын айырып, екеуiн бiрдей кәдеге жаратуда. Жасығынан сауыт тоқыса, асылынан қылыш пен найзаның ұшын соқтыруда. Бұл ұсталық өнер бiз бiлмейтiн ескi замандарда аталарымыздың төл тумасы сияқты үйреншiктi кәсiбi болғанға да ұқсайды. Сол арғы аталарымыздан қалған пештердi амалын тауып, қайта қалыптап, тас пен темiрдi қурайша маздатып жағып, болатын ажыратып, оны бөлек қорытуда. Сауыт бұзарың содан шығуда. Мiне, соған амалы жеттi Дархан ұстаның. Ал Қанжығалы Бөгенбай оны неге әулием етпесiн? Сендер сөйте алсаңдар қайда жүрсiңдер?

	Қабан жыраудың бұл сөздерiн алғашқы тапалтақтан кейiн жеткен бес-алтау да тыңдауда едi. Сiрә, олар да осы тапалтақтың пiкiрiне қосылатын сияқты, тек бұл ендi не жауап қайырар екен десiп, бәрi соның бет пошымын көз қырларына алды. Тапалтақ та аса жасықтан емес екен, бұл алғашқыда ел басшыларын шапқа түрткенде өзiнiң iшкi қауқарын есепке алса керек.

	– Бiз де қарап жатқамыз жоқ, осыдан бiр апта бұрын Балпық батыр өзi бас болып келiп, жасаған дүниелерiмiздi сарбаздарына бiздiң көз алдымызда сынатты. Жаман атаған жоқ, жақсы атады. Сiздер де бiзге ерiп, өз көздерiңiзбен көрсеңiздер игi едi. – Ескелдi мен Қабан жырау аттарынан аунап түскенше тапалтақ ұста сөзiн жалғастырып үлгердi. – Қазiр Қанжығалы Бөгенбайдың сөзi сөз екенiн бiлемiз. Үш жүздiң бас сардары Әбiлхайыр оны өзiнiң оң қолы еткенiн естiдiк. «Соқыр көргенiнен жазбайды» деген. Олар да өздерiнiң көргенiн ғана мансұқтайды ғой. Сөйтiп, жақсы лебiз атаулының бәрi соққан желмен бiрге бiр жаққа қарай ауа толқып кетпесе екен дегенiм ғой. Бiреуге үйiп-төгiп, екiншi бiреудi жалаңаштап тастау да сiздер сияқты ел көсемдерiне жарасымды қылық емес-ау.

	Би мен жырау бұл жолы оның желдiрмесiн жауапсыз қалдырды. Аттарының тiзгiнiн қосшыларына тастап, қара қожалақтардың iшiн жаяу аралаған екеу алғашқыда көп нәрсеге көздерi үйрене алмай, ара-тұра сүрiне-қабына, көрмеген жердiң ой-шұқырына кезiккендей күй кештi. Байқайды, мұнда ұсталар мен қару соқтырушы сарбаздар шынында аралас- құралас екен. Ұстаның соққанын қанағат тұтпай, алдаспан, не қанжардың жүзi, найзаның ұшы сияқтыларды одан әрмен жетiлдiрiп, мықшыңдап жатқандар да бар. Әсiресе, жебенiң ұшын жасаушылар жағы көп екен. Түймедей нәрсенi саусақтарының ұшында ойнатып, қырлап, қорамсаларын сонымен толтырмаққа жанталасқандардың бас-аяғы жоқ. Олардың бiразы шөптесiн саздауытқа көсiле жайғасып, шұқшиып, әлдекiмдер аяғын басып кетсе де бас көтерiп қарар еместей. Мұндайлық би мен жырау үшiн алабөтен құбылыс, себебi, бұлардың төбелерi шалынса-ақ баршасы жамыраса орындарынан тұрады, қошемет сөздер айтады, не мұңын шағады. Ал мыналар керiсiнше, кiм көрiнгенге мұң шағып, көздiң жасын бұлағанша жауда кеткен кегiңдi бiлектiң күшi, найзаның ұшымен қайтар дескендей жапатармағай ырғақты тiрлiкке көшкен. Бұл көрiнiстен Ескелдiнiң кеудесiн жылы ағын кернедi. Жаңа өзiнiң тапалтақ ұстаға шытынай мiнез көрсеткенiне ендi аз-маз өкiндi де.

	Ия, «басқа түссе баспақшыл» деген. Екi талай күнде көптiң жiгерiн оятсаң кәсiптiң алуан түрiне шырақ жаққан хас өнерпаздар үйiр-үйiрiмен табылады-ау. Тапалтақ ұстаның тiлiн тiкенек етiп, бұларға қадайтын да жөнi бар, мыналардың бәрi сол Дархан ұстаның шәкiрттерi келiп-кеткесiн ғана дүр сiлкiнiп, қолдарына балға мен көрiк ұстағандар емес шығар, бiле бiлсең бұлардың денi сонау Қаратаудың күнгейi, Бадам өзенiнiң бойында-ақ Балпық батырдың басшылығымен ұйымдастырылған шаруа. Одан берiде мына жылжыған көшпен бiрге бұл өнер ошағы да оннан-мұнда қоныс ауыстырып келедi.

	Ескелдi мен Қабан жырау кең жайылған, опыр-топыры мол қара қожалақтар патшалығын аралай жүрiп, көп нәрсенi өз көздерiмен алғаш рет көрдi. Әр жерде үлкен шойын қазандарда су қайнатылуда едi, би мен жырау онда ас пiсiрiлiп жатыр ма деп те ойлаған, бақса басқа екен.

	– Мiне, қараңыздаршы, – деп тапалтақ ұста сол қазандардың бiреуiн нұсқағанда бұл екеуi бар ынталарымен солай құлады. – Бұл қазанда оқ-дәрiге қосылатын ақ сор19 алыну үшiн топырақ қайнатылуда. Ол топырақты табудың да өзiндiк әуселесi бастан асады. Мен ол жағын өзiмнiң әкемнен үйренiп едiм. Қазақтың атамекенi толған ескi қыстаулардың, қорғандардың, тiптi қалмаққорғандардың орны емес пе? Солардан ескi қи немесе топырақ жинаймыз. Оның да кез-келгенiн емес, отқа салсаң сатыр-сұтыр етiп, тасырлап жанатынын ғана. Соны қазанда ұзақ қайнатамыз. Соңынан қи қайнатсақ қидың, топырақ қайнатсақ топырақтың қалдығы қазанның түбiнде шөгiп қалады да, сап-сары суы бетiнде iркiледi. Мiне, сол сары суды жұқа киiз арқылы сүзiп аламыз да басқа таза қазанда қайнатамыз. Одан тағы басқа қазанға толтыра құйып, бетiн жиi тоқылған шимен мұқияттап жабамыз. Ол шидiң бiрнеше жерiнен төртбұрыштап тесiк жасаймыз. Мiне, сол шиге ақ сор өзi жабысып қалады. Қалған суды өстiп, жетi рет қайнатып, жетi рет ақ сорын сорып аламыз. Бұл да оңай шаруа емес, ағайындар. Сосын сол ақ сорды шойын қазанға салып, күнi бойы отырып таспен үгiтемiз. Ақ ұнтақты сөйтiп аламыз.

	Бұдан кейiн тапалтақ ұста талдан көмiр жасап, Ташкент, Бұхара, Самарқан сияқты қалалардан келген күкiртке сол көмiр мен ақ сорды қосып, араластыратындарын да тәптiштей баяндады. Өйтетiнi ол мына ел басшыларының оқ-дәрi жасау жөнiндегi бiлiктерiнiң шамалы екендiгiн қырағы көзбен байқаған едi.

	– Бұл оқ-дәрi қосындысын алуға Балпық батырдан гөрi әлгi Тәттiбай мерген деген көп бас-көздiк етуде. Көп жiгiттерiн көмекшiлiкке берiп, осыдан үш-төрт күн бұрын ғана бiраз оқ-дәрi әкетiп, жұмырына жұқ барғандай болғасын ғана аздап саябырсыды. Сiздер науқанның соңғы жағында ғана келiп тұрсыздар, – деп тапалтақ ұста сөзiн одан әрi жалғастырды.

	Жалайыр қолы мыңдыққа, жүздiкке бөлiнгенде Тәттiбай өзi тiмiскiленiп жүрiп, алабөтен мергендер шоғырын құрған. «Қалаған адамын алсын, қолын қақпаңдар» деп, Балпық батыр әр ру басыларына өзi бұйрық таратып, Тәттiбай мергеннiң iсiне жасыл көше ашқан. Мерген несiмен мерген, бүркiттiң көзiндей өткiр көзiмен ғана емес, қолындағы өзiне сай қаруымен мерген. Әсiресе, күлдiрмамай мылтығын Тәттiбай ең бiр қасиеттi дүние деп санайды. Оған қоса садақ пен сұр жебелердiң алысқа атылатын түрлерiн. Тапалтақ ұстаның баянынан Ескелдi мен Қабан жырау мынаны да ұқты. Алыстан ату үшiн жебеге темiр, не қайыңның безiн ұштап бекiту аз. Бұл мақсатқа кәдiмгi шақпақ тас та жарай бередi екен. Тек қалай болса солай емес, оған құдайдың өзi берген бiтiмiне қайшы келмей табиғи бағытта өңдеп, қырлап, ұштап бекiтсең ғана жаудың кеудесiн тесуге жарайды.

	Соғыстың, қандай да бiр нақтылы шайқастың қалай өрбитiнiн, қаншаға созылатынын кiм болжапты? Егер науқан ұзаққа шапса қорамсадағы қорың таусылатын күн де туады, мiне, сондайда әрбiр сарбаз өзi жамбастаған жердiң қойны-қонышынан шақпақ тастарды тауып, одан жебенiң ұшын өз қолымен жасаса несi айып? Тек ол үшiн мына ұсталардан аз ғана дәрiс тыңдаса жеткiлiктi.

	Би мен жырау әлi де аралай жүрiп, сынық таға, үзеңгi сияқтыларды да жебенiң ұшына айналдырып жатқандарды көрдi. «Апырау, шайқас үстiнде темiр үзеңгiнiң өз орны бар ғой, ол жауды серiпкенде табан тiрейтiнiң емес пе» дегенге «бәрiбiр ол темiр оққа жете алмайды, ал үзеңгiлiкке өгiз терiсiнен жасалған екi-үш қабат жалпақ қайыс та жарайды» деп жауап қайырысты.

	Ең соңында ғана Ескелдi мен Қабан жыраудың бұл тапалтақ ұстаның өз басы жөнiнде ақпар алуға аңсарлары ауды:

	– Атым Келеу, осы жалайырдың Бәйшегiр атасынанмын. Әкем емес, әкемнiң әкесi жоғалған мал iздеп, жапан түзде табан тоздырып жүрiп, құрулы ұстаға кездесiптi. Ошақ, төс, балғаның неше түрi, қышқаш, көрiк – бәрi дап-дайын дейдi. Тiптi ошақтағы қоламтаға дейiн аса суымаған, көрiктi басып жiбергенде оттың тiлi сумаң етiптi. Бұрын мұндайды кәсiп етпеген үлкен әкем сол жерде кенет тұлабойынан әлдеқандай тербелiстi сезсе керек. Екi бiлегiндегi қан жүгiрiсi де бiр түрлi дейдi. Сонымен қойшы, сол жерде үлкен әкеме ұсталық өнер дарыпты. Бұл да бақсының жыны сияқты ғой, қонатын адамына ғана қонады. Содан ол өнер менiң әкеме ауысып, одан соң мiне менi де жатсынбады.

	Би мен жырау мұны естiгенде әжептәуiр уақыт тiлдерi байланды. Мұны байқаған Келеу ұста бұл әңгiмесiне тағы бiр тұздық қосты.

	– Үлкен әкемнiң ұсталық өнерiнiң қаншалықты екенiне бiр мысал. Егер ол түз жортып жүрiп, бала-шағалы, жоқ-жiтiктеу бiр үйге кездесiп, оның сынық қазанын көрсе ұста дүкенiн керексiнбей-ақ жанынан тастамайтын iстiк темiрмен сол сынықты бойлай сызып өтедi екен. Сонда қазанның сынығы өзiнен-өзi бiтiп кетедi екен. Тыңдасаңыздар, өз әкемнiң ұсталығынан бiр мысалды қоса қыстырайын. Әкемнiң азын-аулақ жылқысын әлдi- ауқаттылау бiреудiң итаршылары қуып кетiптi. Әкем артынан барса оның үйiнде бiр ұста сынық қазанды жамап жатыр екен. Әкем жақындағанда оның қолы қалтырап, балғасы түсiп кете берiптi. Сосын әкем сынық қазанды жұлып алып, табанда жөндеп берiптi. Мұны үй иелерi де көрiп отырса керек. Әкемнiң тегiн адам емес екенiн сезiп, барымталаған жылқыны сөзге келмей қайтарыпты.

	Би мен жырау бұл Бәйшегiр Келеу ұстаның әлгiндегi Дархан ұста шәкiрттерi хақындағы ғайбат сөздерiн ендi ғана түсiнiстiкпен қабылдағандай.

	Ал қайыстан қорғасын өзектi қамшы өрген, басқа да ер-әбзелдер құрастырушы iсмерлер бұл қара қожалақтардан небәрi таяқ тастамдай ғана екiншi алаңқайда. Олардың мыналарға тым жақын орналасуының да өз есебi бар. Себебi, олар осы ұсталардан қалған әртүрлi қалдықтарды көптеп пайдаланады екен, әрi қару-жарақ, ер-тұрманға тапсырыс берген сарбаздардың, қолбасылардың бұлардың бәрiн бiр ортадан табуына да ыңғайлы.

	Ескелдiлер ендi сол өрiмшi, ершi, етiкшiлерге қарай өту үшiн мыналардың арасынан аяқтарын тезiрек басып, екi аралықтағы ашық алаңқайға шыққан сәтте Қабан жырау сәл ырғатыла бөгелдi:

	– Шiркiн, «ел iшi алтын кенiш» қой.

	– Рас айтасыз, жырау аға! Қазақты анаусың-мынаусың, ала қойды бөле қырқасың деп жазғырғанда аузымыз аузымызға жұқпайды. Айып етпеңiз, жырау аға, iштегi күйiктiң тепкiнi сияқты мақамым ғой. Ал мен ойлаймын, пәленiң бәрi қалың қазақта емес, солардың былай басын бiрiктiрiп, iштегi алтын кенiшiн ырысқа айналдыруда мына бiздердiң, бiзден де өресi биiк ел басшыларының, серкелердiң оралымсыздығы, бойкүйездiгi сияқтыларда ма деймiн.

	– Бұған бiр-бiрiн етектен тартатын қаскөйлiк, iштарлық атаулыларды қос.

	– Ия, ия, қостым оны да! – Ескелдi осылай бас шұлғыды да аға әрiптеске бұрыла қарап едi, оның қырым етсiз бет сүйегi бұрынғысынан да шодырайып кеткендей көрiндi. Ерiндерi де жымқырулы сияқты. Себебi, алдыңғы өңiрiн жапқан қап-қара сақалы ортан белiнен сына алға қарай иiлiңкiрептi.

	Ескелдiнiң Қабан жыраудан бойы биiк едi. Кескен теректей денесiн одан әрмен тiк ұстап бұл ендi өз ойымен кеткенге ұқсады. Бiрақ мұндай ойлар осы шұбырынды заманында бұларды осымен нешiншi мәрте шырмады десеңшi. Қайта айналып соға беретiн ескi аурудай әбден запыс еткен iшкi мехнат. Бұлар осылай үнсiз жиырма-отыз қадам жасаса өзiндiк әлек-шәлегi арттағылардан кем емес екiншi бiр қауым – ершiлер, өрiмшiлер әулетiне де соқтығысар едi. Бiрақ олай болмады, темiршiлер күйелеш еткен алаңқайдан әрiде қалған қосшылардың бiреуi жаяу-жалпылап, сүрiне-қабына жеттi. Мұның жаяулайтыны бұл осы ұсталар орналасқан алаңқайды қақ жарып өтсе керек.

	– Би аға! Жырау аға! Алтын Жәкемнен, Жолбарыс ханнан кiсiлер келдi. Сiздермен оңаша дидарласпақшы.

	Бұлар ендi темiршiлердi айнала өтiп, солай қарай жан ұшырды. Тек қанша асыққанмен жаяу жүруге аса кәсiпқой емес қазақтардың дағдысымен аяқтарын серпе тастай алмай әлтек-тәлтек басып, жүрiс өнiмдiлiгiне жете алмады. Тас па, түбiр ме, жер қыртысының әрбiр бұдыры тап осы екеуiнiң аяқтарын әдейiлеп аңдып тұрып, қағып өтетiндей би мен жырау осы екi ортада қиралаңдап, бiрнеше рет құлап та түсе жаздады.

	Төле бидiң жiбергенi Тұрсынбай, Құттыбай деген батырлар едi. Дулаттың төрт атасының төрт бәйтерегi – Өтеген, Қойгелдi, Сәмен, Рысбек сынды марғасқалардан соң ұлы бидiң ең үлкен арқа тұтары осылар едi. Мiне, осындай құлжаның асығындай екеудi мынадай күнде атшабарлыққа мойынсұндыруына қарап, ұлы би, Жолбарыс хан жолдаған сәлемнiң оңай-оспақтан емес екенiн түйсiнiстi.

	Бұлар ең алдымен қазақ әскерiнiң бас сардары Әбiлхайырдың төңiрегiндегi кейбiр жаңалықтарды жеткiздi. Бiрiншiсi мынау: жалпы қазақ күшi осылай жылжығанда үлкен орда атанған ұлы хан Болаттың ордасы да осылай қарайғы бағдармен қозғалған. Ал Кiшi орда атанған Әбiлхайырдың ордасы әмсе онымен жаптас жүретiн. Әлдеқалай төтенше жағдайлардың төбесi қылтиғанда ұлы хан мен бас сардардың тез табысып, ортақ шешiмге келуiнiң қажеттiгi оларды осындай жұптастыққа итермелеген. Мiне, қазiр сол үлкен орда мен Кiшi орда ендiгi бетте Хантауды бетке алмақшы, шұғыл хабар жеткiзбек күнде баршасы оларды сол жақтан iздесiн дегендiк едi. Екiншi әкелген жаңалықтары – Болат хан шұбырынды заманға дейiнгi тұғырына қайта мiнгендей өз төңiрегiне исi қазақтың ең басты би-шешендерi мен көсемдерiн қайта топтастырыпты. Мысалы, бұған дейiн Ұлы жүз қолына басшылық жасайды деген Жолбарыс хан мен Төле би сол Болат ханның қасына алыныпты. Орта жүздегi Қаз дауысты Қазыбек пен Кiшi жүздегi Ақсуат билер де солай.

	Шу өңiрiне үлкен әскер шоғырын ерте келген Орта жүздiң ханы Сәмеке қолбасылықты басқаға тапсырып, Болат ханның ордасына сонау Қаратаудың терiскей бетiндегi жолда-ақ сiңiсiп үлгерiптi. Бұл Сәмеке хан да Тәуке ханның баласы, Болат ханға шешелерi бөлек болғанмен әке жағынан туған iнi. Әншейiнде бiр-бiрiмен үнемi қырғиқабақ бұл ағайынды екеудi ойда жоқта ауыз жаластырған ел қамы атты ортақ мүдде дескендер де көптеп табылыпты. Болат ханның қасына алған тағы бiр адамы Орта жүз биi Шақшақ Жәнiбек Қошқарұлы. Бұл өзi қатардағы көп қазақ билерiнiң бiрi емес, қара қылды қақ жарған әдiл, майталман шешен, батырлығы, қолбасылығы қоса бар, қысылғанда ақыл тапқыш жүйрiктiгi де сан аңызға арқау болған бөлек бiтiмдi жан едi.

	Қамыстың басы майда, түбi сайда,

	Жәнiбек Шақшақұлы болат найза,

	Алдыңнан су, артыңнан жау қысқанда

	Ер жiгiттiң ерлiгi осындайда! –

	деп бидiң замандасы Тәтiқара ақын бұдан көп жылдар кейiн Қытаймен екi арадағы қақтығыс кезiнде оны өлеңге де қосқан. Жалғыз бұл емес, Шақшақ Жәнiбектiң Орта жүздегi арғын, қыпшақ, уақ, керей, атығай-қарауыл сияқты елдерде де шырғасы мықты едi. Ұлы хан Болат оны өз ордасына алдырғанда осындай қасиеттерiн ескергенi күмәнсiз. Болат ханның үлкен ұлы бұл күнде жасы отызға таяған, сергек ойлы Әбiлмәмбет те осы топқа қосылды. Бұлардың сыртында да ұлы ханға кеңесшi, не оның қабағын баққан, әр қиырдан келiп, ұлы хан мен бас сардардың сүзгiсiнен өткен, немесе осындағы серкелердiң ұсынысы арқылы мақұлданған тон-жағалары әрқилы, алуан пiшiндi адамдар бар едi.

	Тұрсынбай мен Құттыбай әкелген үшiншi жаңалық: О баста бүкiл қазақ қолының бас сардары Әбiлхайыр атанса оның оң қолы ретiнде Қанжығалы Бөгенбай батыр Ақша ұлы iрiктелген. Мiне, ендi ұлы хан Болаттың төңiрегiндегiдей құбылыс мұнда да орын алыпты. Бөгенбайдың қатары, яғни Әбiлхайырдан кейiнгi бүкiл үш жүздiң жасағына үкiмi жүретiн екiншi саптағы қолбасылар қатары да толықтырылыпты. Олардың iшiнде Барақ сұлтан Тұрсынхан ұлы, Ұлы жүзден Шапырашты Наурызбай батыр, ошақты Саңырық батыр, албан Хангелдi батыр, Шапырашты Сатай батыр, Кiшi жүзден қарт Есет батыр бар екен. Бұл жерде Шапырашты Сатай батыр қарамағында үлкен күш барын ескертiп, алғашқыда ондай мәртебеден тартыншақтапты да. Бас сардардың қасында ақылгөйсiгеннен гөрi сол өз қарамағымдағы әскермен бiрге шайқасқа кiргенiм әлдеқайда оңды iс емес пе деп өзеурептi. Алайда, Әбiлхайыр мен Қанжығалы Бөгенбай бастаған ақылдастар тобы өз шешiмдерiн өзгертуге жоқтығын бiлдiргесiн ғана ол жөнге көнiп, өз әскерiн немересi, жас сұрперен Бөлек батырға тапсырыпты.

	Бұл жердегi ең қызығы сол – әлгi атышулы Батыр сұлтан да осы топқа кiрдi. Ия, ия, тап сол, әлгi Есiм ханның бесiншi ұрпағы саналатын Батыр сұлтан, әз Тәукенiң заңды мұрагерi Қайып ханның баласы Батыр сұлтан. Ия, былтыр ғана Әбiлхайыр ханның, сондай-ақ өзбек бектерi Ешмұхамед би мен Жұмағали аталық сияқтылардың көмегiмен Хиуа ханының тағына қонжиған, алайда ашықауызданып, жоңғар-ойраттар жөнiндегi солқылдақ саясатын көйкитемiн деп, аталмыш өзбек бектерiнiң кәрiне ұшырап, ақыры өз еркiмен Ақ-Шейх сарайынан қашып шыққан Батыр сұлтан. Ол кезде Әбiлхайырдың да өзiне күйеу бала есептi бұл Батыр сұлтанға өкпесi қара қазандай едi, алайда одан бергi бiр жылдай уақыттың iшiнде оған өркөкiрек хан қалай жұмсарып үлгердi, әрi мұны өз маңындағы кеңесшi қолбасылар тобына қосқанда ненi көздедi, бұл жағы әрине, жұмбақ. Ақылды да, айлакер Әбiлхайыр әлдебiр сәтсiздiк жағдайында құрбандыққа шалуға ыңғайлы, өзi үшiн илеуi жұмсақ адам керек деп түйдi ме екен? Ия, Әбiлхайырдың кейiнгi ұрпақ үшiн ашылмай қалған көп сырының бiрi осы едi. Хош, сонымен Батыр сұлтан Қайып хан баласы да Әбiлхайырдың жеке құзырында.

	Бұған жалғас Орта жүз қолының бас тiзгiнiн ұстаушы Қаракерей Қабанбай батыр, Кiшi жүз қолының иесi Тайлақ батыр екендiгi туралы бұрыннан бар сыбыс та осы жолы толық расталды. Бұл жерде тек Ұлы жүз қолына қатысты мәселенiң басы ашық қалып едi. Тұрсынбай мен Құттыбай ол жөнiнде де жұртты көп дiлгiрткен жоқ, Ұлы жүз қолының бас сардарлығына әйгiлi Саурық батыр Қайдауыл ұлының тағайындалғанын да таңқ еткiзiстi. Бұл шешiм Жолбарыс хан мен Төле бидiң ұлы хан Болаттың құзырына әкетiлуiне орай ғана тумаған. Ең алдымен бұл кексе батырдың Торғай даласындағы, Бұланты, Бөлентi өзендерiнiң жағалауларындағы шайқастардың от-жалынынан шыққандығы оның өстiп күрт мәртебесiнiң өсуiне ықпал етсе керек. Сiрә, Әбiлхайырдың бiр қасиетi қай батырды да қырық жыл бұрынғы ерлiктерi үшiн емес, ең соңғы, әлi ыстық-суығы басылмаған iс- әрекеттерiне қарап бағалауға көп көңiл бөледi екен.

	Ал дулаттың екi батыры әкелгендердiң ең соңғысы жаңалық емес, орындалуы қатаң талап етiлетiн нақтылы бұйрық. Ұлы жүз қолының жаңа сардары Саурық батырдың аузымен айтылған, әрi осы маңда әлi де ара-тұра қара көрсетiп жүрген Жолбарыс хан мен Төле бидiң бас шұлғуы жағдайында жарияланған бұйрық. Бұл бойынша жалайыр қолы алдағы үш тәулiктiң iшiнде Шу өзенiнен терiскейге өтiп, Кiндiктас тауының Шу жақтағы сiлемдерiнiң бiрiне сарбаздар мен мiнiс аттары шөлiркемейтiндей, ашырқамайтындай халде бекiнiп үлгеруi шарт. Қалмақтармен бiрден соғысқа барудың қажетi шамалы, мүмкiндiгiнше олардан жалтара тұрған жөн, жау өзi кеп қақтығысқан күнде ғана «алла» деп ұрандап, шайқасуға болады. Бұның бәрi тек жалайыр қолбасыларының мұқият ойластыруы, жер жағдайын қатаң ескеруi нәтижесiнде ғана жүзеге асуы тиiс. Бұл Саурықтың өзiнiң ойлап тапқаны емес, үш жүздiң бүкiл әскерiнiң бас қолбасысы Әбiлхайыр ханның жарлықтарын орындау мақсатынан туындайтын шара. Мұндай шаралар әрқилы дәрежеде Ұлы жүздiң басқа да буындарынан құрылған жасақтарға да қатысты болса керек.

	Мұны естiгенде Ескелдi «Ия, ұлы сүргiн басталды» деп, iштей ауыр тыныс алды. Ол сол жерде Тұрсынбай мен Құттыбайдың көз алдында соңына ерген қосшы жiгiттердi бiрден, екiден бiрнеше бөлiкке бөлдi де саусақпен санап отырып, бiрнеше тарапқа ұшырды. Ойрандының өрiнде әскер жаттығуын өткiзiп жатқан Балпыққа, Малтабарға, Кәшкеге, Тәттiбай мергенге, Жайнаққа, Қосайға, басқа да батырлар мен ел, ру басыларына бүгiн кештен қалмай осы Ескелдi үй тiккен орыннан табылсын деп, бұл да өз тарапынан хабар таратты. Сөйттi де өзi де сол бала-шағасы қалған пұшпаққа қарай жөнеп бердi. Тұрсынбай мен Құттыбай бұл күнi қайтқан жоқ, сiрә, жалайыр елiнiң жай-күйiн, алғашқы қамын өз көздерiңмен көре келiңдер деген жоғары мәртебелiлердiң тапсырмаларын қоса арқалай келсе керек.

	Сол күнi кеште түстiктен терiскейге қарай құлап ағатын Аспараның күншығыс жақ жағалауы құмырсқаша құжынады. Ескелдi жалайыр мен бұларға сiңiскен қоңсыластар iшiндегi рубасылар мен батырларды шақырса сол шақыруды естiген жақын маңдағы киiз туырлықты қазақтар тайлы-таяғымен олардан бұрын лақ еттi. Мұнда жiгiт-желеңдерден гөрi кимешек киген, жаулық тартқан әйелдер, кемпiр-сампырлар мен сақалдары шошаңдаған шалдар жағы басым ба деп те ойлайсың. Тiптi шырқырай жылаған емшектегi балалардың да даусы оннан-мұннан шығып, құлақ тұндырады. Кемпiрлер мен кексе қатындар түбi түскен шелектей қаңғырлап, бiр-бiрiн жазғыра айғайласады. Бет жыртыса дуылдасып, аспанды қақыратып жерге түсiрердей пәрменмен бiрден бiрге өршiп бара жатқандай да әсер етедi. Ал бұларға Ескелдi шақыртқан адамдар қосылғанда айнала тiптен теңiздей толқыды. Ендi қайтсiн, себебi батырлар мен рубасылардың ешқайсысы жалғыз- жарымдап келген жоқ. Мысалы, бiр Балпықтың өзi жүз қаралы адаммен жеттi. Бұлар және жай адамдар емес-тұғын. Мысалы, Балпықтың өзi бүкiл жалайыр қолының Ескелдiден кейiнгi екiншi қолбасысы саналса ал мыналар сол елдiң әр буынынан шыққан кiшi қолбасылар. Мыңбасы, жүзбасы, елубасы деген сияқтылар. Әрi бiразының кеңесшi, атқосшы дегендерi және бар. Балпықтың оларды түгел ертуiнде де өзгелер үшiн пәлендей құпия емес бiр есеп бар. Мана Ескелдi жiберген хабаршыдан Тұрсынбай мен Құттыбай әкелген сәлем-сауқаттардың бәрiн миына сiңiрген жас сардар ендiгi жайдың бәрiн мына әр атадан шыққан кiшi қолбасылар өз құлақтарымен естiсiн дегендегiсi едi. Себебi, ендiгi жайлар да оңай-оспақтан болмауға тиiс. Ұлы жүз қолына Қайдауыл баласы Саурық батырдың тағайындалуының өзiнен-ақ көп мәселе тонын айналдырып кигендей көрiнген. Әрi бұған дейiнгi Әбiлхайырдың өз атынан жолданған бұйрық та әлi жүзеге асырылып болған жоқ. Себебi, жалайыр iшiнде құрылған мыңдықтар мен жүздiктердiң кейбiреулерiнiң қолбасыларын анықтауға қазаққа тән кейбiр ырың-жырыңдар кезмайыс келген. Мiне, Балпық бүгiн Ескелдi, Қабан жырау, басқа да елбасыларының төрт көзi түгелде сол мәселенi түбегейлi ойластырып, соңғы тоқтамын айтпақ. Сосын да мына жүз қаралының ере жүргенi абзал ғой.

	Басқалар да солай. Жалайырдың үлкен руларының бiрi қалпенiң екi-үш би-шешенi, әрi күшiк Жолбарыс би, Малтабар батыр, Кәшке, Тәттiбай мерген, басқалар да өздерiндегi шешiлуi қиын түйiндердiң мәнiн баршасының ой елегiнен бiр өткiзiп алып, белгiлi бiр байламға аяқ тiреу үшiн керек адамдарын атқосшыларымен қоса қотарып әкелген.

	Мұның сыртында Балпық, Кәшке сияқты жастары бар, күшiк Жолбарыс би, Тәттiбай мерген сияқты кекселерi бар, әйтеуiр солар құралпылас жалайырдың естиярлары өз бастарына орнаған алай-түлей дауылмен де айқаса бастаған. Ол дауыл әрине, Үлкен орда, Кiшi орда атты екi ұяда орын алған соңғы жаңалықтарға байланысты. Жақсы, Болат хан айналасы бiршама сенiм ұялатады, себебi, оның негiзi сонау Ордабасыда қаланып, шымы бекiтiлген, ал Әбiлхайыр айналасы әр жақтың бас бiлмес асауларынан құралған, мынадай алай-түлей заманда тастүйiн шымыр шыға ала ма? Жоқ, әрқайсысы бiр-бiр құдай, ақ езу болысып, қалың әскердi серкесi жоқ қойға ұқсата ма? Жоқ, Әбiлхайыр жауынгер алшын елiнiң сайыпқыраны, әрi өзi құрышша шыныққан тегеурiндi басшы деушi едi, оларды бiр арнада тоғыстырып, баршасының бедел-абырой, ұйымдастырушылық қабiлет, соғыс өнерiне жетiктiк, тапқырлық, өрiстi ақыл-ой сияқты қасиеттерiн сарқа пайдалануға күш- қуаты жетер, бәлкiм. Ия, жетсе жетер, әрi сонау Ордабасыда әрбiр ел көсемi, сан тараптан жиылған ең белгiлi сақа қолбасылар алдағы шайқас үстiнде өздерiнiң және өздерi ертiп келер барша сарбаздардың бас сардар Әбiлхайырға сөзсiз бағынатыны хақында алла атымен ант бердi емес пе?

	Үлкен орда, Кiшi орда иелерiне байланысты осындай үмiт, күдiкпен сабақтаса Балпық батырдың көкiрегiне Ұлы жүз қолының бас қолбасысына орай да әртүрлi қиял, сезiм ұялаған. Ендi қайтсiн, жасыратыны жоқ, Саурық батырдың есiмi мұның жанына бiр түрлi жылы тиген. Сонау Торғай даласындағы соғыста оны алғаш көргенмен қарт қолбасының түр-түсi ертеден таныс жанның қияпатындай-ақ мұның iш қуысына бiрден орныққан. Әрi сол соғыс үстiндегi бұларға жасаған қамқорлығы, мысалы, аз ғана адаммен жау қоршауында қалған Жайнақ батырды тез арнайы жасақ жұмсап, құтқаруы Балпықтың тұлабойындағы сол ылтипатын одан әрi маздатқан. Мiне, ендi сол Саурық бұларға тiкелей басшылық жасамақшы. «Бұл бүкiл қазаққа ортақ бас сардар Әбiлхайырдың мен таныған ең алғашқы дұрыс шешiмi, әрдайым осындайлыққа жазсын» деп түйдi Балпық.

	Өзiнiң Саурықпен туыстық iлiктестiгiн де ұмытқан жоқ. Андас атадан тараған төрт ағайынды Таймөңке, Қайдауыл, Қанқожа, Лепес болса Балпық Қанқожаның немересi, ал Саурық оның туған бауыры Қайдауылдың бел баласы. Тек Саурықтың шешесi басқа, Кiшi жүз елiнiң қызы. Бұл кексе батырдың көп замандар бойы Жетiсудiң жерiнен жырақтап кетуiне де сол жағы себеп болғанын Балпық бiлетiн. Ендi бәрi қалпына келгендей. Мұның немере ағасы Саурық батыр сол Жетiсуға қарай бағытталған ұлы шайқаста бүкiл Ұлы жүз қолын басқарады, ал Балпық Ескелдi бимен жұптаса Ұлы жүздiң ноқта ағасы жалайыр қолына қолбасылық жасайды. Ия, «Саурық жайын әкем Дербiсәлi естiсе орнынан дүр сiлкiнiп тұрар-ау, тiптi бiржола сауығып, анау-мынау қайғы-уайымнан да арылар ма екен» деп те қанаттанды. Саурық батырдың әрi Ескелдi би бәйбiшесi Ақжәмилаға немере аға екенiн де бұл көңлiнiң бiр түкпiрiне түйiп қойды.

	Сол күнi кештете Ескелдi қосының маңында үлкен жиын басталды. Би баршасын қатты асықтырды. Сосын да Балпықты толғандырған мыңбасы, жүзбасы, елубасы сияқты, әрi басқалардың да осы тектес мәселелерi ақай-тоқайсыз тез шешiмiн тапты.

	Бұл қарқында бүкiл жалайыр елiндегi батыр атағы барлардың ешқайсысы шетқақпайлыққа ұшырамады. Даңқтысы бар, дақпырттысы бар, бәрiн де кәдеге асыру көзделдi. Әрi еркек кiндiктi түгелiмен дерлiк атқа қондырылды, тек бала-шағалы, әрi көп ағайындылардың iшiнен бiреуi ғана сол бала-шағаға бас-көздiкке қалдырылды да өзгелерi «әупiрiмдеп», қару-жарағын асынып, ат жалына жармасты. Мұндай үлгiнi Ескелдi, Балпық, Қабан үшеуi әдеттегiдей ең алдымен өз отбасыларынан бастаған. Мысалы, бес ағайынды Ескелдiнiң үлкен iнiсi Естайдан басқа үш iнiсi – Досай мен Қосы, тiптi әлi толық әжетке жарады деу қиын Бектұрған да қосынға қосылды. Би сондай-ақ өз туысы Шора балаларының да шеткерiлуiне жол бермедi. Әрине, Шораның бел балалары – Қожан, Тәңiрбердi, Құдайберген, Әлiмбай төртеуi де алпысты алқымдаған, бұрын қару ұстап көрмеген, тек шаруа баққандықтары және бар, есесiне, бала-шаға, кемпiр-шал, аздаған мал-мүлiкке бас-көздiкке толық жарайды. Сосын да бұл төртеуiне сол мiндет жүктелдi де бұлардан тараған бала, немерелердiң он алты, он жетiден асқандарының бәрi сарбаздар қатарын толықтырды. Әсiресе, тұқымдарының көптiгiне орай Көпсары атанған Қожан балалары өзiнше бiр шоғыр. Ал Шора балаларының бәрiн жинақтаса жер қайысқан қол шығары анық. Бұлар осылай да Тәңiрбердiнiң осы шұбырынды жылдарында алабөтен шалынған екi баласы – Қаскелең мен Күртiбай елубасы, жүзбасы сияқты жұмыстарға iрiктелдi. Кешегi су жұқпас барымташылар бүгiнде ел басына күн туған шақта оның алдыңғы шебiнен табылды. Әрине, мұнда Ескелдi бидiң ықпалы жоқ емес.

	Балпықтың да төңiрегi солай, көп балалы ағасы Кешубай ғана бүкiл Дербiсәлi әулетiнiң иелiгiне белгiлендi де басқа екi ағасы Бiлдебай, Меңдебай әжетке жараған балаларымен бiрге, әрi iнiсi Салпық түгелiмен сақадай сайланды. Қабан жырау да сөйттi. Ағасы Аю бала-шағаның қасына отырғызылып, төрт iнiсi – Серкебай, Еркебай, Текебай, Көсембай қосын iшiнде. Тiптi бұлардың Қабан жыраудан кейiнгi батыр пiшiндiсi Көсембай жүзбасы аталды. Мұндай тәртiп шұбырынды заманы басталғалы берi бiрнеше мәрте қолданылғасын да оны тап мына күнде жүзеге асыру қиынға соқпады.

	Ал қолбасылыққа жоқ, есесiне өзге шаруаға жүйрiк Тұрлымбет Бекен баласы, Есенбай Қожаназар баласы, әрi Есенбайдың үш iнiсi – Есенғабыл, Есқара, Досқара Ескелдi бидiң атқосшылығына жегiлдi.

	Осы тақiлеттес шаралар тиянақталғасын тоқтаусыз екiншi мiндетке, яғни бүкiл жалайыр жасақтаған күштi үш тәулiктiң о жақ бұ жағында Шудан әрi өткiзу, әрi Кiндiктас тауының бергi шашыранды сiлемдерiне орналастыру iсiнiң жай-жапсарына көшiстi. Ескелдiнiң күнi бойы iштей құрастырған бағдар, байламдары бар екен, сонысын ортаға тастағанда бәрi бас изесiп, құптай жөнелiстi. Тек бiрен-саран ұсақ-түйек түзетулер ғана енгiзiлдi. Бұл шаруаның да нобайы дөңгелектенiп, жинақыланды-ау деген кезде кешкiлiк күн сәулесi қызара бөрттiрген ию-қию көптiң ортасынан бiр шу шықты. Ол шудың қақ ортасында Ескелдi бидiң бәйбiшесi Ақжәмилә, Дарабоз сияқты әйелдер және көптеген ақсақал, қарасақалдар. Олардың у-шуының мәнi Ескелдiнiң құлағына бiрден сарт еттi. Олар «Шудың арғы бетiне тек әскер ғана емес, мына қалың ел, бала-шаға, кемпiр-шал, мал- мүлiк түгел өткiзiлсiн» деп даурығысты. Мiне, Ескелдi үшiн бас жарып, көз шығаратындай тосын жәйт осы едi. «Өзiм өз болғалы қарапайым халықтан мұндай мiнез туындарын ойлап па едiм» деп, би кейiн де талай заман ауыр тебiренiске түсiп жүрдi.

	Мына кеште жұртты саябырсыту үшiн Ескелдi өзiнiң табиғи шешендiгiне басып бiраз толғауларды төктi. Бұл толғауларды түгел тыңдап үлгеру үшiн көкжиекке иегiн сүйеген күн де сол орнында қатып, шегенделiп қалғандай. Тыңдаған көпшiлiк те жым-жырт тынысты. Көпшiлiктi солай ұйытқанмен Ескелдi кесiктi сөздi айтуды Қабан жырауға тапсырды. Бидiң қасында қас-қабағы, сақал-мұрты салбырап, бұл да тiкесiнен тiк тұрған жырау бұған өзi де әзiр екен.

	– Көктегi құдай менiң қарын бөлем емес, не жазу жазып, не сызу сызды онысын менiң құлағыма сыбырлап отыратын кiшiпейiлдiлiгi жоқ. Жұрт менi көрiпкел әулие санайды, ал тап қазiр мен қарға адымнан арғыға көз жеткiзе алмайтын көрсоқырмын. Сосын да қалың елдi, бала-шағаны, мал-мүлiктi қарулы шерiктермен бiрге Шудан әрi өткiзу дегендi әумесердiң тантымасына балаймын. Торғай даласында жеңiске жетсек қайтедi екен, бiр жеңiс көп жеңiстi қойдай қоздатады деген алла-тағаламның қағидасы бар ма? Жаман айтпай жақсы жоқ, анау-мынау күнде қайтпекпiз? Жау атының тұяғына тапталар қызыл қарын, жас баланың обалы кiмге? Жо-жоқ, ағайындар, елдi қозғамаймыз, олар осы бетте қалады.

	– Балпықжан, сен айтшы, – деп Ескелдi сол Қабанмен қатарлас томсырайған жас батырға мойын бұрды.

	– Жырау аға менiң көмекейiмдегiнi жұлып әкеткендей ғой, менiң алып-қосарым жоқ, – деп ол тым қысқа қайырды.

	Бұл өзi шынында тез басталып, тез аяқталған шу едi. Тек оның әсерi жалайырдың үш басшысының да көкейiнен көпке дейiн кетпедi. «Апырай, туған жерге деген сағыныш бұларға қалмақтың қара найзасы, от қаруы дегендердiң не екенiн де ұмыттырып жiберген бе, бүгiн жеңiс те, ертеңiне жеңiлiс боларын, ол болмаса осынша жыл босқынның күнiн неге кешемiз, соны таразылауға да ақыл-естерi дәрменсiздiк етедi, жоқ-жоқ, туған жерге деген сағыныш бұлардың ақыл-есiн алып жейтiн ауруға айналғаны ақиқат. О, тәңiрiм, өзiң сақта, алдыңды жау, артыңды су басты деген осы, ұстараның жүзiндей қатерлi сызықты ендi аттағалы тұрмыз» деген мағнадағы толғамдарды бұл үшеуi уақыт кеңде бiр-бiрiне үнемi айтып жүрдi.

	* * *

	Тағы бiр үш күндiкте бүкiл жалайыр қолы Шу өзенiнiң терiскей жағалауына өтiп те бiттi. Кiндiктас тауынан бастау алатын кiшкентай Үңгiрлi өзенiн бойлай тарасты да әр атадан құралған жауынгер топтар сәл шашыраса сол маңдағы бұлақты, құйқалы өңiрлердi сағалай бұлың-бұлыңды қуалады. Кiндiктастың терiскей сiлемдерi деген осындағы аса биiк емес, бұйрат-бұйрат қырқалар. Ағаш жоқ, жалаңаш қырқалар, бiр-бiрiмен қойындасып, бiрiн екiншiсi жалғастырып жатқан төбешiктер. Ең биiк дегенiнiң қыр арқасына жаяулап, бiр алқыныспен-ақ көтерiлесiң. Қойнау-қойнауларында раң, басы аппақ боз шөп тұтаса өскен. Ал қойнау-қойнаудан биiкке қарай сәл өрлесең жусан, изен, қарабарақ дегендерiң аттың тобығын қағады. Биыл жауынды жылдың көктемiнде тұтаса өскен екен, тек қазiргi маусым айының соңғы күндерiндегi шiлiңгiр ыстық бәрiн тез жеп, түсiн өзгертiп бара жатқаны байқалады.

	Осы шұбырынды заманның алтыншы жылына дейiн бұл жалайыр сарбаздары қанша жердi басты. Соның бәрiнде де бұлар ең алдымен табиғат жағдайына көбiрек алаңдап, мал мен адамға қолайлылығы қандай деген сауалға жауап iздеуге дағдыланған. Ал мына жерде сәл басқаша... Ендi қалай? Бұлар мұнда мал тойымын көздеп келген жоқ қой, әне аттың пысқырғаны жететiн қашықтықта зұлым жау жасырынуда. Қалмақ қолбасшысы Сары- Манжының бас-аяғы жоқ мол әскерiнiң бiр шетi осы Кiндiктасқа бекiнгенiн бұлар да естiген. Алғашқыда «апырау, бұл Әбiлхайыр ханның, Саурық батырдың не ойлағаны бар, ең алдымен жалайырларды жауға бiр талатып алайын дегеннен сау ма» десiп, соңынан Ұлы жүздiң өзге бөлiктерiнiң де Шудан өтiп жатқанын естiгесiн көңiлдерi орнына түскендей. Тағы бiрер күнде о баста Қорағатының батыс жақ жағалауымен, атақты Мойынқұмды жиектей Шуға жеткен Орта жүз, Кiшi жүз қолдары бұлардан бұрын өтiп, Хантау айналасына бекiнiп үлгергенi туралы да хабар келдi.

	Ескелдi, Балпық, Қабан жырау үшеуi де әскердiң басы-қасында. Кедiр-бұдырлы өлкенiң сай-саласын қуалай тараған жүздiк, мыңдықтарды шет-пұшпақтай ары-берi кескiлеген жүргiншiлер көбейдi. Қалмақтардың тынысы жететiндей қашықтықта ғана жатқасын жалайыр басшылары жау тыңшылары емес пе деп күдiктенiп, кей жүргiншiлердi жолдан тоқтатып, сұраққа алды. Жоқ, тыңшылар емес, Шуды сәл жоғарырақтан кешiп өткен өзге қазақ жасақтарының басшыларына Хантау жақтан қатынаған ертөлелер, хабаршылар. Ия, бүкiл қазақ қолы Шудың терiскей бетiнде. Бұл судың кейде өзiндiк қызық мiнездерi бар. Ол кей жылдары жылдың тап осы мезгiлiнде, маусымның соңы, шiлденiң басы дейтiн уақытта бұрқан-талқан тасып кеп бередi. Ондайда ары-берi өткел бермек түгiл қараған жанның жүрегiн шошытып, жағадағыны әлдебiр көрiнбес қолдарымен өзiне қарай жұлып әкетердей зәреңдi ұшырады. Егер тап биыл сол мiнезiне басса мына қазақ шiркiннiң барша күшi әлде не күйге ұшырайды? Қабан жырау айтқандай құдай ертеңгi хикметтердi ешкiмнiң құлағына сыбырламайды, алдағының бәрi тылсым жұмбақ, жазатайым жаудың мәртебесi асып, ал Шу өзенi аталмыш мiнезiне басса қазақтардың көрген күнi не болмақ? Жоқ, әлде не өмiр, не өлiм дескен күн туды ма? Тәрiзi солай. Бұрын-соңды болмаған ұйымшылдықпен бүкiл қазақтың осылай қарай түйдектеле жөңкiлуi соған меңзейдi.

	Уақыт күн еңкейiп, ұясына кiруге таяған кез. Намазшам, намаздыгер арасы. Ескелдi, Балпық, Қабан жырау Үңгiрлi өзенiнiң жағалауында көп сарбаздардың ортасында отқа қақталған арқар етiн жеп отырған. Үйренiскен жау санағасын ба, ол жақын-ау деп сақтық ойлайтын да ешқайсысы жоқ, осы өңiрдiң аңы мен құсын атып түсiрген бойда күннiң қай мезгiлi екенiне қарамастан кепкен бұталарды жиып әкеп, түтiнiн будақтатып от жағу салтқа кiрген. Жiгiттердiң арасында әртүрлi қаңқу әңгiме осындайда сол отпен бiрге қаулайды. Ара-тұра өзара қағытпа сөздер, жеңiл әзiл-қалжың да араласады. Аңның, не құстың етi iштерiне барып, ар жақтарына ел қона бастаған шақта бұлардың осы от жағысын көздерiмен көрiп отыруы мүмкiн қалмақтар жайы да тiлге оралады.

	Бүгiн солай болды да. Арқардың майлы етiнен ерiндерi жылтырап, аздап өң кiре бастаған жiгiттердiң бiреуi өзге бiр жiгiтке шаңқ еттi:

	– Әй, сен кешегi оқиғаңды мына би-ағаңа, Бапекеме, жырау ағаға айтып берсеңшi!

	Неменесiн оныңды оқшантайыңа тығып отырсың?

	Екiншi жiгiт өз тұрғыласының бұл шаңқылына аса риза емес екен:

	– Iшiңе жел тұрмайтын бейшара екенсiң-ау! Сендейлерге сауыт кигiзiп, қару асындырғанша қалмақтарға ұқсап, қатынның көйлегiн кигiзген дұрыс-ау. Қалмақтар тiлi ұзындарға қатынның көйлегiн кигiзiп, масқаралайды екен.

	– Ой, суайтым-ай, қалмақтар тiлi ұзындарды емес, жаудан қашқанды қатынның көйлегiн кигiзiп масқаралайды. Бұрмалама! Ал менiң жаудан қашқанымды қашан көрдiң? Мен жаудан қашқан күнi не iстесең соны iсте, бәрiне көндiм. Ал сен кешегiңдi айтып бер, ел басшыларының бiле жүргенi абзал.

	Мына соңғының сөзiн құптай Ескелдi би екiншi жiгiтке ажырая қарады. Ол өзi әлдекiмнен қатты қорыққандай көздерi ойнап тұрған, шот маңдай, кемиектеу жiгiт екен. Ескелдi назарынан өзiнiң шешiлмесiне жол жоқ екенiн сезiп, сөзге оңтайланды. Сөйтсе бұл кеше аң, құс атамын деп, жалғыз-жарымдап, Үңгiрлi өзенiнiң бойымен тым алысқа ұзап кетiптi. Сонда Теректi аталатын, осы Үңгiрлiге көлденеңдеу жатқан екiншi бiр кiшкентай өзеннiң жағалауында бiр топ қарулы қалмаққа ұшырасып қап, олар ары қарай, бұл берi қарай қашыпты. Осыны өз сырластарына айтқанмен, ел басшыларына келгенде тартыншақтап, олар жауға iз салып қайттың деп, өзiмдi жазғырар деп, бiр тәулiктен астам уақыт iшке бүгiп келiптi. Үш басшы бұған пәлендей шамданған жоқ, осындай халде екi жақ адамдарының бiр-бiрiмен кездейсоқ бетпе-бет ұшырасуы басқа жақта да орын алғанын бiледi екен.

	– Бiз қазiр қалмақтармен бiр төбенiң екi жағында бұқпантайлаған ойын балалары сияқтымыз. Атты қазақ пен атты қалмақ бiр-бiрiн қалай көрмей тұрады? – деп, Қабан жырау тiптен жаймалады.

	Жырау аузын жиып та үлгермедi, кенет батыста Хантау, Жамбылтау бағытындағы көкжиекке иек сүйеген күннiң алқызыл сәулесiне малына осылай қарай жосылған бiр топ аттыны түрегеп тұрған сарбаздардың бiрi көрiп қалды.

	– Мыналар кiмдер? – деген оның оқыс сауалы бәрiн дүрк көтердi. Бәрiнiң де жүздерiн күннiң шоқтай жалыны шарпып, батыс жаққа үңiлiстi. Көздерiн алақандарымен көлегейлей қос жанарларына қанша күш түсiргенмен де ешқайсысы да олардың кiм екенiн ажырата алмады. Ақыры олар жеттi. Төменде басқа жалайыр шерiктерiнiң басшыларынан Ескелдi, Балпықтың қайда екенiн сұрай-сұрай жеткен Сiргелi адамдары екен. Олардың бас батыры Қара Тiлеуке жiбергендер. Түздiктер дағдысымен жамыраса ұзақ амандасып, хал-жай сұрасқан соң олар бiр жайсыздау хабар айтты. Бұлардан Шуға қарай еңiстеу бiткен кеңiстiктiң батыс бөлiгiнде осы Сiргелi қолы орналасқан. Мiне, соларға таяу бiр ойпаңда әлгi қалмақтармен ымыраласуды жағы талмай насихаттайтын Қарабек деген бар емес пе едi, мiне, сол Қарабектiң адамдарын, әлдекiмдер қылыштап, қанжоса етiп, турап кетiптi. Тек айқасып жатқан өлiктердiң iшiнде Қарабектiң өзi жоқ екен. Сiргелi Қара Тiлеуке алғашында сасқалақтап, өз қоластындағы сарбаздардың үлкен-кiшiсiне хабар салып, «апырау, бұларды кiм жайратты, әрi мынадай шақта оларды бұлай етудiң не қажетi бар едi» деген сауалды қоса таратады. Сол сарбаздардың iшiндегi құлағы ұзындау бiреуi өткен жолы осы Қарабек адамдары мына бiзбен жаптас жалайыр елiнiң батыры Балпық Дербiсәлiұлының аулында болғанда жас батыр олардың жоталарынан таспа тiлудi бұйырғанын, тек Дербiсәлi, күшiк Жолбарыс би сияқты жасы үлкендер араласып қана ондай жойдасыздыққа тоқтау салғанын баяндап, мүмкiн бұл сол жалайыр адамдарының iсi шығар деген күдiгiн қоса қыстырады. Сiргелi Қара Тiлеуке сосын да көп толғатпай жоғарыдағы сауалмен мына топты осылай шұғыл аттандырыпты. Сiргелi Қара Тiлеукенiң сасқалақтайтын бiр себебi, Қарабек Төле бидiң жақын туысы, тiптi өлгендердiң iшiнде Қарабектiң өзi жоқ дегенмен де бұл пәлендей мақтанарлық iс емес, қайта жаман атақ жапсырып кетердiң өзi. «Кiм өлтiрдi, мұндайлықтың қажетi қанша едi» деген сауал оны бiржола билеп алғандай да едi. Сосын да Ескелдi мен Балпықтан бiр тiл алуға асығыпты.

	Алғашқыда Ескелдi де ойынан жаңылып, кешкiлiк алагеуiм шақтың шудасымен көздерi қоса арпалысып, Сiргелi адамдарын жеке-жеке тiзбеден өткiздi. Бұл Сiргелi Қара Тiлеукемен аса жақсы таныс емес. Төле би атасының ордасында бiрер мәрте ғана көрген. Осындағы Есенбай сияқты, оның да бетi қазанның түп күйесiндей қап-қара, онсыз да болымсыздау сақал-мұрты әрең шалынатын отыз, отыз бестер шамасындағы әлуеттi жiгiт. Тек сыртынан ол туралы көп естiген. Осы биылғы ерте көктемде өз үйiнде екi-үш күн қонақтаған Сiргелi, Ошақты адамдары Ошақты батыры Саңырық қана емес, осы Сiргелi батыры Қара Тiлеуке жөнiнде де бiраз сырға қандырған. Оның Қара Тiлеуке аталатыны әлгi албан батыры Хангелдiнiң үлкен ұлы, бұл күнде есiмi төңiректегi елдiң құлағына жиi шалынатын, жер ортаға келгенмен кейде ұйқы-тұйқы мiнездi, кейде жынын алдырған бақсыдай солықтап, жұмбақ күйге түсетiн екiншi Тiлеуке батырмен шатастырмау мақсатында туған сыңайлы.

	Ескелдi сәл бөгелiп, Балпыққа бұрылғанда жас батыр бидiң жүзiндегi күдiктi танып, бiрден басын арашалады:

	– Әлгi бiз жылқы жылы Торғайдан оралғанда ол сарнауық бiздiң ауылда «мынау бiздiң қазақтың жүзден жүйрiк, мыңнан тұлпар ақылгөй даналары деп, мынау қалмақ қонтайшысы Сыбан Рабтанның табақтас нөкерлерi» деп, қай-қайдағы бiр тiстерi сары қайрақтай немелердi әулием етiп, шалжиып жатыр екен. Сарнағанда бiрi бiрiнен асады. Сөздерi қандай десеңшi, тура сай сүйегiңдi сырқыратады. Бетiң бар, жүзiң бар демей қалмақтарды «бiзге құдайдың ырысын арқалап жеткендер» деуге дейiн барды. Одан арғысына қалай шыдайын, жоталарынан таспа тiлуге бұйырғаным рас едi. Тек одан кейiн ол иттерiңiздi көрсем көзiм шықсын.

	Оның солай екенiне Ескелдiнiң де күмәнi жоқ:

	– Осы Балпық батыр сияқты оларға зығырданы қайнаған басқа бiреулер шауып тастаған ғой, шамасы. «Қалмаққа бас иiңдер» дегеннiң табанда басын алатындар бұл қазақта аз дейсiңдер ме?

	– Бұлардың көзiн жойсақ қазақ пен қалмақ арасындағы соғыс тезiрек басталарынан дәмеленiп, тағатсызданған бiреулердiң iсi емес пе? – деп Балпық қайта күмбiрледi. – Қарабектiң қасындағылардың бiразы шынында қонтайшының жұмсауындағылар болса мына қасап қалмақты шапқа түрткендiк қой.

	– Ал мен сәл тереңiрек үңгiдiм, – деп Қабан жырау сөзге кiрiстi. Iңiр қараңғылығы сәт сайын қоюлап, жыраудың мол сақалды, iрi пiшiндi сұлбасы сол қараңғылықпен араласып, көзден өшiп бара жатқандай әсер қалдырғасын да осындағылар – жалайырлар да, сiргелiлер де, басқалар да жұмбақтың шешуi сол сұлбамен бiрге жоғалып кетердей секемденiп, тегiс солай қарай жұтына қарасты. – Бұл жердегi бiр гәп, шабылғандардың iшiнде Қарабектiң өз басы неге жоқ? Басқаларды турап жатқанда бұл қашып үлгердi-ау дейтiндей Қарабек шалт қимылды жанға мүлдем келмейдi. Мен Балпық шырағымның шаптүрткi деген сөзiне мықтап көңiл қоямын. Түп қазық осында жатыр-ау. Тек ол кiмнiң шаптүрткiсi? Мен бұл өмiрiмде опасыздар мен арандатқыштардың талайын көрдiм, ол ғана емес, жел аударған қаңбақтай жүйткiп жүрiп, сан елден ондай аттылардың қылығына, қулық-сұмдығына, былық-шылығына сан рет құлағымның құрышын да қандырдым. Сонда байқағаным ондай аттылардың түлкi бұлаңы, айла-шарғысы егiз қозыларды еске салады.

	Сосын да бiр жайды анық шамалағандаймын. Тiптi көз алдымда құлағы қалқиған шайтанға ұқсап, секектеп, билеп тұрғандай. Асыра сөйлесем, аллам кешiрсiн, дiттеп бiлдiрейiн, тап мынау Қарабектiң өз басының iсi! Қасымдағы қалмақ нояндарын қырып салсам бұл қылығым қайтсе де қонтайшының шамына тиюге жарайды, сосын ол осындағы қолбасысы Сары-Манжыға еселеп күш, көмек бередi. Сосын қалмақтар қазақтарды қайтсе де еңсередi, мiне, сондай қаралы күнде Қарабек қазақтағы жалғыз әулием, пайғамбарым атанып шыға келедi. Мiне, Қарабектiң iш қуысындағы мақсат-мұраттың күлiмсi исi қалай мүңкидi? Опасыздар мен арандатқыштар ата жаудан да жаман, ата жаудан да қатерлi дегендi бiзден де көреген, ойы ұтқыр бұрынғы аталарымыз қақсап айтып кеткенiн мен жақсы бiлемiн. Қаласаңдар, ол туралы ұзақ хиссам бар, соны жырлап берейiн.

	«Ақыр түн туды, асығатын не бар, бәрiбiр бiз қайта жеткенше Қара Тiлеуке батыр ұйқыға жатады» деп ұйғарысқан сiргелiлер бөгелiп қалды. Жалайыр жiгiттерi отқа қақтаған арқар етiнен дәм тата, Қабан жыраудың хиссасын тыңдасты. Тек түн ортасы ауа ғана орындарынан тұрды. «Жетi қарақшыны таныған жетi түнде адаспайды» деген ғой. Өздерiне аса мәлiм емес, осы өлкенiң тас түнек айсыз қараңғылығында да сiргелi жiгiттерi өз бағыттарын дұрыс белгiлеп, бөкен желiске басып, түн қойнауына сiңiп жоғалды.

	* * *

	Осыдан тағы екi күн өткенде бас сардар Әбiлхайыр мен Ұлы жүз қолының бас қолбасысы Саурықтан ертөлелер келдi. «Бүкiл жалайырдың ең басты адамдары тез Хантаудағы Кiшi ордаға жетсiн» деген бұйрық әкелдi олар. Алғашқыда Ескелдi, Балпық, Қабан – үшеуi бiр-бiрiн көздерiмен атып, әледенеден күдiктенген рай танытты. Үшеуiнiң де жүздерiнде «мына шақырыс әлгi қанды қасапқа ұшыраған Қарабек адамдарына байланысты емес пе» деген сұрақ-жазу тұр едi. Сосын Ескелдi ол ертөлелерден «бас сардарлар тек жалайыр көсемдерiн ғана керексiндi ме, жоқ, әлде Ұлы жүздiң сiргелi, ошақты, шапырашты сияқты өзге тармақтарының да бас иелерiне осындай шақырулар жолдады ма?» деп қадала сұрады. Ертөлелер өздерiнiң ол жөнiнде хабарсыздығын, жолай Ұлы жүздiң ешбiр тармағына соқпай тура осында жеткендерiн ғана баяндады. Бiрауық Ескелдiнiң көз алдында Сiргелi Қара Тiлеуке батырдың қазанның түп күйесiндей бет-жүзi әлдебiр жамандық белгiсiндей көлбеңдедi. «Таста» деп, кенет ол өзiне-өзi тыйым сала жамандық атаулыдан бойын да, ойын да ала қашты.

	«Барамыз ба, жоқ па» дейтiн екi ұдайылықтың заманы емес, бұл үшеуi қастарына кiмдердi ертетiнiн тез шешiп, бие сауамына жетпейтiн уақыттың iшiнде Хантауға қарай суыт жүрiп кеттi. Күшiк Жолбарыс би Жылқайдарұлын, Тұрлымбет Бекенұлын, Есенбайды, сондай-ақ әлдеқалай күнде керек болар деп, он екi ата жалайырдың әр тармағынан сөз ұғарлық бiр-бiр кексе сарбазды қоса ерттi. Ал мыңбасы, жүзбасы сияқты қолбасылардың ешқайсысын қозғамады. Не деп болады бұл күнде? Ал бүкiл жалайыр қолының бас иелiгiне уақытша Малтабар батыр мен Тәттiбай мергендi қалдырды.

	Үңгiрлi өзенiнiң жағалауынан Хантауға дейiнгi аралықты жол бiлетiн түз қазақтары жақсы жүрiспен жарым күннен сәл астам уақытта-ақ өткередi. Ал Ескелдiлер өйте алмады, себебi, ара-тұра тура жолдан жаңылысып, әрi жолыққан адамдардан жөн сұрауға да көңiл бөлгендiктен бiраз уақыттан ұтылды. Тек жөн сұраған адамдары пәлендей көңiл толарлықтай емес едi, көбiсi «алып кел, барып келмен» жан ұшырған ертөлелер, хабаршылар немесе үйiрiнен адасқан саяқ жылқыдай шұрқырап, өзiңнен ананы-мынаны сұрағыштап, тақақтаған, жалғыз-жарымдаған сарбаздар. Бүкiл әскер Шудан берi өтiп шыққанда жекелеген қолбасылардың iрiлi-ұсақты қателiктерi орын алып, ендi сол қателiктердi түзету барысында осындай жалғыз-жарымдаған сарбаздардың басына да, атының аяғына да күш түсiп, олар жер-ананың ойлы-қырлы төсiнде айқыш-ұйқыш iз салуда. Жолай ұшырасқан бiрнеше жанкештiнiң түр-түстерiнен, сөз саптауларынан Ескелдi адамдары осы жағын да саралады. Кейбiр сулы, бұлақты, тасасы мол қалтарыстарда Ұлы жүздiң кейбiр руларының, оның iшiнде әлгi Қара Тiлеуке батыр басқарған сiргелiнiң де қолы жатқанын бұлар шет-пұшпағынан байқады, алайда, олай ат басын бұру тiптен көп уақытты ысырап ету деген сөз. Әрi олар бiзден артық не бiлер дейсiң деген ой да тежеу салды.

	Жалайыр адамдары Хантаудың төбесi көз ұшында көрiнгенде ғана бiр жас сұрперенмен кездестi. Бұл Ұлы жүздiң бiр бұтағы суаннан шыққан Бөлек батыр Бөргелтайұлы едi. Суанның Тоғарыс атасынан осы Бөлек шықса, Байтүгей атасынан тараған ұрпақ арасында Сатай деген және бар. Көбiне Суанның Сатай, Бөлек батырлары деп, екеуiн қосақтап айтады. Әрi жоғарыда аталған, аталы-немерелi шапырашты Сатай, Бөлек батырлармен шатастырмас үшiн Суанның Сатай, Бөлегi деп, үлкен ру атауын қоса қыстырады. Мiне, Ескелдi тобына жолыққан осы Суанның батыры Бөлек Бөргелтайұлы. Жасы небәрi жиырма екiде ғана, тек сақалы тарамдалып, жан-жаққа шашырай бiтiп, оған екi қабағының ортасындағы бұраң-бұраң сызық қосылғасын ба түрi сәл ескiлеу көрiнедi екен. Есесiне жұмыр иығы сауыт астынан-ақ бұлт-бұлт етiп, асқан қайрат, ерен қимыл иесi екенiн бiлдiредi. Мұның аты-жөнiн естiгенде Қабан жырау сәл жеңiлтектiк жасап, жамырап қоя бердi:

	– Пәле, ағайындар, бұл баланың жай-жапсарын менен сұраңдар!

	Мiне, сонда ғана Бөлек батыр күлiмсiреп, тарам-тарам сақал мен қос қабақтың ортасындағы жоғарыдан төмен шаншылған сызықтың қыспағындағы жас өңi атой бердi. Бөлектiң қасында өзi құралпылас, қару-жарақты, сауыт асынған оншақты сарбаз бар. Бөлектiң өзi де, қосшылары да Қабанды танып, бәрi де дем арасында арқа-жарқа болысып, шат-шадыман түрмен жырауға қарасты.

	– Шешең Айбике, ағаң Киiкбай аман-есен бе? – деп Қабекең ең алдымен сол жағына бiр барлау жасады. Бөлектiң оң жауабынан соң жырау мүлдем шешiлдi. – Бұл баланың шыр етiп дүниеге келiсiнiң өзi аңыз, ес бiлiп, ат жалын тартып мiнiсiнiң өзi аңыз. Пұшпағынан бiр суыртпақтатсаң тау суындай өзi сарқырай жөнеледi. Онда менi тамағыма тас тығып тоқтата алмайсыңдар.

	Әрине, Ескелдi асығыс едi, сонда да жырау ағасына кеңшiлiк жасады. Себебi, осы Хантау жақтан ентелете оралған батыр пiшiндi, сөзi де айқын жас сұрперендi дұрыстап сөйлетiп, аз-мұз ақпар алғысы келдi. Ол үшiн оның да астына көпшiк тастаған жөн-ау. Сол оймен ол Қабанға қарады. Қабан бидiң ол ниетiн дәл таныды. Әйтпесе, бұл жалайыр басшылары көзi қарақтылар, әулиелер атала ма?

	Қабан жырау суандар арасында болғанда естiгендерiн көп созбұйдаламай қысқаша ақпарға көбiрек бой ұрды. Сондағы жеткiзгенi мынау: Бөлектiң әкесi Бөргелтай мен шешесi Айбике некелескен соң тоғыз ай, тоғыз күн өткенде Киiкбай атты ұл дүниеге келiптi. Тек содан кейiн Айбике қайтып бала көтермейдi. Бiрнеше әулиенiң басына түнейдi, тәуiпке қаралады, бәрiбiр нәтиже жоқ. Тек алғашқы ұл Киiкбай он алтыға толып, өз алдына отау тiккенде ғана сол үйдегi жас келiнмен уәделескендей сонымен бiрге Айбикенiң де iшiне де нәресте бiтедi. Бiрақ не керек, сол екi ортада Бөргелтай кенеттен науқастанып, о дүниеге аттанады. Оның топырағы суымастан-ақ оның iнi туыстары айдай сұлу Айбикенi әмеңгерлiк жолмен алуға жанталасады. Сонда Айбике:

	– Мен Бөргелтайдан екiқабат қалдым. Құрсағымдағы кiшкентай жан иесi жарық дүниенi көрмей ешкiмнiң босағасын аттамаймын, – дейдi. Сонымен Айбике келiнi екеуi бiр күнде босанады. Келiннен туғанды Үмбетей, ал өзiнен туғанды «бұл Бөргелтайдың соңғы ұрпағы, жөнi бөлек, сосын да Бөлек атансын» деп, екi баланың да ныспысын Айбике өзi қойыпты. Әрi Үмбетей мен Бөлек бiрге тәрбиеленiптi.

	Бұдан кейiнгi аңыздар Бөлектiң тез ержетуiне байланысты екен. Аузында ана сүтi кеппестен-ақ бұл жүйрiк атпен тоқтыбалақ атты құсты орнынан көтерiлiп ұшқанша жетiп ұстайтыны, шалма тастап, небiр қашағандарды қолға илiктiретiнi, асау үйрететiнi, аударыспақ, күрес, садақпен жамбы ату, найзаласу, қылыштасу сияқты ойындар үстiнде де алдына жан салмайтыны төңiрегiнде де талайы өрбiптi. Тiптi бұл баланың үйленуi де қызық. Қасына өзi құралпылас жiгiт-желеңдердi ертiп, ел-елдi көп кезетiн Бөлек бiрде Орта жүз найман елiндегi Болсынай деген қызбен танысып, бiр-бiрiн қатты ұнатады, қыздың әкесi аса ауқатты адам екен, алғашында Бөлектiң түрiн көрiп, қызының қалауын құптағанмен, соңынан оның әкесi жоқтығын бiлiп тез айниды. Осы мезетте бұл байдың жылқысына көршi елдiң барымташылары тиiп, ақсақ тай қалдырмай қуып әкетедi. Бай әке тұралап жатып қалады. Осы жағдайды ақылды Болсынай өзiнiң ғашығы Бөлекке жеткiзедi. Бөлек жiгiттерiн тез атқа қондырып, барымташылардың соңынан түседi.

	Барымташылар қалың жылқыны айдап, орта жолда арттарынан ешқандай қара көрiнбегесiн «бiздi қуатын ешкiм жоқ» деп бiр-екеудi күзетке қояды да ұйқыға қисаяды. Бөлек жiгiттерi сол шақта жетiп, сан жағынан өздерiнен әлдеқайда басым барымташыларды соққыға жығып, жылқыны керi айдайды. Мiне, сосын ғана Болсынайдың әкесi осы Бөлектi «балам» деп, баурына қысып, оған қызын ұлан-асыр той жасап, мол жасау-жабдықпен ұзатады. Қабан жырау мұның бәрiн тез сыдыртып, әрi әсерлi етiп баяндады. Ал Бөлек мынадай төкпе жыраудың өзi хақында осылай шаранасынан аса сақылдағанынан аса қатты толқу сәтiн бастан кешiрдi. Сосын да ол Ескелдiнiң сұрақтарына тап-тұйнақтай етiп, өз бiлiгi шеңберiнде жауап қайырды. Ескелдi мен Балпықты ең алдымен қызықтырғаны ендiгi қалған жол сорабы, Үлкен орда мен Кiшi орданың орналасу жағдайы, тап қазiр Әбiлхайырдың төңiрегiндегi адамдар, ұлы хан Болат, Төле, Қазыбек, Ақсуат сынды билер және олармен бас сардар Әбiлхайырдың өзара қатынас сыңайы, сондай-ақ Саурық батырдың олармен байланысындағы нышандар сияқтылар едi. Себебi, қазақ көсемдерiнiң бүйтiп бас қосуы күнде болып жатқан жоқ, кiм бiлсiн, күтпеген ырың- жырың баршасының көңiл ауанын бұрып әкеттi ме, әлде? Ескелдi, Балпық, Қабан – үшеуi көктен түсе қалғандай болмай сондай аттылардан, не көз тоқтатарлық басқа жайлардан алдын-ала құлақтанып, iштей дайындықпен баруды қалаған. Бөлек батыр олар қойған сұраулардың ең алғашқысы әлгi жол сорабы жөнiнде ер үстiнен көтерiле Хантау жақты нұсқай бiраз зорлана сөйледi. Ал қалған сауалдарын топтап, оларға деген жауабын да түйдектеп бiр-ақ лақ еткiздi.

	– Ой, ағалар, сiздер өз бастарыңыз ғана жас үлкендiгiнен бiзге аға емессiздер, Ұлы жүздiң ноқта ағасы – жалайыр елiнiң басшылары болғандықтан да үлкен аға, аса сыйлы адамсыздар. Сiздерден бiлгенiмiздi несiне жасырайық. Бiз онда көп болғанымыз жоқ, бiр ғана түнеп, сiздерден, жалайыр қосындарынан әрiректе шапырашты мен ыстылардың екi ортасындағы өз қосындарымызға асығып барамыз. Бiздiң байқағанымыз онда Үлкен орда, Кiшi орда деген жоқ, бәрiнiң бiр орында шоқтай үйiрiлiп тұрғанын ғана көрдiк. Оларға жақындап бару да қиын, айнала күзет, мың қаралы әскер толқып, лықсып тұр. Бас сардармен, немесе басқа бiреумен жүздесемiн десеңiздер сiздердi арнайы адамдар ертiп апаруы шарт. Онда да бәрiлерiңiздi емес, осы ел танитын үшеуiңiз ғана жүздесе аларсыздар. Артық-ауыс адамдардың ешқайсысын оларға жуытпайды. «Сауысқаннан да сақтық керек» деген сөз Әбiлхайырдың осы қиырда ең қадап айтқаны болса керек. Бiз оларға бiр мәрте ғана жақындай алдық, сонда өзiмiз түстеп танитын үлкен адамдардың бәрiн бiр орыннан көрдiк. Болат хан да, жаңағы сiз атаған үш ұлы би де, Қанжығалы Бөгенбай, Қаракерей Қабанбай, Шапырашты Наурызбай, Шапырашты Сатай батыр, албан Хангелдi, басқа да қабақтарынан қар жауған, бiзге жүзтаныс емес ығай-сығайлардың бәрi Әбiлхайырды ортаға алып, аттарын ойнақтатып, бұрқ-сарқ етiп, лықсып-толқып тұр. Iшiндегi түсi де, киiмi де алабөтен бiреуi көзiмдi тартқасын күзетшi-сарбаздан «анау кiм» деп сұрап едiм ол ожар мiнездi неме екен, «немене қызына құда түсейiн деп пе ең» деп, өзiмдi бүктеулi қамшымен маңдайдан ұра жаздады. Оңашада жолықса қайраңнан алған шабақтай етер едiм, мынадай шақта, өзiмiз әулие тұтқан адамдар күзетiндегi адам болғасын қайтейiн, ашуымды амалсыз ақылға жеңдiрдiм. Сiздер Хантаудың етегiне жеткесiн, оның Сұңқар атты биiгiн бетке алыңыздар, мүлдем адаспайсыздар.

	Суан батыры Бөлек Бөргелтайұлының бұларға арнаған бар баяны осы. Ескелдi тобы Хантаудың етегiне кешкi апақ-сапақта ғана iлiндi. Одан әрi Сұңқар биiгiне қарай тырмысқанда Бөлек баянының бар шындығы көз алдарында көсiлдi. Сұңқар биiгiне таяған сайын ерсiлi-қарсылы жортқандардың қарасы молайды. Көз тез байланып барады, ешкiм ешкiмдi тани алмайды, тек шығыс көкжиекте жарықтық Алатаудың сұлбасы көлденеңдеп, соның бiр шоқтығында айқасқан екi-үш гүл талшықтары iспеттi, қарсы бетте батқан күннiң шұғыласы iлiнiп қапты. Соны көргенде жалайыр адамдарының тұлабойлары бiр-бiр дүр сiлкiндi. Ескелдiнiң есiне, әлгi «Шудың арғы бетiне әскермен бiрге өтемiз» деп жұлқынған өз бәйбiшесi Ақжәмилә түстi. «Мүмкiн, бейшаралар анау шұғыланы бiз де тезiрек көрейiк деп асыққан шығар», деген ойды сабақтатты. Адамның ой-қиялы не деген елгезек, ұшқыр, кейде не деген шектен тыс ұшқары.

	– Ассалаумағалайкум, жалайыр атамның балалары жетiптi ғой! – деп, тағы бiр дүркiн жүрiсте қарсы жолыққан бiреулер бұларға айғайлай сәлем бердi. Бiрақ өздерiнiң кiм екенiн жариялап жатпады, жосылтып өте шықты да қараңғылыққа сүңги жоғалды. Ия, осылай өңкей бiр мұрындарынан су кеткендердiң қара ағаштан шабылған қададай бұлдыр кескiндерi қадам басқан сайын жиiледi.

	Жатаған тақыр тау жоталарын қиялай, бөктерлей бұлар екi бие сауымындай уақыт жүрдi. Бұлар осы жеткен жерлерiнде тыныстап, Әбiлхайыр ордасын таң ата iздесе де жөн едi, тек Қабан жыраудың тағатсыздығы бұларды одан әрi желiктiрдi:

	– Бiз еңғұрмаса Кiшi Орда қонған тұс мынау-ау дейтiндей жерде тоқтайық, кiм бiлсiн, заман бұлдыр, Әбiлхайыр бiздi неге шақырды, ол да беймағлұм, бәлкiм бас сардар осы түнде бiзбен дидарласар, – деп Қабан жырау өз жорамалын екi-үш қайталады.

	Ақыры бұлар тiрелдi. Алдарынан шыққан бiр топ сарбаздар аттарын кесе көлденеңдетiп, жөн сұрады. Ескелдi өздерiн таныстырды. Сосын, сарбаздардың екi-үшеуi ары құйғыта жөнелдi де сүт пiсiрiмдей уақыттан соң керi оралды.

	– Сiздерге бұдан әрi жүруге жол жоқ, таңертең бас сардар адамдары өздерi шақыртады, – деген жауап әкелдi. Сарбаздар әрi Ескелдi тобының адасып кетпеуi үшiн бұлардың қастарында бiреудi қалдырды да өздерi қайта көзден өштi. Ендi амал жоқ, түнемелiкке ыңғайлы жер iздестi. Ол үшiн көп жортудың қажетi жоқ едi, аттың тобығын қағатын шөптесiнi бар, құйқалылау көрiнген бiр тұс таңдалды.

	Бұл ескi ай сөнiп, жаңа айдың алғашқы жаңасы да көрiне қоймаған өлiара шақ едi. Айнала көзге түртсе көргiсiз тастай қараңғылық. Мiне, жалайыр адамдары дүниенiң бiр ғажайыбын осы қараңғы түнде көрдi. Алғашқыда бұлар көп ештемеге мән бермей әрқайсысы өз аттарының ер-тоқымын сыпырып, ауыздықтарын алып, малқұмар қазақ дағдысымен олардың қыр арқаларын алақандарымен қаққылап, тағы сондай күйбең- сүйбеңмен айналысты. Кейбiр жылқылар ауыздары босасымен жердегi шөп-шалаңға бас қойса көбiсi құлақтарын қайшылап, әлденеден сезiктенгендей тұмсықтарын көтере қақшияды. Көздерiнiң ойнақшығаны осы жетi қараңғы түнде де өз иелерiне шалынды. Ешқайсысы да осы мал-екеш малдағы мазасыздықты да аса елемей, мынау бейтаныс өлкенiң түнгi бейнесi әлдеқандай көрiнгесiн тапқан мiнездерi ғой дегенге сайды.

	Малға солай да ал жалайыр адамдары үшiн аса олай емес, әкем-ау, қалмақ шабуылынан кейiнгi шұбырындыда бұлар жолай осы Хантауда екi қыстап, сосын ғана Қаратауға қарай жөңкiлмеп пе едi? Бiрақ ол кетiстерiнен соң да үш жыл өтiптi-ау. Кiндiк қаны тамып, ес бiлiп, ер жеткен жерлерi емес, ол екi қыста бұл Хантаудың барлық қыр-сырын бiлiп те үлгерген жоқ қой бұлар, ал бiлгендерiнiң бiразы одан кейiнгi босқында ұмытылды да емес пе? Сонда да мына қос аяқты пенделердiң бұл өлке хақында бiлiгi қыл құйрықты жануарларға қарағанда әлдеқайда тәуiр ғой.

	Жер ананың бұл төмпешiгiне түнделетiп жеткендер үшiн әзiрге бiрден-бiр жарық көзi аспандағы жұлдыздар едi. Ең алдымен бәрi солай қарай алақтады. Әне Кiшi Аю шоқжұлдызы. Оның iшiндегi бәрiнен де жарық жанатын Темiрқазық бұларға ескi таныстай жылы ұшырай қарайды. Жер өзгердi, ел өзгердi, атамекен қоныстар алыста қалды, тек аспан шырақтары ғана бұлар қалай ауса солай ауып, төбелерiнен әрдайым төнiп тұрады. Неткен тұрақтылық десеңшi. Ал Темiрқазықтың тiптен жөнi бөлек, басқа аспан денелерi онда-мұнда орын ауыстырса бұл шын мәнiнде қаққан қазықтай бiр орыннан тапжылмайды. Ал Кiшi Аю шоқжұлдызы арқандаулы аттай тек Темiрқазықты айнала қозғалады. Бұлардың сыртын ала қазақтардың тiлiмен айтқанда бағымдағы малды торуылдаған ұрыларға ұқсап, Жетiқарақшы айналады. Түздiктер өздерiне керектi бағыт-бағдарды, әрi түннiң қай уағы екенiн осы Жетiқарақшының жеткен межесiне қарап мөлшерлейдi.

	Қазақта не көп, осы жұлдыздарға байланысты аңыздар көп. Осы Жетiқарақшының өзiн түн ұйқтамас барымташыларға ұқсатып, ол туралы небiр сұлу сазды хиссаларды қиыстырады. Жетiқарақшы өзге бiр Қырыққарақшының жұмсауындағылар да, мiне ендi олар сол аспан әлемiнде шырақ боп жылтыраған басқа бiр екi батырдың Ақбозат, Көкбозат аталатын тұлпарларын қолға түсiрмекшi. Қырыққарақшы Жетiқарақшының осыншама уақыт нәтиже шығара алмағаны үшiн ызалы екен де, сосын да Жетiқарақшы аталмыш екi тұлпарды қолға түсiрiп, өз қожайындарының көңiлiн табу мақсатында асқан ептiлiкпен, сақтықпен қозғалады.

	Самсаған шырақтардың бiрiн батырға, екiншiсiн сұлу қызға, басқаларын мерген, сәйгүлiк ат, ұры-қары сияқтыларға балап, олардың орналасу, қозғалу тәртiбiне орай қиял- ғажайып ертегiлердiң санап тауысқысыз нұсқаларын жасайды. Мына қазақтар да олардың талайын шемiшкеше шағады, «кiм көп бiледiге» басып, бiр-бiрiмен жарысқа түсуге де әзiр. Мiне, қазiр де аттарының шылбырларын қолдан шығармай жанторсықтарының тығынын алып, құрт езген сусыннан iшiп, тоғайған соң-ақ бұлар үшiн бүгiнгi шаруа тәмамдала кеттi. Ендi аспандағы жұлдыздарды санамай, олар туралы өз бiлiктерiн ортаға салмай не бiтiрсiн?

	«Жау» дейсiң бе, ол туралы қаңқу, мiне, алты жылдан асты құлақтарын жауыр еттi емес пе? Оған бас қатырып, тiл мен жақты ауыртып, өздерiн өздерi тауысып, қажайтындай бұлардың не жыны бар? Олар жөнiнде бас шағуға, әне, өздерiмен бiрге ошарылған бүкiл жалайырдың үш бiрдей көсемi бар емес пе, шақса солар шақсын, «әйт-шүу» десе атып тұруға бұлар кез келген сәтте әзiр. Ал әзiрше балауса жiгiттер көкiректегi тәттi арманға қанат бiтiрiп, шарықтатады. Соның ләззатынан да сусындайды.

	Кенет аспандағы жұлдыздардың жарығы әлсiредi. Сөйтсе жан-жақта алаулап от жағыла бастапты. Аса биiк емес, жатаған тау – Хантаудың әп-сәтте тұлабойын от алып кеткендей. Жота-жоталарды қуалай алау оттар әр тұста әртүрлi жиiлiкте маздай жөнелдi. Тура аспандағы шоқжұлдыздармен бәсекеге түспектей етек-жеңi тым алысқа ұласып барады. Қызыл тiлi сумаңдап, бiрден күш ала алмай, тек бара-бара көкке атылған кейбiр алаулардың қатарға қосылысын да мыналар аңдып тұрған. «Апырау, қарсы бетте жау бұқпантайлаған заманда түнделетiп от жағу ақылға сыйымсыз iс емес пе» деген ой бәрiн де көкiректен ұрып, есеңгiретiп әкеттi. «Құдайым-ау, жаратқан ием-ау, бұл ненiң белгiсi?» Жалайыр адамдары алғашқыда бiр-бiрiне тiл қатуға жүрексiнiп, барған сайын жиiлеп, шебi ұлғайған оттарға көз алмай қадалысты.

	Осындай шақта бүгiнгi жүрiсте аузынан мардымды сөз шықпаған Тұрлымбеттiң:

	– Бәрекелде, былай қараңдар! – деген қозының маңырағанындай даусы бәрiн селк еткiздi. Кейбiр жiбi бостардың жүректерi ыршып жерге түскендей.

	Тұрлымбеттiң нұсқағаны шығыс бет. Бәрi солай жалт бұрылғанда бұлардың үлкенi бар, кiшiсi бар, қай-қасысының да ес бiлiп, етек жапқалы көрмеген бiр құқайы жалғанның жартысын ала кесе-көлденеңдеп, керiлiп жатыр едi.

	Бұдан төрт-бес жыл бұрын осы Хантауда екi қыстаған жалайырлар мұның биiктерiнен шығыс алапты назарға алсаң сәл терiскейлеу Айтаудың өнебойы, атақты Жусандаланың шет пұшпақтары, сәл түстiктеу, ол да жатаған тау – Кiндiктастың жыбыр-жыбыр төбешiк сiлемдерi тегiс көрiнетiнiн бiлушi едi. Мiне, ендi қараса солардың бәрi қазiр отқа ораныпты. Үлкендi-кiшiлi алаулар әрi-берлi жосылған iздер сияқтанып, мына аса мол, кедiр-бұдырлы жер бедерiнде әр алуан өрнек салатындай. Аспандағы жұлдыздармен бәсекеге түстi дегеннiң нағыз көкесi осы. Оның қасында мына Хантаудағы алаулар саусақпен санарлықтай ғана аса болымсыз дүние. Мiне, жалайыр адамдарының бүгiнгi түнде көрген ғажайыбы осы едi.

	Бiрден ой жеткiзе алмаған Ескелдiлер осында әлгi Әбiлхайыр күзетiндегiлер қалдырған бiреудi өз адамдарының арасынан көздерiмен тiнтiп жүрiп әрең тапты:

	– Әй, бауырым, мынаның мән-мағнасы қалай? Немене, қазақ пен қалмақ бiрiгiп, жер- дүниенi өртеп жiбермекке уағдаласқан ба?

	– От жағуды әуелде қалмақтар бастады. Олардан бiз де қалыспайық деп, бiздiң бас сардар да осындайлыққа ұйғарды. Бiздiң от жағысымыз бүгiн бiрiншi күн.

	– Қалмақтар өздерiнiң көптiгiн көрсеткiсi келген ғой, – деп Балпық құлаққа әрең естiлетiндей тым ақырын сөйледi.

	– Әп бәрекелде, тая соқпай дәл тигiздiң, – деп Қабан жырау керiсiнше түбi түскен шелектей қаңғыр еттi. – Ата жау бiздi отпен арбап, отпен үптеп, үрейiмiздi ұшырмақ. Әбiлхайыр соны танып, ерулiге қарулы дегенi ғой. Дұрыс-ақ.

	– Бұл Сары-Манжының текке қан төгiсiп қайтесiңдер, қазақ пен қалмақ күш сынасып көрмеп пе едi, бiз арыстан, сен тышқан, неғыласыңдар, онан да ың-жыңсыз, артық қимылсыз, еңбектеп келiп, бiздiң қолтығымызға кiрiңдер деген ишарасы. Солай екенiне ант iшуге бармын! – Ескелдi екi тұрғыластың жорамалдарын осылай тиянақтады. Бұдан әрiде Жолбарыс би, Есенбай, Тұрлымбет, сондай-ақ он екi ата жалайырдың әр тармағынан ерген кексе сарбаздардың кейбiреулерi алғашқы үшеудiң көкейлерiнен ұшқанды одан әрi жiлiктеп, талдап, құптай жөнелiстi. Бәрiнiң де түнгi ауаны жарған сергек үндерiнде өз күшiне сенiмдiлiк, демек, бүкiл қазақ әскерiнiң бұл жолғы тайталаста есе берместiгiн көзбен көрiп, қолмен ұстағандай сезiнгендiк бар. Бәрiбiр Ескелдi, Балпық, Қабан үшеуiнiң елден ерек жаратылыстарына орай iштерiндегi қыл пернелерi бөлек үнмен ызыңдап, сол жiгiттердiң ара-арасында қорқыныш атты бiр пәле де гүлден гүлге қонған бал арасындай оларды шаққылай бастағанын ұқты. Тек мына Хантаудың бұлардың көздерiне шалынған жота-жоталарындағы бiрден-бiрге күш алған қалың алау сол қорқынышты сейiлтудiң таптырмас амалындай. «Ия, Кiшi жүз – алшын елiнiң баласы, кiшi туысқанның түлегi Әбiлхайыр баһадүр, сенi алты алашқа ортақ ұлы хан Болат, қабырғалы билер – Төле, Қаздауысты Қазыбек, Ақсуат, басқа да көкiрегiнен ұста көрiгiндей леп ескен майталмандар бүкiл қазақ әскерiнiң бас сардарлығына текке көтермеген екен». Осылай толғаған жалайыр басшылары осы төңiректе шалқи жанған оттардың қызуы өздерiне де жеткендей бiрауық бойлары жылынды. Сосын да ұйқыға көтерiңкi көңiл күймен бас қойысты.

	* * *

	Ертеңгi бас сардар Әбiлхайырмен кездесу де бұлар үшiн өмiр бойы ұмытылмас оқиғалар санатына ендi. Кiшi орда Хантаудың Сұңқар атты ең биiк шоқысына таяу, терең екi жыраның ортасындағы жусанды сораң жамылғылы жотада екен. Уақыт биенiң бас сауымы болған шақ. Әбiлхайыр ордадан қозыкөштей төменiректе, аппақ арғымақ үстiнде, ығы-жығы көп аттылардың қан ортасында онда-мұнда сынапша сырғиды. Басындағы темiр дулығасына шаншылған, қодас құйрығынан жасалған шашағы да бұлғаңдап, бас сардардың қайда екенiн көз көрiм жердегiлердiң бәрiне жариялайды. Қосшыларын тастап, тiптi Жолбарыс би, Тұрлымбет, Есенбай сияқтыларды да қалдырып, бас сардар күзетiндегiлердiң соңынан үшеулеп қана ерген Ескелдi, Балпық, Қабан жырау ең алдымен Әбiлхайырдың тұрпатына мықтап-ақ үңiлiстi. Ендi қайтсiн, Ескелдi, Балпық түгiл ел-елдi көп кезетiн Қабан жыраудың өзi бұл алшын батырымен бұрын ұшыраспаған. Ал былтырғы Ордабасыдағы жиынға тап сол кезде ту сырттарынан жоңғар-ойраттар тықақтап тиiсе бергесiн бұл жалайыр басшылары қатыса алмаған. Екiншi саптағы бес-алты ақсақал, қарасақалдарды аздаған жiгiт-желеңмен ғана жiберiп алған.

	Ал бүгiнгi қазақ бiткеннiң iшiндегi ең атышулы пенде осы Әбiлхайыр емес пе? Даңқ пен дақпырт бiр басына iркiтше төгiлiп, онсыз да сан тарапқа дабысы кеткен адам мынадай алмағайып күнде биiк тұғырға қонақтағанда алғаш жүздескендердiң ықыласын неге оятпасын? Мұның сыртында Әбiлхайырдың тағы бiр қызықтыратыны – ол туралы қауесеттердiң тым ала-құлалығы, бiр-бiрiне кереғарлығы. Бiрiн екiншiсi жоққа шығаратын өзара сыйымсыздығы. Ұзынқұлақ бiр ретiнде оны әуелете марапаттаса, екiншiсiнде ақ аруламастан қара жердiң қуысына сүңгiтедi. Мiне, ендi солардың қайсысы рас, қайсысы жалған, сол жағын өз көздерiмен көрiп екшеп алмақтай жалайыр басшылары оған алыстан- ақ көз еттерiн ауырта қадалды.

	Жалайырдың үш көсемi де ат үстiнде. Тек Әбiлхайыр маңына жақындаған сайын жүрiс ауырлап, өзiң бұзып-жарып ашпасаң ешкiм ешкiмге жол бермейтiнге ұқсады. Бiрақ оған да бұлардың еркi жоқ, бас сардардың арнайы адамдары жетекке алғандай ертiп апара жатыр.

	Ескелдiлердiң бар бiтiрген шаруасы сол Әбiлхайырға көз алмай қарау ғана. Әне, Әбiлхайыр бүктеулi қамшысын әуеде бұлғаңдатып, әрi шығыс жақты нұсқай қасындағыларға бiрдеме айтып жатыр. Ескелдi бастаған үшеу де сол шығыс бетке жалт бұрылды. Әне Айтау тауының сұлбасы, Жусандаланың шет-пұшпағы, Кiндiктас сiлемдерi күн астында күлiмдей жайбарақаттанады. Түндегi қалың алау от сол түн қараңғылымен бiрге жоғалып, өздерi туралы ешқандай белгi қалдырмапты. Ендi байқастаса ол алау оттар да, оларды маздатқан қалың жау да жоқ, бәрi бұлардың түстерiнде көрген құбыжықтары секiлдi. Тек бас сардар Әбiлхайырдың бүктеулi қамшысын әлсiн-әлсiн әуеде бұлғаңдатуы ғана ол жақта жау барын бұлардың естерiне салатындай.

	Ескелдiлердiң жүрiстерi тiптi өнбедi. Ары-берi жыртылып-айрылған, кейбiреулерi мыналардың өздерiне ұқсап ортадағы Әбiлхайыр маңына қайтсем жақындаймын деп, бөгесiндi бұзып өтуге қауқарсыздығына күйзелген, ешкiмнiң сөзiн тыңдауға жоқ, өңкей бiр жүйкесi жұқа аттылар басқаларды қайтсiн. Көкке шаншылған найзалардың жиiлiгi соншалық, осы қу таяқтарға тарлық еткен мынау аядай жерге осыншама аттылар қалай сыйып тұр деп таңғалуға да болады. Өңкей бiр бүйiрiнен жараған, шоқ кекiлдi, тәует бас, құлан жал, қаншыр мойын сәйгүлiктердiң неше алуаны иелерiне ұқсап, өздерiнiң де жүйкесi жұқалық ететiнiн бiлдiре құлақтарын көкке бiздей қадап, ожар мiнез танытады. Тiптi ол бiздей қадаған құлақтарын анау ормандай қалың найзалармен бәсекеге түсiрмектей өркөкiрiктiк те байқатады. Тек мұндағы адам бастары ғана ту сырттан қарасаң кейде бiршама бейбiт рең бередi, әрi бiр-бiрiне қатты ұқсаған, себебi, мұндағылардың бәрi дерлiк анау Әбiлхайыр сияқты темiр дулыға киген.

	Дулығалардың екi жағы мен артқы етегiне iлiнген торлар қыстыгүнгi тымақ тәрiзденiп, мойын мен иық атаулыны жауып тұр. Сосын да олар бiр-бiрiне қатты ұқсамай қайтсiн. Тек дулыға төбесiндегi шашақ қана бiр-бiрiнiкiнен алабөтен. Жалпы, «дулыға» деген сөздiң өзi «ту iлгә», яғни «ту iлетiн» деген көне түркi тiлiнен жеткен мирас. Себебi, әрбiр жауынгер өз дулығасының төбесiне әртүрлi малдың, аңның құйрығын шаншып, жеке басының туы, белгiсi ретiнде айшықтайды. Мұның шайқас үстiнде үлкен мәнi бар. Сосын да қазiр бұлардың арасынан таныс адам жүздерiн табу Ескелдiлер үшiн тiптен қиынның қиыны едi.

	Кенет бұларды ерткен бас сардар күзетiндегiлердiң бiреуi ақырып жiбердi. Ақырғаны соншалық қара жердiң өзi қақ айырылардай көрiндi.Оған қоса өзге тiлде сөйлегендей бiрнеше қатқыл сөздердi боратты. Тап қасындағы Ескелдi бастаған үшеу оның не айтқанын түсiнбедi, құлақтары шыңылдады ма, жоқ, мынаның ақырғанынан құлақтары бiтелдi ме, әлде, бұл шынында бөтен тiлде сөйледi ме, кәне айырып көр. Бiрақ ол жағын қазбалар бұлар жоқ, қайтсек ортаға тезiрек жетемiз деп, аттарын шаужайлай, әрi қос бүйiрден аяқтарымен қаққылай түседi.

	– Ия, үш жүздiң басы қосылуы оңай-оспаққа келмейдi, – деп екi көзiнiң айналасын қара тер басқан Қабан жырау күңгiр еттi. Әй, бiр уақытта бұлар ит тұмсығы батпас қалыңды сыналай бiраз ары өттi-ау. Одан арғыда көпшiлiк дегенiң мүлдем селдiреп сала бердi.Ендiгiде Әбiлхайыр қасына тезiрек жетсем десең атыңды бiрер тебiнiп қал, ол лып етiп апара қояды. Байқаса, оған да жол жоқ екен, әлгi бұларды ерткен күзетшi басқа бiр жайды аңдап, ендi өзi бөгесiн жасап, кiдiрттi. Оның неге өйткенiн Ескелдiлер де байқады. Терiскей жақтағы қоршауды бұзып өтiп, аттары жарамды екеу Әбiлхайырға тез жақындады. Бас сардар да, қасындағылар да оларға барынша мойын бұра қарады. Екеудiң алдыңғысы оған қамшы тастамдай жақындады да тiзгiн тарта саңқылдай сөйледi:

	– Ассалаумағалайкөм! Мәртебеңiзден айналдым, бас сардар! Бiз Орта жүз қолын басқарушы Қаракерей Қабанбай батыр жұмсаған адамдар едiк.

	Жаңа ғана күзетшi жауынгер тап қастарынан ақырғанда мына үшеудiң құлақтары бiтелiп қалғандай түгiне түсiнбеп едi, ал таяқ тастамдай қашықтықтағы ананың сөздерiн ап-айқын естiдi.

	– Қаракерей Қабанбай батырдың сiзге жолдаған сәлемi мынау:Кеше кiшi бесiн шамасында сонау Iле дариясы жақтағы кеңiстiктен, қалмақ қолына ту сырттан, қомдарына жүк тиелген жүз қаралы түйе келiп қосылды. Түйе болғанда өңкей бiр жарамды нар түйелер. Қарауылшы салт аттылардың көптiгiне қарап, жүктерi де мынау соғысқа аса қажеттi дүние ме деп түйiн түйдiк. Әзiрге бiздiң бiр қурайды паналаған жансыздарымыз оларының анық не нәрсе екенiн ажырата алмады. Бiрақ ондайлықтан үмiтiмiз үзiлген жоқ. Әзiрге осы ақпарды бас сардарға жеткiзе тұрайық деп, мәртебеңiзден айналдым, сiзге бiздi жұмсады.

	– Апырау, мынау әлгi матай Барлыбай батырдың екi iнiсi Жартыбай мен Шоңай ғой, – деп Ескелдi жерден жетi қоян тапқандай дабырлады.

	– Ия тап солай!

	– Ия, солар. Барлыбай батырдың екi iнiсi!

	– Өз ағайындарымыз iрге түйiстiргелi келе жатыр, ендi саяқ жүргенiмiз жараспас, соларға қосылуды қаласақ сөкпессiздер деп, рұқсат сұрап кетiп едi, өз үйiрлерiн тапқан екен бейшаралар.

	Ескелдi осыны айтты да кенет өзiнiң де, серiктерiнiң де ауыздарына қақпақ қойып, Әбiлхайырға қайта қадалысты. Әбiлхайыр ерiндерiн жыбырлатқансып, мойнын керi қарай бұрды да қасындағы етжеңдi жүздi, ақ аралас сүйрiк сақалды, дулығалы қартаң адамға қарады. Ол да ерiндерiн жыбырлатып, Әбiлхайыр мен Қабанбай батыр адамдарына кезек- кезек көздерiн жүгiрттi. Сiрә, оның да миына ауыр күш түскенi бiрден бiлiнедi.

	– Әкем-ау, мынау Қанжығалы Бөгенбай батыр ғой, – деп Ескелдi сәл-пәл жеңiлтектiк жасағандай қайта тынышсызданды. Есiне бiрден сонау заманғы Қарақорым соғысы, өзiнiң он бес жасында жау қанына найза майлағаны түстi. Ия, келiншектiң бетiн кiм ашса сол ыстық деген. Арғынның осы Бөгенбай батыры үш жүз қолына басшылық жасаған сол соғыста өзiнiң өмiр мен өлiм додасында бақ сынағаны бұл жалғанда есiнен кетер ме? Одан кейiнгiнiң бiразы ұмытылды, ал сол алғашқысы оқтын-оқтын қайта айналып соға бередi. Осы аралықта қиялы жүйрiк Ескелдi осындай тәжiрибелi сақа батырды оң жағына алған Әбiлхайырға тағы бiр мәрте iшi жылыды. Ескелдi өз ойымен болған шақта Балпық та екi- үшеудiң түсiн танып үлгердi. Олар Торғай даласындағы соғыста бiрге болған ошақты Саңырық батыр, алшын Есет батыр, жалайыр Саурық батырлар едi.Ал Қабан жырау бұл топтың арғы сыртындағы шапырашты Наурызбай мен албан Хангелдi батырларды көз қырына iлiктiрдi. Өңкей темiр дулыға киген, шақырайған күн астында жүздерi мына тұстан әрең шалынатын адамдарды түстеп тани қою да қиын. Сонда да жырау бұлардың қасындағы өзге де сауыт-сайманы, қару-жарағы, мiнген аты мен ер-тұрманы келiстi, бөлек бiтiмдi марғасқаларды қайтсем ажыратамын деп, қабағын кiржите олардан көздерiн аудармады. Себебi, Әбiлхайырдың маңына осы қарсаңда исi қазаққа белгiлiлерден кiмдердiң топтасқанын алдын-ала естiген ғой. Соның қызығына түсемiн деп, Әбiлхайырдың Орта жүз қолының бас сардары Қабанбай батыр адамдарына не жауап қайырар екен деген ынтадан да айырылып қалды. Бұл бiр ұйқтап оянғандай қайта қалпына келгенше Әбiлхайыр Бөгенбаймен ақылдасып та үлгерiптi. Ендi болмағанда оның жауабынан бұл қақас қалғандай да екен. Әбiлхайыр:

	– Сардарға сәлем айт! Жансыздардың, алғыншылардың құйрығына жер иiскетпесiн! Қапылыққа, марғаулыққа жер тар. Жаңағыны жансыздар жел боп, құз боп бара ма, өзi бiлсiн, әйтеуiр анықтап берсiн! Әлсiн, тiрiлсiн, анықтасын! Қосалқы бiр өтiнiш-бiзбен екi арадағы қатынасқа аттың майын аямасын. Оқыс бiр ұйғарым қара көрсетуде, бәлкiм терiскейдегi Кiшi жүз қолын оң қанатқа, ал Ұлы жүз қолын сол қанатқа ауыстырармыз. Сондай күнде, олар екi ортадағы сендердi, ортажүздiктердi, алты арыс елдiң сарбаздарын бiрi ары, бiрi берi кесiп өткенде анау-мынау түсiнбестiк, тыржың мiнез шаужайламасын!

	Ескелдi қайта дабырлады:

	– Әкем-ау, мына бас сардар не дейдi? Ұлы жүз бен Кiшi жүз шерiктерi орын алмастырмақ па? Ол қай перiштенiң сыбыры?

	Осындай сауал Балпықтың да басына сарт ұрса керек, ол да бидi бiр бажайлап алды да анау бас сардар төңiрегiнен өзiне көз таныс Саурық батырды iздеп тапты. Дулығасының төбе шашағы көкке шаншылған оның сырт болмысы Әбiлхайырдың әлi толық пiсiп үлгермеген жаңағы шешiмiн iштей құптайтынынан сыр бергендей.



	Жартыбай мен Шоңай кетiсiмен Ескелдiлер бiзге жол ашылатын шығар деп едi, әлi де олай болмады.Ендi осыларша сыртқы қоршауды сыналай әрең өткен тағы екi-үшеу «бiздер Кiшi жүз қолының бас сардары Тайлақ батырдың ертөлелерi едiк» деп, ақай-тоқайсыз жамыраса Әбiлхайырға жақындады.. Тек бұлардың жеткiзбегi құпия екен, аттарын бас сардар маңындағыларға емiнте сыбырлай сөйледi. Әбiлхайыр бұл жолы да Бөгенбайға жалтақтап, екеуара тез ұғынысты да Тайлақ адамдарына да жауапты тез қайырды. Әбiлхайыр да сыбырлай сөйлеген. Тек жұқа ерiндерiнiң қимылына, көздерiнiң шатынауына қарап, бұл жолғы жауабының тiптен қатқылдау екенiн ажыратуға боларлықтай.

	Осы аралықта Ескелдiнiң жүйрiк ойы кезектi бiр жәйттi байыптады. Қаракерей Қабанбай мен Тайлақ батырлар бас сардар Әбiлхайырға өз ертөлелерiн жұмсап әуре, ал Саурық оның тап қасында, демек, Орта жүз бен Кiшi жүз қолдары алысырақта шашырап жатыр. Бұл байқауын қасындағы екi серiгiне де жеткiзiп үлгердi.

	Бiзге ендi ешқандай бөгесiн жоқ деп аттарын қатты тебiнген бұлар қамшы тастамдай қашықтықты бiр-ақ қусырып едi, кенет тосын бiр соққы қақ маңдайларынан тигендей тағы да кейiн серпiлдi. Ендiгi тосқауылды жалайыр адамдарына жолбасшы күзетшi жауынгердiң өзi де күтпеген екен. Атының басын кiлт керi бұра, бүктеулi қамшысын көкке бұлғаңдатып, өзiнiң осы бөгелiстi күтпеген аңдаусыздығын жуып-шаймақтай Ескелдiлердi артқа қарай дөрекiлiкпен шегiндiрмекке күш салып, одыраңдай сөйледi:

	– Кейiн! Кейiн! Ығыса тұрайық әрi! Ойбай! Тез кейiн!

	Ескелдi оның дөрекiлiгiне шамдана құс қанатты қабағын көкке серпе айнала самсаған дулығалыларды тiнткiлей қайта көз жүгiрттi. Тап осындай күй Балпық пен Қабан жырауда да бар едi. Тек бұлар алғашқы қас қағымда өздерiне кезектi бөгесiн тағы да сол бағыттан келер-ау деп, шығыс бет, еңiс жақтағыларға бар назарды аударып жiберiптi. Бұл да қателiк екен. Үлкен бiр нөпiр Хантаудың бұлар тұрған жотасынан сәл биiктеу батыс беткейiнен лап қойыпты. Бұлар алғашқы екi ертөлелер тобы сияқты бiрлi-жарым емес, мына бас сардар Әбiлхайыр шоғырының өзiмен шендес, тiптi оларды басып-жаншып кетердей айбыны басым, сән-салтанат жағынан да әлдеқайда үстем, ажары бөлек нөпiр едi. Ескелдiлер қас пен көздiң арасында оларды ажыратуға тауаны жетпей тек күзетшi жауынгердiң мыналардың оңайлықпен тiл алмасын сезiп, өз дәрменсiздiгiне қоса зығырданы қайнай шала бүлiнуiнен ғана мән-жайды ұқты.

	– Ағатайлар! Аттарыңыздың бастарын керi бұрыңыздар! Ағатайлар! Ағатайлар! Хан иемнiң өзi келедi! Хан ием! Ұлы хан ием! Ұлы билер! «Кеме келсе қайық судан шығады» емес пе!? Ағатайлар!

	Ескелдi тобы күзетшi жауынгердiң шала бүлiнiсiне ендi ғана түсiнгендiкпен қарады. Амал жоқ, аттарының бастарын керi бұрысты. Сонда да көп алыстап кетпей соңғы қарбаласқа дейiнгi межеге жеттi де табан тiрестi. Ендiгi бар назар ұлы хан Болат пен оның төңiрегiндегiлерге ауды. Төле мен Қаз дауысты Қазыбек билер де бiрден шалынды. Әсiресе, Қазыбек би жас батыр Балпық пен Қабан жыраудың көздерiне жылы ұшырады. Он екi жасында арғынның осы биiне ерiп, қазақ пен қалмақтың арасын ұтқыр уәжiмен бiтiстiрiп қайтқан осы Балпық емес пе едi? Бiрақ одан берi заманның неше дауылы соғып өттi? Қабан жырау да ертеректе онымен екi-үш мәрте табақтас болған. Бұл үшеудiң iшiндегi сөйлеуiгi жырау аузын тыйып та тұра алмады:

	– Қаз дауысты Қазыбек биге қараңдаршы. Ер үстiнде қаққан қазықтай шаншылып отыр. Бәз-баяғы қалпы. Қырым ет бiтпеген. Бұл кiсiнiң арғынның арық биi атануы тегiн емес.

	Ал Ескелдi бәрiнен бұрын Төле биге көбiрек шұқшиды. Туыстық желi iш өзегiн солай қарай жұлқып әкеткен. Ажарында бүгiнгi күн сәулесiнiң айғыз-айғыз iзi жоқ па деп ең алдымен сол жағынан қауiптене қос жанарын күштей бағыттады. Тек бұлар да шетiнен дулыға кигендер едi. Тiптi ұлы хан Болаттың өзi де солай. Дулығаның маңдай қазықшасы қабағын екiге бөлiп, әрi бiршама жасыра шаншылғасын ба, тiптi шығыс беттен шақырайған күн сәулесi тура түскенмен де олардан екi таяқ тастамдай қашықтықтағы Ескелдi нағашы атасының тырсиған жүзiнен басы артық жазу-сызуларды көре алмады. Ақ қылаң аралас қаба сақалы да сол бұрынғы қалпынан аумағандай. Сосын ғана бұл назарын Болат ханға бұрды. Бұл мезетте Балпық пен Қабан жырау да көздерiне ыстық көрiнетiн тұлғаларды адақтап болып ендi бiржола ұлы ханға қарай ойысыпты. Бұл үшеуi де ұлы ханды соңғы рет осыдан үш жылдай бұрын осы Хантаудан сонау түстiктегi Қаратауға қарай жөңкiлген жолда көрмеп пе едi? Сондағы ұлы ханның сырт пiшiнi, бұлармен екi арадағы сөз қақтығысы әлi ұмытылмаған.

	Болат ханның бет ажарындағы ең айшықты белгiсi ұясынан ұшып түскелi тұрғандай қос жанары едi. Мына тұстан сол қос жанары жалайыр адамдарына сәл бұғыңқы тартқандай. Тек еңсесi ерен биiк көрiндi. Шынында, еңсесi биiк пе, жоқ, әлде қасындағы ақылды бастар хан айбары көпшiлiкке неғұрлым айқынырақ танылсын деп, оның қасында өздерi төменшiктегесiн бе, қалай да ұлы хан Болат тап қазiргi келiсiнде баршасынан да шоқтықты едi. Ұлы ханға сәл көз тойдырып барып, Ескелдi бастаған үшеу ендi оның тобында болуға тиiс, өздерi түстерiн танымайтын әлгi алшынның Ақсуат биi, Орта жүздiң Сәмеке ханы, шақшақ Жәнiбек батыр Қошқарұлы дегендер қайсысы деп, ендi соларды ойша ажыратып алмаққа әуреленгендей. Бiрақ оған уақыт тығыз едi. Мынадай аласапыран үстiнде жаңа ғана келген ұлы хан түгiл бас сардар Әбiлхайыр маңындағы ығай-сығайларды түгел бiлiп үлгерген жоқ қой.

	Кенет Ескелдi би екi шоғыр тоғысқан иiрiм ортасынан әлгi Сабалақ атты баланы ажыратты. Ал Қабан өзiнiң әрiптесi Бұқар жырауды байқады. Екеуi де дабырлап өз байқауларын ортаға салып жатыр.

	– Апырай, Сабалақтың бойы қалай өсiп кеткен? Тiптi анау иықты батырларыңнан бiр былай емес қой, – дедi Ескелдi. Ал Қабанның Бұқар жайындағы күбiрiн бұл естiмедi де. Себебi, әлденеден Ескелдiге Сабалақтың төбесiне ақ құс қонып отырғандай көрiндi. Кiрпiктерiн қағып-қағып қайта қарап едi, жаңағы ақ құс ендi ұзынша бiрдемеге айналып, нобайын өзгертiптi. Тек кiршiксiз ақтығы ғана сол қалпында. Апырау, мынау не? Әлде Сабалақ ақ қалпақ киген бе? Жоқ, жоқ, басқалардай оның да басында төбесi шошақ дулыға. Тiптi әлдебiр малдың, не аңның құйрығынан жасалған шашағына дейiн көкке шаншыла бұлғаң-бұлғаң етедi. Ендi Ескелдi осы бағдарға қадала-қадала көздерiм талып, соның салдарынан туған алдамшы құбылыс па деп те күдiктенiп, жүзiн төмен сала қос шырағына сәл демалыс бердi. Сосын басын қайта көтерiп едi, жаңағы ақ неме ендi бұрынғысынан да ұзарып, Сабалақтың дәл төбесiне қадалған екiншi шашаққа ұқсады. Бұл байқағанын қасындағы екi серiгiмен бөлiспек едi әлденеден тiл-жағы қоса қарысты. Ендiгi бiр сәтте Сабалақ көп аттының ортасында өзi көрiнбей кеттi. Тек жаңағы ақтың бiр шөкiмi ғана әуеде қалықтап жас бозбаланың қалай қарай сырғығанынан белгi беретiндей.

	* * *

	Ұлы хан мен бас сардардың ат үстiндегi мәслихаты ұзаққа созылды. Сосын олар Хантаудан төмен қарай сар желiске салып, жер шалуға кеттi. Одан олар түс ауа оралды. Тек кiшi бесiннiң шамасында ғана Әбiлхайыр жалайыр басшыларымен кездесуге уақыт тапты. Бұл кезде бәрi аттарынан түскен. Ендi жаяулар қара-құрасына мына Хантаудың шығыс беткейi тарлық еткендей әсер қалдырды.

	Ескелдi қасындағы екi серiгiмен Әбiлхайырға қарай адымдай басқанда бұларды бас сардар ғана емес, сол кездегi бүкiл қазақтың сорпа бетiне шығарлары көз қырына алып едi. Аяқтарын жерге нық қойып, мынау өздерiне қарсы келген үшеудi сынақтан өткiзбектей қабақтарының астымен баққан ығай мен сығайлар селт етпей iркiлiскен. Ескелдiнiң ең алдымен көзiн тартқан Әбiлхайыр едi. Қалайда, бұл осының шақыртуымен келдi емес пе? Бас сардармен жанарын алғаш түйiстiргенде оның есiне нағашы атасы Төле бидiң «түлкi тұмсық жан екен» деген сөзi түсiп, бiрден оның көзiнен төменгi бет өңiрiн нысанаға алды. Нағашы атасы дәл сыпаттаған екен. Сосын ғана оның ұлы хан Болатқа қарай жанары тайқыды. Сол сәтте ғана:

	– Ассалаумағалайкөм, халқымыздың игi жақсылары! Сiздерге басымызды иiп сәлем бердiк! – деп Ескелдi екi қолын төсiне басып, тағзым еттi. Осыны Балпық пен Қабан жырау да қайталады. Сол аралықта ғана Ескелдi тез көзiн жүгiртiп, Төле, Қазыбек, Ақсуат билердi, өзiне көзтаныс Жолбарыс ханды, Саурық батырды, көзтаныс емес басқаларды бiр шолып өттi. Хал-жай сұрасып, жамырасып жататын заман емес, Әбiлхайыр бiрден шаруаға көштi.

	– Жалайыр қолы шамамен қанша адамды құрайды? –Д аусы ауаны кесiп өткендей құлақ жара естiлдi.

	– Шамамен бес мың адам тап қазiр сақадай сай тұр, – деп Ескелдi де оның өзiнше айқын дауыспен жауап қайырды.

	– Ұлы жүздiң ноқта ағасы жалайыр атамның балалары үшiн бұл олқылық емес пе? Төгiлiп-шашылып жатқан, саяқ кеткен ағайындарыңыз жоқ па? – Әбiлхайырдың осы қағытпасы үстiнде ғана Ескелдi оның түсiн таныды. Дулыға маңдайшасынан тiк төмен шаншылған қазықшаның екi жағындағы сұрғылт көздер тым сұсты екен.Өңменiңнен өтiп, өзiңдi iштен бұрап әкеткiсi келетiн жойдасыз қайрат әзiрге сабыр сақтап жасырулы жатқаны зерделi жанға бiрден айшықталады. Түлкi тұмсықты, қысқа қырқылған сақал- мұртты бет әлпетi алғашқыда жұқалтаң көрiнгенмен сол жоғарыдағы көздердiң мұқият бақылауымен мұнда да серiппелi темiрдей күш-қуат көмулi екен. Дулығасы және онысының екi жағы мен артқы етегiне iлiнген тор, ұсақ темiр шығыршықтарды бiр-бiрiнен өткiзiп, кәдiмгi қазақша тоқылған қысқа жеңдi сауыты – бәрi де қарапайым. Тап кiндiк тұста «тағдыр» деп аталатын ойық тесiк те «жазмыштан озмыш жоқ» дейтiн ең бiр момын қазақтың не құқайға да мойынсұнғыш көнбiстiгiн жариялап тұр. Тек өрiмi аяғының басында ирелеңдеген қамшысының елiк сирағынан жасалған сабына тана түймедей бiрнеше алтын бастырылыпты. Дулыға маңдайшасының астындағы аса сұсты сұрғылт көздер мен осы тана түймедей алтындары болмаса Әбiлхайырдың сырт пiшiнi оны қарабайыр көп сарбаздың iшiнен мүлдем бөлiп алғысыздай етедi.

	– Төгiлiп-шашылған, саяқ кеткен ағайындарымыз жоқ емес, бас сардар! Осыдан алты жыл бұрын сонау Жоңғар Алатауының қуысынан қара қалмақ бiрiншi кезекте қасқа маңдайдан бiздi ұрды. Өңешiнен оқ атқан от қарулы ата жауға жалғыз жалайыр қалай төтеп бере алсын. Бiз тарыдай шашылып, сонау Сыр бойынан бiр-ақ шықтық. Жолай қалай жөңкiлгенiмiздi мәртебесiнен айналдым Болат хан, күллi қазақ төбесiне моншақ етiп көтерген, мына тұрған ұлы хан өз көзiмен көрген де едi. Сөйткен бiздiң ел тас түйiн боп қайтып бас құрай алсын?!

	– «Көппен көрген ұлы той» деген. Ол жөнiнде қиқуласып қайтемiз? Алыстан орағытпай жақыннан жер шалсақ қайтедi? Мынау Сыр өзенiнiң төменгi ағысы жақтағы жалайыр-балғалылар елi сiздерден көмек сұрағанда тiлдiң майын тамызады екен, ал сiздер де оның өтiнiшiн үкiдей ұшып орындапсыздар. Сөйткен ағайындарыңыз мынадай бүкiл қазақ көтерiлгенде сiздердiң қастарыңыздан табылмағаны несi? Жаны қысылғанда сiздердi қолындағы шаппа шоттай пайдаланып, ал сiздер атой салып шақырғанда Жарықбас Есентүгелдiң пысқырмауы қалай? Осы да ағайыншылықтың белгiсi болып па? – Әбiлхайыр осылай суырылғанда Ескелдi өз құлағына өзi сенбегендей, «апырау, осыны айтушы бас сардар ма, жоқ басқа ма» деп, кiрпiгiн қаққылай оған қайта қадалғанда соның тап өзi екенiн көрдi. Тек бұл жолы көздерi бұрынғы сұсын жоғалтып, жадырай жұмсақ райға қарай ойысыпты. Осылай алдаусыратып барып, қайта тарпа бассалмақ бүркеншiктi ызғарлы ниетi де пәлендей тоғыз қабат торқаның астындағы дүние емес. Әбiлхайыр осы сөздерiнiң соңында көздерiн оң жаққа қарай жұлқып әкеттi де Төле бидi қоса бiр түйреп өттi. Мiне, сонда ғана Ескелдi бұл бас сардардың осыдан үш жыл бұрынғы жазда Сырдың сонау төменгi ағысы жақта алшын, қарақалпақтар және сондағы Жарықбас Есентүгел бастаған жалайыр-балғалылар арасындағы қақтығысты, оған мына Төле би мен Ескелдiнiң қалай араласқанын бүге-шiгесiне дейiн бiлетiнiн, қазiрде соны тiлге тиек етiп, мұны көзге шұқымақ екенiн табанда сездi. Ол жағын жалғыз бұл емес, өзiмен бетпе-бет келген, күллi қазақтың ең биiк лауазымды марғасқалары да түгел түйсiнiп, мынау көз алдарында сырғауылдай сорайған жалайыр биi осы қысталаңнан қалай шығар екен деп, демдерiн iштерiне тарта сiлтiдей тынысты.

	Ендi Ескелдi бүкiл қайратын бойына жиды. Сөйту керек екенiн Балпық пен Қабан жырау да Ескелдiге құлаққағыс еткендей тамақтарын кенеп, сыралғы достардың өздерiне ғана мәлiм дыбыспен белгi бердi. Бұл Ескелдiнiң жiгерiне жiгер қосты. Әрi мынадай аттың жалы, түйенiң қомында мынадай үлкен адамдарды өзiнiң кiшкентай жауабына дiлгiр етiп, сарғайтып қою да абырой емес. Бұл тез шешiлдi:

	– Бұлбұл құс несiмен бұлбұл? Күмiс күй төккен көмекейiмен бұлбұл. Ондай көмекейi болмаса бұлбұл атанып несi бар? Бөле-жарылмаса, бiр-бiрiн балтырдан тiстемесе қазақ қазақ атана ма? Осы ошақтың үш бұтындай алаш қауымының өткенiне, кейiнгiсiне ой жүгiртейiкшi, ненi көремiз, сыртта жау барын көрiп-бiле тұрып, өзара шайнасудан көз ашпаған өз ағайындарымызды көремiз. Үш жүздiң баласына ортақ дерттi жалайырдың бетiне салық қылуыңыздың мәнiн, сардар ием, өз басым ашып-айыруға дәрменсiзбiн. Сондай дерт меңдемесе, мiне алты жыл болды, ата жау ұлымызды құл, қызымызды күң етуде, қалған-құтқанымызды атамекенiмiзден қуды, сол жауға бiрiгiп қарсы тұрмай бұл қазақ ай қарап жүр ме? – деп салды. Исi қазақтың ұлы хан, кiшi хандары, төбе билерi, небiр су төгiлмес жорға шешендерi, батыр мен бағландары, басы жерде де көңлi көкте ханзада мен бекзадалары сықасқан мынау Хантау жотасындағы аядай тұсқа кенет ашық аспаннан найзағай атылды ма дерсiң. Ескелдiнiң шалт қайырған жауабы тура сондай әсер қалдырды. Жалайыр биiнiң сөзiнiң астары емес, ең алдымен құлақтың түбiн кескiлеп, сүйек-сүйектi қуалағандай саңқылдаған даусы, айту мәнерi бәрiн бүрiп әкеттi. Сонда ғана бұған бұрынғыдан әлдеқайда бажайлай қарасып, бет ажарындағы, тұлабойындағы бөлек жаратылысты нышандарды небiр сұңғыла, өткiр көздер iздеп таба бастады. Ия, сөйтiп, бәрiнiң алғаш рет бұған көздерi сүрiндi. Күйкентайдың қос қанатындай қабақтың астындағы отты жанар оның iшкi қуатын қоса жариялап, мыналардың қай-қайсысымен де сайысқа түсуге әзiр екенiн паш еттi. Сөйтiп, бәрiнiң назар, ықыласына бұғалық түсiп, тiл- жақтары қарысқан сәтте Ескелдi қайта сөйледi:

	– Жарықбас Есентүгелдiң қылығын кесекөлденең тарттыңыз, сардар ием! Ол үшiн айыптымыз! Менi бәз бiреулер бүкiл жалайыр елiнiң көсемi атайды. Егер сiздер де солай шешсеңiздер мен де өз айыбымды мойныммен көтеруге әзiрмiн. Демек мен де айыптымын! Тек мен Жарықбас Есентүгелдi бұйрық пен уағыз жөнiнде сыбағасыз қалдырғам жоқ. Тек оның, ол басқарған жалайыр-балғалы елiнiң жарасы менiң бұйрық пен уағызымнан әлдеқайда ауыр шықты. Сiздер Хиуа, Самарқан, Бұқара, Исфаһан сияқты өркениеттi қалаларға бiр табан жақынсыздар ғой, сардар ием, сiздiң құзырыңыздағы алшындар мен қарақалпақтардың исфаһани қылыштары жалайыр-балғалылардың қолдарындағы бiрен- саран жасық темiр мен қайың шоқпардан әлдеқайда басым шықты. Олардың жан жарасы мен тән жарасы осы себептi де тым ауырлап кеттi. Ия, әркiмнiң өз жарасы өзiне ауыр. Әрi олардың, сардар ием, сiздiң өз басыңызға да өкпесi қара қазандай екен. Жарықбас Есентүгелдi бұл жолы сiздiң құзырыңызға келтiре алмауымның бiр себебi сол!

	Осы тұста Әбiлхайыр Ескелдiнi әлi де көзiнiң астымен бағып, мұртынан күлгенге ұқсады. Бiрден тiлге келмедi. Еш қозғалыссыз. Қызыл, сары өрнектi кең балақ шалбардың астынан басы көрiнген саптама етiгiне ирелеңдей жабысқан елiк сапты қамшысының өрiмi де қыбырсыз. Айнала қауым, оның iшiнде ұлы хан Болат пен Төле, Қазыбек, Ақсуат сыңды жаңа ғана Ескелдi ошақтың үш бұты атаған-қазақтың үш тармағының көсем-билерi бар баршасы бас сардардың осы бөгелiсiн жаман ырымға балағандай қыбылжи бастады, шамасы. Әбiлхайыр оны сезбедi емес, сездi. Тек «жер астынан жiк шықты, екi құлағы тiк шықты» дегендей мынау Ұлы жүздiң бiр тармағы ғана есептi жалайыр биiнiң мұны қақ бастан ұрғандай сөздерiне тез ұтымды жауап тауып, өз абыройына қылау түскендей халден сытылып, бөгде бiр биiкке барып қонақтауды ойластырып едi.

	– «Дау төрт бұрышты, қамшы екi ұшты» деген. Болған жайды әрқайсымыз әр саққа жүгiртсек бәрiбiр ұшығына жете алмаймыз. Қалың нуда адасқан жабайы қабандай текке ырсылдап қаламыз. Ондайлық тап қазiр қай жоғымыздың орнын толтырмақ? Егер Жарықбас Есентүгел маған деген өкпесiн сылтау етiп, мынадай шақта көрпе астында жатып алса ол туысқаныңыз ақылды-ақ адам екен. Жарайды, ол сол ақылымен бола тұрсын, – деп Әбiлхайыр жалайыр басшыларын осында шақыртқандағы шаруасына көштi:

	– Мынау алдағы науқан қалай өрбидi, оны жаратқан иемнiң бiр өзiнен басқа ешкiм болжап бiлмек емес. Жаудың мейманасы асса бiздi Шуға қарай тықсырады. Ол жөнiнде ойластырғанымыз өзiнше бөлек. Ал құдай оңдап, қазақтардың мәртебесi асса жау Iле дариясына қарай ығыспақ. Iле дариясына жетсе бұл атаңа нәлет ит қалмақ жетi жерден кессең де бiр бөлiгiнде жаны қалатын жылан емес пе? Оны сол жақсы атты күнде Iле дариясына жеткiзбей керi қайыру керек. Мiне, сол мiндеттi орындау жалайыр жасақтарына жүктелмек. Сiз үш күн iшiнде жаңа өзiңiз атаған бес мыңның үш жарым мыңының солай қарай дүрк қозғалып кетуiн қамтамасыз етiңiз. Хантаудың етегi арқылы айналып, Жусандаланың үстiмен, одан арыдағы Тауқұмның, Мойынқұмның шөлiне ұрынбай Iле дариясына жетiп бекiну шарт.

	Әбiлхайырдың көтерiле ұшып барып қонақтаған биiгi осы бұйрық едi. Ел iшiнiң ырың- жырыңына құлақ асарға мұршам жоқ деп қыр көрсеткендегiдей бiр мiнезi ме дерсiң. Тiптi бiр жайдан Ескелдiнiң де оңай-оспаққа алдырмасын сезiп, ойда жоқта жұмсара кетуiмен де қарайлас шықты. Бәрiбiр жаңағы бұйрық астары жалайыр биiне күтпеген құқай едi.

	– Апырай, Ұлы жүз – үйсiндi аға баласы атайды, ал жалайырлар сол аға баласы ұрпақтарының iшiндегi ноқта ағасы саналушы едi. Бiз бүйтiп бөле-жарылсақ мынау алдағы науқанға қосар үлесiмiз айтып ауыз жарымастай шықпай ма? Олқы соққанның көкесi сонда болмай ма? Ондайлық басқаға жарасса да ноқта ағасының үрiм-бұтағы үшiн ұят нәрсе ғой. Мол кеудеге тар киiм кигiзiп қинағандай ғой.

	Сол кезде Төле би мол денесiмен қорбаң етiп Ескелдiге қарай бiр қадам жасады.

	– Жаным, бұл бұйрықтың мәнi бар. Сендердiң Iле бойындағы жер жағдайын жақсы бiлетiндерiң ескерiлдi емес пе? Анау соңыңдағы Қабан жыраудың қасындағы Балпық батыр ма? Әлгi өздерiң айтқандай қалмақтардың жалпақ түптi қайыққа тиеулi зеңбiректерiн суға батырған осы Балпық емес пе? Сондай ерлiктi осы жолы да қайталау шарт. Бұл жолы қалмақты жеңсек қайтып бас көтерместей етiп жеңейiк!

	Көп iшiнен тағы бiр ұзын бойлы кексе адам берi бөлiндi де ол да Төленiң қасында тұрып сөз тастады. Бұл Саурық батыр едi:

	– Егер жаңа бас сардар айтқандай, анау-мынау жаманшылық күнде, ия, егер жаудың мейманасы асса сiздер оны ту сырттан ұруға дайын тұруларыңыз үшiн де қолайлы ғой. Сiздер жалғыз-жарымдамайсыздар, Ұлы жүздiң өзге тармақтарынан да бiраз қосынды қосып беремiн. Әрi Iленiң бергi бетiнде шоқалақ құмдардың арасында қалмақ алғаш шапқалы берi сол маңнан табан аудармай жасырынып жүрген ыстының Белағаш атты батыры бар дейдi. Егер соны үйiрге қоссаңыздар нұр үстiне нұр.

	Сонда ғана Ескелдi бұл Әбiлхайыр, Төле би, Саурық батыр үшеуiнiң ақылдасып тапқан шешiмi екенiн түйсiндi. Ендiгi жерде тiл мен жаққа ерiк беру орынсыз. Қасындағы екi серiгiн бiр барлап алды да Әбiлхайырға қайта қадалды:

	– Сөзiңiзге құлдық, сардар ием! Тар жерде тақасып, бүйректен сирақ шығарар бiз емес. Бас сардар мен басқа да жоғары мәртебелiлер зерлеп құрастырған бұйрық нобайы осы десеңiздер бiз бас шұлғымай қайтейiк? Әркiм өз ойлаған жағына езулемей тастүйiн бiрiгiп, жауды тарс ұратын кез ендi туды емес пе? Мұндай бас қосу қазақтың еншiсiне әмсе тие бере ме?

	Беттескен екi топтың тiлдесуi осымен аяқталды. Өйтпеске лаж да жоқ едi. Әбiлхайыр шоғырының ту сыртынан басқа бiр дабыр-дұбыр бiлiндi. Бөгде бiр келушiлердiң екпiнi екенi байқалды. Бас сардар және оның қасындағы самсаған дулығалылар ендi солай қарай ауа толқыды.

	Ескелдi, Балпық, Қабан жырау – үшеуi мұнда тағы сүт пiсiрiмдей ғана аялдап, өздерiне көзтаныс Жолбарыс хан, Бөгенбай батыр, Хангелдi батыр, Жәнбекей, Бұқар жырау, Сабалақ, тағы басқалармен қысқа-қысқа ғана амандасып үлгердi. Одан өзгеге уақыт тар, келген жолдарымен тез керi қайтты. Бiр қызығы бұларға отызшақты нөкерiмен Саурық батыр iлестi. Жалайыр басшылары өз қарамағындағы әскердiң басым бөлiгiн Iле бойына аттандыруға тиiс болса Саурық батырдың алдында бүкiл Ұлы жүз қолын шоқтай иiрiп, сол қанатқа, яғни қазiр Тайлақ батыр бастаған Кiшi жүз қолы тұрған, Хантаудың терiскей шығыс жақ сыртына ауыстыру мiндетi тұр едi. Осы жолда бұлар, әсiресе, Ескелдi, Қабан жырау, Есенбай, Тұрлымбет, тағы басқалар бұл кексе батырмен жақсылап танысты. Алпысты ендi-ендi алқымдамақ, бет өңiрi, тұлабойы ұзынша бiткен бұл сақа батыр бәрiне де қатты ұнап, бiр-бiрiмен тез бауыр басысқанға ұқсады.

	Жолай Саурық батыр Кiндiктастан Шуға қарай ағатын, кейде оған жетпей жоғалатын Теректi өзенiнiң бойында қалды. Бұл әлгi Сiргелi Қара Тiлеуке бастаған қол орналасқан тұсқа таяу едi. Осы аралықтан өз ертөлелерiн жұмсап, барша ұлы жүз қолының Теректi өзенiнiң бойында жиналуын талап еттi. Iлеге қарай шеру тартпақшы жалайыр қолын да осы жерде өз көзiнен өткiзiп салмақшы. Әрi манағы уәдесiне орай, үйсiннiң өзге тармақтарынан аздаған қосындарды iрiктеп, осы тұста оларға қосып бермекшi.

	Ескелдi бастаған топ өздерiне қарасты шерiктердiң ортасына келе-ақ iске кiрiстi. Бұдан ақай-тоқайсыз үш жарым мыңды бөлiп алу да оңай шаруа емес.

	– Жарықбас Есентүгелдiң қылығы үшiн алшын ханы Әбiлхайырдың бiзге көрсеткен қыры ғой! Балғалыларға болысқанымыз үшiн ғой бұл бiздi бүйтiп бөле-жарғаны! – деп шу шығарғандар да табылды.

	Жолай Ескелдiлер Саурық батырдан жалғыз жалайыр емес, дулаттардың да Өтеген, Қалы батырлар бастаған бiр бөлiгi түстiк бетте, Шу бойында қалатынын естiген. Ескелдiлер соны бұларға қарсы уәж ғып жеткiздi. Мұның бәрi шайқасты ұйымдастырудың жау ойламайтын тың тәсiлдерiн табу мақсатында көзделiп отыр дестi.

	– Ендеше, алшынның еркетотайы Әбiлхайырдың бүкiл Ұлы жүз – үйсiн баласына көрсеткен қыры ғой, – дегендер тағы атойлады. Ескелдi, Балпық, Қабан жырау – үшеуi осыларды ауыздықтауға көп күш жұмсады.

	Iлеге аттанатын шерiктiң қолбасысы Балпық деп бiрден ұйғарылған. Ал кiшi қолбасылар қатарына Кәшке, Жайнақ, дулат Қосай, Шора балалары Қаскелең мен Күртiбай, Қабан жыраудың iнiсi Көсембай, орақтының балауса батыры Төке сияқты өңкей жастар iрiктелдi. Ал Ескелдiнiң өзi бас болып, Тәттiбай мерген, немере ағайынды Малтабар, Құлжан батырлар, өзге де кекселер осында қалдырылды. Қолының шипасы бар бiраз сынықшылар, әрi әлгi жалайыр-бәйшегiрден шыққан тапалтақ ұста Келеудiң өзi мен шәкiрттерi тегiс Шудың осы бетiне өткiзiлiп едi. Олардың да жастау жiгiт-желеңдерi атқа өңгеруге болатын асай-мұсайларын алып, Балпық шерiгiне iлестi. Кекселерi Ескелдi тобында қалды.

	Балпық шерiгi тап жүрер қарсаңда Шудың түстiк бетiнен, әлгi Құлжа дейтiннiң зайыбы Дарабоз, Ескелдiнiң өз бәйбiшесi Ақжәмилә бастаған әйелдер атынан құрт, iрiмшiк сияқты сүттен, қымыздан, шұбаттан, жабайы ағаштар мен өсiмдiктер жемiстерiнен қатырылып, кептiрiлiп жасалған, жорық жағдайында пайдалануға ыңғайлы дәмнiң неше түрлiсi жеткiзiлдi. Мұны баршасы жақсы ырымға балады. Ол дәмнiң бәрi де Балпық жауынгерлерiнiң қоржындарына үлестiрiлдi.

	Сөйтiп, Балпық бастаған қол Хантаудың бергi еңiсi арқылы Iлеге қарай өту үшiн жүрiп кеттi. Кейiн ұзынқұлақ арқылы жеткендей Саурық батыр да жолай өз уәдесiнде тұрыпты. Әрi Хантаудың терiскей-шығысында Төле бидiң үлкен баласы Жәнбекей бұларға екi жүз сауын биенi жылқышыларымен қоса қосып берiптi.



	Бірінші кітаптың соңы.





ІІ том





ОНЫНШЫ ТАРАУ.


	Бұл Ескелдi үшiн бас жарып, көз шығарарлықтай тосын жәйт едi.

	Осы 1729-жылдың маусым айының соңында Ұлы жүз шерiктерi Шу өзенiнiң күнгейдегi еңүлкен саласы Қорағатының бойына бекiнген. Оның iшiндегi жалайыр елi де солай. Бүкiл қазақ әскерiнiң бас сардары Әбiлхайыр барша күш ру-ру бойынша жiктелiп, әрбiр бөлiктiң, жасақтың қолбасылары анықталсын деп бұйырған. Осыған орай қосымша қарбаластар туып, он екi ата жалайырдан неше жүздiк, мыңдық құралады, әрi оларға бас-көздiкке кiмдер лайық, бұдан арғы қозғалыс ретi қалай қалыптаспақ, Шу өзенiнен қашан, қалай өтемiз деген сияқты сауалдар қыспаққа алып, Ескелдi би Жылгелдiұлы, Балпық батыр Дербiсәлiұлы, Қабан (Қабылиса) жырау Асанұлы –үшеуiнiң анау-мынауға мойын бұруға мұршасы жоқ едi.

	Дәл қазiр жалайыр елi, әрi оған бiржола сiңiскен қоңсыластар өзi де көп салалы Қорағатының екi тармағы – Аспара мен Ойрандының жағалауларында. Бұл маң Ескелдiге әжептеуiр ұнаған да. Қырғыз Алатауынан құлдилай аққан, әрi биылғыдай ылғалды жылы көгi көптiктен бұл Аспара мен Ойранды әлгi қоян жылғы шұбырындыда көз ұшында бұлдырай өшкен Қаратал өзенiн, ол бастау алатын Жоңғар Алатауын еске саларлықтай. Алты алаштың барша қолыүш қиырдан қара көрсетiп, Қаратау асып, осы Шу өңiрiн бетке ала жылжығанда жалайыр елiнiң ғана пошымы алабөтен шалынатын. Ендi қалай? Орта жүз бен Кiшi жүз сарбаздары, әрi Ұлы жүз сарбаздарының басымы арттағы қалың елден қолүзiп, қару- жарақтарын күнге ойнатып, жау iздеген түрiн қоса жалақтатып, шеру тартса, жалайыр елi тайлы-таяғына дейiн қалмай, азын-аулақ мал-мүлкiн қоса бөктерiп, аумағымен тiк көтерiлген. Тiптi бұлардiкi ата жаумен шешушi айқасқа нартәуекел дескендiк емес, алыстағы атамекенге тезiрек жетпекшi бейбiт көшке көбiрек ұқсаған. Себебi, Ескелдiнiң бәйбiшесi Ақжәмилә, әлгi Құлжа дейтiн алып-ұшпаның зайыбы Дарабоз, әрi осылардың қолтығына дым бүркушi басқалар, көнекөз қариялар ел басшыларының қолқасына қол сала қиылып, Қабылан атаның өздерiне қарасты балаларын толайымен қозғауға көндiрген. Олардың басты уәжi – әне, Ташкент маңында қара қалмақ құмырсқаша құжынып, оқта-текте от қаруын дүрсiлдетiп,үрейiмiздi ұшыруда, егер бiздiң ер-азаматтардың iске татыры жауды Шу-Iле алабынан iздеп, Қаратау асса мыналар бiздi екi сөзге келтiрмей бас салады. Ескелдi, Балпық «жалайыр қолы жаппай Қаратау асып, сендердi таза тақырламайды, жарым-жартылай осында қалады» десе де жұрт наразылығы басылмады, қайта қу шөпке от тигендей одан әрi қаулады. Ақыры бұл наразылықтан да құлақ асуға лайық қауiп-қатер ұшқыны шашырап, жалайыр көсемдерi Ұлы жүз шерiктерiн басқарушы Жолбарыс хан мен Төле бидiң келiсiмiмен көпшiлiктiң райына жығылған. Әрi олардың да көңiл түкпiрлерiнде «қазақ бiткен көтерiлдi, Торғай даласындағыдай жаудың тағы бiр мәрте азуын қақсақ атамекен – Жетiсуға қарай даңғыл жол ашылмай ма» деген де бiр әлсiзүмiттiң оты жылтырады.

	Ендi, мiне, бұлар Қорағатының санап тауысқысыз көп салаларын қуалай шашыраған Ұлы жүз жасақтарының қоршауында Аспара мен Ойрандының суын iшуде.

	Уақыт сәске түстiң кезi едi. Ескелдi мен Қабан жырау шың-шың еткен дыбысы алыстан жететiн ұста дүкенi орналасқан аңғарды бетке ала қозғалған. Соңдарында жиырма шақты қосшы жiгiттер үзеңгi-құйысқандары сартылдап, әрi аттарының пысқырғаны құлақ жара өкшелей ентелеуде. Өзара әңгiмелерi үзiлмеген би мен жыраудың кейбiр сөздерi оларға да жетедi.

	– Биекем, осы сiздiң Құлжан батыр жөнiндегi дәйегiңiзге күмәнiм бар, – деп Қабан жырау салалы саусақтарымен алдыңғы өңiрiн жапқан қап-қара сақалын бiр сипап, Ескелдiге көздерiн үшкiлдендiре қарады. Жыраудың жүзiнде соңғы кездерi бiраз өзгерiс бардай, айлап-апталап ел кезетiн, әрi қонған жерлерiнде ұзақ таңға кеңiрдегiне шамадан тыс күш түсiретiн дағдысы бет сүйегiнде қырым ет қалдырмай жалаңаштап-ақ тастапты. Қапсағай денесi де солай, әбден қоңынан айрылып, жұқа сұр шапаны сояу ағашқа жабылған жабудай тiк салбырап қалған.

	– Неге, жырау аға? – деп Ескелдi оның көмекейiндегiсiн iштей долбарласа да әдейiлеп мойын бұра сұрады.

	– Ең әуелде Құлжан батыр сақайған адам, өзiнен мүшел жас, тiптi бiр жарым, не екi мүшел жас кiшi қолбасылардың айғайына бiрде көнсе де, бiрде көнбей ме деп шошимын. Мiнезi де ұрт, әрi денсаулығында да бiр кәкiр бар ма, қайдам. Сол Құлжанның мыңбасылыққа өзiнiң де иегi қышымайды, бiрақ солай екен деп тым тұқырайтпай жүзбасы, елубасы деген сияқты аздаған мәртебенi қисаң дегенiм ғой. Әжептеуiр батыр атақты арқаланған жер ортадағы адамды қанжоса қасаптың iшiне бiрден өз қолыңмен тастап жiбергенiңүлкеннiң жасын сыйлағандыққа кереғар-ау, сiрә.

	– Жырау аға, көңiл түкпiрiңiздегiнi таныдым, ол жайды өзiм де сан мәрте суға шайқап сүзгемiн, – деп Ескелдi жас балаша жүзiн алақ-жұлақ еткiзе күлкiге кенелген адамның түрiн көрсеттi. Шынында күлетiн пиғылы жоқ, тек аға тұрғыласқа көрсетер құрметтiң бiр қыры iспеттендiрiп бет- әлпетiн жылы шыраймен майша жылтыратқандағысы едi. – Сiз айтасыз Құлжан батырдың денсаулығында кәкiр бар ма деп. Ол қайдан келген кәкiр, сол жағына ой жүгiрттiңiз бе, мен де бiлмес едiм, тек Құлжан батыр онысын ашып-айырып, талай рет зар қақсады. Жаумен шайқас тiлеген iшкi тегеурiн шер-шеменге айналды, менiң қара дертiм сол, сол шер-шемендi тарқатар, қара дерттен айрылар күн қашан туады деп, құлағымыздың құртын жеп жүр емес пе? Егер ол сақа батыр қанды қасапқа кiрiп, аман шықса сол қара дерттен құлантаза айығып кетер, сол жағын анық болжағандаймын.

	– Ол уәжiңе де ден қойдым, ондай күйдiң маған да жаттығы жоқ. Тек сонда да менiң бiр тiлегiме құлақ асшы. Оның немере ағасы Малтабар батырды мыңбасылыққа мойынсұндырдың ғой. Құлжан батырды тап соның құзырына, мына кiсi сiздiң оң қолыңыз деп ұсыншы. Оны оң қолы қыла ма, жоқ, оттың ортасына сала ма, сол туысы өзi шешсiн. Егер Құлжан оттың ортасын қаласа ол жағын өз ағасынан қайтсе де сұрап алады.

	– Мынауыңыз көңiлге қонады, – деп Ескелдi келiскен раймен жүзiн сұлқ түсiрдi.

	Бұдан әрiде бұлар жалайыр iшiне бiраздан сiңiскен арғын Жантоқа мен матай Барлыбай батырды ауыздарына iлiктiрдi.

	– Өз туыстарымыз, алты арыс ортажүздiктер қоңсы қонып отыр, ендi олардан бөле-жарылуымыз қисынға келмейдi дегесiн рұқсатымды бердiм, – деп, Ескелдi бұл жайды да тез тиянақтады.

	Сарқырама өзен жағалауындағы жылжымалы ұста дүкендерi аталатын қара қожалағы мол ашық-шашық алаңқайдағы адамдардың сұлбалары шалынып, дабыр-дұбырлары қоса жеткенде Қабан жырау тағы да би назарын өзiне аударды:

	– Ана Кәшке дегенiң уыздай жас, көргенi аз. Жарайды, жаратылысы бөлек десең мыңбасылықты атқарып көрсiн, ал оның өзiнен де бозөкпе әнебiреу орақтының бесiктен белi шықпаған немесiн сол Кәшкенiң оң қолы атап, әулие тұтқаның қалай?

	– Апырау, сiз бiлмейдi екенсiз ғой, – деп Ескелдi жұлып алғандай тез жауап қайырды. – Ол орақтының балауса батыры Төкенi Кәшке өзi сұрады. Әлгi Ташкент, одан Сырдарияның арғы бетiне жалғасқан сапарда осы Төкенiң көп қасиетiн аңғардым, кiшiдей кiшiк,үлкендей байсалды, қимылға да, шешiм табуға да ұшқыр деп, тiлдiң майын тамызып қиыла өтiндi. Сосын қайтейiн, қалауың бiлсiн дедiм.

	Бұлардың беттегенi Аспара өзенiнiң жағалауы. Жоғарысында +үлкен ойыс жасап ағатын су мына тұста кең жайылып, адам мен малдың қажетiне молынан жарайтын пiшiнде. Жылжымалы ұста дүкенi дейтiн де тап осы аралықта. Тек мұндағы тiрлiк ұста дүкенiнен гөрi өрт шалған ойпаңдағы сау қалған дүниесiн қалай әкетем деп, жан ұшырған қара-құралардың қарбаласына көбiрек ұқсайды. Ұстасы қайсысы, көрiк басушысы мен балғашысы қайсысы, қылыш, найза соқтырушы сарбаздары қайсысы жан баласы ажыратып бере алмас. Бәрi бiр-бiрiмен араласып, нақтылы iстен гөрi ерсiлi-қарсылы жүрiстерi басым, бұған дейiнгi қам-қарекеттерiнен еш нәтиже шықпай дағдарысқа ұшыраған өңкей бiр шуылдақтар дерсiң. Ескелдi би мен Қабан жырау секiлдi ел басшыларының келiсiне селт еткен де ешқайсысы жоқ, әрқайсысы өз батпағына батып, «атаң өлдi» десең де мойын бұрмастай.

	– Әй, көп суарма, көп суарылған қылыштың жүзi тез кетiледi! – деп, бет-аузы қара қожалақ, сосын да сығырайған көздерi, сақал-мұрты әрең ажыратылатын талтаяқ бiреу әлдекiмге бiлгiшсiне айғайлайды.

	– Немене, қатыныңа бiлезiк соқтырып жатыр ма едiң? Жаудың мойнын қиюға жараса болды емес пе? Қарашы мұның кербездiгiн! – деген дауыс екiншi жақтан құлақ жарады.

	– Көрiк басушыны тiлдеме! Оның жазығы жоқ! Онан да ана көмiрiңе қарасаңшы! Тым мардымсыз! Анау тұтасып өскен талды аяйсыңдар ма, жақсаңдаршы әкеп! Көмiрiң молшылық болса, оның шоғы да керемет, қиямет-қайымда алла-тағалам өзi салдырған пештегi шоқтан бiр былай емес, қара темiрiңдi қыздың қызыл шашбауындай етiп бередi. Соған ақылы жетпеген, зәузатыңды... Қыздың шашбауына қол тигiзiп көрiп пе ең өзiң?

	– Ай, жарықтығым, сен маған ақиып, аларманыма ұқсама! Жебенiң ұшының құймасы бөлек болатынын мен де бiлемiн! Мына қалған-құтқан ұсақ темiрлердi де қоса iске жарату үшiн бұлардан да түйiн түйiп жатырмын, бiлемiсiң? Төрт қырлап егесем нағыз сауыт бұзардың өзi емес пе? Тақияңа тар келмес!

	Осындай өктем дауыстар әр шеттен бiр көктi тiтiркентiп, төс пен балғаның шықылын есiттiрмей де жiберетiндей. Үстi-бастары күйелеш, кәртамыстау ұсталар осылай адуын мiнез көрсетiп, өз шәкiрттерiн, кейбiр сарбаздарды нықырта күйгелектенетiнi көбiрек байқалады. Ия, қазiр әккi ұсталардың ғана iсiне қарап отыратын заман емес. Бұл жұмысқа қолының күшi барлар көптеп тартылған. Мына қара-құраның құмырсқаша құжынауы, бас-аяғы жоқ абыр-сабыр соған да байланысты едi. Әр-әр жерден жарқ-жұрқ қып-қызыл ұшқындар шашырап, жұмыстың ең бiр қызу нүктелерi қайда екенiн де нұсқайтындай.

	Би мен жырау тiптен бастырмалатып келгенде ғана бұлармен әр-әр тұстан әйнекше шытынаған кездердiң сәулесi шағылысты. Бары сол ғана. Танымады ма, жоқ қазаққа аса сүйексiңiстi емес мына жұмыс бәрiн есеңгiретiп жiберген бе, бас көтерiп, мына ел басшыларымен арқа-жарқа бола қоярлықтай ешқайсысы көрiнбедi. Сосын Ескелдiнiң өзi айғайлады:

	– Әй, жандарым, мына Арқа жақтан атақты Дархан ұста шәкiрттерi келдi деп едi, олар қайсыларың?

	Сонда ғана көп iшiнен тапалтақ бiреу табаны тайғанақтағандай шайқала басып, жарым-жартылай күйелеш бетiн «менi танып алшы» дегендей кесе көлденең тоса берi жылжыды. Оны көрiп, тағы бес-алтау өз топтарынан бөлiнiп, би мен жырауды таңырқаған көздерiмен нысанаға ала олар да берi iлбiдi. Амандық-саулықтан соң Ескелдi сұрағын қайталады? Жаңағы алғашқы тапалтақ езуiн кере күлгенде аузының қызыл етi көрiнiп, күйелеш бетiнде күннiң сәулесi ойнады.

	– «Ауылдағы қыздың аузы сасық» қой. Ондай тiлiмен бидай қуырған сусылдақтар өзiмiзде де аяқ алып жүргiзбейдi. «Алыстан арбалағанша жақыннан дорбала» деген. Тентiреген арғынның сол бiр сандуғаштарын мұнда әкеп сайратқанша өз iшiмiздегi қолының ебi барларға неге сұрау салмағансыздар? Ол арғындарың келдi, тiсi шыққан балаға тамақты шайнап бергендей ақылдымсынып, аруағын асырғансып кеттi. Олардың шайнап бергенiнен бiзге шайнам ақыл қосылса бұйырмасын.

	– Ау, мына сөзiңiзге жол болсын! Өзiмiздегi қолының ебi барларға, ұсталарға сұрау салмай жатырмыз ба? Көзден қақас қалғанын көрсеңiз жетектеп әкеп, қосынға неге қоспайсыз? – деп Ескелдi шамданды.

	– Бiразын әкеп қостым ғой, олар осында. Ендi Қабан жырау шарт кеттi:

	– Тұрғыласым, байқаймын, жас жағынан менiмен шендессiң. Сен екеумiздiң ақыл тоқтатар уақытымыз әлдеқашан туған. Қазiр арғын да, жалайыр да жоқ, бәрiмiз бiр атаның баласымыз, ала қойды бөле қырыққанды доғарыңдар деп қанша қақсадық осы! Бұл төңiректе әзiл-қалжыңға да орын жоқ. Тентiреген арғындар дейсiң? Сөзге абай болу деген қайда? Ол келгендер

	Дархан ұстаның қара темiрге жан бiтiрген шәкiрттерi. Ал Дархан ұста дегенiң кiм? Ол атағы жер жарған Қанжығалы Бөгенбай батыр Ақша баласының Сарыарқаны, Қаратау бойын, Мұғалжар тауын кезiп жүрiп тапқан ең iрi олжасы, сом алтыны. Сен оған мұрын шүйiрме! Дархан ұста мiне, екi жыл бойы анау Арқадағы Ұлытау атты қасиеттi мекенде қазақ жiгiттерiне темiр қаздырып, оның жасығынан асылын айырып, екеуiн бiрдей кәдеге жаратуда. Жасығынан сауыт тоқыса, асылынан қылыш пен найзаның ұшын соқтыруда. Бұл ұсталық өнер бiз бiлмейтiн ескi замандарда аталарымыздың төл тумасы сияқтыүйреншiктi кәсiбi болғанға да ұқсайды. Сол арғы аталарымыздан қалған пештердi амалын тауып, қайта қалыптап, тас пен темiрдi қурайша маздатып жағып, болатын ажыратып, оны бөлек қорытуда. Сауыт бұзарың содан шығуда. Мiне, соған амалы жеттi Дархан ұстаның. Ал Қанжығалы Бөгенбай оны неге әулием етпесiн? Сендер сөйте алсаңдар қайда жүрсiңдер?

	Қабан жыраудың бұл сөздерiн алғашқы тапалтақтан кейiн жеткен бес- алтау да тыңдауда едi. Сiрә, олар да осы тапалтақтың пiкiрiне қосылатын сияқты, тек бұл ендi не жауап қайырар екен десiп, бәрi соның бет пошымын көз қырларына алды. Тапалтақ та аса жасықтан емес екен, бұл алғашқыда ел басшыларын шапқа түрткенде өзiнiң iшкi қауқарын есепке алса керек.

	– Бiз де қарап жатқамыз жоқ, осыдан бiр апта бұрын Балпық батыр өзi бас болып келiп, жасаған дүниелерiмiздi сарбаздарына бiздiң көз алдымызда сынатты. Жаман атаған жоқ, жақсы атады. Сiздер де бiзге ерiп, өз көздерiңiзбен көрсеңiздер игi едi. – Ескелдi мен Қабан жырау аттарынан аунап түскенше тапалтақ ұста сөзiн жалғастырыпүлгердi. – Қазiр Қанжығалы Бөгенбайдың сөзi сөз екенiн бiлемiз. Үш жүздiң бас сардары Әбiлхайыр оны өзiнiң оң қолы еткенiн естiдiк. «Соқыр көргенiнен жазбайды» деген. Олар да өздерiнiң көргенiн ғана мансұқтайды ғой. Сөйтiп, жақсы лебiз атаулының бәрi соққан желмен бiрге бiр жаққа қарай ауа толқып кетпесе екен дегенiм ғой. Бiреуге үйiп-төгiп, екiншi бiреудi жалаңаштап тастау да сiздер сияқты ел көсемдерiне жарасымды қылық емес-ау.

	Би мен жырау бұл жолы оның желдiрмесiн жауапсыз қалдырды. Аттарының тiзгiнiн қосшыларына тастап, қара қожалақтардың iшiн жаяу аралаған екеу алғашқыда көп нәрсеге көздерiүйрене алмай, ара-тұра сүрiне- қабына, көрмеген жердiң ой-шұқырына кезiккендей күй кештi. Байқайды, мұнда ұсталар мен қару соқтырушы сарбаздар шынында аралас-құралас екен. Ұстаның соққанын қанағат тұтпай, алдаспан, не қанжардың жүзi, найзаның ұшы сияқтыларды одан әрмен жетiлдiрiп, мықшыңдап жатқандар да бар. Әсiресе, жебенiң ұшын жасаушылар жағы көп екен. Түймедей нәрсенi саусақтарының ұшында ойнатып, қырлап, қорамсаларын сонымен толтырмаққа жанталасқандардың бас-аяғы жоқ. Олардың бiразы шөптесiн саздауытқа көсiле жайғасып, шұқшиып, әлдекiмдер аяғын басып кетсе де бас көтерiп қарар еместей. Мұндайлық би мен жырауүшiн алабөтен құбылыс, себебi, бұлардың төбелерi шалынса-ақ баршасы жамыраса орындарынан тұрады, қошемет сөздер айтады, не мұңын шағады. Ал мыналар керiсiнше, кiм көрiнгенге мұң шағып, көздiң жасын бұлағанша жауда кеткен кегiңдi бiлектiң күшi, найзаның ұшымен қайтар дескендей жапатармағай ырғақты тiрлiкке көшкен. Бұл көрiнiстен Ескелдiнiң кеудесiн жылы ағын кернедi. Жаңа өзiнiң тапалтақ ұстаға шытынай мiнез көрсеткенiне ендi аз-маз өкiндi де.

	Ия, «басқа түссе баспақшыл» деген. Екi талай күнде көптiң жiгерiн оятсаң кәсiптiң алуан түрiне шырақ жаққан хас өнерпаздарүйiр-үйiрiмен табылады-ау. Тапалтақ ұстаның тiлiн тiкенек етiп, бұларға қадайтын да жөнi бар, мыналардың бәрi сол Дархан ұстаның шәкiрттерi келiп-кеткесiн ғана дүр сiлкiнiп, қолдарына балға мен көрiк ұстағандар емес шығар, бiле бiлсең бұлардың денi сонау Қаратаудың күнгейi, Бадам өзенiнiң бойында-ақ Балпық батырдың басшылығымен ұйымдастырылған шаруа. Одан берiде мына жылжыған көшпен бiрге бұл өнер ошағы да оннан-мұнда қоныс ауыстырып келедi.

	Ескелдi мен Қабан жырау кең жайылған, опыр-топыры мол қара қожалақтар патшалығын аралай жүрiп, көп нәрсенi өз көздерiмен алғаш рет көрдi. Әр жерде үлкен шойын қазандарда су қайнатылуда едi, би мен жырау онда ас пiсiрiлiп жатыр ма деп те ойлаған, бақса басқа екен.

	– Мiне, қараңыздаршы, – деп тапалтақ ұста сол қазандардың бiреуiн нұсқағанда бұл екеуi бар ынталарымен солай құлады. – Бұл қазанда оқ-дәрiге қосылатын ақ сор алыну үшiн топырақ қайнатылуда. Ол топырақты табудың да өзiндiк әуселесi бастан асады. Мен ол жағын өзiмнiң әкемненүйренiп едiм. Қазақтың атамекенi толған ескi қыстаулардың, қорғандардың, тiптi қалмаққорғандардың орны емес пе? Солардан ескi қи немесе топырақ жинаймыз. Оның да кез-келгенiн емес, отқа салсаң сатыр-сұтыр етiп, тасырлап жанатынын ғана. Соны қазанда ұзақ қайнатамыз. Соңынан қи қайнатсақ қидың, топырақ қайнатсақ топырақтың қалдығы қазанның түбiнде шөгiп қалады да, сап-сары суы бетiнде iркiледi. Мiне, сол сары суды жұқа киiз арқылы сүзiп аламыз да басқа таза қазанда қайнатамыз. Одан тағы басқа қазанға толтыра құйып, бетiн жиi тоқылған шимен мұқияттап жабамыз. Ол шидiң бiрнеше жерiнен төртбұрыштап тесiк жасаймыз. Мiне, сол шиге ақ сор өзi жабысып қалады. Қалған суды өстiп, жетi рет қайнатып, жетi рет ақ сорын сорып аламыз. Бұл да оңай шаруа емес, ағайындар. Сосын сол ақ сорды шойын қазанға салып, күнi бойы отырып таспен үгiтемiз. Ақ ұнтақты сөйтiп аламыз.

	Бұдан кейiн тапалтақ ұста талдан көмiр жасап, Ташкент, Бұхара, Самарқан сияқты қалалардан келген күкiртке сол көмiр мен ақ сорды қосып, араластыратындарын да тәптiштей баяндады. Өйтетiнi ол мына ел басшыларының оқ-дәрi жасау жөнiндегi бiлiктерiнiң шамалы екендiгiн қырағы көзбен байқаған едi.

	– Бұл оқ-дәрi қосындысын алуға Балпық батырдан гөрi әлгi Тәттiбай мерген деген көп бас-көздiк етуде. Көп жiгiттерiн көмекшiлiкке берiп, осыданүш-төрт күн бұрын ғана бiраз оқ-дәрi әкетiп, жұмырына жұқ барғандай болғасын ғана аздап саябырсыды. Сiздер науқанның соңғы жағында ғана келiп тұрсыздар, – деп тапалтақ ұста сөзiн одан әрi жалғастырды.

	Жалайыр қолы мыңдыққа, жүздiкке бөлiнгенде Тәттiбай өзi тiмiскiленiп жүрiп, алабөтен мергендер шоғырын құрған. «Қалаған адамын алсын, қолын қақпаңдар» деп, Балпық батыр әр ру басыларына өзi бұйрық таратып, Тәттiбай мергеннiң iсiне жасыл көше ашқан. Мерген несiмен мерген, бүркiттiң көзiндей өткiр көзiмен ғана емес, қолындағы өзiне сай қаруымен мерген. Әсiресе, күлдiрмамай мылтығын Тәттiбай ең бiр қасиеттi дүние деп санайды. Оған қоса садақ пен сұр жебелердiң алысқа атылатын түрлерiн. Тапалтақ ұстаның баянынан Ескелдi мен Қабан жырау мынаны да ұқты. Алыстан атуүшiн жебеге темiр, не қайыңның безiн ұштап бекiту аз. Бұл мақсатқа кәдiмгi шақпақ тас та жарай бередi екен. Тек қалай болса солай емес, оған құдайдың өзi берген бiтiмiне қайшы келмей табиғи бағытта өңдеп, қырлап, ұштап бекiтсең ғана жаудың кеудесiн тесуге жарайды.

	Соғыстың, қандай да бiр нақтылы шайқастың қалай өрбитiнiн, қаншаға созылатынын кiм болжапты? Егер науқан ұзаққа шапса қорамсадағы қорың таусылатын күн де туады, мiне, сондайда әрбiр сарбаз өзi жамбастаған жердiң қойны-қонышынан шақпақ тастарды тауып, одан жебенiң ұшын өз қолымен жасаса несi айып? Тек олүшiн мына ұсталардан аз ғана дәрiс тыңдаса жеткiлiктi.

	Би мен жырау әлi де аралай жүрiп, сынық таға,үзеңгi сияқтыларды да жебенiң ұшына айналдырып жатқандарды көрдi. «Апырау, шайқас үстiнде темiр үзеңгiнiң өз орны бар ғой, ол жауды серiпкенде табан тiрейтiнiң емес пе» дегенге «бәрiбiр ол темiр оққа жете алмайды, алүзеңгiлiкке өгiз терiсiнен жасалған екi-үш қабат жалпақ қайыс та жарайды» деп жауап қайырысты.

	Ең соңында ғана Ескелдi мен Қабан жыраудың бұл тапалтақ ұстаның өз басы жөнiнде ақпар алуға аңсарлары ауды:

	– Атым Келеу, осы жалайырдың Бәйшегiр атасынанмын. Әкем емес, әкемнiң әкесi жоғалған мал iздеп, жапан түзде табан тоздырып жүрiп, құрулы ұстаға кездесiптi. Ошақ, төс, балғаның неше түрi, қышқаш, көрiк – бәрi дап- дайын дейдi. Тiптi ошақтағы қоламтаға дейiн аса суымаған, көрiктi басып жiбергенде оттың тiлi сумаң етiптi. Бұрын мұндайды кәсiп етпегенүлкен әкем сол жерде кенет тұлабойынан әлдеқандай тербелiстi сезсе керек. Екi бiлегiндегi қан жүгiрiсi де бiр түрлi дейдi. Сонымен қойшы, сол жердеүлкен әкеме ұсталық өнер дарыпты. Бұл да бақсының жыны сияқты ғой, қонатын адамына ғана қонады. Содан ол өнер менiң әкеме ауысып, одан соң мiне менi де жатсынбады.

	Би мен жырау мұны естiгенде әжептәуiр уақыт тiлдерi байланды. Мұны байқаған Келеу ұста бұл әңгiмесiне тағы бiр тұздық қосты.

	– Үлкен әкемнiң ұсталық өнерiнiң қаншалықты екенiне бiр мысал. Егер ол түз жортып жүрiп, бала-шағалы, жоқ-жiтiктеу бiрүйге кездесiп, оның сынық қазанын көрсе ұста дүкенiн керексiнбей-ақ жанынан тастамайтын iстiк темiрмен сол сынықты бойлай сызып өтедi екен. Сонда қазанның сынығы өзiнен-өзi бiтiп кетедi екен. Тыңдасаңыздар, өз әкемнiң ұсталығынан бiр мысалды қоса қыстырайын. Әкемнiң азын-аулақ жылқысын әлдi-ауқаттылау бiреудiң итаршылары қуып кетiптi. Әкем артынан барса оныңүйiнде бiр ұста сынық қазанды жамап жатыр екен. Әкем жақындағанда оның қолы қалтырап, балғасы түсiп кете берiптi. Сосын әкем сынық қазанды жұлып алып, табанда жөндеп берiптi. Мұны үй иелерi де көрiп отырса керек. Әкемнiң тегiн адам емес екенiн сезiп, барымталаған жылқыны сөзге келмей қайтарыпты.

	Би мен жырау бұл Бәйшегiр Келеу ұстаның әлгiндегi Дархан ұста шәкiрттерi хақындағы ғайбат сөздерiн ендi ғана түсiнiстiкпен қабылдағандай.

	Ал қайыстан қорғасын өзектi қамшы өрген, басқа да ер-әбзелдер құрастырушы iсмерлер бұл қара қожалақтардан небәрi таяқ тастамдай ғана екiншi алаңқайда. Олардың мыналарға тым жақын орналасуының да өз есебi бар. Себебi, олар осы ұсталардан қалған әртүрлi қалдықтарды көптеп пайдаланады екен, әрi қару-жарақ, ер-тұрманға тапсырыс берген сарбаздардың, қолбасылардың бұлардың бәрiн бiр ортадан табуына да ыңғайлы.

	Ескелдiлер ендi сол өрiмшi, ершi, етiкшiлерге қарай өтуүшiн мыналардың арасынан аяқтарын тезiрек басып, екi аралықтағы ашық алаңқайға шыққан сәтте Қабан жырау сәл ырғатыла бөгелдi:

	– Шiркiн, «ел iшi алтын кенiш» қой.

	– Рас айтасыз, жырау аға! Қазақты анаусың-мынаусың, ала қойды бөле қырқасың деп жазғырғанда аузымыз аузымызға жұқпайды. Айып етпеңiз, жырау аға, iштегi күйiктiң тепкiнi сияқты мақамым ғой. Ал мен ойлаймын, пәленiң бәрi қалың қазақта емес, солардың былай басын бiрiктiрiп, iштегi алтын кенiшiн ырысқа айналдыруда мына бiздердiң, бiзден де өресi биiк ел басшыларының, серкелердiң оралымсыздығы, бойкүйездiгi сияқтыларда ма деймiн.

	– Бұған бiр-бiрiн етектен тартатын қаскөйлiк, iштарлық атаулыларды қос.

	– Ия, ия, қостым оны да! – Ескелдi осылай бас шұлғыды да аға әрiптеске бұрыла қарап едi, оның қырым етсiз бет сүйегi бұрынғысынан да шодырайып кеткендей көрiндi. Ерiндерi де жымқырулы сияқты. Себебi, алдыңғы өңiрiн жапқан қап-қара сақалы ортан белiнен сына алға қарай иiлiңкiрептi.

	Ескелдiнiң Қабан жыраудан бойы биiк едi. Кескен теректей денесiн одан әрмен тiк ұстап бұл ендi өз ойымен кеткенге ұқсады. Бiрақ мұндай ойлар осы шұбырынды заманында бұларды осымен нешiншi мәрте шырмады десеңшi. Қайта айналып соға беретiн ескi аурудай әбден запыс еткен iшкi мехнат. Бұлар осылайүнсiз жиырма-отыз қадам жасаса өзiндiк әлек-шәлегi арттағылардан кем емес екiншi бiр қауым – ершiлер, өрiмшiлер әулетiне де соқтығысар едi. Бiрақ олай болмады, темiршiлер күйелеш еткен алаңқайдан әрiде қалған қосшылардың бiреуi жаяу-жалпылап, сүрiне-қабына жеттi. Мұның жаяулайтыны бұл осы ұсталар орналасқан алаңқайды қақ жарып өтсе керек.

	– Би аға! Жырау аға! Алтын Жәкемнен, Жолбарыс ханнан кiсiлер келдi.

	Сiздермен оңаша дидарласпақшы.

	Бұлар ендi темiршiлердi айнала өтiп, солай қарай жан ұшырды. Тек қанша асыққанмен жаяу жүруге аса кәсiпқой емес қазақтардың дағдысымен аяқтарын серпе тастай алмай әлтек-тәлтек басып, жүрiс өнiмдiлiгiне жете алмады. Тас па, түбiр ме, жер қыртысының әрбiр бұдыры тап осы екеуiнiң аяқтарын әдейiлеп аңдып тұрып, қағып өтетiндей би мен жырау осы екi ортада қиралаңдап, бiрнеше рет құлап та түсе жаздады.

	Төле бидiң жiбергенi Тұрсынбай, Құттыбай деген батырлар едi. Дулаттың төрт атасының төрт бәйтерегi – Өтеген, Қойгелдi, Сәмен, Рысбек сынды марғасқалардан соң ұлы бидiң ең үлкен арқа тұтары осылар едi. Мiне, осындай құлжаның асығындай екеудi мынадай күнде атшабарлыққа мойынсұндыруына қарап, ұлы би, Жолбарыс хан жолдаған сәлемнiң оңай- оспақтан емес екенiн түйсiнiстi.

	Бұлар ең алдымен қазақ әскерiнiң бас сардары Әбiлхайырдың төңiрегiндегi кейбiр жаңалықтарды жеткiздi. Бiрiншiсi мынау: жалпы қазақ күшi осылай жылжығанда Үлкен орда атанған ұлы хан Болаттың ордасы да осылай қарайғы бағдармен қозғалған. Ал Кiшi орда атанған Әбiлхайырдың ордасы әмсе онымен жаптас жүретiн. Әлдеқалай төтенше жағдайлардың төбесi қылтиғанда ұлы хан мен бас сардардың тез табысып, ортақ шешiмге келуiнiң қажеттiгi оларды осындай жұптастыққа итермелеген. Мiне, қазiр сол Үлкен орда мен Кiшi орда ендiгi бетте Хантауды бетке алмақшы, шұғыл хабар жеткiзбек күнде баршасы оларды сол жақтан iздесiн дегендiк едi. Екiншi әкелген жаңалықтары – Болат хан шұбырынды заманға дейiнгi тұғырына қайта мiнгендей өз төңiрегiне исi қазақтың ең басты би-шешендерi мен көсемдерiн қайта топтастырыпты. Мысалы, бұған дейiн Ұлы жүз қолына басшылық жасайды деген Жолбарыс хан мен Төле би сол Болат ханның қасына алыныпты. Орта жүздегi Қаз дауысты Қазыбек пен Кiшi жүздегi Ақсуат билер де солай.

	Шу өңiрiне үлкен әскер шоғырын ерте келген Орта жүздiң ханы Сәмеке қолбасылықты басқаға тапсырып, Болат ханның ордасына сонау Қаратаудың терiскей бетiндегi жолда-ақ сiңiсiпүлгерiптi. Бұл Сәмеке хан да Тәуке ханның баласы, Болат ханға шешелерi бөлек болғанмен әке жағынан туған iнi. Әншейiнде бiр-бiрiменүнемi қырғиқабақ бұл ағайынды екеудi ойда жоқта ауыз жаластырған ел қамы атты ортақ мүдде дескендер де көптеп табылыпты. Болат ханның қасына алған тағы бiр адамы Орта жүз биi Шақшақ Жәнiбек Қошқарұлы. Бұл өзi қатардағы көп қазақ билерiнiң бiрi емес, қара қылды қақ жарған әдiл, майталман шешен, батырлығы, қолбасылығы қоса бар, қысылғанда ақыл тапқыш жүйрiктiгi де сан аңызға арқау болған бөлек бiтiмдi жан едi.

	Қамыстың басы майда, түбi сайда,

	Жәнiбек Шақшақұлы болат найза,

	Алдыңнан су, артыңнан жау қысқанда

	Ер жiгiттiң ерлiгi осындайда!

	– деп бидiң замандасы Тәтiқара ақын бұдан көп жылдар кейiн Қытаймен екi арадағы қақтығыс кезiнде оны өлеңге де қосқан. Жалғыз бұл емес, Шақшақ Жәнiбектiң Орта жүздегi арғын, қыпшақ, уақ, керей, атығай- қарауыл сияқты елдерде де шырғасы мықты едi. Ұлы хан Болат оны өз ордасына алдырғанда осындай қасиеттерiн ескергенi күмәнсiз. Болат ханныңүлкен ұлы бұл күнде жасы отызға таяған, сергек ойлы Әбiлмәмбет те осы топқа қосылды. Бұлардың сыртында да ұлы ханға кеңесшi, не оның қабағын баққан, әр қиырдан келiп, ұлы хан мен бас сардардың сүзгiсiнен өткен, немесе осындағы серкелердiң ұсынысы арқылы мақұлданған тон- жағалары әрқилы, алуан пiшiндi адамдар бар едi.

	Тұрсынбай мен Құттыбай әкелген үшiншi жаңалық: О баста бүкiл қазақ қолының бас сардары Әбiлхайыр атанса оның оң қолы ретiнде Қанжығалы Бөгенбай батыр Ақша ұлы iрiктелген.Мiне, ендi ұлы хан Болаттың төңiрегiндегiдей құбылыс мұнда да орын алыпты. Бөгенбайдың қатары, яғни Әбiлхайырдан кейiнгi бүкiлүш жүздiң жасағынаүкiмi жүретiн екiншi саптағы қолбасылар қатары да толықтырылыпты. Олардың iшiнде Барақ сұлтан Тұрсынхан ұлы, Ұлы жүзден Шапырашты Наурызбай батыр, ошақты Саңырық батыр, албан Хангелдi батыр, Шапырашты Сатай батыр, Кiшi жүзден қарт Есет батыр бар екен. Бұл жерде Шапырашты Сатай батыр қарамағындаүлкен күш барын ескертiп, алғашқыда ондай мәртебеден тартыншақтапты да. Бас сардардың қасында ақылгөйсiгеннен гөрi сол өз қарамағымдағы әскермен бiрге шайқасқа кiргенiм әлдеқайда оңды iс емес пе деп өзеурептi. Алайда, Әбiлхайыр мен Қанжығалы Бөгенбай бастаған ақылдастар тобы өз шешiмдерiн өзгертуге жоқтығын бiлдiргесiн ғана ол жөнге көнiп, өз әскерiн немересi, жас сұрперен Бөлек батырға тапсырыпты.

	Бұл жердегi ең қызығы сол – әлгi атышулы Батыр сұлтан да осы топқа кiрдi. Ия, ия, тап сол, әлгi Есiм ханның бесiншi ұрпағы саналатын Батыр сұлтан, әз Тәукенiң заңды мұрагерi Қайып ханның баласы Батыр сұлтан. Ия, былтыр ғана Әбiлхайыр ханның, сондай-ақ өзбек бектерi Ешмұхамед би мен Жұмағали аталық сияқтылардың көмегiмен Хиуа ханының тағына қонжиған, алайда ашықауызданып, жоңғар-ойраттар жөнiндегi солқылдақ саясатын көйкитемiн деп, аталмыш өзбек бектерiнiң кәрiне ұшырап, ақыры өз еркiмен Ақ-Шейх сарайынан қашып шыққан Батыр сұлтан. Ол кезде Әбiлхайырдың да өзiне күйеу бала есептi бұл Батыр сұлтанға өкпесi қара қазандай едi, алайда одан бергi бiр жылдай уақыттың iшiнде оған өркөкiрек хан қалай жұмсарыпүлгердi, әрi мұны өз маңындағы кеңесшi қолбасылар тобына қосқанда ненi көздедi, бұл жағы әрине, жұмбақ. Ақылды да, айлакер Әбiлхайыр әлдебiр сәтсiздiк жағдайында құрбандыққа шалуға ыңғайлы, өзiүшiн илеуi жұмсақ адам керек деп түйдi ме екен? Ия, Әбiлхайырдың кейiнгi ұрпақүшiн ашылмай қалған көп сырының бiрi осы едi. Хош, сонымен Батыр сұлтан Қайып хан баласы да Әбiлхайырдың жеке құзырында.

	Бұған жалғас Орта жүз қолының бас тiзгiнiн ұстаушы Қаракерей Қабанбай батыр, Кiшi жүз қолының иесi Тайлақ батыр екендiгi туралы бұрыннан бар сыбыс та осы жолы толық расталды. Бұл жерде тек Ұлы жүз қолына қатысты мәселенiң басы ашық қалып едi. Тұрсынбай мен Құттыбай ол жөнiнде де жұртты көп дiлгiрткен жоқ, Ұлы жүз қолының бас сардарлығына әйгiлi Саурық батыр Қайдауыл ұлының тағайындалғанын да таңқ еткiзiстi. Бұл шешiм Жолбарыс хан мен Төле бидiң ұлы хан Болаттың құзырына әкетiлуiне орай ғана тумаған. Ең алдымен бұл кексе батырдың Торғай даласындағы, Бұланты, Бөлентi өзендерiнiң жағалауларындағы шайқастардың от-жалынынан шыққандығы оның өстiп күрт мәртебесiнiң өсуiне ықпал етсе керек. Сiрә, Әбiлхайырдың бiр қасиетi қай батырды да қырық жыл бұрынғы ерлiктерiүшiн емес, ең соңғы, әлi ыстық-суығы басылмаған iс-әрекеттерiне қарап бағалауға көп көңiл бөледi екен.

	Ал дулаттың екi батыры әкелгендердiң ең соңғысы жаңалық емес, орындалуы қатаң талап етiлетiн нақтылы бұйрық.Ұлы жүз қолының жаңа сардары Саурық батырдың аузымен айтылған, әрi осы маңда әлi де ара-тұра қара көрсетiп жүрген Жолбарыс хан мен Төле бидiң бас шұлғуы жағдайында жарияланған бұйрық. Бұл бойынша жалайыр қолы алдағыүш тәулiктiң iшiнде Шу өзенiнен терiскейге өтiп, Кiндiктас тауының Шу жақтағы сiлемдерiнiң бiрiне сарбаздар мен мiнiс аттары шөлiркемейтiндей, ашырқамайтындай халде бекiнiпүлгеруi шарт. Қалмақтармен бiрден соғысқа барудың қажетi шамалы, мүмкiндiгiнше олардан жалтара тұрған жөн, жау өзi кеп қақтығысқан күнде ғана «алла» деп ұрандап, шайқасуға болады. Бұның бәрi тек жалайыр қолбасыларының мұқият ойластыруы, жер жағдайын қатаң ескеруi нәтижесiнде ғана жүзеге асуы тиiс. Бұл Саурықтың өзiнiң ойлап тапқаны емес,үш жүздiң бүкiл әскерiнiң бас қолбасысы Әбiлхайыр ханның жарлықтарын орындау мақсатынан туындайтын шара. Мұндай шаралар әрқилы дәрежеде Ұлы жүздiң басқа да буындарынан құрылған жасақтарға да қатысты болса керек.

	Мұны естiгенде Ескелдi «Ия, ұлы сүргiн басталды» деп, iштей ауыр тыныс алды. Ол сол жерде Тұрсынбай мен Құттыбайдың көз алдында соңына ерген қосшы жiгiттердi бiрден, екiден бiрнеше бөлiкке бөлдi де саусақпен санап отырып, бiрнеше тарапқа ұшырды. Ойрандының өрiнде әскер жаттығуын өткiзiп жатқан Балпыққа, Малтабарға, Кәшкеге, Тәттiбай мергенге, Жайнаққа, Қосайға, басқа да батырлар мен ел, ру басыларына бүгiн кештен қалмай осы Ескелдiүй тiккен орыннан табылсын деп, бұл да өз тарапынан хабар таратты. Сөйттi де өзi де сол бала-шағасы қалған пұшпаққа қарай жөнеп бердi. Тұрсынбай мен Құттыбай бұл күнi қайтқан жоқ, сiрә, жалайыр елiнiң жай-күйiн, алғашқы қамын өз көздерiңмен көре келiңдер деген жоғары мәртебелiлердiң тапсырмаларын қоса арқалай келсе керек.

	Сол күнi кеште түстiктен терiскейге қарай құлап ағатын Аспараның күншығыс жақ жағалауы құмырсқаша құжынады. Ескелдi жалайыр мен бұларға сiңiскен қоңсыластар iшiндегi рубасылар мен батырларды шақырса сол шақыруды естiген жақын маңдағы киiз туырлықты қазақтар тайлы- таяғымен олардан бұрын лақ еттi. Мұнда жiгiт-желеңдерден гөрi кимешек киген, жаулық тартқан әйелдер, кемпiр-сампырлар мен сақалдары шошаңдаған шалдар жағы басым ба деп те ойлайсың. Тiптi шырқырай жылаған емшектегi балалардың да даусы оннан-мұннан шығып, құлақ тұндырады. Кемпiрлер мен кексе қатындар түбi түскен шелектей қаңғырлап, бiр-бiрiн жазғыра айғайласады. Бет жыртыса дуылдасып, аспанды қақыратып жерге түсiрердей пәрменмен бiрден бiрге өршiп бара жатқандай да әсер етедi. Ал бұларға Ескелдi шақыртқан адамдар қосылғанда айнала тiптен теңiздей толқыды. Ендi қайтсiн, себебi батырлар мен рубасылардың ешқайсысы жалғыз-жарымдап келген жоқ. Мысалы, бiр Балпақтың өзi жүз қаралы адаммен жеттi. Бұлар және жай адамдар емес-тұғын. Мысалы, Балпықтың өзi бүкiл жалайыр қолының Ескелдiден кейiнгi екiншi қолбасысы саналса ал мыналар сол елдiң әр буынынан шыққан кiшi қолбасылар. Мыңбасы, жүзбасы, елубасы деген сияқтылар. Әрi бiразының кеңесшi, атқосшы дегендерi және бар. Балпықтың оларды түгел ертуiнде де өзгелерүшiн пәлендей құпия емес бiр есеп бар. Мана Ескелдi жiберген хабаршыдан Тұрсынбай мен Құттыбай әкелген сәлем-сауқаттардың бәрiн миына сiңiрген жас сардар ендiгi жайдың бәрiн мына әр атадан шыққан кiшi қолбасылар өз құлақтарымен естiсiн дегендегiсi едi. Себебi, ендiгi жайлар да оңай-оспақтан болмауға тиiс. Ұлы жүз қолына Қайдауыл баласы Саурық батырдың тағайындалуының өзiнен-ақ көп мәселе тонын айналдырып кигендей көрiнген. Әрi бұған дейiнгi Әбiлхайырдың өз атынан жолданған бұйрық та әлi жүзеге асырылып болған жоқ. Себебi, жалайыр iшiнде құрылған мыңдықтар мен жүздiктердiң кейбiреулерiнiң қолбасыларын анықтауға қазаққа тән кейбiр ырың-жырыңдар кезмайыс келген. Мiне, Балпық бүгiн Ескелдi, Қабан жырау, басқа да елбасыларының төрт көзi түгелде сол мәселенi түбегейлi ойластырып, соңғы тоқтамын айтпақ. Сосын да мына жүз қаралының ере жүргенi абзал ғой.

	Басқалар да солай. Жалайырдың үлкен руларының бiрi қалпенiң екi-үш би-шешенi, әрi күшiк Жолбарыс би, Малтабар батыр, Кәшке, Тәттiбай мерген, басқалар да өздерiндегi шешiлуi қиын түйiндердiң мәнiн баршасының ой елегiнен бiр өткiзiп алып, белгiлi бiр байламға аяқ тiреуүшiн керек адамдарын атқосшыларымен қоса қотарып әкелген.

	Мұның сыртында Балпық, Кәшке сияқты жастары бар, күшiк Жолбарыс би, Тәттiбай мерген сияқты кекселерi бар, әйтеуiр солар құралпылас жалайырдың естиярлары өз бастарына орнаған алай-түлей дауылмен де айқаса бастаған. Ол дауыл әрине, Үлкен орда, Кiшi орда атты екi ұяда орын алған соңғы жаңалықтарға байланысты. Жақсы, Болат хат айналасы бiршама сенiм ұялатады, себебi, оның негiзi сонау Ордабасыда қаланып, шымы бекiтiлген, ал Әбiлхайыр айналасы әр жақтың бас бiлмес асауларынан құралған, мынадай алай-түлей заманда тастүйiн шымыр шыға ала ма? Жоқ, әрқайсысы бiр-бiр құдай, ақ езу болысып, қалың әскердi серкесi жоқ қойға ұқсата ма? Жоқ, Әбiлхайыр жауынгер алшын елiнiң сайыпқыраны, әрi өзi құрышша шыныққан тегеурiндi басшы деушi едi, оларды бiр арнада тоғыстырып, баршасының бедел-абырой, ұйымдастырушылық қабiлет, соғыс өнерiне жетiктiк, тапқырлық, өрiстi ақыл-ой сияқты қасиеттерiн сарқа пайдалануға күш-қуаты жетер, бәлкiм. Ия, жетсе жетер, әрi сонау Ордабасыда әрбiр ел көсемi, сан тараптан жиылған ең белгiлi сақа қолбасылар алдағы шайқасүстiнде өздерiнiң және өздерi ертiп келер барша сарбаздардың бас сардар Әбiлхайырға сөзсiз бағынатыны хақында алла атымен ант бердi емес пе?

	Үлкен орда, Кiшi орда иелерiне байланысты осындай үмiт, күдiкпен сабақтаса Балпық батырдың көкiрегiне Ұлы жүз қолының бас қолбасысына орай да әртүрлi қиял, сезiм ұялаған. Ендi қайтсiн, жасыратыны жоқ, Саурық батырдың есiмi мұның жанына бiр түрлi жылы тиген. Сонау Торғай даласындағы соғыста оны алғаш көргенмен қарт қолбасының түр-түсi ертеден таныс жанның қияпатындай-ақ мұның iш қуысына бiрден орныққан. Әрi сол соғысүстiндегi бұларға жасаған қамқорлығы, мысалы, аз ғана адаммен жау қоршауында қалған Жайнақ батырды тез арнайы жасақ жұмсап, құтқаруы Балпықтың тұлабойындағы сол ылтипатын одан әрi маздатқан. Мiне, ендi сол Саурық бұларға тiкелей басшылық жасамақшы. «Бұл бүкiл қазаққа ортақ бас сардар Әбiлхайырдың мен таныған ең алғашқы дұрыс шешiмi, әрдайым осындайлыққа жазсын» деп түйдi Балпық.

	Өзiнiң Саурықпен туыстық iлiктестiгiн де ұмытқан жоқ. Андас атадан тараған төрт ағайынды Таймөңке, Қайдауыл, Қанқожа, Лепес болса Балпық Қанқожаның немересi, ал Саурық оның туған бауыры Қайдауылдың бел баласы. Тек Саурықтың шешесi басқа, Кiшi жүз елiнiң қызы. Бұл кексе батырдың көп замандар бойы Жетiсудiң жерiнен жырақтап кетуiне де сол жағы себеп болғанын Балпық бiлетiн. Ендi бәрi қалпына келгендей. Мұның немере ағасы Саурық батыр сол Жетiсуға қарай бағытталған ұлы шайқаста бүкiл Ұлы жүз қолын басқарады, ал Балпық Ескелдi бимен жұптасаҰлы жүздiң ноқта ағасы жалайыр қолына қолбасылық жасайды. Ия, «Саурық жайын әкем Дербiсәлi естiсе орнынан дүр сiлкiнiп тұрар-ау, тiптi бiржола сауығып, анау-мынау қайғы-уайымнан да арылар ма екен» деп те қанаттанды. Саурық батырдың әрi Ескелдi би бәйбiшесi Ақжәмилаға немере аға екенiн де бұл көңлiнiң бiр түкпiрiне түйiп қойды.

	Сол күнi кештете Ескелдi қосының маңындаүлкен жиын басталды. Би баршасын қатты асықтырды. Сосын да Балпықты толғандырған мыңбасы, жүзбасы, елубасы сияқты, әрi басқалардың да осы тектес мәселелерi ақай- тоқайсыз тез шешiмiн тапты.

	Бұл қарқында бүкiл жалайыр елiндегi батыр атағы барлардың ешқайсысы шетқақпайлыққа ұшырамады. Даңқтысы бар, дақпырттысы бар, бәрiн де кәдеге асыру көзделдi. Әрi еркек кiндiктi түгелiмен дерлiк атқа қондырылды, тек бала-шағалы, әрi көп ағайындылардың iшiнен бiреуi ғана сол бала-шағаға бас-көздiкке қалдырылды да өзгелерi «әупiрiмдеп», қару- жарағын асынып, ат жалына жармасты. Мұндайүлгiнi Ескелдi, Балпық, Қабан үшеуi әдеттегiдей ең алдымен өз отбасыларынан бастаған. Мысалы, бес ағайынды Ескелдiнiң үлкен iнiсi Естайдан басқа үш iнiсi – Досай мен Қосы, тiптi әлi толық әжетке жарады деу қиын Бектұрған да қосынға қосылды. Би сондай-ақ өз туысы Шора балаларының да шеткерiлуiне жол бермедi. Әрине, Шораның бел балалары – Қожан, Тәңiрбердi, Құдайберген, Әлiмбай төртеуi де алпысты алқымдаған, бұрын қару ұстап көрмеген, тек шаруа баққандықтары және бар, есесiне, бала-шаға, кемпiр-шал, аздаған мал- мүлiкке бас-көздiкке толық жарайды. Сосын да бұл төртеуiне сол мiндет жүктелдi де бұлардан тараған бала, немерелердiң он алты, он жетiден асқандарының бәрi сарбаздар қатарын толықтырды. Әсiресе, тұқымдарының көптiгiне орай Көпсары атанған Қожан балалары өзiнше бiр шоғыр. Ал Шора балаларының бәрiн жинақтаса жер қайысқан қол шығары анық. Бұлар осылай да Тәңiрбердiнiң осы шұбырынды жылдарында алабөтен шалынған екi баласы – Қаскелең мен Күртiбай елубасы, жүзбасы сияқты жұмыстарға iрiктелдi. Кешегi су жұқпас барымташылар бүгiнде ел басына күн туған шақта оның алдыңғы шебiнен табылды. Әрине, мұнда Ескелдi бидiң ықпалы жоқ емес.

	Балпықтың да төңiрегi солай, көп балалы ағасы Кешубай ғана бүкiл Дербiсәлi әулетiнiң иелiгiне белгiлендi де басқа екi ағасы Бiлдебай, Меңдебай әжетке жараған балаларымен бiрге, әрi iнiсi Салпық түгелiмен сақадай сайланды. Қабан жырау да сөйттi. Ағасы Аю бала-шағаның қасына отырғызылып, төрт iнiсi – Серкебай, Еркебай, Текебай, Көсембай қосын iшiнде. Тiптi бұлардың Қабан жыраудан кейiнгi батыр пiшiндiсi Көсембай жүзбасы аталды. Мұндай тәртiп шұбырынды заманы басталғалы берi бiрнеше мәрте қолданылғасын да оны тап мына күнде жүзеге асыру қиынға соқпады.

	Ал қолбасылыққа жоқ, есесiне өзге шаруаға жүйрiк Тұрлымбет Бекен баласы, Есенбай Қожаназар баласы, әрi Есенбайдыңүш iнiсi – Есенғабыл, Есқара, Досқара Ескелдi бидiң атқосшылығына жегiлдi.

	Осы тақiлеттес шаралар тиянақталғасын тоқтаусыз екiншi мiндетке, яғни бүкiл жалайыр жасақтаған күштiүш тәулiктiң о жақ бұ жағында Шудан әрi өткiзу, әрi Кiндiктас тауының бергi шашыранды сiлемдерiне орналастыру iсiнiң жай-жапсарына көшiстi. Ескелдiнiң күнi бойы iштей құрастырған бағдар, байламдары бар екен, сонысын ортаға тастағанда бәрi бас изесiп, құптай жөнелiстi. Тек бiрен-саран ұсақ-түйек түзетулер ғана енгiзiлдi. Бұл шаруаның да нобайы дөңгелектенiп, жинақыланды-ау деген кезде кешкiлiк күн сәулесi қызара бөрттiрген ию-қию көптiң ортасынан бiр шу шықты. Ол шудың қақ ортасында Ескелдi бидiң бәйбiшесi Ақжәмилә, Дарабоз сияқты әйелдер және көптеген ақсақал, қарасақалдар. Олардың у-шуының мәнi Ескелдiнiң құлағына бiрден сарт еттi. Олар «Шудың арғы бетiне тек әскер ғана емес, мына қалың ел, бала-шаға, кемпiр-шал, мал-мүлiк түгел өткiзiлсiн» деп даурығысты. Мiне, Ескелдi үшiн бас жарып, көз шығаратындай тосын жәйт осы едi. «Өзiм өз болғалы қарапайым халықтан мұндай мiнез туындарын ойлап па едiм» деп, би кейiн де талай заман ауыр тебiренiске түсiп жүрдi.

	Мына кеште жұртты саябырсыту үшiн Ескелдi өзiнiң табиғи шешендiгiне басып бiраз толғауларды төктi. Бұл толғауларды түгел тыңдапүлгеруүшiн көкжиекке иегiн сүйеген күн де сол орнында қатып, шегенделiп қалғандай. Тыңдаған көпшiлiк те жым-жырт тынысты. Көпшiлiктi солай ұйытқанмен Ескелдi кесiктi сөздi айтуды Қабан жырауға тапсырды. Бидiң қасында қас-қабағы, сақал-мұрты салбырап, бұл да тiкесiнен тiк тұрған жырау бұған өзi де әзiр екен.

	– Көктегi құдай менiң қарын бөлем емес, не жазу жазып, не сызу сызды онысын менiң құлағыма сыбырлап отыратын кiшiпейiлдiлiгi жоқ. Жұрт менi көрiпкел әулие санайды, ал тап қазiр мен қарға адымнан арғыға көз жеткiзе алмайтын көрсоқырмын. Сосын да қалың елдi, бала-шағаны, мал-мүлiктi қарулы шерiктермен бiрге Шудан әрi өткiзу дегендi әумесердiң тантымасына балаймын. Торғай даласында жеңiске жетсек қайтедi екен, бiр жеңiс көп жеңiстi қойдай қоздатады деген алла-тағаламның қағидасы бар ма? Жаман айтпай жақсы жоқ, анау-мынау күнде қайтпекпiз? Жау атының тұяғына тапталар қызыл қарын, жас баланың обалы кiмге? Жо-жоқ, ағайындар, елдi қозғамаймыз, олар осы бетте қалады.

	– Балпықжан, сен айтшы, – деп Ескелдi сол Қабанмен қатарлас томсырайған жас батырға мойын бұрды.

	– Жырау аға менiң көмекейiмдегiнi жұлып әкеткендей ғой, менiң алып- қосарым жоқ, – деп ол тым қысқа қайырды.

	Бұл өзi шынында тез басталып, тез аяқталған шу едi. Тек оның әсерi жалайырдыңүш басшысының да көкейiнен көпке дейiн кетпедi. «Апырай, туған жерге деген сағыныш бұларға қалмақтың қара найзасы, от қаруы дегендердiң не екенiн де ұмыттырып жiберген бе, бүгiн жеңiс те, ертеңiне жеңiлiс боларын, ол болмаса осынша жыл босқынның күнiн неге кешемiз, соны таразылауға да ақыл-естерi дәрменсiздiк етедi, жоқ-жоқ, туған жерге деген сағыныш бұлардың ақыл-есiн алып жейтiн ауруға айналғаны ақиқат. О, тәңiрiм, өзiң сақта, алдыңды жау, артыңды су басты деген осы, ұстараның жүзiндей қатерлi сызықты ендi аттағалы тұрмыз» деген мағнадағы толғамдарды бұл үшеуi уақыт кеңде бiр-бiрiнеүнемi айтып жүрдi.

	* * *

	Тағы бiр үш күндiкте бүкiл жалайыр қолы Шу өзенiнiң терiскей жағалауына өтiп те бiттi. Кiндiктас тауынан бастау алатын кiшкентай ңгiрлi өзенiн бойлай тарасты да әр атадан құралған жауынгер топтар сәл шашыраса сол маңдағы бұлақты, құйқалы өңiрлердi сағалай бұлың-бұлыңды қуалады. Кiндiктастың терiскей сiлемдерi деген осындағы аса биiк емес, бұйрат-бұйрат қырқалар. Ағаш жоқ, жалаңаш қырқалар, бiр-бiрiмен қойындасып, бiрiн екiншiсi жалғастырып жатқан төбешiктер. Ең биiк дегенiнiң қыр арқасына жаяулап, бiр алқыныспен-ақ көтерiлесiң. Қойнау-қойнауларында раң, басы аппақ боз шөп тұтаса өскен. Ал қойнау-қойнаудан биiкке қарай сәл өрлесең жусан, изен, қарабарақ дегендерiң аттың тобығын қағады. Биыл жауынды жылдың көктемiнде тұтаса өскен екен, тек қазiргi маусым айының соңғы күндерiндегi шiлiңгiр ыстық бәрiн тез жеп, түсiн өзгертiп бара жатқаны байқалады.

	Осы шұбырынды заманның алтыншы жылына дейiн бұл жалайыр сарбаздары қанша жердi басты. Соның бәрiнде де бұлар ең алдымен табиғат жағдайына көбiрек алаңдап, мал мен адамға қолайлылығы қандай деген сауалға жауап iздеуге дағдыланған. Ал мына жерде сәл басқаша... Ендi қалай? Бұлар мұнда мал тойымын көздеп келген жоқ қой, әне аттың пысқырғаны жететiн қашықтықта зұлым жау жасырынуда. Қалмақ қолбасшысы Сары-Манжының бас-аяғы жоқ мол әскерiнiң бiр шетi осы Кiндiктасқа бекiнгенiн бұлар да естiген. Алғашқыда «апырау, бұл Әбiлхайыр ханның, Саурық батырдың не ойлағаны бар, ең алдымен жалайырларды жауға бiр талатып алайын дегеннен сау ма» десiп, соңынан Ұлы жүздiң өзге бөлiктерiнiң де Шудан өтiп жатқанын естiгесiн көңiлдерi орнына түскендей. Тағы бiрер күнде о баста Қорағатының батыс жақ жағалауымен, атақты Мойынқұмды жиектей Шуға жеткен Орта жүз, Кiшi жүз қолдары бұлардан бұрын өтiп, Хантау айналасына бекiнiпүлгергенi туралы да хабар келдi.

	Ескелдi, Балпық, Қабан жырауүшеуi де әскердiң басы-қасында. Кедiр- бұдырлы өлкенiң сай-саласын қуалай тараған жүздiк, мыңдықтарды шет- пұшпақтай ары-берi кескiлеген жүргiншiлер көбейдi. Қалмақтардың тынысы жететiндей қашықтықта ғана жатқасын жалайыр басшылары жау тыңшылары емес пе деп күдiктенiп, кей жүргiншiлердi жолдан тоқтатып, сұраққа алды. Жоқ, тыңшылар емес, Шуды сәл жоғарырақтан кешiп өткен өзге қазақ жасақтарының басшыларына Хантау жақтан қатынаған ертөлелер, хабаршылар. Ия, бүкiл қазақ қолы Шудың терiскей бетiнде. Бұл судың кейде өзiндiк қызық мiнездерi бар. Ол кей жылдары жылдың тап осы мезгiлiнде, маусымның соңы, шiлденiң басы дейтiн уақытта бұрқан-талқан тасып кеп бередi. Ондайда ары-берi өткел бермек түгiл қараған жанның жүрегiн шошытып, жағадағыны әлдебiр көрiнбес қолдарымен өзiне қарай жұлып әкетердей зәреңдi ұшырады. Егер тап биыл сол мiнезiне басса мына қазақ шiркiннiң барша күшi әлде не күйге ұшырайды? Қабан жырау айтқандай құдай ертеңгi хикметтердi ешкiмнiң құлағына сыбырламайды, алдағының бәрi тылсым жұмбақ, жазатайым жаудың мәртебесi асып, ал Шу өзенi аталмыш мiнезiне басса қазақтардың көрген күнi не болмақ? Жоқ, әлде не өмiр, не өлiм дескен күн туды ма? Тәрiзi солай. Бұрын-соңды болмаған ұйымшылдықпен бүкiл қазақтың осылай қарай түйдектеле жөңкiлуi соған меңзейдi.

	Уақыт күн еңкейiп, ұясына кiруге таяған кез. Намазшам, намаздыгер арасы. Ескелдi, Балпық, Қабан жырау Үңгiрлi өзенiнiң жағалауында көп сарбаздардың ортасында отқа қақталған арқар етiн жеп отырған. Үйренiскен жау санағасын ба, ол жақын-ау деп сақтық ойлайтын да ешқайсысы жоқ, осы өңiрдiң аңы мен құсын атып түсiрген бойда күннiң қай мезгiлi екенiне қарамастан кепкен бұталарды жиып әкеп, түтiнiн будақтатып от жағу салтқа кiрген. Жiгiттердiң арасында әртүрлi қаңқу әңгiме осындайда сол отпен бiрге қаулайды. Ара-тұра өзара қағытпа сөздер, жеңiл әзiл-қалжың да араласады. Аңның, не құстың етi iштерiне барып, ар жақтарына ел қона бастаған шақта бұлардың осы от жағысын көздерiмен көрiп отыруы мүмкiн қалмақтар жайы да тiлге оралады.

	Бүгiн солай болды да. Арқардың майлы етiнен ерiндерi жылтырап, аздап өң кiре бастаған жiгiттердiң бiреуi өзге бiр жiгiтке шаңқ еттi:

	– Әй, сен кешегi оқиғаңды мына би-ағаңа, Бапекеме, жырау ағаға айтып берсеңшi! Неменесiн оныңды оқшантайыңа тығып отырсың?

	Екiншi жiгiт өз тұрғыласының бұл шаңқылына аса риза емес екен:

	– Iшiңе жел тұрмайтын бейшара екенсiң-ау! Сендейлерге сауыт кигiзiп, қару асындырғанша қалмақтарға ұқсап, қатынның көйлегiн кигiзген дұрыс- ау. Қалмақтар тiлi ұзындарға қатынның көйлегiн кигiзiп, масқаралайды екен.

	– Ой, суайтым-ай, қалмақтар тiлi ұзындарды емес, жаудан қашқанды қатынның көйлегiн кигiзiп масқаралайды. Бұрмалама! Ал менiң жаудан қашқанымды қашан көрдiң? Мен жаудан қашқан күнi не iстесең соны iсте, бәрiне көндiм. Ал сен кешегiңдi айтып бер, ел басшыларының бiле жүргенi абзал.

	Мына соңғының сөзiн құптай Ескелдi би екiншi жiгiтке ажырая қарады. Ол өзi әлдекiмнен қатты қорыққандай көздерi ойнап тұрған, шот маңдай, кемиектеу жiгiт екен. Ескелдi назарынан өзiнiң шешiлмесiне жол жоқ екенiн сезiп, сөзге оңтайланды. Сөйтсе бұл кеше аң, құс атамын деп, жалғыз- жарымдап, Үңгiрлi өзенiнiң бойымен тым алысқа ұзап кетiптi. Сонда Теректi аталатын, осы Үңгiрлiге көлденеңдеу жатқан екiншi бiр кiшкентай өзеннiң жағалауында бiр топ қарулы қалмаққа ұшырасып қап, олар ары қарай, бұл берi қарай қашыпты. Осыны өз сырластарына айтқанмен, ел басшыларына келгенде тартыншақтап, олар жауға iз салып қайттың деп, өзiмдi жазғырар деп, бiр тәулiктен астам уақыт iшке бүгiп келiптi. Үш басшы бұған пәлендей шамданған жоқ, осындай халде екi жақ адамдарының бiр-бiрiмен кездейсоқ бетпе-бет ұшырасуы басқа жақта да орын алғанын бiледi екен.

	– Бiз қазiр қалмақтармен бiр төбенiң екi жағында бұқпантайлаған ойын балалары сияқтымыз. Атты қазақ пен атты қалмақ бiр-бiрiн қалай көрмей тұрады? – деп, Қабан жырау тiптен жаймалады.

	Жырау аузын жиып таүлгермедi, кенет батыста Хантау, Жамбылтау бағытындағы көкжиекке иек сүйеген күннiң алқызыл сәулесiне малына осылай қарай жосылған бiр топ аттыны түрегеп тұрған сарбаздардың бiрi көрiп қалды.

	– Мыналар кiмдер? – деген оның оқыс сауалы бәрiн дүрк көтердi. Бәрiнiң де жүздерiн күннiң шоқтай жалыны шарпып, батыс жаққа үңiлiстi. Көздерiн алақандарымен көлегейлей қос жанарларына қанша күш түсiргенмен де ешқайсысы да олардың кiм екенiн ажырата алмады. Ақыры олар жеттi. Төменде басқа жалайыр шерiктерiнiң басшыларынан Ескелдi, Балпықтың қайда екенiн сұрай-сұрай жеткен Сiргелi адамдары екен. Олардың бас батыры Қара Тiлеуке жiбергендер. Түздiктер дағдысымен жамыраса ұзақ амандасып, хал-жай сұрасқан соң олар бiр жайсыздау хабар айтты. Бұлардан Шуға қарай еңiстеу бiткен кеңiстiктiң батыс бөлiгiнде осы Сiргелi қолы орналасқан. Мiне, соларға таяу бiр ойпаңда әлгi қалмақтармен ымыраласуды жағы талмай насихаттайтын Қарабек деген бар емес пе едi, мiне, сол Қарабектiң адамдарын, әлдекiмдер қылыштап, қанжоса етiп, турап кетiптi. Тек айқасып жатқан өлiктердiң iшiнде Қарабектiң өзi жоқ екен. Сiргелi Қара Тiлеуке алғашында сасқалақтап, өз қоластындағы сарбаздардыңүлкен-кiшiсiне хабар салып, «апырау, бұларды кiм жайратты, әрi мынадай шақта оларды бұлай етудiң не қажетi бар едi» деген сауалды қоса таратады. Сол сарбаздардың iшiндегi құлағы ұзындау бiреуi өткен жолы осы Қарабек адамдары мына бiзбен жаптас жалайыр елiнiң батыры Балпық Дербiсәлiұлының аулында болғанда жас батыр олардың жоталарынан таспа тiлудi бұйырғанын, тек Дербiсәлi, күшiк Жолбарыс би сияқты жасыүлкендер араласып қана ондай жойдасыздыққа тоқтау салғанын баяндап, мүмкiн бұл сол жалайыр адамдарының iсi шығар деген күдiгiн қоса қыстырады. Сiргелi Қара Тiлеуке сосын да көп толғатпай жоғарыдағы сауалмен мына топты осылай шұғыл аттандырыпты. Сiргелi Қара Тiлеукенiң сасқалақтайтын бiр себебi, Қарабек Төле бидiң жақын туысы, тiптi өлгендердiң iшiнде Қарабектiң өзi жоқ дегенмен де бұл пәлендей мақтанарлық iс емес, қайта жаман атақ жапсырып кетердiң өзi. «Кiм өлтiрдi, мұндайлықтың қажетi қанша едi» деген сауал оны бiржола билеп алғандай да едi. Сосын да Ескелдi мен Балпықтан бiр тiл алуға асығыпты.

	Алғашқыда Ескелдi де ойынан жаңылып, кешкiлiк алагеуiм шақтың шудасымен көздерi қоса арпалысып, Сiргелi адамдарын жеке-жеке тiзбеден өткiздi. Бұл Сiргелi Қара Тiлеукемен аса жақсы таныс емес. Төле би атасының ордасында бiрер мәрте ғана көрген. Осындағы Есенбай сияқты, оның да бетi қазанның түп күйесiндей қап-қара, онсыз да болымсыздау сақал-мұрты әрең шалынатын отыз, отыз бестер шамасындағы әлуеттi жiгiт. Тек сыртынан ол туралы көп естiген. Осы биылғы ерте көктемде өзүйiнде екi-үш күн қонақтаған Сiргелi, Ошақты адамдары Ошақты батыры Саңырық қана емес, осы Сiргелi батыры Қара Тiлеуке жөнiнде де бiраз сырға қандырған. Оның Қара Тiлеуке аталатыны әлгi албан батыры Хангелдiнiңүлкен ұлы, бұл күнде есiмi төңiректегi елдiң құлағына жиi шалынатын, жер ортаға келгенмен кейде ұйқы-тұйқы мiнездi, кейде жынын алдырған бақсыдай солықтап, жұмбақ күйге түсетiн екiншi Тiлеуке батырмен шатастырмау мақсатында туған сыңайлы.

	Ескелдi сәл бөгелiп, Балпыққа бұрылғанда жас батыр бидiң жүзiндегi күдiктi танып, бiрден басын арашалады:

	– Әлгi бiз жылқы жылы Торғайдан оралғанда ол сарнауық бiздiң ауылда «мынау бiздiң қазақтың жүзден жүйрiк, мыңнан тұлпар ақылгөй даналары деп, мынау қалмақ қонтайшысы Сыбан Рабтанның табақтас нөкерлерi» деп, қай-қайдағы бiр тiстерi сары қайрақтай немелердi әулием етiп, шалжиып жатыр екен. Сарнағанда бiрi бiрiнен асады. Сөздерi қандай десеңшi, тура сай сүйегiңдi сырқыратады. Бетiң бар, жүзiң бар демей қалмақтарды «бiзге құдайдың ырысын арқалап жеткендер» деуге дейiн барды. Одан арғысына қалай шыдайын, жоталарынан таспа тiлуге бұйырғаным рас едi. Тек одан кейiн ол иттерiңiздi көрсем көзiм шықсын.

	Оның солай екенiне Ескелдiнiң де күмәнi жоқ:

	– Осы Балпық батыр сияқты оларға зығырданы қайнаған басқа бiреулер шауып тастаған ғой, шамасы. «Қалмаққа бас иiңдер» дегеннiң табанда басын алатындар бұл қазақта аз дейсiңдер ме?

	– Бұлардың көзiн жойсақ қазақ пен қалмақ арасындағы соғыс тезiрек басталарынан дәмеленiп, тағатсызданған бiреулердiң iсi емес пе? – деп Балпық қайта күмбiрледi. – Қарабектiң қасындағылардың бiразы шынында қонтайшының жұмсауындағылар болса мына қасап қалмақты шапқа түрткендiк қой.

	– Ал мен сәл тереңiрекүңгiдiм, – деп Қабан жырау сөзге кiрiстi. Iңiр қараңғылығы сәт сайын қоюлап, жыраудың мол сақалды, iрi пiшiндi сұлбасы сол қараңғылықпен араласып, көзден өшiп бара жатқандай әсер қалдырғасын да осындағылар – жалайырлар да, сiргелiлер де, басқалар да жұмбақтың шешуi сол сұлбамен бiрге жоғалып кетердей секемденiп, тегiс солай қарай жұтына қарасты. – Бұл жердегi бiр гәп, шабылғандардың iшiнде Қарабектiң өз басы неге жоқ? Басқаларды турап жатқанда бұл қашыпүлгердi-ау дейтiндей Қарабек шалт қимылды жанға мүлдем келмейдi. Мен Балпық шырағымның шаптүрткi деген сөзiне мықтап көңiл қоямын. Түп қазық осында жатыр-ау. Тек ол кiмнiң шаптүрткiсi? Мен бұл өмiрiмде опасыздар мен арандатқыштардың талайын көрдiм, ол ғана емес, жел аударған қаңбақтай жүйткiп жүрiп, сан елден ондай аттылардың қылығына, қулық- сұмдығына, былық-шылығына сан рет құлағымның құрышын да қандырдым. Сонда байқағаным ондай аттылардың түлкi бұлаңы, айла-шарғысы егiз қозыларды еске салады. Сосын да бiр жайды анық шамалағандаймын. Тiптi көз алдымда құлағы қалқиған шайтанға ұқсап, секектеп, билеп тұрғандай. Асыра сөйлесем, аллам кешiрсiн, дiттеп бiлдiрейiн, тап мынау Қарабектiң өз басының iсi! Қасымдағы қалмақ нояндарын қырып салсам бұл қылығым қайтсе де қонтайшының шамына тиюге жарайды, сосын ол осындағы қолбасысы Сары-Манжыға еселеп күш, көмек бередi. Сосын қалмақтар қазақтарды қайтсе де еңсередi, мiне, сондай қаралы күнде Қарабек қазақтағы жалғыз әулием, пайғамбарым атанып шыға келедi. Мiне, Қарабектiң iш қуысындағы мақсат-мұраттың күлiмсi исi қалай мүңкидi? Опасыздар мен арандатқыштар ата жаудан да жаман, ата жаудан да қатерлi дегендi бiзден де көреген, ойы ұтқыр бұрынғы аталарымыз қақсап айтып кеткенiн мен жақсы бiлемiн. Қаласаңдар, ол туралы ұзақ хиссам бар, соны жырлап берейiн.

	«Ақыр түн туды, асығатын не бар, бәрiбiр бiз қайта жеткенше Қара Тiлеуке батыр ұйқыға жатады» деп ұйғарысқан сiргелiлер бөгелiп қалды. Жалайыр жiгiттерi отқа қақтаған арқар етiнен дәм тата, Қабан жыраудың хиссасын тыңдасты. Тек түн ортасы ауа ғана орындарынан тұрды. «Жетi қарақшыны таныған жетi түнде адаспайды» деген ғой. Өздерiне аса мәлiм емес, осы өлкенiң тас түнек айсыз қараңғылығында да сiргелi жiгiттерi өз бағыттарын дұрыс белгiлеп, бөкен желiске басып, түн қойнауына сiңiп жоғалды.

	* * *

	Осыдан тағы екi күн өткенде бас сардар Әбiлхайыр мен Ұлы жүз қолының бас қолбасысы Саурықтан ертөлелер келдi. «Бүкiл жалайырдың ең басты адамдары тез Хантаудағы Кiшi ордаға жетсiн» деген бұйрық әкелдi олар. Алғашқыда Ескелдi, Балпық, Қабан –үшеуi бiр-бiрiн көздерiмен атып, әледенеден күдiктенген рай танытты. Үшеуiнiң де жүздерiнде «мына шақырыс әлгi қанды қасапқа ұшыраған Қарабек адамдарына байланысты емес пе» деген сұрақ-жазу тұр едi. Сосын Ескелдi ол ертөлелерден «бас сардарлар тек жалайыр көсемдерiн ғана керексiндi ме, жоқ, әлде Ұлы жүздiң сiргелi, ошақты, шапырашты сияқты өзге тармақтарының да бас иелерiне осындай шақырулар жолдады ма?» деп қадала сұрады. Ертөлелер өздерiнiң ол жөнiнде хабарсыздығын, жолай Ұлы жүздiң ешбiр тармағына соқпай тура осында жеткендерiн ғана баяндады. Бiрауық Ескелдiнiң көз алдында Сiргелi Қара Тiлеуке батырдың қазанның түп күйесiндей бет-жүзi әлдебiр жамандық белгiсiндей көлбеңдедi. «Таста» деп, кенет ол өзiне-өзi тыйым сала жамандық атаулыдан бойын да, ойын да ала қашты.

	«Барамыз ба, жоқ па» дейтiн екi ұдайылықтың заманы емес, бұл үшеуi қастарына кiмдердi ертетiнiн тез шешiп, бие сауамына жетпейтiн уақыттың iшiнде Хантауға қарай суыт жүрiп кеттi. Күшiк Жолбарыс би Жылқайдарұлын, Тұрлымбет Бекенұлын, Есенбайды, сондай-ақ әлдеқалай күнде керек болар деп, он екi ата жалайырдың әр тармағынан сөз ұғарлық бiр-бiр кексе сарбазды қоса ерттi. Ал мыңбасы, жүзбасы сияқты қолбасылардың ешқайсысын қозғамады. Не деп болады бұл күнде? Ал бүкiл жалайыр қолының бас иелiгiне уақытша Малтабар батыр мен Тәттiбай мергендi қалдырды.

	Үңгiрлi өзенiнiң жағалауынан Хантауға дейiнгi аралықты жол бiлетiн түз қазақтары жақсы жүрiспен жарым күннен сәл астам уақытта-ақ өткередi. Ал Ескелдiлер өйте алмады, себебi, ара-тұра тура жолдан жаңылысып, әрi жолыққан адамдардан жөн сұрауға да көңiл бөлгендiктен бiраз уақыттан ұтылды. Тек жөн сұраған адамдары пәлендей көңiл толарлықтай емес едi, көбiсi «алып кел, барып келмен» жан ұшырған ертөлелер, хабаршылар немесеүйiрiнен адасқан саяқ жылқыдай шұрқырап, өзiңнен ананы-мынаны сұрағыштап, тақақтаған, жалғыз-жарымдаған сарбаздар. Бүкiл әскер Шудан берi өтiп шыққанда жекелеген қолбасылардың iрiлi-ұсақты қателiктерi орын алып, ендi сол қателiктердi түзету барысында осындай жалғыз-жарымдаған сарбаздардың басына да, атының аяғына да күш түсiп, олар жер-ананың ойлы-қырлы төсiнде айқыш-ұйқыш iз салуда. Жолай ұшырасқан бiрнеше жанкештiнiң түр-түстерiнен, сөз саптауларынан Ескелдi адамдары осы жағын да саралады. Кейбiр сулы, бұлақты, тасасы мол қалтарыстарда Ұлы жүздiң кейбiр руларының, оның iшiнде әлгi Қара Тiлеуке батыр басқарған сiргелiнiң де қолы жатқанын бұлар шет-пұшпағынан байқады, алайда, олай ат басын бұру тiптен көп уақытты ысырап ету деген сөз. Әрi олар бiзден артық не бiлер дейсiң деген ой да тежеу салды.

	Жалайыр адамдары Хантаудың төбесi көз ұшында көрiнгенде ғана бiр жас сұрперенмен кездестi. Бұл Ұлы жүздiң бiр бұтағы суаннан шыққан Бөлек батыр Бөргелтайұлы едi. Суанның Тоғарыс атасынан осы Бөлек шықса, Байтүгей атасынан тараған ұрпақ арасында Сатай деген және бар. Көбiне Суанның Сатай, Бөлек батырлары деп, екеуiн қосақтап айтады. Әрi жоғарыда аталған, аталы-немерелi шапырашты Сатай, Бөлек батырлармен шатастырмасүшiн Суанның Сатай, Бөлегi деп,үлкен ру атауын қоса қыстырады. Мiне, Ескелдi тобына жолыққан осы Суанның батыры Бөлек Бөргелтайұлы. Жасы небәрi жиырма екiде ғана, тек сақалы тарамдалып, жан- жаққа шашырай бiтiп, оған екi қабағының ортасындағы бұраң-бұраң сызық қосылғасын ба түрi сәл ескiлеу көрiнедi екен. Есесiне жұмыр иығы сауыт астынан-ақ бұлт-бұлт етiп, асқан қайрат, ерен қимыл иесi екенiн бiлдiредi. Мұның аты-жөнiн естiгенде Қабан жырау сәл жеңiлтектiк жасап, жамырап қоя бердi:

	– Пәле, ағайындар, бұл баланың жай-жапсарын менен сұраңдар!

	Мiне, сонда ғана Бөлек батыр күлiмсiреп, тарам-тарам сақал мен қос қабақтың ортасындағы жоғарыдан төмен шаншылған сызықтың қыспағындағы жас өңi атой бердi. Бөлектiң қасында өзi құралпылас, қару- жарақты, сауыт асынған оншақты сарбаз бар. Бөлектiң өзi де, қосшылары да Қабанды танып, бәрi де дем арасында арқа-жарқа болысып, шат-шадыман түрмен жырауға қарасты.

	– Шешең Айбике, ағаң Киiкбай аман-есен бе? – деп Қабекең ең алдымен сол жағына бiр барлау жасады. Бөлектiң оң жауабынан соң жырау мүлдем шешiлдi. – Бұл баланың шыр етiп дүниеге келiсiнiң өзi аңыз, ес бiлiп, ат жалын тартып мiнiсiнiң өзi аңыз. Пұшпағынан бiр суыртпақтатсаң тау суындай өзi сарқырай жөнеледi. Онда менi тамағыма тас тығып тоқтата алмайсыңдар.

	Әрине, Ескелдi асығыс едi, сонда да жырау ағасына кеңшiлiк жасады. Себебi, осы Хантау жақтан ентелете оралған батыр пiшiндi, сөзi де айқын жас сұрперендi дұрыстап сөйлетiп, аз-мұз ақпар алғысы келдi. Олүшiн оның да астына көпшiк тастаған жөн-ау. Сол оймен ол Қабанға қарады. Қабан бидiң ол ниетiн дәл таныды. Өйтпесе, бұл жалайыр басшылары көзi қарақтылар, әулиелер атала ма?

	Қабан жырау суандар арасында болғанда естiгендерiн көп созбұйдаламай қысқаша ақпарға көбiрек бой ұрды. Сондағы жеткiзгенi мынау: Бөлектiң әкесi Бөргелтай мен шешесi Айбике некелескен соң тоғыз ай, тоғыз күн өткенде Киiкбай атты ұл дүниеге келiптi. Тек содан кейiн Айбике қайтып бала көтермейдi. Бiрнеше әулиенiң басына түнейдi, тәуiпке қаралады, бәрiбiр нәтиже жоқ. Тек алғашқы ұл Киiкбай он алтыға толып, өз алдына отау тiккенде ғана солүйдегi жас келiнмен уәделескендей сонымен бiрге Айбикенiң де iшiне де нәресте бiтедi. Бiрақ не керек, сол екi ортада Бөргелтай кенеттен науқастанып, о дүниеге аттанады. Оның топырағы суымастан-ақ оның iнi туыстары айдай сұлу Айбикенi әмеңгерлiк жолмен алуға жанталасады. Сонда Айбике:

	– Мен Бөргелтайдан екiқабат қалдым. Құрсағымдағы кiшкентай жан иесi жарық дүниенi көрмей ешкiмнiң босағасын аттамаймын, – дейдi. Сонымен Айбике келiнi екеуi бiр күнде босанады. Келiннен туғанды Үмбетей, ал өзiнен туғанды «бұл Бөргелтайдың соңғы ұрпағы, жөнi бөлек, сосын да Бөлек атансын» деп, екi баланың да ныспысын Айбике өзi қойыпты. Әрi Үмбетей мен Бөлек бiрге тәрбиеленiптi.

	Бұдан кейiнгi аңыздар Бөлектiң тез ержетуiне байланысты екен. Аузында ана сүтi кеппестен-ақ бұл жүйрiк атпен тоқтыбалақ атты құсты орнынан көтерiлiп ұшқанша жетiп ұстайтыны, шалма тастап, небiр қашағандарды қолға илiктiретiнi, асауүйрететiнi, аударыспақ, күрес, садақпен жамбы ату, найзаласу, қылыштасу сияқты ойындарүстiнде де алдына жан салмайтыны төңiрегiнде де талайы өрбiптi. Тiптi бұл баланыңүйленуi де қызық. Қасына өзi құралпылас жiгiт-желеңдердi ертiп, ел-елдi көп кезетiн Бөлек бiрде Орта жүз найман елiндегi Болсынай деген қызбен танысып, бiр- бiрiн қатты ұнатады, қыздың әкесi аса ауқатты адам екен, алғашында Бөлектiң түрiн көрiп, қызының қалауын құптағанмен, соңынан оның әкесi жоқтығын бiлiп тез айниды. Осы мезетте бұл байдың жылқысына көршi елдiң барымташылары тиiп, ақсақ тай қалдырмай қуып әкетедi. Бай әке тұралап жатып қалады. Осы жағдайды ақылды Болсынай өзiнiң ғашығы Бөлекке жеткiзедi. Бөлек жiгiттерiн тез атқа қондырып, барымташылардың соңынан түседi.

	Барымташылар қалың жылқыны айдап, орта жолда арттарынан ешқандай қара көрiнбегесiн «бiздi қуатын ешкiм жоқ» деп бiр-екеудi күзетке қояды да ұйқыға қисаяды. Бөлек жiгiттерi сол шақта жетiп, сан жағынан өздерiнен әлдеқайда басым барымташыларды соққыға жығып, жылқыны керi айдайды. Мiне, сосын ғана Болсынайдың әкесi осы Бөлектi «балам» деп, баурына қысып, оған қызын ұлан-асыр той жасап, мол жасау-жабдықпен ұзатады. Қабан жырау мұның бәрiн тез сыдыртып, әрi әсерлi етiп баяндады. Ал Бөлек мынадай төкпе жыраудың өзi хақында осылай шаранасынан аса сақылдағанынан аса қатты толқу сәтiн бастан кешiрдi. Сосын да ол Ескелдiнiң сұрақтарына тап-тұйнақтай етiп, өз бiлiгi шеңберiнде жауап қайырды. Ескелдi мен Балпықты ең алдымен қызықтырғаны ендiгi қалған жол сорабы, Үлкен орда мен Кiшi орданың орналасу жағдайы, тап қазiр Әбiлхайырдың төңiрегiндегi адамдар, ұлы хан Болат, Төле, Қазыбек, Ақсуат сынды билер және олармен бас сардар Әбiлхайырдың өзара қатынас сыңайы, сондай-ақ Саурық батырдың олармен байланысындағы нышандар сияқтылар едi. Себебi, қазақ көсемдерiнiң бүйтiп бас қосуы күнде болып жатқан жоқ, кiм бiлсiн, күтпеген ырың-жырың баршасының көңiл ауанын бұрып әкеттi ме, әлде? Ескелдi, Балпық, Қабан –үшеуi көктен түсе қалғандай болмай сондай аттылардан, не көз тоқтатарлық басқа жайлардан алдын-ала құлақтанып, iштей дайындықпен баруды қалаған. Бөлек батыр олар қойған сұраулардың ең алғашқысы әлгi жол сорабы жөнiнде ерүстiнен көтерiле Хантау жақты нұсқай бiраз зорлана сөйледi. Ал қалған сауалдарын топтап, оларға деген жауабын да түйдектеп бiр-ақ лақ еткiздi.

	– Ой, ағалар, сiздер өз бастарыңыз ғана жас үлкендiгiнен бiзге аға емессiздер, Ұлы жүздiң ноқта ағасы – жалайыр елiнiң басшылары болғандықтан даүлкен аға, аса сыйлы адамсыздар. Сiздерден бiлгенiмiздi несiне жасырайық. Бiз онда көп болғанымыз жоқ, бiр ғана түнеп, сiздерден, жалайыр қосындарынан әрiректе шапырашты мен ыстылардың екi ортасындағы өз қосындарымызға асығып барамыз. Бiздiң байқағанымыз онда Үлкен орда, Кiшi орда деген жоқ, бәрiнiң бiр орында шоқтайүйiрiлiп тұрғанын ғана көрдiк. Оларға жақындап бару да қиын, айнала күзет, мың қаралы әскер толқып, лықсып тұр. Бас сардармен, немесе басқа бiреумен жүздесемiн десеңiздер сiздердi арнайы адамдар ертiп апаруы шарт. Онда да бәрiлерiңiздi емес, осы ел танитынүшеуiңiз ғана жүздесе аларсыздар. Артық- ауыс адамдардың ешқайсысын оларға жуытпайды. «Сауысқаннан да сақтық керек» деген сөз Әбiлхайырдың осы қиырда ең қадап айтқаны болса керек. Бiз оларға бiр мәрте ғана жақындай алдық, сонда өзiмiз түстеп танитынүлкен адамдардың бәрiн бiр орыннан көрдiк. Болат хан да, жаңағы сiз атағанүш ұлы би де, Қанжығалы Бөгенбай, Қаракерей Қабанбай, Шапырашты Наурызбай, Шапырашты Сатай батыр, албан Хангелдi, басқа да қабақтарынан қар жауған, бiзге жүзі таныс емес ығай-сығайлардың бәрi Әбiлхайырды ортаға алып, аттарын ойнақтатып, бұрқ-сарқ етiп, лықсып-толқып тұр. Iшiндегi түсi де, киiмi де алабөтен бiреуi көзiмдi тартқасын күзетшi-сарбаздан «анау кiм» деп сұрап едiм ол ожар мiнездi неме екен, «немене қызына құда түсейiн деп пе ең» деп, өзiмдi бүктеулi қамшымен маңдайдан ұра жаздады. Оңашада жолықса қайраңнан алған шабақтай етер едiм, мынадай шақта, өзiмiз әулие тұтқан адамдар күзетiндегi адам болғасын қайтейiн, ашуымды амалсыз ақылға жеңдiрдiм. Сiздер Хантаудың етегiне жеткесiн, оның Сұңқар атты биiгiн бетке алыңыздар, мүлдем адаспайсыздар.

	Суан батыры Бөлек Бөргелтайұлының бұларға арнаған бар баяны осы. Ескелдi тобы Хантаудың етегiне кешкi апақ-сапақта ғана iлiндi. Одан әрi Сұңқар биiгiне қарай тырмысқанда Бөлек баянының бар шындығы көз алдарында көсiлдi. Сұңқар биiгiне таяған сайын ерсiлi-қарсылы жортқандардың қарасы молайды. Көз тез байланып барады, ешкiм ешкiмдi тани алмайды, тек шығыс көкжиекте жарықтық Алатаудың сұлбасы көлденеңдеп, соның бiр шоқтығында айқасқан екi-үш гүл талшықтары iспеттi, қарсы бетте батқан күннiң шұғыласы iлiнiп қапты. Соны көргенде жалайыр адамдарының тұлабойлары бiр-бiр дүр сiлкiндi. Ескелдiнiң есiне, әлгi «Шудың арғы бетiне әскермен бiрге өтемiз» деп жұлқынған өз бәйбiшесi Ақжәмилә түстi. «Мүмкiн, бейшаралар анау шұғыланы бiз де тезiрек көрейiк деп асыққан шығар», деген ойды сабақтатты. Адамның ой-қиялы не деген елгезек, ұшқыр, кейде не деген шектен тыс ұшқары.

	– Ассалаумағалайкум, жалайыр атамның балалары жетiптi ғой! – деп, тағы бiр дүркiн жүрiсте қарсы жолыққан бiреулер бұларға айғайлай сәлем бердi. Бiрақ өздерiнiң кiм екенiн жариялап жатпады, жосылтып өте шықты да қараңғылыққа сүңги жоғалды. Ия, осылай өңкей бiр мұрындарынан су кеткендердiң қара ағаштан шабылған қададай бұлдыр кескiндерi қадам басқан сайын жиiледi.

	Жатаған тақыр тау жоталарын қиялай, бөктерлей бұлар екi бие сауымындай уақыт жүрдi. Бұлар осы жеткен жерлерiнде тыныстап, Әбiлхайыр ордасын таң ата iздесе де жөн едi, тек Қабан жыраудың тағатсыздығы бұларды одан әрi желiктiрдi:

	– Бiз ең ғұрмаса Кiшi Орда қонған тұс мынау-ау дейтiндей жерде тоқтайық, кiм бiлсiн, заман бұлдыр, Әбiлхайыр бiздi неге шақырды, ол да беймағлұм, бәлкiм бас сардар осы түнде бiзбен дидарласар, – деп Қабан жырау өз жорамалын екi-үш қайталады.

	Ақыры бұлар тiрелдi. Алдарынан шыққан бiр топ сарбаздар аттарын кесе көлденеңдетiп, жөн сұрады. Ескелдi өздерiн таныстырды. Сосын, сарбаздардың екi-үшеуi ары құйғыта жөнелдi де сүт пiсiрiмдей уақыттан соң керi оралды.

	– Сiздерге бұдан әрi жүруге жол жоқ, таңертең бас сардар адамдары өздерi шақыртады, – деген жауап әкелдi. Сарбаздар әрi Ескелдi тобының адасып кетпеуiүшiн бұлардың қастарында бiреудi қалдырды да өздерi қайта көзден өштi. Ендi амал жоқ, түнемелiкке ыңғайлы жер iздестi. Олүшiн көп жортудың қажетi жоқ едi, аттың тобығын қағатын шөптесiнi бар, құйқалылау көрiнген бiр тұс таңдалды.

	Бұл ескi ай сөнiп, жаңа айдың алғашқы жаңасы да көрiне қоймаған өлiара шақ едi. Айнала көзге түртсе көргiсiз тастай қараңғылық. Мiне, жалайыр адамдары дүниенiң бiр ғажайыбын осы қараңғы түнде көрдi. Алғашқыда бұлар көп ештемеге мән бермей әрқайсысы өз аттарының ер- тоқымын сыпырып, ауыздықтарын алып, малқұмар қазақ дағдысымен олардың қыр арқаларын алақандарымен қаққылап, тағы сондай күйбең- сүйбеңмен айналысты. Кейбiр жылқылар ауыздары босасымен жердегi шөп- шалаңға бас қойса көбiсi құлақтарын қайшылап, әлденеден сезiктенгендей тұмсықтарын көтере қақшияды. Көздерiнiң ойнақшығаны осы жетi қараңғы түнде де өз иелерiне шалынды. Ешқайсысы да осы мал-екеш малдағы мазасыздықты да аса елемей, мынау бейтаныс өлкенiң түнгi бейнесi әлдеқандай көрiнгесiн тапқан мiнездерi ғой дегенге сайды.

	Малға солай да ал жалайыр адамдарыүшiн аса олай емес, әкем-ау, қалмақ шабуылынан кейiнгi шұбырындыда бұлар жолай осы Хантауда екi қыстап, сосын ғана Қаратауға қарай жөңкiлмеп пе едi? Бiрақ ол кетiстерiнен соң даүш жыл өтiптi-ау. Кiндiк қаны тамып, ес бiлiп, ер жеткен жерлерi емес, ол екi қыста бұл Хантаудың барлық қыр-сырын бiлiп теүлгерген жоқ қой бұлар, ал бiлгендерiнiң бiразы одан кейiнгi босқында ұмытылды да емес пе? Сонда да мына қос аяқты пенделердiң бұл өлке хақында бiлiгi қыл құйрықты жануарларға қарағанда әлдеқайда тәуiр ғой.

	Жер ананың бұл төмпешiгiне түнделетiп жеткендерүшiн әзiрге бiрден- бiр жарық көзi аспандағы жұлдыздар едi. Ең алдымен бәрi солай қарай алақтады. Әне Кiшi Аю шоқжұлдызы. Оның iшiндегi бәрiнен де жарық жанатын Темiрқазық бұларға ескi таныстай жылы ұшырай қарайды. Жер өзгердi, ел өзгердi, атамекен қоныстар алыста қалды, тек аспан шырақтары ғана бұлар қалай ауса солай ауып, төбелерiнен әрдайым төнiп тұрады. Неткен тұрақтылық десеңшi. Ал Темiрқазықтың тiптен жөнi бөлек, басқа аспан денелерi онда-мұнда орын ауыстырса бұл шын мәнiнде қаққан қазықтай бiр орыннан тапжылмайды. Ал Кiшi Аю шоқжұлдызы арқандаулы аттай тек Темiрқазықты айнала қозғалады. Бұлардың сыртын ала қазақтардың тiлiмен айтқанда бағымдағы малды торуылдаған ұрыларға ұқсап, Жетiқарақшы айналады. Түздiктер өздерiне керектi бағыт-бағдарды, әрi түннiң қай уағы екенiн осы Жетiқарақшының жеткен межесiне қарап мөлшерлейдi.

	Қазақта не көп, осы жұлдыздарға байланысты аңыздар көп. Осы Жетiқарақшының өзiн түн ұйқтамас барымташыларға ұқсатып, ол туралы небiр сұлу сазды хиссаларды қиыстырады. Жетiқарақшы өзге бiр Қырыққарақшының жұмсауындағылар да, мiне ендi олар сол аспан әлемiнде шырақ боп жылтыраған басқа бiр екi батырдың Ақбозат, Көкбозат аталатын тұлпарларын қолға түсiрмекшi. Қырыққарақшы Жетiқарақшының осыншама уақыт нәтиже шығара алмағаны үшiн ызалы екен де, сосын да Жетiқарақшы аталмыш екi тұлпарды қолға түсiрiп, өз қожайындарының көңiлiн табу мақсатында асқан ептiлiкпен, сақтықпен қозғалады.

	Самсаған шырақтардың бiрiн батырға, екiншiсiн сұлу қызға, басқаларын мерген, сәйгүлiк ат, ұры-қары сияқтыларға балап, олардың орналасу, қозғалу тәртiбiне орай қиял-ғажайып ертегiлердiң санап тауысқысыз нұсқаларын жасайды. Мына қазақтар да олардың талайын шемiшкеше шағады, «кiм көп бiледiге» басып, бiр-бiрiмен жарысқа түсуге де әзiр. Мiне, қазiр де аттарының шылбырларын қолдан шығармай жанторсықтарының тығынын алып, құрт езген сусыннан iшiп, тоғайған соң- ақ бұларүшiн бүгiнгi шаруа тәмамдала кеттi. Ендi аспандағы жұлдыздарды санамай, олар туралы өз бiлiктерiн ортаға салмай не бiтiрсiн? «Жау» дейсiң бе, ол туралы қаңқу, мiне, алты жылдан асты құлақтарын жауыр еттi емес пе? Оған бас қатырып, тiл мен жақты ауыртып, өздерiн өздерi тауысып, қажайтындай бұлардың не жыны бар? Олар жөнiнде бас шағуға, әне, өздерiмен бiрге ошарылған бүкiл жалайырдыңүш бiрдей көсемi бар емес пе, шақса солар шақсын, «әйт-шүу» десе атып тұруға бұлар кез келген сәтте әзiр. Ал әзiрше балауса жiгiттер көкiректегi тәттi арманға қанат бiтiрiп, шарықтатады. Соның ләззатынан да сусындайды.

	Кенет аспандағы жұлдыздардың жарығы әлсiредi. Сөйтсе жан-жақта алаулап от жағыла бастапты. Аса биiк емес, жатаған тау – Хантаудың әп- сәтте тұлабойын от алып кеткендей. Жота-жоталарды қуалай алау оттар әр тұста әртүрлi жиiлiкте маздай жөнелдi. Тура аспандағы шоқжұлдыздармен бәсекеге түспектей етек-жеңi тым алысқа ұласып барады. Қызыл тiлi сумаңдап, бiрден күш ала алмай, тек бара-бара көкке атылған кейбiр алаулардың қатарға қосылысын да мыналар аңдып тұрған. «Апырау, қарсы бетте жау бұқпантайлаған заманда түнделетiп от жағу ақылға сыйымсыз iс емес пе» деген ой бәрiн де көкiректен ұрып, есеңгiретiп әкеттi. «Құдайым-ау, жаратқан ием-ау, бұл ненiң белгiсi?» Жалайыр адамдары алғашқыда бiр- бiрiне тiл қатуға жүрексiнiп, барған сайын жиiлеп, шебi ұлғайған оттарға көз алмай қадалысты.

	Осындай шақта бүгiнгi жүрiсте аузынан мардымды сөз шықпаған Тұрлымбеттiң:

	– Бәрекелде, былай қараңдар! – деген қозының маңырағанындай даусы бәрiн селк еткiздi. Кейбiр жiбi бостардың жүректерi ыршып жерге түскендей. Тұрлымбеттiң нұсқағаны шығыс бет. Бәрi солай жалт бұрылғанда бұлардыңүлкенi бар, кiшiсi бар, қай-қасысының да ес бiлiп, етек жапқалы көрмеген бiр құқайы жалғанның жартысын ала кесе-көлденеңдеп, керiлiп жатыр едi.

	Бұдан төрт-бес жыл бұрын осы Хантауда екi қыстаған жалайырлар мұның биiктерiнен шығыс алапты назарға алсаң сәл терiскейлеу Айтаудың өнебойы, атақты Жусандаланың шет пұшпақтары, сәл түстiктеу, ол да жатаған тау – Кiндiктастың жыбыр-жыбыр төбешiк сiлемдерi тегiс көрiнетiнiн бiлушi едi. Мiне, ендi қараса солардың бәрi қазiр отқа ораныпты. Үлкендi-кiшiлi алаулар әрi-берлi жосылған iздер сияқтанып, мына аса мол, кедiр-бұдырлы жер бедерiнде әр алуан өрнек салатындай. Аспандағы жұлдыздармен бәсекеге түстi дегеннiң нағыз көкесi осы. Оның қасында мына Хантаудағы алаулар саусақпен санарлықтай ғана аса болымсыз дүние. Мiне, жалайыр адамдарының бүгiнгi түнде көрген ғажайыбы осы едi.

	Бiрден ой жеткiзе алмаған Ескелдiлер осында әлгi Әбiлхайыр күзетiндегiлер қалдырған бiреудi өз адамдарының арасынан көздерiмен тiнтiп жүрiп әрең тапты:

	– Әй, бауырым, мынаның мән-мағнасы қалай? Немене, қазақ пен қалмақ бiрiгiп, жер-дүниенi өртеп жiбермекке уағдаласқан ба?

	– От жағуды әуелде қалмақтар бастады. Олардан бiз де қалыспайық деп, бiздiң бас сардар да осындайлыққа ұйғарды. Бiздiң от жағысымыз бүгiн бiрiншi күн.

	– Қалмақтар өздерiнiң көптiгiн көрсеткiсi келген ғой, – деп Балпық құлаққа әрең естiлетiндей тым ақырын сөйледi.

	– Әп бәрекелде, тая соқпай дәл тигiздiң, – деп Қабан жырау керiсiнше түбi түскен шелектей қаңғыр еттi. – Ата жау бiздi отпен арбап, отпенүптеп,үрейiмiздi ұшырмақ. Әбiлхайыр соны танып, ерулiге қарулы дегенi ғой. Дұрыс-ақ.

	– Бұл Сары-Манжының текке қан төгiсiп қайтесiңдер, қазақ пен қалмақ күш сынасып көрмеп пе едi, бiз арыстан, сен тышқан, неғыласыңдар, онан да ың-жыңсыз, артық қимылсыз, еңбектеп келiп, бiздiң қолтығымызға кiрiңдер деген ишарасы. Солай екенiне ант iшуге бармын! – Ескелдi екi тұрғыластың жорамалдарын осылай тиянақтады. Бұдан әрiде Жолбарыс би, Есенбай, Тұрлымбет, сондай-ақ он екi ата жалайырдың әр тармағынан ерген кексе сарбаздардың кейбiреулерi алғашқыүшеудiң көкейлерiнен ұшқанды одан әрi жiлiктеп, талдап, құптай жөнелiстi. Бәрiнiң де түнгi ауаны жарған сергекүндерiнде өз күшiне сенiмдiлiк, демек, бүкiл қазақ әскерiнiң бұл жолғы тайталаста есе берместiгiн көзбен көрiп, қолмен ұстағандай сезiнгендiк бар. Бәрiбiр Ескелдi, Балпық, Қабанүшеуiнiң елден ерек жаратылыстарына орай iштерiндегi қыл пернелерi бөлекүнмен ызыңдап, сол жiгiттердiң ара- арасында қорқыныш атты бiр пәле де гүлден гүлге қонған бал арасындай оларды шаққылай бастағанын ұқты. Тек мына Хантаудың бұлардың көздерiне шалынған жота-жоталарындағы бiрден-бiрге күш алған қалың алау сол қорқынышты сейiлтудiң таптырмас амалындай. «Ия, Кiшi жүз – алшын елiнiң баласы, кiшi туысқанның түлегi Әбiлхайыр баћадүр, сенi алты алашқа ортақ ұлы хан Болат, қабырғалы билер – Төле, Қаздауысты Қазыбек, Ақсуат, басқа да көкiрегiнен ұста көрiгiндей леп ескен майталмандар бүкiл қазақ әскерiнiң бас сардарлығына текке көтермеген екен». Осылай толғаған жалайыр басшылары осы төңiректе шалқи жанған оттардың қызуы өздерiне де жеткендей бiрауық бойлары жылынды. Сосын да ұйқыға көтерiңкi көңiл күймен бас қойысты.

	* * *

	Ертеңгi бас сардар Әбiлхайырмен кездесу де бұларүшiн өмiр бойы ұмытылмас оқиғалар санатына ендi. Кiшi орда Хантаудың Сұңқар атты ең биiк шоқысына таяу, терең екi жыраның ортасындағы жусанды сораң жамылғылы жотада екен. Уақыт биенiң бас сауымы болған шақ. Әбiлхайыр ордадан қозыкөштей төменiректе, аппақ арғымақүстiнде, ығы-жығы көп аттылардың қан ортасында онда-мұнда сынапша сырғиды. Басындағы темiр дулығасына шаншылған, қодас құйрығынан жасалған шашағы да бұлғаңдап, бас сардардың қайда екенiн көз көрiм жердегiлердiң бәрiне жариялайды. Қосшыларын тастап, тiптi Жолбарыс би, Тұрлымбет, Есенбай сияқтыларды да қалдырып, бас сардар күзетiндегiлердiң соңынанүшеулеп қана ерген Ескелдi, Балпық, Қабан жырау ең алдымен Әбiлхайырдың тұрпатына мықтап-ақүңiлiстi. Ендi қайтсiн, Ескелдi, Балпық түгiл ел-елдi көп кезетiн Қабан жыраудың өзi бұл алшын батырымен бұрын ұшыраспаған. Ал былтырғы Ордабасыдағы жиынға тап сол кезде ту сырттарынан жоңғар- ойраттар тықақтап тиiсе бергесiн бұл жалайыр басшылары қатыса алмаған. Екiншi саптағы бес-алты ақсақал, қарасақалдарды аздаған жiгiт-желеңмен ғана жiберiп алған.

	Ал бүгiнгi қазақ бiткеннiң iшiндегi ең атышулы пенде осы Әбiлхайыр емес пе? Даңқ пен дақпырт бiр басына iркiтше төгiлiп, онсыз да сан тарапқа дабысы кеткен адам мынадай алмағайып күнде биiк тұғырға қонақтағанда алғаш жүздескендердiң ықыласын неге оятпасын? Мұның сыртында Әбiлхайырдың тағы бiр қызықтыратыны – ол туралы қауесеттердiң тым ала- құлалығы, бiр-бiрiне кереғарлығы. Бiрiн екiншiсi жоққа шығаратын өзара сыйымсыздығы. Ұзынқұлақ бiр ретiнде оны әуелете марапаттаса, екiншiсiнде ақ аруламастан қара жердiң қуысына сүңгiтедi. Мiне, ендi солардың қайсысы рас, қайсысы жалған, сол жағын өз көздерiмен көрiп екшеп алмақтай жалайыр басшылары оған алыстан-ақ көз еттерiн ауырта қадалды.

	Жалайырдыңүш көсемi де атүстiнде. Тек Әбiлхайыр маңына жақындаған сайын жүрiс ауырлап, өзiң бұзып-жарып ашпасаң ешкiм ешкiмге жол бермейтiнге ұқсады. Бiрақ оған да бұлардың еркi жоқ, бас сардардың арнайы адамдары жетекке алғандай ертiп апара жатыр. Ескелдiлердiң бар бiтiрген шаруасы сол Әбiлхайырға көз алмай қарау ғана. Әне, Әбiлхайыр бүктеулi қамшысын әуеде бұлғаңдатып, әрi шығыс жақты нұсқай қасындағыларға бiрдеме айтып жатыр. Ескелдi бастағанүшеу де сол шығыс бетке жалт бұрылды. Әне Айтау тауының сұлбасы, Жусандаланың шет- пұшпағы, Кiндiктас сiлемдерi күн астында күлiмдей жайбарақаттанады. Түндегi қалың алау от сол түн қараңғылымен бiрге жоғалып, өздерi туралы ешқандай белгi қалдырмапты. Ендi байқастаса ол алау оттар да, оларды маздатқан қалың жау да жоқ, бәрi бұлардың түстерiнде көрген құбыжықтары секiлдi. Тек бас сардар Әбiлхайырдың бүктеулi қамшысын әлсiн-әлсiн әуеде бұлғаңдатуы ғана ол жақта жау барын бұлардың естерiне салатындай.

	Ескелдiлердiң жүрiстерi тiптi өнбедi. Ары-берi жыртылып-айрылған, кейбiреулерi мыналардың өздерiне ұқсап ортадағы Әбiлхайыр маңына қайтсем жақындаймын деп, бөгесiндi бұзып өтуге қауқарсыздығына күйзелген, ешкiмнiң сөзiн тыңдауға жоқ, өңкей бiр жүйкесi жұқа аттылар басқаларды қайтсiн. Көкке шаншылған найзалардың жиiлiгi соншалық, осы қу таяқтарға тарлық еткен мынау аядай жерге осыншама аттылар қалай сыйып тұр деп таңғалуға да болады. Өңкей бiр бүйiрiнен жараған, шоқ кекiлдi, тәует бас, құлан жал, қаншыр мойын сәйгүлiктердiң неше алуаны иелерiне ұқсап, өздерiнiң де жүйкесi жұқалық ететiнiн бiлдiре құлақтарын көкке бiздей қадап, ожар мiнез танытады. Тiптi ол бiздей қадаған құлақтарын анау ормандай қалың найзалармен бәсекеге түсiрмектей өркөкiрiктiк те байқатады. Тек мұндағы адам бастары ғана ту сырттан қарасаң кейде бiршама бейбiт рең бередi, әрi бiр-бiрiне қатты ұқсаған, себебi, мұндағылардың бәрi дерлiк анау Әбiлхайыр сияқты темiр дулыға киген.

	Дулығалардың екi жағы мен артқы етегiне iлiнген торлар қыстыгүнгi тымақ тәрiзденiп, мойын мен иық атаулыны жауып тұр. Сосын да олар бiр- бiрiне қатты ұқсамай қайтсiн. Тек дулыға төбесiндегi шашақ қана бiр- бiрiнiкiнен алабөтен. Жалпы, «дулыға» деген сөздiң өзi «ту iлгә», яғни «ту iлетiн» деген көне түркi тiлiнен жеткен мирас. Себебi, әрбiр жауынгер өз дулығасының төбесiне әртүрлi малдың, аңның құйрығын шаншып, жеке басының туы, белгiсi ретiнде айшықтайды. Мұның шайқасүстiндеүлкен мәнi бар. Сосын да қазiр бұлардың арасынан таныс адам жүздерiн табу Ескелдiлерүшiн тiптен қиынның қиыны едi.

	Кенет бұларды ерткен бас сардар күзетiндегiлердiң бiреуi ақырып жiбердi. Ақырғаны соншалық қара жердiң өзi қақ айырылардай көрiндi.Оған қоса өзге тiлде сөйлегендей бiрнеше қатқыл сөздердi боратты. Тап қасындағы Ескелдi бастағанүшеу оның не айтқанын түсiнбедi, құлақтары шыңылдады ма, жоқ,мынаның ақырғанынан құлақтары бiтелдi ме, әлде, бұл шынында бөтен тiлде сөйледi ме, кәне айырып көр. Бiрақ ол жағын қазбалар бұлар жоқ, қайтсек ортаға тезiрек жетемiз деп, аттарын шаужайлай, әрi қос бүйiрден аяқтарымен қаққылай түседi.

	– Ия,үш жүздiң басы қосылуы оңай-оспаққа келмейдi, – деп екi көзiнiң айналасын қара тер басқан Қабан жырау күңгiр еттi. Әй, бiр уақытта бұлар ит тұмсығы батпас қалыңды сыналай бiраз ары өттi-ау.Одан арғыда көпшiлiк дегенiң мүлдем селдiреп сала бердi.Ендiгiде Әбiлхайыр қасына тезiрек жетсем десең атыңды бiрер тебiнiп қал, ол лып етiп апара қояды. Байқаса, оған да жол жоқ екен, әлгi бұларды ерткен күзетшi басқа бiр жайды аңдап, ендi өзi бөгесiн жасап, кiдiрттi. Оның неге өйткенiн Ескелдiлер де байқады. Терiскей жақтағы қоршауды бұзып өтiп, аттары жарамды екеу Әбiлхайырға тез жақындады. Бас сардар да, қасындағылар да оларға барынша мойын бұра қарады.Екеудiң алдыңғысы оған қамшы тастамдай жақындады да тiзгiн тарта саңқылдай сөйледi:

	– Ассалаумағалайкөм! Мәртебеңiзден айналдым, бас сардар! Бiз Орта жүз қолын басқарушы Қаракерей Қабанбай батыр жұмсаған адамдар едiк.

	Жаңа ғана күзетшi жауынгер тап қастарынан ақырғанда мынаүшеудiң құлақтары бiтелiп қалғандай түгiне түсiнбеп едi, ал таяқ тастамдай қашықтықтағы ананың сөздерiн ап-айқын естiдi.

	– Қаракерей Қабанбай батырдың сiзге жолдаған сәлемi мынау:Кеше кiшi бесiн шамасында сонау Iле дариясы жақтағы кеңiстiктен, қалмақ қолына ту сырттан, қомдарына жүк тиелген жүз қаралы түйе келiп қосылды. Түйе болғанда өңкей бiр жарамды нар түйелер. Қарауылшы салт аттылардың көптiгiне қарап, жүктерi де мынау соғысқа аса қажеттi дүние ме деп түйiн түйдiк. Әзiрге бiздiң бiр қурайды паналаған жансыздарымыз оларының анық не нәрсе екенiн ажырата алмады. Бiрақ ондайлықтанүмiтiмiзүзiлген жоқ. Әзiрге осы ақпарды бас сардарға жеткiзе тұрайық деп, мәртебеңiзден айналдым, сiзге бiздi жұмсады.

	– Апырау, мынау әлгi матай Барлыбай батырдың екi iнiсi Жартыбай мен Шоңай ғой, – деп Ескелдi жерден жетi қоян тапқандай дабырлады.

	– Ия тап солай!

	– Ия, солар. Барлыбай батырдың екi iнiсi!

	– Өз ағайындарымыз iрге түйiстiргелi келе жатыр, ендi саяқ жүргенiмiз жараспас, соларға қосылуды қаласақ сөкпессiздер деп, рұқсат сұрап кетiп едi, өзүйiрлерiн тапқан екен бейшаралар.

	Ескелдi осыны айтты да кенет өзiнiң де, серiктерiнiң де ауыздарына қақпақ қойып, Әбiлхайырға қайта қадалысты. Әбiлхайыр ерiндерiн жыбырлатқансып, мойнын керi қарай бұрды да қасындағы етжеңдi жүздi, ақ аралас сүйрiк сақалды, дулығалы қартаң адамға қарады.Ол да ерiндерiн жыбырлатып, Әбiлхайыр мен Қабанбай батыр адамдарына кезек-кезек көздерiн жүгiрттi. Сiрә, оның да миына ауыр күш түскенi бiрден бiлiнедi.

	– Әкем-ау, мынау Қанжығалы Бөгенбай батыр ғой, – деп Ескелдi сәл- пәл жеңiлтектiк жасағандай қайта тынышсызданды. Есiне бiрден сонау заманғы Қарақорым соғысы, өзiнiң он бес жасында жау қанына найза майлағаны түстi. Ия, келiншектiң бетiн кiм ашса сол ыстық деген. Арғынның осы Бөгенбай батырыүш жүз қолына басшылық жасаған сол соғыста өзiнiң өмiр мен өлiм додасында бақ сынағаны бұл жалғанда есiнен кетер ме? Одан кейiнгiнiң бiразы ұмытылды, ал сол алғашқысы оқтын-оқтын қайта айналып соға бередi. Осы аралықта қиялы жүйрiк Ескелдi осындай тәжiрибелi сақа батырды оң жағына алған Әбiлхайырға тағы бiр мәрте iшi жылыды.Ескелдi өз ойымен болған шақта Балпық та екi-үшеудiң түсiн таныпүлгердi. Олар Торғай даласындағы соғыста бiрге болған ошақты Саңырық батыр, алшын Есет батыр, жалайыр Саурық батырлар едi.Ал Қабан жырау бұл топтың арғы сыртындағы шапырашты Наурызбай мен албан Хангелдi батырларды көз қырына iлiктiрдi.Өңкей темiр дулыға киген, шақырайған күн астында жүздерi мына тұстан әрең шалынатын адамдарды түстеп тани қою да қиын. Сонда да жырау бұлардың қасындағы өзге де сауыт-сайманы, қару-жарағы, мiнген аты мен ер-тұрманы келiстi, бөлек бiтiмдi марғасқаларды қайтсем ажыратамын деп, қабағын кiржите олардан көздерiн аудармады. Себебi, Әбiлхайырдың маңына осы қарсаңда исi қазаққа белгiлiлерден кiмдердiң топтасқанын алдын-ала естiген ғой. Соның қызығына түсемiн деп, Әбiлхайырдың Орта жүз қолының бас сардары Қабанбай батыр адамдарына не жауап қайырар екен деген ынтадан да айырылып қалды.Бұл бiр ұйқтап оянғандай қайта қалпына келгенше Әбiлхайыр Бөгенбаймен ақылдасып таүлгерiптi. Ендi болмағанда оның жауабынан бұл қақас қалғандай да екен.Әбiлхайыр:

	– Сардарға сәлем айт! Жансыздардың, алғыншылардың құйрығына жер иiскетпесiн! Қапылыққа, марғаулыққа жер тар. Жаңағыны жансыздар жел боп, құз боп бара ма, өзi бiлсiн, әйтеуiр анықтап берсiн! Өлсiн, тiрiлсiн, анықтасын! Қосалқы бiр өтiнiш-бiзбен екi арадағы қатынасқа аттың майын аямасын. Оқыс бiр ұйғарым қара көрсетуде, бәлкiм терiскейдегi Кiшi жүз қолын оң қанатқа, ал Ұлы жүз қолын сол қанатқа ауыстырармыз. Сондай күнде, олар екi ортадағы сендердi, ортажүздiктердi, алты арыс елдiң сарбаздарын бiрi ары, бiрi берi кесiп өткенде анау-мынау түсiнбестiк, тыржың мiнез шаужайламасын!

	Ескелдi қайта дабырлады:

	– Әкем-ау, мына бас сардар не дейдi? Ұлы жүз бен Кiшi жүз шерiктерi орын алмастырмақ па? Ол қай перiштенiң сыбыры?

	Осындай сауал Балпықтың да басына сарт ұрса керек, ол да бидi бiр бажайлап алды да анау бас сардар төңiрегiнен өзiне көз таныс Саурық батырды iздеп тапты. Дулығасының төбе шашағы көкке шаншылған оның сырт болмысы Әбiлхайырдың әлi толық пiсiпүлгермеген жаңағы шешiмiн iштей құптайтынынан сыр бергендей.

	Жартыбай мен Шоңай кетiсiмен Ескелдiлер бiзге жол ашылатын шығар деп едi, әлi де олай болмады.Ендi осыларша сыртқы қоршауды сыналай әрең өткен тағы екi-үшеу «бiздер Кiшi жүз қолының бас сардары Тайлақ батырдың ертөлелерi едiк» деп, ақай-тоқайсыз жамыраса Әбiлхайырға жақындады.. Тек бұлардың жеткiзбегi құпия екен, аттарын бас сардар маңындағыларға емiнте сыбырлай сөйледi. Әбiлхайыр бұл жолы да Бөгенбайға жалтақтап, екеуара тез ұғынысты да Тайлақ адамдарына да жауапты тез қайырды. Әбiлхайыр да сыбырлай сөйлеген. Тек жұқа ерiндерiнiң қимылына, көздерiнiң шатынауына қарап, бұл жолғы жауабының тiптен қатқылдау екенiн ажыратуға боларлықтай.

	Осы аралықта Ескелдiнiң жүйрiк ойы кезектi бiр жәйттi байыптады. Қаракерей Қабанбай мен Тайлақ батырлар бас сардар Әбiлхайырға өз ертөлелерiн жұмсап әуре, ал Саурық оның тап қасында, демек, Орта жүз бен Кiшi жүз қолдары алысырақта шашырап жатыр. Бұл байқауын қасындағы екi серiгiне де жеткiзiпүлгердi.

	Бiзге ендi ешқандай бөгесiн жоқ деп аттарын қатты тебiнген бұлар қамшы тастамдай қашықтықты бiр-ақ қусырып едi, кенет тосын бiр соққы қақ маңдайларынан тигендей тағы да кейiн серпiлдi. Ендiгi тосқауылды жалайыр адамдарына жолбасшы күзетшi жауынгердiң өзi де күтпеген екен. Атының басын кiлт керi бұра, бүктеулi қамшысын көкке бұлғаңдатып, өзiнiң осы бөгелiстi күтпеген аңдаусыздығын жуып-шаймақтай Ескелдiлердi артқа қарай дөрекiлiкпен шегiндiрмекке күш салып, одыраңдай сөйледi:

	– Кейiн! Кейiн! Ығыса тұрайық әрi! Ойбай! Тез кейiн!

	Ескелдi оның дөрекiлiгiне шамдана құс қанатты қабағын көкке серпе айнала самсаған дулығалыларды тiнткiлей қайта көз жүгiрттi. Тап осындай күй Балпық пен Қабан жырауда да бар едi. Тек бұлар алғашқы қас қағымда өздерiне кезектi бөгесiн тағы да сол бағыттан келер-ау деп, шығыс бет, еңiс жақтағыларға бар назарды аударып жiберiптi. Бұл да қателiк екен. Үлкен бiр нөпiр Хантаудың бұлар тұрған жотасынан сәл биiктеу батыс беткейiнен лап қойыпты. Бұлар алғашқы екi ертөлелер тобы сияқты бiрлi-жарым емес, мына бас сардар Әбiлхайыр шоғырының өзiмен шендес, тiптi оларды басып- жаншып кетердей айбыны басым, сән-салтанат жағынан да әлдеқайдаүстем, ажары бөлек нөпiр едi. Ескелдiлер қас пен көздiң арасында оларды ажыратуға тауаны жетпей тек күзетшi жауынгердiң мыналардың оңайлықпен тiл алмасын сезiп, өз дәрменсiздiгiне қоса зығырданы қайнай шала бүлiнуiнен ғана мән-жайды ұқты.

	– Ағатайлар! Аттарыңыздың бастарын керi бұрыңыздар! Ағатайлар! Ағатайлар! Хан иемнiң өзi келедi! Хан ием! Ұлы хан ием! Ұлы билер! «Кеме келсе қайық судан шығады» емес пе!? Ағатайлар!

	Ескелдi тобы күзетшi жауынгердiң шала бүлiнiсiне ендi ғана түсiнгендiкпен қарады. Амал жоқ, аттарының бастарын керi бұрысты. Сонда да көп алыстап кетпей соңғы қарбаласқа дейiнгi межеге жеттi де табан тiрестi. Ендiгi бар назар ұлы хан Болат пен оның төңiрегiндегiлерге ауды. Төле мен Қаз дауысты Қазыбек билер де бiрден шалынды. Әсiресе, Қазыбек би жас батыр Балпық пен Қабан жыраудың көздерiне жылы ұшырады. Он екi жасында арғынның осы биiне ерiп, қазақ пен қалмақтың арасын ұтқыр уәжiмен бiтiстiрiп қайтқан осы Балпық емес пе едi? Бiрақ одан берi заманның неше дауылы соғып өттi? Қабан жырау да ертеректе онымен екi-үш мәрте табақтас болған. Бұлүшеудiң iшiндегi сөйлеуiгi жырау аузын тыйып та тұра алмады:

	– Қаз дауысты Қазыбек биге қараңдаршы. Ерүстiнде қаққан қазықтай шаншылып отыр. Бәз-баяғы қалпы. Қырым ет бiтпеген. Бұл кiсiнiң арғынның арық биi атануы тегiн емес.

	Ал Ескелдi бәрiнен бұрын Төле биге көбiрек шұқшиды. Туыстық желi iш өзегiн солай қарай жұлқып әкеткен. Ажарында бүгiнгi күн сәулесiнiң айғыз-айғыз iзi жоқ па деп ең алдымен сол жағынан қауiптене қос жанарын күштей бағыттады. Тек бұлар да шетiнен дулыға кигендер едi. Тiптi ұлы хан Болаттың өзi де солай. Дулығаның маңдай қазықшасы қабағын екiге бөлiп, әрi бiршама жасыра шаншылғасын ба, тiптi шығыс беттен шақырайған күн сәулесi тура түскенмен де олардан екi таяқ тастамдай қашықтықтағы Ескелдi нағашы атасының тырсиған жүзiнен басы артық жазу-сызуларды көре алмады. Ақ қылаң аралас қаба сақалы да сол бұрынғы қалпынан аумағандай. Сосын ғана бұл назарын Болат ханға бұрды. Бұл мезетте Балпық пен Қабан жырау да көздерiне ыстық көрiнетiн тұлғаларды адақтап болып ендi бiржола ұлы ханға қарай ойысыпты. Бұлүшеуi де ұлы ханды соңғы рет осыданүш жылдай бұрын осы Хантаудан сонау түстiктегi Қаратауға қарай жөңкiлген жолда көрмеп пе едi? Сондағы ұлы ханның сырт пiшiнi, бұлармен екi арадағы сөз қақтығысы әлi ұмытылмаған.

	Болат ханның бет ажарындағы ең айшықты белгiсi ұясынан ұшып түскелi тұрғандай қос жанары едi. Мына тұстан сол қос жанары жалайыр адамдарына сәл бұғыңқы тартқандай. Тек еңсесi ерен биiк көрiндi. Шынында, еңсесi биiк пе, жоқ, әлде қасындағы ақылды бастар хан айбары көпшiлiкке неғұрлым айқынырақ танылсын деп, оның қасында өздерi төменшiктегесiн бе, қалай да ұлы хан Болат тап қазiргi келiсiнде баршасынан да шоқтықты едi. Ұлы ханға сәл көз тойдырып барып, Ескелдi бастағанүшеу ендi оның тобында болуға тиiс, өздерi түстерiн танымайтын әлгi алшынның Ақсуат биi, Орта жүздiң Сәмеке ханы, шақшақ Жәнiбек батыр Қошқарұлы дегендер қайсысы деп, ендi соларды ойша ажыратып алмаққа әуреленгендей. Бiрақ оған уақыт тығыз едi. Мынадай аласапыранүстiнде жаңа ғана келген ұлы хан түгiл бас сардар Әбiлхайыр маңындағы ығай-сығайларды түгел бiлiпүлгерген жоқ қой.

	Кенет Ескелдi би екi шоғыр тоғысқан иiрiм ортасынан әлгi Сабалақ атты баланы ажыратты. Ал Қабан өзiнiң әрiптесi Бұқар жырауды байқады. Екеуi де дабырлап өз байқауларын ортаға салып жатыр.

	– Апырай, Сабалақтың бойы қалай өсiп кеткен? Тiптi анау иықты батырларыңнан бiр былай емес қой, – дедi Ескелдi. Ал Қабанның Бұқар жайындағы күбiрiн бұл естiмедi де. Себебi, әлденеден Ескелдiге Сабалақтың төбесiне ақ құс қонып отырғандай көрiндi. Кiрпiктерiн қағып-қағып қайта қарап едi, жаңағы ақ құс ендi ұзынша бiрдемеге айналып, нобайын өзгертiптi. Тек кiршiксiз ақтығы ғана сол қалпында. Апырау, мынау не? Әлде Сабалақ ақ қалпақ киген бе? Жоқ, жоқ, басқалардай оның да басында төбесi шошақ дулыға. Тiптi әлдебiр малдың, не аңның құйрығынан жасалған шашағына дейiн көкке шаншыла бұлғаң-бұлғаң етедi. Ендi Ескелдi осы бағдарға қадала- қадала көздерiм талып, соның салдарынан туған алдамшы құбылыс па деп те күдiктенiп, жүзiн төмен сала қос шырағына сәл демалыс бердi. Сосын басын қайта көтерiп едi, жаңағы ақ неме ендi бұрынғысынан да ұзарып, Сабалақтың дәл төбесiне қадалған екiншi шашаққа ұқсады. Бұл байқағанын қасындағы екi серiгiмен бөлiспек едi әлденеден тiл-жағы қоса қарысты. Ендiгi бiр сәтте Сабалақ көп аттының ортасында өзi көрiнбей кеттi. Тек жаңағы ақтың бiр шөкiмi ғана әуеде қалықтап жас бозбаланың қалай қарай сырғығанынан белгi беретiндей.

	* * *

	Ұлы хан мен бас сардардың атүстiндегi мәслихаты ұзаққа созылды. Сосын олар Хантаудан төмен қарай сар желiске салып, жер шалуға кеттi. Одан олар түс ауа оралды. Тек кiшi бесiннiң шамасында ғана Әбiлхайыр жалайыр басшыларымен кездесуге уақыт тапты. Бұл кезде бәрi аттарынан түскен. Ендi жаяулар қара-құрасына мына Хантаудың шығыс беткейi тарлық еткендей әсер қалдырды.

	Ескелдi қасындағы екi серiгiмен Әбiлхайырға қарай адымдай басқанда бұларды бас сардар ғана емес, сол кездегi бүкiл қазақтың сорпа бетiне шығарлары көз қырына алып едi. Аяқтарын жерге нық қойып, мынау өздерiне қарсы келгенүшеудi сынақтан өткiзбектей қабақтарының астымен баққан ығай мен сығайлар селт етпей iркiлiскен. Ескелдiнiң ең алдымен көзiн тартқан Әбiлхайыр едi. Қалайда, бұл осының шақыртуымен келдi емес пе? Бас сардармен жанарын алғаш түйiстiргенде оның есiне нағашы атасы Төле бидiң «түлкi тұмсық жан екен» деген сөзi түсiп, бiрден оның көзiнен төменгi бет өңiрiн нысанаға алды. Нағашы атасы дәл сыпаттаған екен. Сосын ғана оның ұлы хан Болатқа қарай жанары тайқыды. Сол сәтте ғана:

	– Ассалаумағалайкөм, халқымыздың игi жақсылары! Сiздерге басымызды иiп сәлем бердiк! – деп Ескелдi екi қолын төсiне басып, тағзым еттi. Осыны Балпық пен Қабан жырау да қайталады. Сол аралықта ғана Ескелдi тез көзiн жүгiртiп, Төле, Қазыбек, Ақсуат билердi, өзiне көзтаныс Жолбарыс ханды, Саурық батырды, көзтаныс емес басқаларды бiр шолып өттi. Хал-жай сұрасып, жамырасып жататын заман емес, Әбiлхайыр бiрден шаруаға көштi.

	– Жалайыр қолы шамамен қанша адамды құрайды? –Даусы ауаны кесiп өткендей құлақ жара естiлдi.

	– Шамамен бес мың адам тап қазiр сақадай сай тұр, – деп Ескелдi де оның өзiнше айқын дауыспен жауап қайырды.

	– Ұлы жүздiң ноқта ағасы жалайыр атамның балаларыүшiн бұл олқылық емес пе? Төгiлiп-шашылып жатқан, саяқ кеткен ағайындарыңыз жоқ па? – Әбiлхайырдың осы қағытпасыүстiнде ғана Ескелдi оның түсiн таныды. Дулыға маңдайшасынан тiк төмен шаншылған қазықшаның екi жағындағы сұрғылт көздер тым сұсты екен. Өңменiңнен өтiп, өзiңдi iштен бұрап әкеткiсi келетiн жойдасыз қайрат әзiрге сабыр сақтап жасырулы жатқаны зерделi жанға бiрден айшықталады. Түлкi тұмсықты, қысқа қырқылған сақал-мұртты бет әлпетi алғашқыда жұқалтаң көрiнгенмен сол жоғарыдағы көздердiң мұқият бақылауымен мұнда да серiппелi темiрдей күш-қуат көмулi екен. Дулығасы және онысының екi жағы мен артқы етегiне iлiнген тор, ұсақ темiр шығыршықтарды бiр-бiрiнен өткiзiп, кәдiмгi қазақша тоқылған қысқа жеңдi сауыты – бәрi де қарапайым. Тап кiндiк тұста «тағдыр» деп аталатын ойық тесiк те «жазмыштан озмыш жоқ» дейтiн ең бiр момын қазақтың не құқайға да мойынсұнғыш көнбiстiгiн жариялап тұр. Тек өрiмi аяғының басында ирелеңдеген қамшысының елiк сирағынан жасалған сабына тана түймедей бiрнеше алтын бастырылыпты. Дулыға маңдайшасының астындағы аса сұсты сұрғылт көздер мен осы тана түймедей алтындары болмаса Әбiлхайырдың сырт пiшiнi оны қарабайыр көп сарбаздың iшiнен мүлдем бөлiп алғысыздай етедi.

	– Төгiлiп-шашылған, саяқ кеткен ағайындарымыз жоқ емес, бас сардар! Осыдан алты жыл бұрын сонау Жоңғар Алатауының қуысынан қара қалмақ бiрiншi кезекте қасқа маңдайдан бiздi ұрды. Өңешiнен оқ атқан от қарулы ата жауға жалғыз жалайыр қалай төтеп бере алсын. Бiз тарыдай шашылып, сонау Сыр бойынан бiр-ақ шықтық. Жолай қалай жөңкiлгенiмiздi мәртебесiнен айналдым Болат хан, күллi қазақ төбесiне моншақ етiп көтерген, мына тұрған ұлы хан өз көзiмен көрген де едi. Сөйткен бiздiң ел тас түйiн боп қайтып бас құрай алсын?!

	– «Көппен көрген ұлы той» деген. Ол жөнiнде қиқуласып қайтемiз? Алыстан орағытпай жақыннан жер шалсақ қайтедi? Мынау Сыр өзенiнiң төменгi ағысы жақтағы жалайыр-балғалылар елi сiздерден көмек сұрағанда тiлдiң майын тамызады екен, ал сiздер де оның өтiнiшiнүкiдей ұшып орындапсыздар. Сөйткен ағайындарыңыз мынадай бүкiл қазақ көтерiлгенде сiздердiң қастарыңыздан табылмағаны несi? Жаны қысылғанда сiздердi қолындағы шаппа шоттай пайдаланып, ал сiздер атой салып шақырғанда Жарықбас Есентүгелдiң пысқырмауы қалай? Осы да ағайыншылықтың белгiсi болып па? – Әбiлхайыр осылай суырылғанда Ескелдi өз құлағына өзi сенбегендей, «апырау, осыны айтушы бас сардар ма, жоқ басқа ма» деп, кiрпiгiн қаққылай оған қайта қадалғанда соның тап өзi екенiн көрдi. Тек бұл жолы көздерi бұрынғы сұсын жоғалтып, жадырай жұмсақ райға қарай ойысыпты. Осылай алдаусыратып барып, қайта тарпа бассалмақ бүркеншiктi ызғарлы ниетi де пәлендей тоғыз қабат торқаның астындағы дүние емес. Әбiлхайыр осы сөздерiнiң соңында көздерiн оң жаққа қарай жұлқып әкеттi де Төле бидi қоса бiр түйреп өттi. Мiне, сонда ғана Ескелдi бұл бас сардардың осыданүш жыл бұрынғы жазда Сырдың сонау төменгi ағысы жақта алшын, қарақалпақтар және сондағы Жарықбас Есентүгел бастаған жалайыр- балғалылар арасындағы қақтығысты, оған мына Төле би мен Ескелдiнiң қалай араласқанын бүге-шiгесiне дейiн бiлетiнiн, қазiрде соны тiлге тиек етiп, мұны көзге шұқымақ екенiн табанда сездi. Ол жағын жалғыз бұл емес, өзiмен бетпе-бет келген, күллi қазақтың ең биiк лауазымды марғасқалары да түгел түйсiнiп, мынау көз алдарында сырғауылдай сорайған жалайыр биi осы қысталаңнан қалай шығар екен деп, демдерiн iштерiне тарта сiлтiдей тынысты.

	Ендi Ескелдi бүкiл қайратын бойына жиды. Сөйту керек екенiн Балпық пен Қабан жырау да Ескелдiге құлаққағыс еткендей тамақтарын кенеп, сыралғы достардың өздерiне ғана мәлiм дыбыспен белгi бердi. Бұл Ескелдiнiң жiгерiне жiгер қосты. Әрi мынадай аттың жалы, түйенiң қомында мынадайүлкен адамдарды өзiнiң кiшкентай жауабына дiлгiр етiп, сарғайтып қою да абырой емес. Бұл тез шешiлдi:

	– Бұлбұл құс несiмен бұлбұл? Күмiс күй төккен көмекейiмен бұлбұл. Ондай көмекейi болмаса бұлбұл атанып несi бар? Бөле-жарылмаса, бiр-бiрiн балтырдан тiстемесе қазақ қазақ атана ма? Осы ошақтыңүш бұтындай алаш қауымының өткенiне, кейiнгiсiне ой жүгiртейiкшi, ненi көремiз, сыртта жау барын көрiп-бiле тұрып, өзара шайнасудан көз ашпаған өз ағайындарымызды көремiз. Үш жүздiң баласына ортақ дерттi жалайырдың бетiне салық қылуыңыздың мәнiн, сардар ием, өз басым ашып-айыруға дәрменсiзбiн. Сондай дерт меңдемесе, мiне алты жыл болды, ата жау ұлымызды құл, қызымызды күң етуде, қалған-құтқанымызды атамекенiмiзден қуды, сол жауға бiрiгiп қарсы тұрмай бұл қазақ ай қарап жүр ме? – деп салды. Исi қазақтың ұлы хан, кiшi хандары, төбе билерi, небiр су төгiлмес жорға шешендерi, батыр мен бағландары, басы жерде де көңлi көкте ханзада мен бекзадалары сықасқан мынау Хантау жотасындағы аядай тұсқа кенет ашық аспаннан найзағай атылды ма дерсiң. Ескелдiнiң шалт қайырған жауабы тура сондай әсер қалдырды. Жалайыр биiнiң сөзiнiң астары емес, ең алдымен құлақтың түбiн кескiлеп, сүйек-сүйектi қуалағандай саңқылдаған даусы, айту мәнерi бәрiн бүрiп әкеттi. Сонда ғана бұған бұрынғыдан әлдеқайда бажайлай қарасып, бет ажарындағы, тұлабойындағы бөлек жаратылысты нышандарды небiр сұңғыла, өткiр көздер iздеп таба бастады. Ия, сөйтiп, бәрiнiң алғаш рет бұған көздерi сүрiндi. Күйкентайдың қос қанатындай қабақтың астындағы отты жанар оның iшкi қуатын қоса жариялап, мыналардың қай-қайсысымен де сайысқа түсуге әзiр екенiн паш еттi. Сөйтiп, бәрiнiң назар, ықыласына бұғалық түсiп, тiл-жақтары қарысқан сәтте Ескелдi қайта сөйледi:

	– Жарықбас Есентүгелдiң қылығын кесекөлденең тарттыңыз, сардар ием! Олүшiн айыптымыз! Менi бәз бiреулер бүкiл жалайыр елiнiң көсемi атайды. Егер сiздер де солай шешсеңiздер мен де өз айыбымды мойныммен көтеруге әзiрмiн. Демек мен де айыптымын! Тек мен Жарықбас Есентүгелдi бұйрық пен уағыз жөнiнде сыбағасыз қалдырғам жоқ. Тек оның, ол басқарған жалайыр-балғалы елiнiң жарасы менiң бұйрық пен уағызымнан әлдеқайда ауыр шықты. Сiздер Хиуа, Самарқан, Бұқара, Исфаћан сияқты өркениеттi қалаларға бiр табан жақынсыздар ғой, сардар ием, сiздiң құзырыңыздағы алшындар мен қарақалпақтардың исфаћани қылыштары жалайыр- балғалылардың қолдарындағы бiрен-саран жасық темiр мен қайың шоқпардан әлдеқайда басым шықты. Олардың жан жарасы мен тән жарасы осы себептi де тым ауырлап кеттi. Ия, әркiмнiң өз жарасы өзiне ауыр. Әрi олардың, сардар ием, сiздiң өз басыңызға да өкпесi қара қазандай екен. Жарықбас Есентүгелдi бұл жолы сiздiң құзырыңызға келтiре алмауымның бiр себебi сол!

	Осы тұста Әбiлхайыр Ескелдiнi әлi де көзiнiң астымен бағып, мұртынан күлгенге ұқсады. Бiрден тiлге келмедi. Еш қозғалыссыз. Қызыл, сары өрнектi кең балақ шалбардың астынан басы көрiнген саптама етiгiне ирелеңдей жабысқан елiк сапты қамшысының өрiмi де қыбырсыз. Айнала қауым, оның iшiнде ұлы хан Болат пен Төле, Қазыбек, Ақсуат сыңды жаңа ғана Ескелдi ошақтыңүш бұты атаған-қазақтыңүш тармағының көсем-билерi бар баршасы бас сардардың осы бөгелiсiн жаман ырымға балағандай қыбылжи бастады, шамасы. Әбiлхайыр оны сезбедi емес, сездi. Тек «жер астынан жiк шықты, екi құлағы тiк шықты» дегендей мынау Ұлы жүздiң бiр тармағы ғана есептi жалайыр биiнiң мұны қақ бастан ұрғандай сөздерiне тез ұтымды жауап тауып, өз абыройына қылау түскендей халден сытылып, бөгде бiр биiкке барып қонақтауды ойластырып едi.

	– «Дау төрт бұрышты, қамшы екi ұшты» деген. Болған жайды әрқайсымыз әр саққа жүгiртсек бәрiбiр ұшығына жете алмаймыз. Қалың нуда адасқан жабайы қабандай текке ырсылдап қаламыз. Ондайлық тап қазiр қай жоғымыздың орнын толтырмақ? Егер Жарықбас Есентүгел маған деген өкпесiн сылтау етiп, мынадай шақта көрпе астында жатып алса ол туысқаныңыз ақылды-ақ адам екен. Жарайды, ол сол ақылымен бола тұрсын, – деп Әбiлхайыр жалайыр басшыларын осында шақыртқандағы шаруасына көштi:

	– Мынау алдағы науқан қалай өрбидi, оны жаратқан иемнiң бiр өзiнен басқа ешкiм болжап бiлмек емес. Жаудың мейманасы асса бiздi Шуға қарай тықсырады. Ол жөнiнде ойластырғанымыз өзiнше бөлек. Ал құдай оңдап, қазақтардың мәртебесi асса жау Iле дариясына қарай ығыспақ. Iле дариясына жетсе бұл атаңа нәлет ит қалмақ жетi жерден кессең де бiр бөлiгiнде жаны қалатын жылан емес пе? Оны сол жақсы атты күнде Iле дариясына жеткiзбей керi қайыру керек. Мiне, сол мiндеттi орындау жалайыр жасақтарына жүктелмек. Сiзүш күн iшiнде жаңа өзiңiз атаған бес мыңныңүш жарым мыңының солай қарай дүрк қозғалып кетуiн қамтамасыз етiңiз. Хантаудың етегi арқылы айналып, Жусандаланыңүстiмен, одан арыдағы Тауқұмның, Мойынқұмның шөлiне ұрынбай Iле дариясына жетiп бекiну шарт.

	Әбiлхайырдың көтерiле ұшып барып қонақтаған биiгi осы бұйрық едi. Ел iшiнiң ырың-жырыңына құлақ асарға мұршам жоқ деп қыр көрсеткендегiдей бiр мiнезi ме дерсiң. Тiптi бiр жайдан Ескелдiнiң де оңай- оспаққа алдырмасын сезiп, ойда жоқта жұмсара кетуiмен де қарайлас шықты. Бәрiбiр жаңағы бұйрық астары жалайыр биiне күтпеген құқай едi.

	– Апырай, Ұлы жүз –үйсiндi аға баласы атайды, ал жалайырлар сол аға баласы ұрпақтарының iшiндегi ноқта ағасы саналушы едi. Бiз бүйтiп бөле- жарылсақ мынау алдағы науқанға қосарүлесiмiз айтып ауыз жарымастай шықпай ма? Олқы соққанның көкесi сонда болмай ма? Ондайлық басқаға жарасса да ноқта ағасыныңүрiм-бұтағыүшiн ұят нәрсе ғой. Мол кеудеге тар киiм кигiзiп қинағандай ғой.

	Сол кезде Төле би мол денесiмен қорбаң етiп Ескелдiге қарай бiр қадам жасады.

	– Жаным, бұл бұйрықтың мәнi бар. Сендердiң Iле бойындағы жер жағдайын жақсы бiлетiндерiң ескерiлдi емес пе? Анау соңыңдағы Қабан жыраудың қасындағы Балпық батыр ма? Әлгi өздерiң айтқандай қалмақтардың жалпақ түптi қайыққа тиеулi зеңбiректерiн суға батырған осы Балпық емес пе? Сондай ерлiктi осы жолы да қайталау шарт. Бұл жолы қалмақты жеңсек қайтып бас көтерместей етiп жеңейiк!

	Көп iшiнен тағы бiр ұзын бойлы кексе адам берi бөлiндi де ол да Төленiң қасында тұрып сөз тастады. Бұл Саурық батыр едi:

	– Егер жаңа бас сардар айтқандай, анау-мынау жаманшылық күнде, ия, егер жаудың мейманасы асса сiздер оны ту сырттан ұруға дайын тұруларыңызүшiн де қолайлы ғой. Сiздер жалғыз-жарымдамайсыздар, Ұлы жүздiң өзге тармақтарынан да бiраз қосынды қосып беремiн. Әрi Iленiң бергi бетiнде шоқалақ құмдардың арасында қалмақ алғаш шапқалы берi сол маңнан табан аудармай жасырынып жүрген ыстының Белағаш атты батыры бар дейдi. Егер соныүйiрге қоссаңыздар нұрүстiне нұр.

	Сонда ғана Ескелдi бұл Әбiлхайыр, Төле би, Саурық батырүшеуiнiң ақылдасып тапқан шешiмi екенiн түйсiндi. Ендiгi жерде тiл мен жаққа ерiк беру орынсыз. Қасындағы екi серiгiн бiр барлап алды да Әбiлхайырға қайта қадалды:

	– Сөзiңiзге құлдық, сардар ием! Тар жерде тақасып, бүйректен сирақ шығарар бiз емес. Бас сардар мен басқа да жоғары мәртебелiлер зерлеп құрастырған бұйрық нобайы осы десеңiздер бiз бас шұлғымай қайтейiк? Әркiм өз ойлаған жағына езулемей тастүйiн бiрiгiп, жауды тарс ұратын кез ендi туды емес пе? Мұндай бас қосу қазақтың еншiсiне әмсе тие бере ме?

	Беттескен екi топтың тiлдесуi осымен аяқталды. Өйтпеске лаж да жоқ едi. Әбiлхайыр шоғырының ту сыртынан басқа бiр дабыр-дұбыр бiлiндi. Бөгде бiр келушiлердiң екпiнi екенi байқалды. Бас сардар және оның қасындағы самсаған дулығалылар ендi солай қарай ауа толқыды.

	Ескелдi, Балпық, Қабан жырау –үшеуi мұнда тағы сүт пiсiрiмдей ғана аялдап, өздерiне көзтаныс Жолбарыс хан, Бөгенбай батыр, Хангелдi батыр, Жәнбекей, Бұқар жырау, Сабалақ, тағы басқалармен қысқа-қысқа ғана амандасыпүлгердi. Одан өзгеге уақыт тар, келген жолдарымен тез керi қайтты. Бiр қызығы бұларға отызшақты нөкерiмен Саурық батыр iлестi. Жалайыр басшылары өз қарамағындағы әскердiң басым бөлiгiн Iле бойына аттандыруға тиiс болса Саурық батырдың алдында бүкiл Ұлы жүз қолын шоқтай иiрiп, сол қанатқа, яғни қазiр Тайлақ батыр бастаған Кiшi жүз қолы тұрған, Хантаудың терiскей шығыс жақ сыртына ауыстыру мiндетi тұр едi. Осы жолда бұлар, әсiресе, Ескелдi, Қабан жырау, Есенбай, Тұрлымбет, тағы басқалар бұл кексе батырмен жақсылап танысты. Алпысты ендi-ендi алқымдамақ, бет өңiрi, тұлабойы ұзынша бiткен бұл сақа батыр бәрiне де қатты ұнап, бiр-бiрiмен тез бауыр басысқанға ұқсады.

	Жолай Саурық батыр Кiндiктастан Шуға қарай ағатын, кейде оған жетпей жоғалатын Теректi өзенiнiң бойында қалды. Бұл әлгi Сiргелi Қара Тiлеуке бастаған қол орналасқан тұсқа таяу едi. Осы аралықтан өз ертөлелерiн жұмсап, барша ұлы жүз қолының Теректi өзенiнiң бойында жиналуын талап еттi. Iлеге қарай шеру тартпақшы жалайыр қолын да осы жерде өз көзiнен өткiзiп салмақшы. Әрi манағы уәдесiне орай,үйсiннiң өзге тармақтарынан аздаған қосындарды iрiктеп, осы тұста оларға қосып бермекшi.

	Ескелдi бастаған топ өздерiне қарасты шерiктердiң ортасына келе-ақ iске кiрiстi. Бұдан ақай-тоқайсызүш жарым мыңды бөлiп алу да оңай шаруа емес.

	– Жарықбас Есентүгелдiң қылығыүшiн алшын ханы Әбiлхайырдың бiзге көрсеткен қыры ғой! Балғалыларға болысқанымызүшiн ғой бұл бiздi бүйтiп бөле-жарғаны! – деп шу шығарғандар да табылды.

	Жолай Ескелдiлер Саурық батырдан жалғыз жалайыр емес, дулаттардың да Өтеген, Қалы батырлар бастаған бiр бөлiгi түстiк бетте, Шу бойында қалатынын естiген. Ескелдiлер соны бұларға қарсы уәж ғып жеткiздi. Мұның бәрi шайқасты ұйымдастырудың жау ойламайтын тың тәсiлдерiн табу мақсатында көзделiп отыр дестi.

	– Ендеше, алшынның еркетотайы Әбiлхайырдың бүкiл Ұлы жүз –үйсiн баласына көрсеткен қыры ғой, – дегендер тағы атойлады. Ескелдi, Балпық, Қабан жырау –үшеуi осыларды ауыздықтауға көп күш жұмсады.

	Iлеге аттанатын шерiктiң қолбасысы Балпық деп бiрден ұйғарылған. Ал кiшi қолбасылар қатарына Кәшке, Жайнақ, дулат Қосай, Шора балалары Қаскелең мен Күртiбай, Қабан жыраудың iнiсi Көсембай, орақтының балауса батыры Төке сияқты өңкей жастар iрiктелдi. Ал Ескелдiнiң өзi бас болып, Тәттiбай мерген, немере ағайынды Малтабар, Құлжан батырлар, өзге де кекселер осында қалдырылды. Қолының шипасы бар бiраз сынықшылар, әрi әлгi жалайыр-бәйшегiрден шыққан тапалтақ ұста Келеудiң өзi мен шәкiрттерi тегiс Шудың осы бетiне өткiзiлiп едi. Олардың да жастау жiгiт-желеңдерi атқа өңгеруге болатын асай-мұсайларын алып, Балпық шерiгiне iлестi. Кекселерi Ескелдi тобында қалды.

	Балпық шерiгi тап жүрер қарсаңда Шудың түстiк бетiнен, әлгi Құлжа дейтiннiң зайыбы Дарабоз, Ескелдiнiң өз бәйбiшесi Ақжәмилә бастаған әйелдер атынан құрт, iрiмшiк сияқты сүттен, қымыздан, шұбаттан, жабайы ағаштар мен өсiмдiктер жемiстерiнен қатырылып, кептiрiлiп жасалған, жорық жағдайында пайдалануға ыңғайлы дәмнiң неше түрлiсi жеткiзiлдi.

	Мұны баршасы жақсы ырымға балады. Ол дәмнiң бәрi де Балпық жауынгерлерiнiң қоржындарынаүлестiрiлдi.

	Сөйтiп, Балпық бастаған қол Хантаудың бергi еңiсi арқылы Iлеге қарай өтуүшiн жүрiп кеттi. Кейiн ұзынқұлақ арқылы жеткендей Саурық батыр да жолай өз уәдесiнде тұрыпты. Әрi Хантаудың терiскей-шығысында Төле бидiңүлкен баласы Жәнбекей бұларға екi жүз сауын биенi жылқышыларымен қоса қосып берiптi.





ОН БIРIНШI ТАРАУ


	Осыдан тағы екi апта өткенде қазақ пен қалмақтың арасындаүлкен шайқас басталды. Көптеген шетелдiк ғұламалардың байыптауынша нақтылы бiр шайқастың басталу сәтi көп жағдайда қолбасылар еркiмен белгiленбейдi, бақшадағы жемiстей соған деген әзiрлiктiң, түздегi сарбаздар қауымының iшкi көңiл-күйiнiң пiсiп-жетiлуi айқындайды. Қай қолбасылар сол пiсiп- жетiлу мерзiмiн дәл аңғарса кем дегенде науқанның алғашқы кезеңi солардың пайдасына шешiлмек. Мына жолы да солай болғандай, тек мұндағы бiр ерекшелiк не қазақ, не қалмақтың ғана емес, екi жақтың да қолбасылары ол мерзiмдi дәл анықтапты. Сосын да ешқайсысының қапысы жоқ, ат тұяғымен қара жердiң құйқасын оя дүрiлдеп, бiр-бiрiне бетпе-бет келгенде сөзсiз жеңiске деген сенiмдiлiк екi тараптан да бу боп бұрқырады.

	Дәл осының қарсаңында қазақ жансыздары қалмақтан бiр тiл әкелдi. Ол Сары-Манжының бұйрығымен осы көктем мен жазда Қордай асуы, Жетiжол жотасы, Күртi өзенi мен оның бiрнеше салалары бойына күштеп қоныстандырылған қалмақ пен бодан қазақ аралас қауымдардың ендi кенеттен керi қуылып жатқанын жеткiздi. Мұны естiгенде Әбiлхайыр бармағын шайнап:

	– Қап, құдай-ай, бiз кешiккен екенбiз ғой, – деп зарлыүн шығарды. Бас сардардың бұл наласы барша өзге қолбасыларды қақ бастан қамшымен ұрғандай әсер еттi. Тек Әбiлхайыр тез бойын жиды да сұсты көздерiн онда- мұнда тiмiскiлетiп барып, қайта қайраттанды. – Жақсы, мұның да оң нышаны бар. Сары-Манжы өзiнiң бiздi қалай боршалайтынын малшы қандастары мен сондағы бодан қазақтардың көрiп тұруын қалап едi, ендi ол пиғылынан айныған екен. Демек, бұл оның да тұлабойына қорқыныш ұялады деген сөз. Жаудың ең бiр босаң сәтi деген осы болады. Ендi аялдасақ алла-тағаламның бiзден терiс бұрылары анық. Ия, алла, жаратушы ием, өзiң жебей гөр!

	Сонымен бүкiл қазақ күшi алға қарай лап қойды. Кiндiктас тауын кесiп ағатын Шоқпар өзенiнiң кедiр-бұдырлы терiскей жағалауында қазақ пен қалмақтың тулары желкiлдеп, екi жақтан да дабыл қағылып, бiр-бiрiнен қозыкөштей жерде тоқтасты. Сосын бұл алысырақ көрiндi ме одан да сәл жақындай түстi. Бұл аттарының баран, қылаң түстi екенi ажыратылатындай қашықтық едi.

	Шiлденiң нағыз ортасы, аспан ашық, шыжыған жаз нағыз өз күшiне енiп, өз тарапынан тырс еткен дыбыс берместен мелшиiп қапты. Уақыт сәске түстiң кезi. Биыл бұл өңiрде де жауын көп жауған, сосын да осындай ылғалды жылдары тұтасып шығатын, басы тарыға ұқсайтын боз шөп – раң ойлы-қырлы кеңiстiктi өзiнше әрлеп тұр. Онымен қойындаса, биiктiгi тiзеден келетiн көде де ойдым-ойдым болып ағарып, күн сәулесiмен жылтылдай құбылады. Бұл шiлденiң ортасы көденiң дәуренi өткен шақ, себебi, маусым айының өнебойында мүлдем аппақ гүлдерi жайқалып тұрады да шiлде туа онысы ұшып жоғала бастайды. Оның орнына қой малының жүнiне жабысып, одан әрi кейде етiне де даритын тiкенi пайда болады. Кей жерде қазақтар оны садақ-көде деп те атайды. Малға жұғымдылығы бола тұра осындайлығы қойды жүдетiп, қазақтардың ренiшiн де тудыратын.

	Шоқпар өзенiнiң екi жағында бұл раң мен көдеден кейiнгi ең көп өсетiндер – жусан, изен, қарабарақ. Жабайы ағаштардың ешқайсысы мұнда тамыр салмағын, айнала жалаңаш. Ойлы-қырлы жер бұдыры болмаса бой тасалайтын дәнеме жоқ. Сосын да дiнi басқа да, тұрмыс-тiршiлiгi бiр-бiрiне қатты ұқсаған екi халықтың өзара шындап күш сынасатын шағында осындай жер төсiнiң қабақ шытпай керiлiп жатуы «кәне, қай-қайсыңа да бұра тартарым жоқ, не көрсеңдер де өздерiңдегi ақыл-айла, қуат шамасынан көрiңдер» дегендей бейтараптылық белгiсiне ұқсайды.

	Қазақтар «үш тоғыс» аталатын соғыс түрiне әзiрленген. Қазақы соғыстардың iшiндегi Жетiсу елiүшiн ең танымалы,үйреншiктiсi осы едi. Оның мәнiсi сол,үш жүздiң қолыүш топқа бөлiндi де қақ ортасында Қаракерей Қабанбай батыр бастаған Орта жүз жасақтары тұрды. Қандай күнде де жауды бiрiншi болып, қасқа маңдайдан ұру осыларға жүктелген. Ал Хантауға арқаны берiп, шығысқа қарағанда сол қанатта Саурық батыр Қайдауыл баласы басқарған Ұлы жүз, оң қанатта Тайлақ батыр басқарған Кiшi жүз шерiктерi орналасты. Ол екi қанаттағылар соғыс барысында бас сардар Әбiлхайыр мен оның оң қолы Қанжығалы Бөгенбай батырдың ортақ шешiмi негiзiнде iске қосылады. Ол екi қанаттағылар шайқасүстiнде жауды екi қапталдан соға ма, жоқ, жаудың да осындай тың күштерi ұрысқа кiрiсерде оларды жолдан тоса ма, әлде ту сырттан айналып кеп атойлай ма, тiптi алғашқы қақтығысқа қатыспай мүлдем қаңтарулы тұра ма – бәрi де шайқас барысында шешiлетiн мәселе. Қалай да қазақ қолбасылары ол екi қанаттағыларды пайдаланудың бiрнеше нұсқасын жасаған. Ал неге «үш тоғыс» аталатын соғыс түрi таңдалды? Сiрә, бас сардар Әбiлхайыр осы жолы жер жағдайын жақсырақ бiлетiн жетiсулық қолбасылардың ыңғайына жығылса керек.

	Мiне, қазiр Әбiлхайыр аппақ арғымақ атын ойнақшытып, Орта жүз қолының алдында тұр. Ұлы хан Болат бастаған барлық ханзадалар мен сұлтандар, ұлы билер, Әбiлхайыр өз маңына топтастырған батырлар, сондай- ақ екi қанаттағы күштердiң бас қолбасылары мен кiшi қолбасылары, басқа да жақсы мен жайсаңдар түгелiмен осында. Себебi, Әбiлхайырдың топшылауынша шайқас бiр күнде аяқталмайды, демек ертеңгi күнге де азық керек, сосын да алғашқы күнгi жау екпiнiн баршасы өз көзiмен көрсiн, бұл алдағы күндерде ой қорытуға қажеттi алғышарт, алтын қор. Бiрдiң ақылы бiр де, көптiң ақылы көп қой. Ескелдi би, Қабан жырау, күшiк Жолбарыс би, Тәттiбай мерген, Малтабар, Құлжан, тағы басқа Балпық шеруiне iлеспеген жалайырдың кексе батырларының да бiр қауымы осында едi.

	Қарсы беттегi қалмақ сарбаздарының алдыңғы легiнiң ажары әлдебiр мейрам, салтанат құрметiне шыққандай бiр түрлi сәндi көрiндi. Дабылдыүстi- үстiне қағып, көк аспанды қақыратып жерге түсiрердей өңештерiн керiп айғайласып та қояды. Әлденеше түстi тулар, көкке шаншылған найзалар, аттарының күнге шағылыса жарқыраған маңдайлары, төбесiнде шошағы жоқ, таз кепешке ұқсаған темiр дулығалы бастар – бәрi де айқын көрiнiп, нағыз «келсең кел» дегеннiң сыпатын бередi. Ия, бұл соғысқа ол жақтың да жақсы дайындықпен кiрiскелi тұрғаны айқын. Кенет қалмақ қолының алдынан кесекөлденең ақбоз атты, жатаған денелi бiреу оқтай зуылдап өттi. Оның соңынан қару-жарақ, сауыт-саймандарынан жарқыл көбiрек шалынатын, аттары да жарамды тағы бiр оншақты адам iлесе құйғытты. Бiр шетi мен ол шетi қозыкөштей бар, қатарласа самсаған қалың әскер бiрдеме десiп, ұрандасып кеп бердi. Сол кезде әлгi ақбоз атты неме соңындағы нөкерлерiмен бiрге керi қарай шапты. Сонда ғана Әбiлхайыр маңындағы бiреу:

	– Мынау Сары-Манжы! Сары-Манжы! – деп айғайлап кеп бердi.

	– Тап соның өзi! Ерүстiнде тасбақаша отыратынын өз құлағыммен естiп едiм, – деп екiншi бiреу қостады. Үшiншi сөздi Әбiлхайырдың өзi айтты.

	– Өз жауынгерлерiне рух бергендегiсi ғой найсаптың!

	– Бұл алпыс екi айлалы зұлым жаудың бiр айласы болмасын! Төбемiзден доп түсiрмесiн! Хан ием! Мырзалар! Кәне, шашырай тұрайық! – Мұны айтқан Бөгенбай батыр едi.

	Жалпы бұл соғыста қазақтардың ең жаман қауiптенетiнi жау тарапынан атылуы мүмкiн от қару-зеңбiрек едi. Мына шайқасқа әзiрлiкүстiнде сондай зiлзала төбелерiнен төнгенде неғұрлым аз шығын беру жағы кәперге алынған. Оның бiр амалы – әскердi зеңбiрек оғы жетпейтiн қашықтықта, әрi неғұрлым шашыраңқы ұстау.

	Ия, шайқас сәтi күзгi қуаң даладағы тарыдай пiсiп-жетiлдi. Ендi кешеуiлдесең оның өзi шашылып, құлап түсуi мүмкiн. Жаумен екi аралық жан-жағынан саймен көмкерiлген, қалың шөптесiндi, енi мен ұзындығы шамаласүлкен жотаның тегiстеуүстiртi едi. Емiн-еркiн айқасуға да, сайға қарай домаланатын бастарға да – бәрiне де жағдай бар. Бәрi дайын ғой, бөгелетiн не бар? Бiрiншi болып қазақтар жекпе-жекке шақырды. Бұл қалмақтар сапында бiраз шу тудырды. Ол не шу екенiн қазақтар ашып- айырғанша жау шебiнен елу шақты салт атты бөлiнiп шықты да әскердiң алдында ойын көрсеткендей аттарын ерсiлi-қарсылы жосылтып, айбалта мен алдаспандарын күнге шағылыстырып, жүрiп алды. Мiне, осы кезде ақбоз атты Сары-Манжы оншақты нөкерiмен қалың шептен тағы да суырылды да қазақтардың да құлағына жететiндей қатаң дауыспен бұйрыққа ұқсас сөздер айтты. Сол кезде әлгi елу шақты салт атты шепке қайта кiрiп, жым-жылас жоғалды да, ортада бiреуi ғана қалды. Ол бiреу найзасын көкке көтерiп, қазақтарға қоқанлоққы жасағандай ұрт қимылдарға барып кенет берi қарай шоқыта жөнелдi. Тап екi орта осы-ау деген межеге жеттi де атын кесекөлденеңдете аспанға шапшытты. Әрi өзiнiң қазақтарға қарап ырсия күлгенi де анық шалынды.

	– Әне, қалмақтар алғашқы жекпе-жекке әзiрлеген адамын да бөлдi! – Мұны айтқан Шақшақ Жәнiбек Қошқарұлы едi. Өз тұрғыластарын асықтырғанға ұқсап, дулыға астынан әрең көрiнген көздерiн Әбiлхайыр мен Болат ханға кезек-кезек қадады. Сол кезде Әбiлхайыр аппақ арғымағының басын әрең тежеп, жабайы құсша саңқ еттi:

	– Жәмиғат! Ұлы хан ием! Менiң ұйғарымым былай! Бiрiншi жекпе- жекке бiзден Қанжығалы Бөгенбай батыр барады! – Мұны естiгенде тағатсызданып, ары-берi жыртылып-айрылған батырлардың бiразы өз сыбағаларынан құр қалғандай бас сардарға ажырая қарасты. Бiрақ бәрiнiкiнен де Төле бидiң мiнезi басым екен. Ол да басы қатты атының ауыздығына әрең ие болып, көп ортасында шырқүйiрiле саңқылдады:

	– Сардар ием, бұл бұйрығыңызға аздаған кiнәратым бар! Үйсiннiң жерiнде бiрiншi болып,үйсiннiң қаны төгiлгенi абзал! Ия,үйсiннiң жерiнде бiрiншiүйсiн өлсiн! Мен бiрiншi кезектiң Шапырашты Сатай батырдың немересi Бөлек батырға берiлуiн құп көремiн!

	Төле бидiң осы ұсынысы желiктiрдi ме, шеткерiлеу ойқастағандардың арасынан тағы бiреулер айғайлады:

	– Суан батыры Бөлек Бөргелтай баласы бiрiншi шықсын!

	– Арғын Олжабай батыр бiрiншiлiкке лайық!

	– Көк жарлы Көкжал Барақ бiрiншi шықсын!

	Бұл айғай-шу бас сардар Әбiлхайырға ұнамағандай. Ұлы хан Болатқа бiр көз тастады да басын ердiң алдыңғы қасына қарай ие берiп қайта көтерiп алды. Аппақ арғымақтың ауыздығын да керiңкiрей тартып, жан-жағын зiлдене шолды да соңғы тұжырымды айтты:

	– Қанжығалы Бөгенбай жасамыс адам, бiрақ аллам жаратқан бөлек күш-қуаты бар! Ең айқынырағы сол Қанжығалы Бөгенбай исi қазаққа танымал, әбден құлақсiңiстi жан! Егер Бөген ағаның мерейiүстем шықса бүкiл қазақ жауынгерлерiне тасқын судай жiгер құйылатынына өз басымды куәлiкке тартамын! Ал жазатайым, жаман айтпай жақсы жоқ, жаудың аруағы асып, Бөген батыр аттан құласа соның өзi де бүкiл қазақ қолының намысын қоздыруға жарап жатыр. Қазақтардан бiрiншi болып, Арғын атаның Қанжығалы Бөгенбай батыры шығады!

	Басқа сөз атаулы пышақ кескендей тыйылды. Араларынан Бөгенбайдың қалай атқып кеткенiн жұрт көрмей де қалғандай. Бәрi бас сардардың кесiмiн бастарында қорытқанша кексе сайыскер ортадағы сәнмен ойқастаған қалмақ батырына жетiп те қалыпты. Астындағы жамбыгер атының түюлi құйрығы мен артқы сауырының күнге шағылысқаны бәрiнiң де көздерiн тартып, көңiл түкпiрлерiнде бiржола жатталып қалды. Атының жалына құлаңқырай еңкейе отырғасын ба темiр сауытты жоталығы мен шашақты дулығасы аса менмұндаламайды!

	Ия, қазақ тарихындағы қара емендей қайыспас берiк, шалт қимылды, бұған қоса көл-дария ақылдылығы, жүрек жұтқандығы қоса бар, бөлек жаратылысты, бөлек пiшiндi аса айбарлы батырлардың бiрi осы Бөгенбай.

	Өзiмен замандас жыршылардың аузына көбiрек iлiнетiнi де осы қасиеттерiнен. Алайда, бұл осы қалпында көктен түсе қалған жан емес, батырлық, егiзек қайрат пен ақыл мұның жетi ата, жетi түптен бергi несiбесi. Өз әкесi Ақша әйгiлi әз Тәукенiң әкесi Жәңгiр ханның тұсындаүлкен сардар, әрi жекпе-жек шайқастың майталманы атанған. Алайда, ол әке Бөгенбайдың оңы мен солын танымаған шағында өлдi де жас жiгiт талай қыспақтарды бастан өткердi. Тiптi қалмақтың әр кезеңдегi тиiп-қашпа соғыстары, қазақ iшiнiң ырың-жырыңы, береке-бiрлiксiздiгi сияқты құбылыстар оның жанына жара салып, өмiрден баз кешкен күндерi де бар. Сондай бiр күндерде Бөгенбайдың осындай болмысымен-ақ тақымы кеппес ұрыға айналғаны да шындық. Алайда, ондай атты өмiр де мұның тақиясына тар келдi. Ел қамы, ел тәуелсiздiгi, қызыл қарын жас баланың болашағы, ата-бабалар аманаты атты ұғымдар жапан түзде қарақшылар ортасында қаннен-қаперсiз ұйқтап жатқан Бөгенбайды ақ сақалды, ақ киiмдi шал бейнесiнде келiп, ұзын ақ таяқпен түртiп оятты. Басын жерден жұлып алған Бөгенбай шалды шала-пұла ғана көрiпүлгердi, алайда, оның ескертпесi қолмен қойған дүниедей ап- айқындықпен мұның санасына орнықты. Ойы ұшқыр жас батыр бұл құбылыстың мәнiн тереңiнен ұқты. Құдай мен аруақ өздерi аян берiп, бұған бағдар сiлтедi, туған жердiң төсiн нұсқады. Онда кiм тайраңдап қожалық етуде, кiм екi бүктелiп, құл мен күңнiң күйiн кешуде? Кiм жел қуған қаңбақтай аударылып-төңкерiлiп, әркiмнiң босағасына соқтығуда? Тәңiр берген осыншама қасиетiң бола тұра соның бәрiне қалай төзесiң? Бұл сұрақтардың мәнiн айыруға, әрi оны ендiгi өмiрiнiң темiр өзегiне айналдыруға Бөгенбай қас-қағымдай ғана уақыт жұмсады. Мiне, одан берi де көп заман өттi. Бөгенбай бүкiл қазақтың қолына иелiк ететiн бас қолбасы атанған кездер де, соғыстар да өттi. Басқалардан бөле-жарылып, жалғыз шауып жау алмақ талпыныстардың да талайы бұл кезде көзден бұл-бұл ұшқан. Ендi мiне жаңа кезең туды. Бүкiл қазақтың санасына алла-тағалам өзi қарлығаштың қанатымен су сепкендей жаңа серпiн бердi. Қазақ қайта бiрiктi. Бұл күнде жасы елу бес, елу алтылардағы Қанжығалы Бөгенбай батыр Ақша ұлы Кiшi жүз – алшын елiнен сайланған бас сардар Әбiлхайырдың оң қолы. Ендi байқаса ол да аздық етiптi. Мынадай не өлiм, не өмiр дейтiн шешушi қақтығыс алдында алғашқы жекпе-жекке осының мойынсұнуы да жазмыштағы жазу екен.

	Бөгенбай ортаға жетiп, алдын-ала қойқаңдап жүрген қалмақ батырын бiр айналып өтiп, ендi екеуi бiр-бiрiне қарсы шауып, найзаларымен сарт-сұрт ұрысқанда құлақ жарардай дыбыс естiлдi. Бұл, әсiресе, жалайыр биi Ескелдiге алабөтен әсер еткендей.

	– Қап, әттең, мына кiсiнi жекпе-жекке шығарып қойып қарап тұрғанымыз басымызға лайық емес-ау! Қара жердiң жарығы көрiнсе түсiп кетердей халде тұрмын, Қабеке! – деп, бұл қасындағы Қабан жырауға бұрылды.

	– Сабыр ет! Бұл атағы жер жарған жасамыс батырдың бiрiншi бой көрсетуi зор мәнiстi шаруаға айналып тұр емес пе? Жаңа Әбiлхайыр қалай тақылдады, байыптамадың ба?

	Одан арғыға бұлардың мұршалары болмады. Ортадағы екеудiң шайқасы күрт шиеленiстi. Бөгенбаймен қарсыласушы қалмақтың Аңырық атты батыры едi. Бұл да уыздай жас емес, шамамен қырықтарға иек сүйеген, жекпе-жектiң талайын өткерген, әр жеңiсi сайын қонтайшыдан олжаға кенелiп, бұл күнде жер, мал мен жан, құл-құтан жөнiнде едәуiр байлық жиыпүлгерген. Қанағатты қырсық, тойымсыздықты қуыршақ құдай мен Будда әулием дарытқан қасиет деп ұғатын ол мiне, тағы бiр мәрте бақ сынасуүстiнде.

	Бөгенбайдың астындағы жамбыгер аты құлағын жымитып, жауға қарай ара-тұра өз еркiмен шабатындай. Иесiнiң батыл әрекетке тәуекел етпей, тым сақ қимылдайтынына шамданғандай қыр арқасын шайқай қозғалақтап, Бөгенбайды қоса сiлкiлей оған серпiн бергенге ұқсайды. Сондай мiнезге бiрауық қалмақ батырының астындағы сүйектi текежәумiтi де басты ма дерсiң. Бұл да құлағын жымитыңқырап, ендi екi жануар өзара шайнасуға бел буғандай. Секiрiп, аспанға шапшып, бiр-бiрiне тарпа бассалатындай бұларда шама қайда, қыр арқаларына қос тартпамен тартылып жапсырылған ерүстiндегi алпамсадай екеудiң салмағы ондайлыққа жiбере ме? Тек тiс салысып қана қос аяқты пенделер сияқты бұлар да өзара бақ сынасып, мынау шақырайған күн астындағы кеңiстiктi бөлiске салуға аңсарлары ауғанын байқатады. Апырау, мынау түгiн тартсаң майы шығатын құйқалы өңiр адамдарға керек болғанда бұларға неге керек емес? Оның көздiң жасындай мөлдiреп ағатын тұнық суынан мейiрi қанғанша iшiп, балғын көк шөбiне ең алдымен ауыз салатын осылар емес пе? Сөйте тұрып, солүшiн жан алысып, жан берiсетiн қос аяқты пенделердiң қылығы бұларүшiн негеүлгi болмасқа? Мiне, қазiр де қазақ пен қалмақ батырларының жекпе-жек шайқасын мұқият бақылап, олар мiнген қыл құйрықты жануарлардың қимыл-қозғалысына қоса назар салған адамның сондай бiр қиялға қоса шомары да сөзсiздей.

	Осы маңда Шоқпар атты кiшкентай су ағады, сосын да бұл төңiрекке сол өзеннiң аты телiнген. Биылғы ылғалы мол жылы оның осы жотасында аттың шашасын, тобығын түгел жаба, тiптi кей жерлерiнде тiзесiне дейiн жете бiтiк шыққан шөп мына екi аттың аяғының астында аяусыз тапталып жанышталды. Бөгенбай да, Аңырық та ең алғаш найзаларын қойқаңдатып шыққан ғой, әзiрге қару алмастыру ойларында жоқ, тек жекпе-жек шайқас тым ұзаққа созылып барады. Әуел баста-ақ қалмақтар жақтан «уә-уә» дескен дауыстар естiлiп, әрi дабыл ұрылған. Ендi оған жуан, жiңiшкесi аралас әрқилы сыбызғыүнi қосылып, тiптi сан алуан еттi. Бара-бара қалмақтардың көмекейiнен шыққан дауыс күшейiп, әрi дабыл қағушылар да одан әрi өршеленгесiн бе сыбызғыүнi өшiп кетiп, ауық-ауық әр тұстан талып естiлетiн шегiртке шырылын еске салады.

	Бөгенбайға жiгер бермекке қазақтар жағынан да айғайлаушылар көп. Әрi бас сардар Әбiлхайыр өзiмен ала жүретiн дауылпаз атты кебежедейүлкен аспаптың екi-үшеуi бар едi, солар да аямай соғылды. Айғай-шу, ұран тастау, дабыл мен дауылпаз ұру сияқтылардан екi жақ та кенде емес. Тек дулыға төбесiн күн қыздырып, самайларынан тер аққан жауынгерлер шыдамсыздығы ортадағы шайқасушы екеу жұмсаған күш-қажырдан артық тегеурiндi жұтып бара жатқандай.

	Ескелдi тағы шыдамсызданды:

	– Қап, құдай-ай, мұны бiлгенде Әбiлхайырдың, Болат ханның, ұлы билердiң, мына Қанжығалы Бөгенбай батырдың, Саурықтың аяқтарына жығылсам да «жалайыр Ұлы жүздiң ғана емес,үш жүздiң де ноқта ағасы, сонау ертедегi Әбiлхайыр хан заманында салынған сара жол бар, тойда ғана емес, барлық басқа науқандарүстiнде де бiрiншiлiк жалайырға тиесiлi» екенiн зарлап айтып, мынау алғашқы жекпе-жектi өзiме сұрап алатын едiм ғой! Қапы қалдым, қайтейiн!

	Қабан жырау тағы да сабырға шақырды:

	– Жалайыр сияқтыүлкен елдiң биi деген атағыңыз бар, сiзге мұндайлыққа шығу жараспайды.

	– Жоқ, Есекем дұрыс айтады, егер ол кiсiнiң би атағы бар деп, керi кетсеңiздер, бiздiң батырлықтан басқа түгiмiз жоқ. Жол жалайырдiкi деп ұйғарылса Құлжан екеумiздiң бiрiмiз шығатын едiк қой, – деп Малтабар батыр сөзге килiктi. Ағасының сөзiн құптаған пiшiн Құлжанда да бар.

	Әуел баста жекпе-жекке әр рудан лайықты батырлар iрiктелiп жатқанын бұлар естiген де едi, тек бас сардар, әрi Саурық батыр төңiрегiндегiлер жалайырдың басым күшi, әрi оның iшiндегi жастаулары Iле жағалауына аттандырылғасын бұларға тиiспей-ақ қоялық, өзге рулардан да бұл iске лайықтылар табылар деп шешкен. Бұл шешiмдi Ескелдiнiң өзi де құп көргендей едi. Тек мына жер ортаға келген Қанжығалы Бөгенбай батырдың бұлай ортада ойқастап, ұзақ майдандасуы мұның iшкi дүниесiн кенет ту- талақай еттi. Iргелi ел басшысы, жастай би атанған аса ұстамды жан, сәулелi ақыл иесi бола тұра кенет мына аға батырдың, анау жасыүлкендердiң iшiндегi тап өз басыүшiн Төле биден кейiнгi қасиеттi адамның мына қалпы мұны тұлабойымен күрт өзгертiп жiбергендей. Кеуде мен аяқ-қолдағы сұрапыл қайратқа қайыру бере алмай, соның жетегiнде кетiп, бастағы басқа ой-ұғымдар, жаңағы Қабан жыраудың ескертпесi сияқтылар тасқа тиiп быт- шыты шыққан әйнектей жан-жаққа шашырай ұшып жоғалды. Бұл тек шайқас тiлеген iшкi тегеурiнмен оңаша қалды. Қазақ пен қалмақтың қақ ортасында Бөгенбай батыр Аңырықпен күш сынасса Ескелдi өзiндегi iшкi тегеурiнмен жекпе-жек шайқас жағдайында қалды. Бұл да оңай-оспақтан емес едi.

	Жалайыр биi осы қарқында бiр нәрсенi ғана ескермедi. Ортадағы екеудiң тайталасын жалғыз осы ғана көрiп тұрған жоқ қой. Бөгенбайдың басшылығымен балауса шағында алғаш рет найзасын жау қанына суарған Ескелдi ғана емес, мына шайқастан барша қазақ жауынгерлерi жаман қозданды. Баршасының аяқ-қолдарын күш-қуат кернедi. Шайқас тiлеген көңiл-күй бәрiн де алып ұшардай шектен тыс тақатсыздандырды. Демек, Ескелдi басындағы хал баршасына орнады. Қазақ жерi, қазақ күшi, қазақ намысы сияқты сезiм, түйсiктер, соған байланысты пайымдаулар бәрiнiң санасында желдi күнгi өрттей қаулап, ыстығына орады. Мынадай орасанүлкен қақтығыс қарсаңында бұл пақырларға ең керегi де осы едi. Мiне, сондықтан да тап осы жолыүш жүздiң баласына аты әйгiлi егде батыр, Арғын атадағы Қанжығалы Бөгенбай Ақша баласының алғашқы жекпе-жекке таңдалуы сол кездiң болмыс-бiтiмi, ақыл-ой кеңiстiгi тұрғысынан алғанда бас сардар Әбiлхайыр тарапынан қабылданған нағыз даналық шешiм едi.

	Бөгенбай мен Аңырық өз қарсыластарын тiкелей шаншып ала алмасын бiлгесiн бiршама айлаға көштi, шамасы. Екi киiзүй орнындай жерде айнала орағытып, бiр-бiрiн ендi найзамен емес көздерiмен атып бақты. Жамбыгер мен текежәумiт бедеу жекпе-жек шайқасүстiндегi хас батырлар мiнген сәйгүлiктерден гөрi лай айдаған көнбiс жануарларға көбiрек ұқсап, иелерiнiң еркiне бағына құлақтарын салбыратыңқырай момын жүрiспен жүрдi де қойды. Қазақ пен қалмақ сайыскерлерi осылай өзара аңыс аңдыды. Болат сүңгiнiң ұшымен түйреп түсiрер саңлаулы жерi қайсы, ол қашан болады, қай тұстан жылт етедi, мiне, соны асқан қырағылықпен қадағаласып, кiрпiк қағыспай безерiстi. Тек ондай саңлаулы жер «мiне, мен мұндамын» деп, елестей жылт етедi де тез көзден өшiп жоғалады. Артынан қайта көрiнiп, қайта қарасын батырады. Әккi найзагерлердiң өздерi де ондай тездiктi одан да асқан тездiкпен пайдаланыпүлгере алмасы анық. Сөйтiп, бұлар бiраз уақытты сарп еттi. Осы әредiкте бұлардың қаншама күш-жiгерi, әрi осылардың әрбiр қозғалысын қалт жiбермей бақылаған екi жақтағы қыруар әскердiң қаншама шыдамы рәсуа етiлдi десеңшi. Мiне, осы жағын ортадағы екеудiң бiреуi Бөгенбай ең алғаш кәперге алды. Ол жамбыгердiң басын тiкелей қалмаққа қарай бұрды да найзасын оның төбесiнен асыра лақтырмақтай аппақ болат сүңгiнi күн сәулесiне шағылыстыра көкте ойнатып барып, төмен сiлтедi. Осы болат сүңгiнiң күнге шағылысқанын көргенде Ескелдi мына қасындағы Қабан жырау әмсе аузынан тастамайтын, әлгi Ұлытауда атам заманғы пештердi қайта қалпына келтiрiп, темiрдiң жасығынан асылын айыратын арғын Дархан ұстаны да еске алыпүлгердi.

	Бөгенбайдың жаңағы оғаш қимылына Аңырық та сақадай сай екен, оның найзасын көз iлеспес шапшаңдықпен қағып жiбердi. Сонда қатты дыбыстың шыққаны соншалық аспан мен жер астын айғай-шуға толтыра ұрандасқан екi жақтың да жанкештiлерi қазақ батырының найзасы шарт сынды ма деп ойлап едi. Жоқ, шарт сынбапты. Екi сайыскердiң астындағы аттар төс қағыстыра, әрi шайнасып қалып, тез керi серпiлiскенде Бөгенбай найзасын қайта көкте ойнатқан. Осы сәтте оған Аңырық жай отындай атылды. Бөгенбай бұл жолы қалмақ батырының жаңа ғана өзiне қарсы жасаған айласын қайталады. Найзасын ортан белден қатты ұрды. Оның да найзасы сынбады. Осылай ендi кiмнiң найзасының сабы берiктiк танытады деп, өзара бөгде бiр тайталасты тауып алысқанға ұқсады. Осы тайталас та тым ұзаққа созылғандай, жанкүйерлердiң одан әрмен тақаттарын тауысты. Ия, мұндайда әрбiр қас қағымның өзi жылдай ұзақ көрiнетiнi пешенеден белгiлi.

	Тағы бiр мезетте екi найза қайта сатыр-сұтыр етiп, додаға түстi. Аттардың төс қағыстыруы, маңдай түйiстiруi жиiледi. Құлақтарын жымитып, олардың тiс салысуы ендi анық байқалатын шаққа жеттi. Тек жұрт назары одан гөрi көкте айқасқан қос найзаның жарқ-жұрқ шағылысына көбiрек ауды. Болат сүңгiлер бiр-бiрiне қатты тигенде жел ұшырған алтын түйiршiктерiндей от та шашырады. Оған күн сәулесiнiң жарқылы қосылып, әсем бiр сурет құралады. Айнала жұрттың өңеш жыртылғанша айғайлауы екi найзаның сарт-сұртын есiттiрмей жiбергенде осы сурет қана ортадағы хикметтiң қандай шырқау биiкке көтерiлгенiнен хабар беретiндей.

	Бұл да бас-аяғы жоқ ұзақ көрiнiске айналды. Әредiкте Бөгенбай мен Аңырық не өмiр, не өлiм дескен ата жаулар емес, бiр-бiрiнiң төбесiнде әңгiртаяқ ойнатпақ ауыл арасының басбұзар тентектерiне де ұқсап кетедi. Сол жағын өздерi де сездi бiлем, айнала тамашалаушыларға арнап, тың өнер ойлап таппақтай бiр-бiрiнен күрт ажырап, алыстап кеттi. Тағы да шырқ айналып,үлкен шеңбер бойымен бiраз жүрiс жасасты. Кенет аттарын кiлт бұрысты бiр-бiрiне оқтай атылды. Бұл жекпе-жектiң өзi ең әуелгiде осындай оқтай атылудан басталған. Ендi соны қайталап, бастапқы қимыл-әрекет түрлерiн қайта сынақтан өткiзудi жөн санағандай. Ия, Бөгенбай да, Аңырық та әккi сайыскерлер. Мұндайлықта қателiкке орын жоқтығын ет пен терiлерi арқылы талай түйсiнiп, әбден саналарына сiңiрген. Бiр-бiрiнiң тұсынан найза соғыстырып өттi де аттарын еркiне қоя бере алыстап барып, керi қайырылысқанда, тер аққан бетке жел соқтыра бiр-бiрiне қарай қайта зуылдады. Мiне, осындай сәттерде қазақ батырының да, қалмақ батырының да көз жанарларына түскен күш олардың қол-аяқтары жұмсаған тегеурiннен екi-үш мәрте зор шықты десе де өтiрiк емес. Қол-аяқтағы тегеурiн деген не тәйiрi, ол қашан да даяр тұрған ырзығың ғой. Ал мұндайда қос шыраққа түскен зiл, сол арқылы санада оянатын сезгiрлiк дегенiң асқан даярлық, қырағылық, шапшаңдық атаулының қосындысы арқылы ғана елестей жылт етiп, ғайыпқа айналатын, көзбен көрiп, қолмен ұстауға болмайтын орны бөлек дүниелiк. Оны сондай бiр жылт еткен шағында ғана қағып әкетiп, одан да өткен жылдамдықпен кәдеге асыруың шарт. Одан өзгесi соғыс жағдайының iшкi заңдылығымен сыйыспайды.

	Осы аралықта Ескелдi одан әрi мазасызданып, ұлы хан, бас сардар төңiрегiндегiлерге қарай алақтап, солардың көңiл-күй жағдайынан бiр сыр ұшығын ұстағысы келдi. Кенет ол маңнан мұның көзiне бiрiншi оттай басылған Сабалақ едi. Оның басында да дулыға, бiр қолында ұзын шашақты найза, екiншi қолында дөңгелек темiр қалқан, астында түгi жылтыраған ұзын сары бестi ат. Кәдуiлгi майданға сұранған жас жауынгердiң барлық нышанын бiр басына жиып-терiп алғаны алыстан адағайлайды. Қимыл-қозғалысы да шалт. Ескелдi мойын бұрған шақта ол сары бестiсiн көп аттылардың арасымен жылыстата жетiп, бас сардар Әбiлхайыр мен оның қасындағы Шақшақ Жәнiбек Қошқарұлына қалқанды қолын сермей әлдененi дәлелдей сөйледi. Әбiлхайырдың қасында Шақшақ Жәнiбектiң тұратыны күнi бұрынғы ұйғарым бойынша Бөгенбай жазатайым саптан шықса бас сардардың оң қолы атты лауазымды осы Жәнiбек иеленуi тиiс.

	Бұлардың кескiн-кейiптерi Сабалақтың бұлайша өзеуреуi бiрiншi рет емес екенiн тайға таңба басқандай айқындайды. Ендi Сабалақ оларды тастап, жуан құрсақты қара айғыр мiнген, кеудесiнiң енi мен ұзындығы бiрдей дерлiк, аса алып денелi Қаракерей Қабанбай мен оның қасындағы Саурық, Тайлақ батырларды айналшақтады. Бұлар да өтiнiшiн қанағаттандырмағасын одан әрi ұлы хан, ұлы билердi жағалауға көштi. Ескелдiнiң қырағы көзi Төле бидiң Сабалаққа жаман қабақ танытқанын байқады. «Апырау, бұл Сабалақ оларға не деп қиылып жүр, ортадағы Бөгенбайды берi шақырып алып, орнына менi жiбер дей ме, сықпытына қарасаң бұл кезде жасы он сегiзге толған жас бағлан тап соны қалайтын сияқты, бiрақ мына халден Бөгенбайды жұлып әкету мүмкiн емес, ә, таптым, бұл Сабалақ екiншi жекпе-жекке маған рұқсат етiңдер деп, алдын-ала соның әуселесiмен аласұрып жүр» деген сөздердi Ескелдi iштей күбiрлеп тiзiп шықты. Одан арғыға шама қайда, ортадағы екеудiң текетiресi қайта назарын тартып әкеттi. Жалайырдың жас биi бiршама соғыстарға қатысқанмен мына дәрежедегi жекпе-жектi әлi көрмеген. Мұның көңiл-күйiне ауыр тиетiнi де сондықтан, шамасы. Бұл қырқыстың басталғанына бiр бие сауымындай уақыт өттi ме, жоқ, екi бие сауымындай уақыт өттi ме, тiрi пенде ажыратып бере алмастай. Төбелерiндегi темiр дулыға арқылы күн қызуы қысымға ала ма, жоқ, мына қырқыстың шектен тыс ауыр оқиғаға айналуы зiлдей баса ма, қалайда айналадағы қыруар әскер де жермен-жексен болып бара жатты.

	Ендi бiр мезгiлде Бөгенбай мен Аңырық өзара қайта найза салысты. Мұның алдында қарсыластың болат сүңгiсiн сондай болат сүңгiмен қайтару әдiсi белең алса ендi сол қолдарындағы дөңгелек темiр қалқандар көбiрек жораға жүрдi. Қарсыластың найзасына темiр қалқанды тосып, екiншi қолмен найзаны оның көкiрегiне туралай қадайды. Бiрақ оның да неше түрлi өрнек әшекейлеген дөңгелек темiр жабдығы дап-дайын. Тарс-тұрс еткен дыбыстардан құлақ тұнады. Бұл да ұзаққа созылыңқырап, кенет сайыс барысында өзгерiс тудырардай оқыс оқиға болды. Бөгенбайдың найзасының сабы шарт сынбасы бар ма? Қазақтар шебiнен «у-у-у» деген, қалмақтар шебiнен «а-а-а» деген дауыстар аспан мен жердiң арасын кернедi. Ия, бiрiнiңүнжырғасы түскендей, екiншiсiнiң аруағы асқандай. Тек Бөгенбай өз қандастарын ондай жағымсыз сәттiң әсерiнен тез айықтырды. Ол бiр жанынан қошқардың басындай бар қайың шоқпарын жұлып алды. Сол мезгiлде екi тараптан да көрген жанның көзiн ағызып түсiрердей тағы бiр күтпеген жәйт жарқ еттi. Қалмақ батыры Аңырық Бөгенбайдың найзасы сынып, оның орнына шоқпарын суырғанша бөгде бiр шешiм қабылдапүлгерiптi. Бөгенбайға көзiнiң астымен сүзiле бiр қарады да өз найзасын ерiнiң алдыңғы қасына көлденең қойып, қақ бөлiп сындырды. Сөйттi де онысын баршаға көрсете лақтырып, бұл да шоқпарын суырды. Ия, батырға батырша тiл қатты. Бөгенбай өз қарсыласына бедiрейiп, сәл тiксiнiп қалғандай. Екi жақтағы жанкүйерлер ұлан-асыр айғай-шуды одан әрменүдеттi. Дабыл мен дауылпаздар тiптен өршелендi.

	Ендi Ескелдiнiң қасындағы Қабан жырау сабырсызданды:

	– Айтары жоқ, мынауың да нағыз ер екен. Бөгенбайға «сенiң найзаң сынды, мен де найзамды сындырайын, сенен артық ешбiр құралым болмасын, шайқас екеумiзүшiн де тең жағдайда өтсiн» деп тұр ғой.

	– Тап солай, жырау аға! Нағыз батырлар қайда десем осында екен ғой!

	– Ескелдi осыны айтты да кенет өз тобындағылардың iшiндегi Құлжан батыр есiне түсiп, соған әдейiлеп бұрыла зер салды. Құлжан да би назарын дәл түсiнiп, өзiндегi iшкi наразылықты айқара ашты. Мұның бет-пiшiнiнде «шабуы жетпей кетiлдiк қой бiз» деген жазу ап-айқын сайрап тұр едi. Ортадағы аласапыран мұның да iштегi отына еселеп май құйған екен.

	Бөгенбай мен Аңырық ендi өзара шоқпар салысқанға дейiнгi аралықта Ескелдi бас сардар мен оның төңiрегiндегiлерге тағы бiр мәрте елең еттi. О құдай, о аруақ! Тап осы мезгiлде әнеукүнгi бiр ғажайып жалайыр биiнiң көзiне қайтадан қылаң еттi. Үш жүзге ортақ аса жоғары лауазымдылар, есiмдерi алты алашқа әйгiлi ығай мен сығайлар әлденеден қаздай тiзiле қапты. Сiрә, ортадағы түсiнiксiз оқиғалар бұларды өстiп жұлқып алға шығарса керек. Ескелдiнiң бiрауық соларға көзi сүрiнiп едi. Кенет олардың ар жағынан көкке шапшыған бiр тұлпар аттың қос құлағы, шоқ кекiлi, әрi оған мiнген жауынгердiң дулығасы шалынды. Тұлпар ат бiр емес, бiрнеше мәрте аспанға шапшыды. Сөйтсе ол жаңағы Сабалақтың сары бестiсi екен. Ескелдi Сабалақтың өзiн де шалып қалды. Сондағы ғажайыбы не дейсiз ғой?! Сары бестi аспанға шапшып, Сабалақтың өзi қоса көрiнгенде оның төбесiнен аппақ қанатты құс сияқты бiрдеме тағы да ағараң еттi. Өзiнiң игi жақсылардың тасасында қалғанына көндiккiсi келмей әлдекiмдерге белгi бергенi сияқты.

	«Е, құдайым, оң пиғылыңа баса гөр». Ескелдiнiң осы мезетте iштей оқыған дұғасы осы. Ендi ортада қайың шоқпарлар сарт-сұрты құлақ жарды. Найза әлгi ұшындағы болат сүңгiсi демесең кәдуiлгi қу таяқ. Ал мынау дегенiң қайың ағаштың дiңiнен бұтақ бөлiнiп шығатын тұсындағы безiн қошқар басындай етiп бөлек ойып алған тастай қатты неме ғой. Тастай ауырлығы жоқ, есесiне сондай қаттылығы бар. Әсiресе, ол темiр қалқанға тарс тигенде бiлiнедi екен. Қалқанды ғана емес, соны тосқан құрыштай қолдың өзiн сүйек-саяғымен қоса езiп жiбере жаздайды.

	Шоқпар сiлтескендер ең алдымен өз қарсыласының басын, иығын нысанаға алады. Егер солардың бiрiне дөп тигiзсе қарсыластың саудасы бiтiп жатыр. Тiптi бiржола бiтпегенмен сiлтеушiнiң бiраз жүгi жеңiлдейдi. Ал осы жеңiлдiк оған қосымша мүмкiндiктi және бередi. Сол жағын айқын түсiнген сайыскерлер ең алдымен сақтық, қорғаныс мәселесiн бiрiншi кезекке қояды. Сосын да шоқпар ұстағандардың жекпе-жегi тiптен ұзаққа созылатын нышан танытты. Бiрақ қалайда адам мен олар мiнген жануар ет пен сүйектен жаратылғандар ғой, мұндайлықта мәңгiлiкке шыдас берерi жоқ. Мiне, Бөгенбай шоқпарын жойдасыз күшпен қатты сiлтедi. Оны темiр қалқанмен тосқан Аңырық ат-матымен шайқалып кеттi. Ендi сондай ұрысты қалмақ батыры қайталауы тиiс едi, қазақ батыры жалтарыпүлгердi. Қайта тарс-тұрс. Шоқпар қалайда ағаш қой, тек сiлтеушiнiң мықтылығынан сол ағаш-екеш ағаштың өзiнен от шығатынға ұқсады. Анық солай ма, жоқ, оларды қызықтаушылардың көздерi талып, шықтанып, сол шыққа көкте шақырайған күн сәулесiнiң шашырандылары тиiп, от ұшқындарына ұқсай ма, әйтеуiр тағаты таусылған жанкүйерлердiң бiр қыдыруына солай көрiндi.

	Мiне, Бөгенбай басқа-көзге қарамай шоқпардыүстi-үстiне сiлтедi. Аңырық та солай. Жекпе-жектiң шырқау шегiне жеткенi анық. Екi алыптың тегеурiнiне шыдамай жамбыгер мен текежәумiт бедеу тiрсектерi дiрiлдей қара жерге тұяқтарын қадаған сайын сол қара жердiң өзi қозғалып кетердей әсер қалдырады. Әлде қозғалып та кеттi ме екен? Бөгенбай қанша ұмсынғанмен оның шоқпарын Аңырық тазкепешке ұқсаған жатаған дулығасына, не темiр сауытты иығына дарытпады. Әрi оған тойтарыс берiп қана қоймай қазақ батырының да басы мен иығын өз шоқпарымен жайқайды. Ара-тұра бұл екеуiнен нағыз ажал соққысы пышақ қырындай ғана қашықтықтан ысылдап өтетiндей.

	Екеудiң шоқпар сiлтесi тiптен жиiледi. Осы қарқынмен жекпе-жектi тамамдайық деп өзара уәделескендей-ақ өздерiн де, аттарын да аямай ал салғыласты-ау. Кенет... Ия, мұндайда бәрi кенеттен ғой. Қалмақ батыры Аңырық мiнген текежәумiт қамшылар жақ жамбасымен отыра кетердей шойнаң етiп, епетейсiз қимыл жасады. Көздерi жұмылып, қайшыланған қос құлағы да қамысша иiлiп кеттi. Тез бой түзеп алғандай көрiнгенмен қайтып жүрiс түзей алмай қалғаны iлезде анықталды. Себебi, Аңырық тағы бiр тебiнгенде текежәумiт оң жақ артқы аяғымен ақсай басты. Мiне, сол шақта қазақтар шебiнен ұрандаған дауыс зеңгiр көктiң өзiн қақыратып жерге түсiрердей мәреге жеттi. Мiне, Бөгенбайдың бағы жанды деген сөз. Жекпе- жекте қайсысының аты мертiксе соның өлiм құшатыны ежелден мәлiм. Себебi, түздiктер атүстi шайқасқа ғана кәнiгi. Ат жүрiсi оның қимылы да, қорғанысы да, шабуылы да. Егер ат жүрiстен қалса түз жауынгерi ескексiз қайықшының бейшаралығына душар болады. Оны екiншi жауынгер жас баланың басындағы бөркiн қаққандай-ақ оңайлықпен ұрып түсiредi. Ал ондай мүмкiндiктi құр жiберетiн Бөгенбай ма? Бұдан арғысы екi шептегiлерге де оп-оңай шешiлетiнге ұқсады. Ендi тек соны күтiстi.

	Кенет... Ия, тағы да кенет! Көргенге көз сенбес тағы бiр оқыс оқиға айнала көптi ақылынан алжастырардай айқындықпен тап екi ортадан ойып орын алды. Аңырық шойнаңдай басқан атын керi бұрып, Бөгенбайдан алыстай тiзгiн тартты. Барысша атылатын Бөгенбайға тап осы әредiкте оны ашық қалған көк желкеден ұрып құлатудың түк те қиындығы жоқ. Әттең оған Бөгенбай бармады. Бұл да жамбыгердiң ауыздығын кере тiзгiн тартып, бiр орында қаққан қазықтай серейдi.

	– Соқ! Пер жақсылап!

	– Ұр көк желкеден! Қуыршақ құдайымен тезiрек қауышсын!

	– Аяма нәлеттi! Қаусат!

	– Уә! Уә!

	– Апырау, мына Бөгенбайдың қолы қарысты ма? Тапжылмайды ғой!

	Көк соққы тидi ме?

	– Есеңгiрегендей ғой бiр түрлi! – десiп, шегiне жете алабұртқан қазақтардың айғай-шуы неше құбыла аңдыздады-ау келiп. Бөгенбай сонда да былқ етпедi. Бұл Аңырыққа қадалса Аңырық бұған қадалды. Жылға бергiсiз ауыр сәттi өткерiп барып қана Аңырық екiншi мәрте керi бұрылып, шойнаңдай, артқы аяғын әрең басқан атыныңүстiнде өз қандастарына беттедi. Бөгенбай да соның қылығына басты. Бұл да өз қандастарына қарай жамбыгердiң басын түзедi. Екi шептен де ешнәрсенiң байыбына бармай өрекпiген жұрттың айқай-шуы бiрiн-бiрi басып-жанши одан әрi өршiдi.

	Ия, бұл жолы Бөгенбай өз тарапынан батырға батырша тiл қатып едi. Жаңа ғана мұның найзасы сынғанда қалмақ батыры «өзiмүшiн тиiмдi жағдайды пайдаланып, арзан жеңiске жеткiм жоқ» деп, ол да найзасын ердiң алдыңғы қасына қойып, қақ бөлiп лақтырмап па едi? Ол ұмытылатын мәрттiк пе? Неге бұл қарсыласының аты мертiккенде өз жағдайының басымдығын кәдеге жаратып, оны көк желкеден қондыруы керек? Жоқ, ол Бөгенбайдай бiр туар кесек тұлғаға абырой әпермейдi. Ондай оңай нәпақаға Бөгенбайды ары жiбермедi.

	Бұл қазақ батыры мол бiтiмдi, еңгезердей адам, ақ қылшық аралас сүйрiк сақалы мен тырсиған бет-жүзiнде де қайрат атаулы тұнып тұр. Ал Аңырық керiсiнше жiңiшкелеу сұңғақ денелi неме екен. Оның солай екенiн Бөгенбай осы ең соңғы қарасында ғана байқап, «апырай, қушықтай денеге осыншама күш-қуат қалай сыйып тұр» деп, таңырқағаны және бар. Әрi бұған арзан жеңiстi қаламас еңсесi биiк, ернi салпылығын қос. Нағыз ердiң ерi, егеудiң сынығы. Бұған жалғас «сен екеумiздi бiтiспес жау еткен қай құдай» деген ой да басқа ұрғандай.

	Ия, құдайдың осы бiр күнiнде, Шоқпардың көгалды төсiнде бұлайша айқасқан Бөгенбай мен Аңырық бiр-бiрiн осылай таныды, әрi өздерiн өзгелерге де тың қырынан танытты. Осыншама жойдасыз ауыр тайталаста найза сынды, ат мертiктi, басқа да қаруларының күйi кеттi, тек өз бастарының бiр тал түгi де қисаймаған қалпында.

	Бөгенбайды Әбiлхайыр өзi аттан түсiп, жаяулай қарсы алды. Бөгенбай да ерүстiнен төңкерiле құлап, жерге сирек тиетiн қос аяғын әрең басып, оған қарай шайқатыла қозғалды. Екеуi құшақтасқанда ұлы хан, ұлы билер, бас сардар төңiрегiндегiлер ғана емес, алғашқы қоян-қолтық соғысқа деп, Қаракерей Қабанбай батыр әзiрлеген мың қаралы шерiктiң бас-аяғы тегiс өңештерiн кере жер-дүниенi бастарына көтердi. Ара-тұра, әсiресе, мына алдағыүлкендер арасынан түсiнбестiк рай да қазан-ошақ сылдырына ұқсап, кәңгiр-күңгiр еттi. Ал Әбiлхайыр ондай аттыға қыңатын емес, ол Бөгенбайды жаумен итжығыс түскендей емес, қабырғасын күйретiп, айқын жеңiспен оралғандай-ақ марапаттауға пейiл бердi. Ия, Бөгенбайдың мына жекпе-жегi сөз жоқ бүкiл қазақ қолының отына май құйды. Орта жүз сардары Қаракерей Қабанбай бiрiншi кезекке деген алғашқы мыңдықтың ғана емес, сол арқылы одан әрiдегi талай мыңдықтың кеудедегi жалынын оятатынүлгiлi iске айналды. Ендi қашып құтылмас алдағыүлкен қырғынның оң нәтижесiүшiн сонау Ордабасыда алла атымен ант берген Әбiлхайырға ең керегi осы!

	Тап осы тақiлеттес оқиға қарсы шепте де орын алды. Сары-Манжының да Аңырықты жаяулай қарсы алғанын өткiр көздi түз қазақтары көрiп тұрды. Өз дұшпанының тiсiн бiрiншi сындыруды олардың да мықтап мақсат тұтқаны ешқандай боямасыз, ап-анық. Тек оларда жай марапаттау емес, саусақтарын көкке шошаңдатып, сөз алмасып, әлдененi қызу талқыға салу жағы басым. Оның сырын да қазақтар тап басып ажыратты. Сiрә, олар қазақтың мына жекпе-жекке шыққан батыры қатардағы көп сайыскердiң бiрi емес, өткен жылдардағы, Жоңғарияның бұрынғы қонтайшысы Сыбан Рабтанның заманындағы соғыстардан мәлiм, сол соғыстардағы бас сардар, тарлан қолбасшы Бөгенбай екенiн бiр-бiрiнiң көздерiн шұқи ежiктесуде. Бөгенбайды танудың оларға түк те қиындығы жоқ, себебi, Сары-Манжының төңiрегiнде тап қазiр әртүрлi дәрежедегi қолбасылар, зайсандар, сұмдықтың суын ұрттаған кеңесшiлер ғана емес, дәруiш, қайыршы, сопы кейпiне енiп, қазақ iшiн жылдар бойы аралаған қақсал жансыздардың жиырма-отызы сықасуда. «Бiз ойлағанды қазақтар да ойлаған» деп, олар бiр ауыздан жамырасты. «Бөгенбай сынды әккi жырындының бiрiншi шығуы қазақтардың да алғашқы абыройды қағып әкетуге барынша дәмеленгенiн дәлелдейдi».

	– Бiрақ олар өз мақсаттарына жете алған жоқ! – деп, Сары-Манжы ол шуылдақтарға бiрден тойтарыс бердi. Әбiлхайырдан сәл басқаша түсiнiктегi қалмақ нояндары осылай масаттанып, Аңырықтың бүкiл қазақтың сайыпқыраны Бөгенбаймен тең түскенiне әзiрге тәуба десiп, тез екiншi кезектiң әуселесiне көштi. Сары-Манжы етпеттеп арқасын тосқан қызметшi- оққағардың арқасына аяғын салып, ақбозына тез мiндi де мана жекпе-жек басталарда ортада ойқастаған елу қаралыны қайта сүзекiден өткiздi.

	Бас қолбасының тасбақаны еске саларлық болмысына, сорайған басына ауыр күш түскенiн пайымдаған оншақты кiшi қолбасы, зайсан, кеңесшi атаулылар оның төңiрегiнде сәйгүлiктерiн орағыта шырқүйiрiлiп, әрқайсысы таңдайлары тақылдап, өз қалауларын атады. Ия, қалыптасқан жағдайда екiншi жекпе-жекке елу қаралының қайсысы лайық, соны бiлдiрiстi. Оның бәрiн Сары-Манжы ой елегiнен өткiзiп, өз iшкi сарайындағы қыл пернелердi қоса басып, соныңүнiне де құлақ тосты. Ақыры ол Ботхишар атты батырды атады.

	Ботхишар атын ойнақшытып, найзасын шошаңдатып, екi ортада бой көрсеткенде қазақтар шебiнде әлi де гу-гу басылмап едi. Мұнда екiншi кезекте кiм бөлiнедi, сол шешiле қоймаған. Әркiм әр батырдың ныспысын жаңғыртып, айналаны азан-қазан еттi.

	– Олжабай батыр!

	– Шапырашты Наурызбай батыр!

	– Сiргелi Қара Тiлеукенiң жолы деп ойлаймын!

	– Қарасай батырдың ұрпағы Жәпек батыр тап қазiр тау суындай тасқындап тұр! Қайтсе де бiр мықтының қабырғасын қаусатады!

	– Қаракесек Қарабек батыр шықсын!

	– Тарақты Тоғай батыр!

	– Ана Қоқ батыр сiздер iрiктегендердiң iшiнде жоқ, өзi сұранып тұр!

	Нағыз қара күштiң иесi сол! Соған рұқсат берiлсе екен!

	– Анау Сабалақтың да жұлқынуы жаман ғой!

	Осылай көп батырлардың есiмдерi әуеде қалықтады. Ал Әбiлхайыр әзiрге жақ ашпай баршасын көзiнiң астымен бағып, аппақ арғымақ аттың жалын тiзгiннен бос оң қолымен сыйпалай бердi. Бұл кесiктi сөзiн бiрден айтпай мынадай улыған-шулығанға өрiс беруiнiң де өз себебi бар. Алғашқы жекпе-жектер қалай аяқталады, ол жағын алдын-ала болжау мүмкiн емес, сосын да қай батырдан соң қай батырға кезек берiледi, ол осы алғашқы жекпе-жектердiң нәтижелерiне орай шешiлiп отырмақ, бұл ретте бас сардар Әбiлхайыр өзгелердiң де ақыл-кеңесiне арқа сүйейдi. Мiне, осындай ұйғарым баршасына алдын-ала жеткiзiлген де. Сосын да әркiм өз таңдауларын айқайлатпай қайтсiн? Тек Әбiлхайыр бәрiнен де әрiрекүңiлген екен:

	– Мана әу дегендеүлкен атаның ұлы биi Алтын Жәкем кiмдi атады? Бiрақ ол жолы Төле ағаның еркiнен сәл өзгешелеу шешiм қабылдадым! Әр соғыстың өз бет-бейнесi,үлкен-кiшi дейтiндей өз аумағы бар, мен сол бет- бейнесi мен аумағын саралай, мөлшерлей келе құлағыма ескi аруақтар сыбырлағандай бөлек ыңғайға жығылдым! Қанжығалы Бөгенбай батырдың бiрiншi кезекке қойылуы сол ыңғайға сай едi. Аллаға шүкiр, ол шешiмiмiз терiс емес екен! Ал ендiгiде ұлы атаның,үйсiн атаның ұраны – Алтын Жәкемнiң қалауын жерде қалдырарым жоқ! Екiншi кезекте Шапырашты Сатай батырдың немересi Бөлек батырға ақ жол тiлейiк!

	Бас сардар сөзiн тауысты ма, жоқ па, шабдар жорға мiнген Бөлек те ортаға қарай бiрден атылды. Қалмақ батыры Ботхишар екеуiнiң шайқасы ақай-тоқайсыз сарт-сұрт оқыс басталды да көз iлеспес шапшаңдықпен шиеленiс шегiне жеттi. Бөгенбайдай шау тартқан емес, небәрi жиырма жастағы, әрi көктен ұрған жасындай шалт қимылды Бөлек өз қарсыласын ес жиғызбай қас пен көздiң арасында жусатып салуды көздегендей. Тек Ботхишар да iздегенге сұрағанның өзi екен. Қазақ батыры Бөлек найзасын жерге қадап қойып, өзiне шоқпар ала ұмтылғанда бұл да соның iстегенiн қайталапүлгердi. Ия, бұлар алғашқыда шоқпармен салысты.

	Бөлектiң басында жиегi ою-өрнекке толы, маңдайшасына гаућар тас орнатылған дөңгелек мыс дулыға. Гаућар тас әлсiн-әлсiн күн көзiне шағылысып, көз қарықтырар аппақ сәуле шашады. Дулығасының төбесi де өзгелердiкiнен алабөтендеу, төңкерiлген кеседей жапсырылған екiншi бөлiгi қоса бар. Сол екiншi бөлiктiңүстiне темiр түтiкше қадалған. Темiр түтiкшеден қоқиқаз қанат, құйрығының төрт-бес тал қауырсыны желп-желп етедi. Мойнында тор көздi сауытүстiнен кигiзiлген, әдеттегi киiмдердiң жағалығына ұқсаған оққағар жалбағайы1 бар. Күнге күйген жұқа өңiндегi тебiндеген сақал-мұрты әрең көрiнгенмен екi бетiнiң ұшындағы ымырасыздық белгiсi соқырға таяқ ұстатқандай айқын. Әрбiр қозғалысы сайын өзге нышандарынан гөрi сол ымырасыздық белгiсi мен мұндалап, батырдың iшкi тегеурiнiн паш еткендей.

	Бөлектiң көз iлеспес ерек қимылмен қабат атүстi соғыста да, әртүрлi ойындарда да дес берместiк, қатар шапқан аттардың бiрiнен екiншiсiне ауысып мiнерлiк, не олардың бауырынан өтерлiк, қуғыншыны терiс қарап-ақ садақ тартып, не найза сiлтеп құлатарлық өнерлерi бар едi. Астындағы шабдар жорғасы да иесiнiң ыңғайын тануға дағдыланған қамшы салдырмас жануар. Мiне, қазiр де Бөлек осы малының көмегiмен аталмыш өнерлерiнiң қайсысы оң жамбасына келсе соны қапысыз пайдаланудың қамында. Шоқпар сiлтескен алғашқы беттесуде оның орайы қара көрсетпедi. Тек қара күшке ғана жасыл көше ашылды. Өзара одан ұтыс таппаған соң Ботхишар Бөлектi найза сiлтесуге шақырды. Ендi найзалардың болат сүңгiлерi көкте ойнап шақ-шұқ еттi. Бiр мезет Ботхишардың найзасы ұшып түстi. Ол дереу қылышын суырды. Бөлек те қылышқа қарсы қылышпен барды. Ботхишар қылыш ұстаудың асқан шеберi едi. Ол сәл басымдық ала бастағанда ерүстiндегi Бөлек жым-жылас жоғалды. Әрi шабдар жорға да иесiнiң кезектi айласын дәл түсiнгендей Ботхишардың ту сыртынан ойқастап шыға келдi. Сол мезет ат бауырынан көтерiле берген Бөлек Ботхишарды дәл тiзеден ұрды. Қалмақ батырының бiр сәт есi ауып қыбырсыз қалды. Ондайды құр жiберетiн Бөлек пе, ерүстiне түзелiп отырыпүлгерген ол болат семсердi бар пәрменiмен қайта сiлтедi. Ботхишар ат жалын құша құлады.

	Сөйтiп, осы қақтығыстың беташарында қалмақтың қанын бiрiншi шашқан Шапырашты Сатай батырдың немересi Бөлек едi. Кейбiр аңыздарда алғашқы жекпе-жекке Бөгенбай емес, Бөлек шығыпты делiнетiнi содан, шамасы. Бұл Бөлек қазақ тарихындаүлкен iз қалдырған саңлақтардың бiрi. Осыдан жиырма жылдай кейiн, «Ақтабан шұбырынды, алқакөл сұлама» заманының соңына таман сонау Алакөл маңындағы тағы бiр шайқаста осы Бөлек батыр ерлiкпен қаза тапқанда сол кездiң бiр ақыны:

	Дүние қарап тұрсам дөп-дөңгелек

	Тауарих шын болмаса неге керек?

	Жүз жылға Жетiсуды алып берген

	Дүниеден өтiп кеттi-ау қайран Бөлек,

	– деген өлең де шығарған едi.

	Бас сардар Әбiлхайырүшiншi кезекке сайлаған адамын ай-шайға қаратпай тез шығарды. Қалмақтар Ботхишар өлiмiнен соң ес жиыпүлгермей оған сес көрсетудiң де пайдасы жоқ емес. Үшiншiлiкке бөлiнген Олжабай батыр ортада ойқастағанда қалмақтар Ботхишардың өлiгiн өз шебiне жеткiзiп те болған жоқ. Алайда қу да тақыс Сары-Манжы қазақтардың бұл асығыстығын дәл бағалап, өз сайыскерлерiне қарай саусақ шошайтты. Олардың арасынан Жаданба атты батыр қара жал, торы атын аспанға шапшыта шырқүйiрiлдi де Олжабайға қарай зуылдады-ау келiп. Жеткен бойда Олжабайды бiр айналып өтiп, жаңа ғана қазақ батыры Бөлек Ботхишарды қандай тездiкпен құлатса бұл да соның пәрменiн қайталамақтай дереу найзасын көтерiп, атының басын соған қарай қайта түзедi.

	Олжабайдың мiнгенi өзiне бiраздан сыралғы сүйектi қарагер ат едi. Бұл да иесiнiң iшкi ойын айтқызбай танитын естi жануар. Бiрiншi қарқында қазақ батыры Жаданбамен найза айқастырған жоқ. Оның алғашқы шүйiлуiнен жалтарып кеттi. Орта бойлы, жауырынды, төртбақ жаратылған Олжабай ерүстiнде әлдебiр шомбал қараға ұқсайды. Дулығасының маңдайды қақ бөлген тiк қазықшасы бар. Сол қазықшаның екi жағынан Жаданбаға қадалған көздер оның әлдебiр айла ойластырғанын байқатқандай. Ендi екi сайыскер астарындағы жануарларының аяғымен лай айдағандайүлкен шеңбер бойымен айнала бердi. Найза емес, көз сайысы басталды. Жаданба бет сүйегi шодырайған арық өңдi екен. Қос жанары қорғасын оқтай өңменiңнен өтетiн аса қайратты. Демек көз сайысы қалмақ батырына пайда әперетiн кезең. Сосын да бұл оны бұзбай ұзаққа созбақ. Тек қазақ батырының күрт шабуылы бұрқ еткенде ғана денесiнiң басқа мүшелерiне «әйт-шүу» демек.

	Кенет найза сайысы басталды. Шақ-шақ қаржасқан болат сүңгiлер кейде әуеде қақтығысқан әлдебiр жабайы құстарға ұқсап кетедi. Ағаш саптары да бiр-бiрiне сарт-сұрт тиiп, сол болат сүңгiлерге жетерлiк дыбыс таратады. Ал болат сүңгiлер темiр қалқанға барып ұрынса таудан тас құлағандай дүңк етедi. Осы қақтығыстағы ең жағымсыз дыбыс та осы сияқты.

	Жаданба ендi қатты асығатын сияқты. Жаңағы Ботхишардың сәтсiздiгiнен соңүнжырғасы түскен қалмақ шерiктерiнiң тез рухын көтеру қажеттiгiн Сары-Манжы бұған ұқтырыпүлгергенi анық. Тiптi ол жағын Жаданбаның өзiнiң де пайымдай аларлық шамасы бар. Найзасын ойната жүрiп, бұл көздерiмен Олжабайдың көздерiн де атады. Сөйтiп, оның назарын бұра тартып әкетiп, тап жанды жерден найзаның қос қырлыүшкiр ұшын қорс еткiзбек. Тек Олжабай жасы небәрi он сегiзде болғанмен мұндай тайталастың бiршамасын бастан өткерiпүлгерген. Бұл өзi арғынның Сүйiндiк тайпасындағы атақты Айдабол бидiң немересi едi. Айдабол көп әйел алған, оның әрқайсысынан туған ұлдарының өзi бiрнеше ауылды құрапүлгерген жан-жақты адам. Байлық жөнiнде де кенделiгi жоқ. Сосын да ма Олжабайдың әке-шешесiнiң қосылуының өзiүлкен бiр аңызға арқау болған. Әуел баста Айдабол биүйсiндегi Қаратай батырдың қасиетiн танып, оның кiшкентай қызы Есенбикенi бәйбiшесiнен туған кенжесi Кенжеқозыға атастырады. Тек Кенжеқозы жастай өлiп, Есенбике әкесiнiңүйiнде оң жақта отырып қалады. Айдабол би Есенбикенiң ес тандырар көркi бар қыз екенiн көрiп, оны кiшi тоқалынан туған ұлы Тайкелтiрге әпермекке ниеттенедi. Мұны естiгенде Айдаболдың бәйбiшеден туғанүлкен ұлы Жанқозы ертоқымын баурына алып тулайды. Ол замандарда бәйбiшеден туғандар бiр төбе, тоқалдан туғандар бiр төбе, өзара таласып, тақасып, қырғиқабақ жүретiндерi және бар. Жанқозы «жол бiздiкi, Есенбикенi өзiммен шешесi бiр Малқозының баласы Толыбайға әперемiн» деп, әке рұқсатынсыз Қаратай батырдың аулына қол жиып келедi. Бұған Қаратай батыр шарт ашуланады: «Немене, шапқалы келдiң бе, шабыссаң тұрысатын жерiңдi айт, әйтпесе, әскерiңдi қайтар, құда ретiнде жол-жоралғымен кел» дейдi. Жанқозы бұған көнедi. Сөйтiп, Есенбике Толыбайға ұзатылады.

	Ал сәл кейiнiрек басталған соғыс бұлардың да ортасын ту-талақай етедi. Қалмақ шабуылының алғашқы кезеңiнде-ақ Айдаболдың бiрнеше баласы, немересi тұтқындалып, Жоңғария байтақысына қарай қол-аяқтары кiсендеулi кетедi. Ал Толыбай алғашқы қақтығыста-ақ ауыр жараланып, кешiкпей көз жұмады. Ендi не iстемек керек? Есенбике амал жоқ, ол кезде небәрi он екi жасар Олжабайды өз әкесiүйсiн Қаратай батырға бередi.

	Бұл Қаратай Олжабайды әлi бұғанасы қатпаса да соғыс өнерiне баулиды. Анау-мынау ұсақ соғыстарға да қатыстырады. Тiптi бiрде Олжабай Қаратай батырдың туын ұстап, қарсы беттегi қалмақ тушысын атып құлатады.

	Қаратай жаужүрек батыр ғана емес, сөзге ұтқыр, шешен де шежiре кiсi едi. Ол Олжабайды қару ұстауға ғана емес, қазақ-қалмақ арасындағы кикiлжiңдердiң неше заманғы тарихына да қандырады. Әрi нағашы атасы әр кез Олжабайдың ықыласын барынша оятып:

	– Шүршiттер мен сiбiр жұртынан көп тәлiм алған қалмақтардан есе қайтарамын десең құр қызуқандылық, лепiрме сөз, кеуде қағатын мiнез жолдастыққа жарамайды, ең абзалы күш-қуат, айла, шапшаңдық, сақтық, сабырлы ақыл, бас бiрiктiру, – дегендiүнемi құлағына құяды. Сол кәрi тарланның уағызы, әрi мына шұбырындының алғашқы пәрменiнде-ақ атасы Айдаболдан туған бiраз аға туыстарының тұтқындалуы, ең бастысы өз әкесi Толыбайдың оққа ұшуы Олжабайдың көкiрегiнде қалмаққа деген өшпендiлiктi қара қан етiп қатырған. Сосын да бұл мына шайқасқа бiр күн ғана дайындалып кiре салған жасқа жатпайды. Сосын да бұл Жаданбаның өзiн көзбен атқандағы мақсатын дәл түсiнiп, найза, қалқан, қарагер аттың тiзгiнi –үшеуiн ептiлiкпен қозғап, әрi қарсыластың осал жерi қай тұстан жылт етер екен деп, асқан қырағылықпен қоса бақты.

	Мiне, бiр мезет найза сайысы керемет шапшаңдықпен өрбiдi. Тiптi найза ғана емес аттардың алдыңғы сауырлары да қақтығысты. Иелерiнiң бiр- бiрiне қас дұшпан екенiн сезген қарагер мен торыат құлақтарын жымитып, тiстерiн жалаңаштап, бiр-бiрiн шайнап тастауға екiленгендей. Тек оған қыр арқаларында ор қояндай орғыған иелерi мұрша берер емес. Найзаны бар қуатын жұмсай сiлтегенде олардың салмағы екi-үш есе артып, бұлар аяқтарын шайқақтай басып, әрең төтеп бередi.

	Тағы бiр қарқында көкте шағылысқан болат сүңгiлер от шашып, жекпе- жек өзiнiң шырқау биiгiне көтерiлгенде қалай екенi белгiсiз Жаданба аттың артқы сауыры арқылы сыпырылып, жерге ұшып түстi. Құлаған жоқ, қалай лақтырсаң да жерге төрт аяғымен түсетiн мысық сияқтанып бұл да екi аяғымен дiк еттi. Мiне, Олжабайүшiн ең қолайлы кезең ендi туды. Аттылы жаяуды оп-оңай-ақ сылқитады. Бiрақ алғашқы жекпе-жекте Қанжығалы Бөгенбай мен Аңырық қалдырғанүрдiс, сара жол бар емес пе, соны ескерiп, Олжабай тiзгiн тартты. Бiрақ қалмақ батыры қазақ батырынан ондай рахымшылықты күтпесе керек, тұрған орнынан ерүстiндегi қарсыласына қарай найзасын жойдасыз күшпен лақтырды. Кейде жақыннан гөрi өстiп алыстан жолдаған найза дегенiң қалқан-малқаныңды тесiп өтiп, кеудеге кiрш етедi. Алайда, Олжабайдың нағашы атасы Қаратай атақты Дархан ұстаға арнайы соқтырған қалқанды Жаданбаның осылай алыстан сiлтеген найзасы да тесiп өтпедi. Қалқанын тоса қойыпүлгерген Олжабай жау найзасының сабын ердiң алдыңғы қасына қойып қақ бөлiп тастады да оған қарсы әлi де шаппай тiзгiнiн тартып, мелшиiп тұра бердi. Мәселенiң байыбына сонда ғана барған Жаданба торысына қайта мiнiп, шоқпарын көтердi. Мiне, осы шоқпар сайысында көп ұзамай Олжабайдың бағы жанды. Ол шоқпарын қарсыласының құлақ-шекесiне дөп тигiзiп, бас сүйегiн күл-парша еттi. Ес- түссiз ерүстiнен ауған оның торысын тiзгiнiнен iлiп алып, бұл өз қандастарына қарай бүлк-бүлк желгенде қазақтар тарапынан көтерiлген айғай-шудан жер-ана кiндiгiнен тайып кете жаздады. Уiлдеген, аңыраған дауыстар қалмақ жақта да бұдан кем емес едi.

	Ия, осы майдан даласында екiншi мәрте қалмақ қанының төгiлуi қазақтар шебiн тiптен қанаттандырды. Әрi олар жай қалмақтар емес, құлжа асығындай ең таңдаулы батырлары ғой. Әттең, тап осы әредiкте Орта жүз қолының бас сардары Қаракерей Қабанбай батыр алғашқы пәрменге әзiрлеген мыңдық соғысқа кiрер ме едi? Өйткен күнде мұншама рухы көтерiлген қазақтар бiрiншi кезекте қайтсе де басымдық танытар едi. Бiрақ олай болмады. Бұл соғыс қарсаңында қазақ қолбасылары жекпе-жекке жиырма алты батырды әзiрлеген едi, ал қалмақтар жағында ондайлар бұдан да көп көрiндi.

	Тек бұдан кейiнгiде қалмақтардың аруағы күрт аспандады. Келесi жекпе-жектерде қазақтыңүш бiрдей батыры өлiм құшты. Олар Қоңқай және есiмдерi ел есiнде қалмаған тағы екеу. Бұларды құлатқандар Шарыш, Долаңқара, Сахиян дегендер. Бұлүшеуi де әлдеқандай жағдайда керек деп, Сары-Манжының соңғы сағаттарға сары майдай сақтап отырғаны едi. Тек Ботхишар мен Жаданбаның қабат жер жастануы Сары-Манжыны ол ыңғайдан бас тартуға мәжбүр еттi. Таразының қалмақтар жақ басын күрт ауырлату қажеттiгi туды. Шарыш, Долаңқара, Сахиян –үшеуi бас қолбасының олүмiтiн толық ақтады. Бұл соңғы жекпе-жектердiң бiр алабөтендiгi Шарыштың сайысы едi. Ол өз қарсыласын ешқандай күш жұмсамастан-ақ көз iлеспес шапшаңдықпен ұрып жықты да кете барды. Қазақ пен қалмақтың осы беташар текетiресiндегi ең тез аяқталғаны да осы- тұғын. Қалдан-Сереннiң күйеу баласы, айтулы қолбасы, жақында ғана Қытаймен екi арадағы әскер қосындарынан осында алдырылған Шарышүшiн бұл сөз жоқ айтып жеткiзгiсiз абырой. Жауын күйретiп, өз қандастарының шебiне жеткендегi бұған көрсетiлген құрмет, әрi осы көрiнiс қазақтарға да толық шалынсын деп, мұның өзiнiң де ары-берi қойқаңдап жүрiп алуы ол жөнiнде титтей де күмән қалдырмады.

	Қазақтарүшiн қиын кезең ендi туды. Әбiлхайыр бiрауық ұлы хан Болат төңiрегiндегiлерге алақтап, ендiгi сәтсiздiктерге ортақтастырмақтай дулығалы басын соларға қарай бұрғыштады. Болат хан, Төле, Қазыбек, Ақсуат сынды билердiң де халi аса мәз емес. Манағы жекпе-жектен ендi ғана қалпына келiпүлгерген Қанжығалы Бөгенбай, алшын Есет, шақшақ Жәнiбек, ошақты Саңырық, албан Хангелдi бас сардарды өзiмен-өзiн қалдырып, әлдебiр құпия мәселемен оңашада тәжiкелесуге көшкендей. Әрине, бұлардiкi ендiгiде кiм шығады дегеннiң төңiрегiндегi күйбең, бас шағу ғой, тек сырт ажарлары базардағы саудаласқан бесеуге қатты ұқсап кеттi. Ия, бұлардың да шеке тамырларына күш түстi. Бес қасқа ақылға ақыл қосып, бас сардарға ұсыныс жасаудың қам-қарекетiне бiржола бой алдырған. Осындай хал Қаракерей Қабанбай, Саурық, Тайлақ батырларды да ауыз жаластырып жiбергендей. Оларды айналшақтай ойқастаған Болат ханның баласы Әбiлмәмбеттiң де төбесi оқтын-оқтын шалынады. Ал әлгi Сәмеке хан, Барақ сұлтан, Батыр сұлтан сияқтылар өзiнше бiр шоғыр. Бәрiнiң араларынан бiр құйын жүгiрiп өтiп, күллi қазақтың хан-сұлтандарын, ханзада-бекзадаларын, қолбасыларын ұйқы-тұйқы етiп кеткендей.

	Осының бәрiн тапжылмай баққан Ескелдi қайта зар иледi:

	– Қап, құдайым-ай, мынадай абдырасуды көрiп, бiр орында шегенделгенше анау ортада өлгенiм әлдеқайда жеңiл едi ғой. Би деген атақ аяқ-қолға кiсен екен ғой. Бырт-быртүзiп, сындырсамшы оны!

	Қабан жырау бұл жолы оған басу айтпай назарды басқаға аударды:

	– Апырай, мына Сабалақты неге бәрi бiрдей шетқақпайлай бередi? Қарашы, бiр топтан екiншi топқа өтiп, өлердей жалбарынып жүр. – Жыраудың тап осы таңқалысынан жалайыр биiнiң санасына бөгде бiр ойдың сәулесi құйылғандай. Оның не ой екенiн жыраумен бөлiсiп теүлгермедi, Қаракерей Қабанбай батырдың орнынан қозғалып беруi мұның көздерiн жұлқи тартты. Бұл Орта жүз сардары Әбiлхайырға ат тұмсығын түйiстiре жақындап, Көкжарлы Көкжал Барақ дегендi атаған. Алпауыт Қабанбайдың бүкiл денесi қанша салмақ тартса сөздерi де сондай зiл қара тас. Әбiлхайырға керегi де осы. Тап осы аралықта хан-сұлтандар, би-бағландар төңiрегiндегi жекпе-жекке деп, ана батырды, мына батырды айқайлатып, олардың ныспыларын көкте жаңғыртушылар қатары күрт селдiреген. Себебi, осының алдындағы жау найзасының жемiне айналғанүш боздақты әуелетемiз деп, аузы күйгендер бар емес пе? Солардың кебiн киюден баршасы қатты сақтанысты. Ия, жеңiс сенiң әу дегенiңе келе қоятын дүние емес, олүнемi төбесiн көрсете бермейдi. Өзiң әспеттеп өткiзген батырың ортада аузынан қан атқақтап жатса оның обалын кiмге итере салмақсың? Демек, мұндайлыққа нақтылы бiр батырды нұсқау өз мойнына зор жауапкершiлiк алу деген сөз. Мiне, осы жолы ондай жауапкершiлiктi Орта жүз қолының бас сардары, алты алашқа аты әйгiлi Қаракерей Қабанбай батыр алды.

	Бұл Көкжал Барақ ең әуелде қара темiрдi илейтiндей ересен күштiң иесi едi. Үлкен әкесi найманның көкжарлы елiнде аты мәшћүр палуан Өтей деген кiсi екен. Бараққа солүлкен әкесiнiң құдiретi дарыған десiп, әрi желкесiнен төмен бүкiл қыр омыртқасында кәдуiлгi жал iспеттес көкшулан түк өскесiн Көкжал Барақ атаған. Ол ғана емес, қазақта Барақ ныспылылардың көптiгiнен ру атын қоса қосақтап, Көкжарлы Көкжал Барақ деп,үш есiмдi қабат сыйлаған. Өз әкесi Шүрек ерте өлiп, оның iнiсi Шонаның қолында тәрбиеленген Барақ ерекше бiтiмiмен бала кезiнде-ақ танылып, аға- жеңгесiнiң ерекше қамқорлығына бөленедi. Бұған арнап қару-жарақ, сауыт соқтыру, мiнiс аттарын әзiрлеу күнi бұрын-ақ қолға алыныпты.

	Мiне, қазiр осы Көкжарлы Көкжал Бараққа қарсы қалмақтар тарапынан Шоян деген батыр екiлене атылды. Бұл сылыңғыр қара шапшаң қимылымен Барақты бiрден елең еткiздi. Егер найза, алдаспан сияқты қарулармен тайталасса қалмақтың басымдық көрсетерiн пайымдаған Барақ оны шоқпар сайысына шақырды. Өйтпеске қазақ батырының амалы да жоқ едi, бұған дейiнгi қатарынан келгенүш бiрдей қасiрет қазақ жасақтарын бұқтырып тастаған. Сосын да анау-мынау тәуекелдi қоя тұрып, өзiүшiн ең сенiмдi қару түрiн қалаған. Қалмақ батыры да шоқпар сайысына келiсе кеттi. Барақтың қолында сабы жеңдi бiлектей, қошқарбас нән қайың шоқпары бар. Анау- мынаудың қолына ауырлық ететiн бұл неме Барақ ұстағанда әуеде допша ойнайтын. Мiне, осы шоқпарға Барақтың жойқын күшi қосылып, жекпе- жектi аса ұзаққа созбай Шоянды еңсерiп-ақ тастады. Шоян ерүстiнен бiржола омақаса құлағанда қазақтардың қайта желке жүнi желкiлдедi.

	Осылай жекпе-жек жалғаса бердi. Күн тас төбеден әлдеқашан ауған. Қазақтардан Сiргелi Қара Тiлеуке, атақты Қарасай батырдың ұрпағы Жәпек, тарақты Тоғай, атығай Ағындық, тағы бiраз батырлар бой көрсетiп, жеңiске жеттi. Әрi жеңiлгендер де бар, солардың бiрi дулаттың төрт атасының бiрi Ботбай жасағының қолбасысы Сәмен едi. Мұны құлатқан әлгi Долаңқара. Осы бүгiндiкте екi мәрте ортада ат ойнатып, екеуiнде де абырой әкеткен бұл Долаңқара, әрине, қалмақ жауынгерлерiнiң айбарына айналған. Ал Сәмен жеңiлгенмен де өлген жоқ, тек оң қолы сынып, әзiрге саптан шықты. Сөйтiп, жеңiс саны жағынан қазақтар едәуiр басымдық иеленiп, бүгiнгi күннiң әуселесi де аяқталды.

	* * *

	Қызықтың көкесi ертеңiне болды. Тағы да сол сәске түс қарсаңында екi жақ та Шоқпардың дәл сол жотасында керней тартып, дабыл мен дауылпазды қоса ұрғылап, бiр-бiрiне бетпе-бет келдi. Орталарында кешегiдей кеңiстiк, қазақ пен қалмақ аттарының тұяқтары аямай ойғыштаған шөптесiн жазық. Бүгiн де аспан шайдай ашық. Күн шақырайып, ауада лүп еткен қозғалыс бiлiнбейдi. Ал шындығында бұл өзi желiүзiлмейтiн өлкелердiң санатына жатады. Осы Шоқпардан өрiрек, әрi бұдан биiктеу Бел деген деүстiрттi тұс бар. Ал осы Белдi басып, кiшкентай жатаған тауларды түстiк беттен жиектей одан әрi жылжысаң атақты Қордай асуына тiрелесiң. Мiне, осы Қордайдан соғатын жел аталмыш жатаған таулардың етегiн қуалай Белге жетедi де әртүрлi ауа қозғалыстарын тағы құрайды. Бұған және бiр себеп, Шу өзенiнiң бойындағы ыстық осыүстiрт Белдегi салқын ауамен арпалысып, қосымша ағын тудырады, шамасы. Бұл ағын қазiр басталып, қазiр аяқталатын да құбылыс емес. Екi тараптың ыстығы мен суығы қоян-қолтық араласып, Қордайдан жеткен ауа қозғалысын одан әрi дамытады.

	Бұл маңды мекендейтiн қазақтар Шу өзенiнiң бойы мен Белүстiртiн ерекше бөлiп атайды. Себебi, Шу бойы ыстық та масалы келедi, ал Бел керiсiнше салқын да масасыз. Есесiне мұнда ауа қозғалысыүздiксiз бiлiнедi де тұрады. Ол Шоқпарға жетiп тiптен күшейедi. Сосын да ол ауа қозғалысын Шоқпардың желi, немесе Қордайдың желi деп атайды. Осы жақтың тiлiнде

	«Қордайдың желi жазда жауыннан кейiн сол жауынды жоқтап соғады, ал қыста қардан кейiн сол қарды жоқтап соғады» деген де сөз бар. Мiне, сөйткен желдi, желкендi өлке қазiр тамағына тас тығылғандай тым-тырыс, сiрә, дiнi басқа екi түздiктер елiнiң тайталасына ол да қызыға қарап тынышталды ма дерсiң.

	Бүгiнгi жекпе-жектiң бiр ерекшелiгi сол – мұнда бiрден қалмақтар жағы өрледi. Алғашқы алты сайыстың екеуi ғана қазақтардың пайдасына шешiлдi. Екiншi ерекшелiгi – қалмақтар жақта жекпе-жекке әзiрленген батырлар саны қазақтардiкiнен екi еседей артық, яғни елуге тарта болғанмен кешегi күнi жеңiске жеткендерiнiң бiразы ортада қайта қойқаңдады. Солардың бiрi Долаңқара едi. Қазақтың екi батырын сұлатқаны жұмырына жұқ болмағандай дүлей күш иесi, әрi қимылы да серiппелi темiрдей бұл неме тың ат мiнiп шықты. Қалмақтар онсыз да басымдық алған жағдайда өтпекшi бұл жетiншi кезектегi айқас тағы да солардың пайдасына шешiлсе сөз жоқ қазақтар тiптен тұраламақ. Осы жағын Сары-Манжы дәл есептеген. Оған қарсы кiм барады деген сауал мұсылман дiнiндегiлердiң ортасында тағы да борасын соқтырды. Ақыры Бөлек Бөргелтайұлы, яғни суанның Бөлегi аталды. Осы екi күндiк жекпе-жекте қазақтардың туы қисайған бiр мезетiнде оны түзеп жiберген осы Бөлек. Найза мен алдаспаннан от шығара арпалысқанда бiрiн-бiрi ала алмаған екеу шоқпар сайысына көшкенде Бөлек өз қарсыласының сазайын тартқызды-ақ. Долаңқараның сол иығынан, оң тiзесiнен, қабырға тұсынан ауыр-ауыр соққылар тиiп, соңынан ерүстiнен ауды. Кейбiр шежiрешiлердiң баянындағыдай Долаңқара бұл жекпе-жекте өлмеген, тек ауыр жараланып, науқанның ендiгi бөлiгiнен тысқары қалды. Сары-Манжыдағы бiрүрдiс – осылай өз батыры омақасқанда келесi кезекке жұмсайтынын табанда атайтын. Сiрә, мұсылмандар өз батырының мәртебесiне масаттанып, масайрапүлгермесiн деп, әрi өздерiнiң бұл сәтсiздiктен пәлендей сағы сына қоймағанын танытпақ ниетпен сөйтетiн сияқты. Мiне, қарсыласын жайратқан Бөлек Бөргелтайұлы өз шебiне жетiпүлгермей ортаға қарай қалмақ батырларының тағы бiреуi зымырады. Жоқ, бiреуi емес, бiрегейi. Тап осы жолы Сары-Манжының көздегенi ойлаған жерден шықты. Қазақтардың Бөлектi қошеметтеген айғай-ұраны пышақ кескендей сап тыйылды да бәрiнiң назарын қан майданның қақ ортасында ойда жоқта өсiп шыға келгендей көрiнген қалмақтың келесi батыры тартып әкеттi. Ия, қазақтардың өз қаћарманына көрсеткен құрметi табанда басқа әуенге, iштерiн желге толтырған уiлге айналды. Бұл ойқастаған батыр Шарыш едi. Қазақтың ескi әдебиетiнде түр-тұлғасы ең көп суреттелген де осы.

	Зор дене, түсi суық шойын қара,

	Байқасаң жүз кiсiлiк бардай шама.

	Бiлектей белге ораған айдары бар

	Ұқсайды дулығасы мұнараға.

	Күшi мен әдiс-қайла тең келгендей

	Мың пұттық қара тасты өңгергендей

	Асып тұр мың сан қолдан кесер басы,

	Тұтқасы болса жердi иiргендей.

	Бұл да астына тың ат мiнiптi. Бүгiнгiсi түгi күн көзiне жылтыраған сүйектi қара қасқа. Әрi Шарыш өзiнiң осы жолы да жеңiске жететiнiне толық сенiмдi болса керек, қара қасқаның ер-тұрманын қонтайшының күйеу баласынша-ақ безендiрiптi. Ерiнiң алдыңғы қасы парсы шахының тәжiндей әшекейленген, қайма жиектеп, маржан қондырған өмiлдiрiк төстiгi де одан кем емес. Екеуi де күнге шағылысса көз қытықтайды. Жүген мен құйысқанға да асыл тастар мен сом алтыннан құйылған тана түймелер аямай-ақ бастырылыпты. Былғары тысты, шегрен таспамен кестеленген, күмiс жалатқан шеттiктi тоқым тебiнгiлерiнiң өзiнде де шебер қолдардың iздерi сайрап жатыр. Ия, бәрi келiстi-ақ. Қайратына сәулетi, сәулетiне дәулетi сай. Егер басындағы дулығасы, кеудесiндегi сауыты және бес қаруы демесең бұл Шарыш той-томалаққа асыққан сауықшыл бозбалаға да ұқсап кетерлiк.

	Қазақ қолбасыларының ортасында осымен нешiншi мәрте құйын жүгiрiп өттi екен. Тек осы жолғысы әлдеқайда пәрмендi. Баршасының бастары әңкi-тәңкi. Жаңа ғана суан батыры Бөлек Бөргелтайұлы әкелген абырой қас пен көздiң арасында бу боп ұшып жоғаларын сезгендей дегбiрсiздiк қай-қайсысын да алқымнан алды. Бас сардар Әбiлхайыр кешегiден көп өзгерген жанға ұқсайды. Сырт болмысы бұрынғысынша, тек ақ боз арғымақтың ауыздығына тыным жоқ, бас сардар олай-бұлай тартқылап, сұлу да сүйектi жануарды көп ортасында шырқүйiредi.

	Тек ақ боз арғымақ қана емес, Әбiлхайырдың аузына телмiрген хан- қара, би-шешен, тоны сұлу ығай-сығайлардың сәйгүлiктерi де тыным таппай ары-берi жосылуда. Ендiгiде кiм шығадыны айтушылардың қатарында Болат сынды хан, сұлтан атағы бар, биiк лауазымды төре тұқымдары – Батыр, Барақ Тұрсынхан ұлы, Сәмеке, Жолбарыс, Әбiлмәмбет, ұлы билер – Төле, Қазыбек, Ақсуат, шоқтықты батырлар – Бөгенбай, Жәнiбек, Саңырық, Есет, Хангелдi, Қабанбай, Тайлақ, Саурық сияқтылар ғана бар. Ал басқа пысықайлар сол бәйтеректердiң басы қалай қисаярын аңдып, екi елi ауыздарына төрт елi қақпақ қойған. Тек әлгi жекпе-жекке сұранған Сабалақ қана бәз-баяғы жұлқынған қалпында. Тiптi кейбiреулердiң жас бозбаланың ол қалпына көздерi деүйрене бастағандай. Осының бәрiн өткiр жанарымен бағып, ешбiр қысыр, есiрiк ойларсыз жағдайды дәл бағалаған жалайыр биi Ескелдi шарт кеттi:

	– Осы шыдағаным да жетер! – деп қасындағы Қабан жыраумен ақылдаспастан атына қамшы басты. Бұлардың аттары да бiрi қозғалса екiншiсi қоса сынапша сырғитынүйреншiктi жануарлар емес пе? Бидiң соңына iлескен жырау бұл өз басы жекпе-жекке сұранбақшы деген ойға бiр соқтықты да оның келесi сатыр-сұтырынан мәселенiң мүлдем басқаша екенiн байыптады. – Мен нағашы атама ешқашан қосымша мәртебе әпер деп, қиылған емеспiн. Ал қазiр ондай тәкаппарлықты қақ бастан ұрмақпын! Мына балаүшiн екi бүктелiп жалбарынбасқа амалым жоқ! Асыл кием, жан жолдасым, ақ бурам солай нұсқады!

	Бұл жалайыр тобындағыларға жаңағы суан батыры Бөлектiң жеңiсiнiң орны өзгеше едi. Әнеукүнi ғана Хантауға барар жолда осыны ұшыратып, Қабан жыраудың ол туралы ел арасына тараған аңыздарды төкпелетуi, Бөлектiң өзiнiң бұларға кiшiлiкпен жөн сiлтеуi – бәрi-бәрi естерiне оралған. Мiне, ендi кенет көктен ұрған жасындай ортада атышулы Шарыштың жарқ етуi сол әсердiң бәрiн жуып-шайып жiбергендей.

	Бұл жолы да ел көсемдерiне жақындау оңайшылықтағы дүние емес едi. Тек Ескелдi баса-көктей аршындады. Қазiр әрбiр қас-қағымның өзi жылға бергiсiз. Кенет жалайыр биi ойламаған жерден өзiне одақтас тапты. Ол Болат ханның баласы Әбiлмәмбет едi. Оның әлгi Барақ сұлтан Тұрсынхан ұлы дегенге жартастағы бүркiттей шаңқылдағанын тұстарынан өтiп бара жатып естiдi.

	– Ойпырай, Сабалақ екi күннiң жүзi болды, шынжырлы төбеттей аласұрып, өзi ұмтылуда. Өлсе өз обалы өзiне, бұл науқанда кiмнiң қаны төгiлмес дейсiз? Бас сардарға айтсаңызшы батырып, екеулерiңiз бiр қиырдан келген жандарсыз ғой!

	Жалпақ беттi, тәмпiш мұрынды Барақ сұлтан әлдебiр қиялмен өз көздерiне өздерi көлеңке түсiргендей Әбiлмәмбетке жауап қайырмай ерiндерiн жымқырып, тiл-жағын байлап тастағандай көрiндi. Ернiн жымқырғанда қысқалау қырқылған сақалы дулығасының екi жанында салпылдаған темiр торға жасырынып, бет-аузының түгi мүлдем мардымсыз сияқтанды. Есесiне ашық бет өңiрi тiптен жалпиып кеттi. Құлағы қайшыланған атының тiзгiнiн мықтап тартып, Әбiлмәмбетке бедiрейдi де қойды. Ел басына, не өзiне екi талай күн туғанда сақтық атаулыға өте мұқият жан екенiн Ескелдi бiр қарағанда-ақ шамалады. Қайта мына Әбiлмәмбет сұлтан, Болат ханның бел баласы, мұрагерi әлдеқайда жеңiлтектеу сияқты. Отыздар шамасындағы жiгiт дегенмен сыптай денесi, қап-қара сақал-мұртты арық бет өңiрi, дегбiрсiздiгi анау өзiнен көп жас кiшi Сабалақты еске түсiрерлiктей. Тек көздерiнiң томпақша қос жанары ғана мұны әкесiне әжептеуiр ұқсатады. Мұндай байқампаздық Ескелдiнiң көп уақытын алған жоқ, ол бiрден Әбiлмәмбетке байырғы танысындай жабыса кеттi:

	– Кәне, сұлтан ием, сiздiң осы өтiнiшiңiзбен менiң нағашы атам – Төле биге барайық. Бiр өткiзсе бас сардарға сөзiн сол өткiзедi! Кәне, тез, қозғалайық!

	Әбiлмәмбет бiрден келiстi. Ол Ескелдiнi өз төңiрегiндегi ақылшы, атқосшылары арқылы бұрыннан-ақ танитын. Атышулы Барақ сұлтаннан түк шықпағасын мына жалайыр биiне iшi жылып сала берген. Бұған дейiн ол өз әкесiн де мазалап сөзiн өткiзе алмаған. Бiраздан берi бұл мұрагер сұлтан Сабалаққа едәуiр пейiл берiп жүрушi едi. Әкесiнiң жайшылықта бұған айтқан бiр уағызы бар: «Құдай оңдағанда түбiнде хан көтерiлем десең тонның iшкi бауындай өзiңе ең сенiмдi дос-жарандарды осы бастан көз ұшыңа iлiктiре бер». Сол әке уағызымен мұның көзiне iлеккендердiң бiрi осы Сабалақ. Тек қазiр оның жоқшысына айналып, безек қағуы сол ниетiнiң жүзеге асуы емес, көңiлшек те сергек ойлы Әбiлмәмбет егер Сабалақ осы пәрменде өз дегенiне жете қоймаса ақыл-есi майып боларын түсiнiп, тұлабойы түршiккен. Сосын да ұлы би Төленiң жиен немересi, жалайыр сияқтыүлкен ел көсемi Ескелдiнiң өзiне одақтастыққа сұрануы мүлдем қанаттандырды.

	Екеуi ежелден iшек-қарындары аралас егiзектердей Төле биге ат басын қатарласа тiрегенде ерүстiнде ауыр оймен томырылғандай ол бұларға бiр түрлi ажырая, шошына қараған түр көрсеттi. Уақыт тар,үлкен кiсiнiң қабағын тамашалап тұрар заман жоқ, Әбiлмәмбет сұлтан мен Ескелдi би жарыса ақтарылды:

	– Алатаудай Алтын Жәкем, анау Сабалаққа мына Шарышқа қарсы жекпе-жекке баруға рұқсат әперiңiз! Өтiнушi өзi, анау-мынау күнде обалы да өзiне болмақ!

	– Сабалақ аса ақымақ бала емес, өз шамасын өзi болжап тұрғандай. Егер тағы бетi қайтса ақыл-есiне зақым келе ме деген де күдiгiмiз бар. Қараптан қарап, зақымданғанша жаудың бiр екпiнiне қарсы тұруға жарап зақымдансын да! Бас сардарға айтыңыз сөйдеп! Нағашы ата!

	Қазыбек би, Ақсуат би, Сәмеке хан, Болат хан бұлардан алыс емес едi. Мына екеудiң қарсақша шақылдағанын олар да естiдi. Ендi Төле, Қазыбек, Ақсуат, Сәмеке – төртеуi Болатқа жалт қарасты. Ұлы хан кенет осы төртеудiң ығына жығылды. Ендi бесеулеп, бұлар бас сардарға ат басын тiрестi:

	– Бас сардар! Тап осы жолғы кезек мына жас бозбала Сабалаққа бұйырсыншы!

	– Көптiң ұйғарымы солай! Бiздi де соған нұсқап жалбарынушылар бар!

	– Құлақ асшы бiзге, бас сардар!

	Әбiлхайыр бұлардың сөзiне бiрден құлап түскендей шырай танытпады:

	– Ол жас жiгiт кешелi берi менiң де назарымда. Тек осы науқанға орай ол Сабалақ дегенiңiз жекпе-жек сайысқа арнайы дайындалмапты. Мына Шарыш алпауытқа жағымпаздық жасап, тегiн жемтiк тастағандай боламыз ғой!

	– Жоқ, бас сардар! Бұл алланың бұйрығы сияқты! – деп, осы сәтте Сабалаққа тағы бiр көз тастапүлгерген Болат хан қайта күжiлдедi.

	– Ия, хан ием төтесiнен тартты, бұл алланың бұйрығы тәрiздi! – дедi Төле.

	– Аллам бұйрығы!

	– Аллам бұйрығы! – деп басқалар да жамырасты.

	Жүйрiк көңiлдi, терең саясатшы Әбiлхайыр осы аралықта бөгде бiр қойнауға ой жүгiртiпүлгердi. «Мына Шарышқа қазақ батырлары арасынан теңбе-теңдi қас пен көздiң арасында табу қиын, алғашқы кезектегiдей бұл қай-қайсысын да оңай еңсередi, ақыр солай, онан да арнайы дайындығы жоқ Сабалаққа тояттансын, ал басқа батырларды қалмақтың өзге нояндарына сақтайын. Бедел-абырой жеке сайыс емес, жеңiс саны арқылы өлшенгелi тұр. Ал Сабалақтың обалына мыналар ортақтасқалы тұр ғой, анау-мынау күнде иманы жолдас болары анық».

	Әбiлхайыр бүктеулi қамшысымен Сабалақты нұсқап, «шық ортаға» деген белгi бердi. Оћ, сондағы көрiнiстi көрген де арманда, көрмеген де арманда. Жұрттың бәрi Сабалақ бiрден ортаға қарай бет қояр деп ойлаған. Жоқ, ол өйтпедi. Кешелi берi онсыз да екi езуi жыртылуға жақын сары бестiнiң ауыздығын кере тартып, оны аспанға шапшытты. Мiне, сол кезде жас бозбаланың көмекейiнен:

	– Абылай! Абылай! Абылай! – депүш мәрте қайталана аталған адам есiмi көк пен жердiң арасын найзағайша тiлгiледi. Мұның мәнiсiн ешкiм ұққан жоқ, тiптi ұғатын да халде емес едi. Тап осы кезде Сабалаққа тым таяу тұрған Әбiлмәмбет атүстiнен қалпақша ұша жаздады. Ескелдi де солай. Бұл екеуi Сабалаққа тап соңғы қас қағымда әлдебiр белгi арқылы жiгер берiпүлгерермiз деп дәмеленген. Бәрi керiсiнше шықты.

	Жалпы, Абылай деген қазақтың құлағына таныс есiм. Арғы-бергi шежiрелерде көп қайталанады. Әрi осы тұрған Болат ханның әкесi әз Тәуке өзiнен бұрынғы Салқам Жәңгiрден туса ол Жәңгiрдiң Уәлибақы атты тағы бiр баласы болған. Ол кезiнде туған бауыры Тәукенiң бағы артқанына, ал өзiне хандық дәреже тимегенiне өкпелеп, әке-шеше, туған-туыс бәрiн тәрiк етiп, Үргенiш жаққа кетiп қалған. Одан Абылай атты бiр бала туып, әкесi Уәлибақының атын сол шығарған десетiн. Ол Абылай керемет соғысқұмар, әрi жекпе-жек шайқастың асқан шеберi екен. Мұның қолынан төрт тараптың талай түктi жүрек мықтылары қан құсыпты. Сонысына орай жұрт оны «Қанiшер Абылай» атаған. Ал одан туған Көркем Уәлi деген кiсi тұқымсыз өтiптi. Атақты Салқам Жәңгiрдiң тұқымы бола тұра аталы, балалы, немерелi – бұлүшеудiң ешқайсысына да хандық бұйырмаған. Әрi тұқымсыз болғандықтан қазақ атаулы Салқам Жәңгiрден тараған ол тармақты ұмыта да бастаған. Сосын да Сабалақтың «Абылай» есiмiнүш мәрте көкте жаңғыртуының мәнiсiн ешқайсысы түсiнбеген, тек жас бозбаланың айғайлаған даусы ғана бәрiн жапырып өткендей. Бұл жай айғай емес, әлдеқандай өктем дауыспен ғажайып ұран тастағандай әсер еттi. Бастары әңкi-тәңкi, әрi қазақ батырларының соңғы сәтсiздiктерi iштерiнүрейге толтырған ығай мен сығайлар бәрiбiр ештеменiң байыбына бармады. Тiптi оған уақыт та жоқ-ау. Бiр сәт қазақ жағы сары бестiнiң күнге жарқ еткен артқы сауырын көрiп қалды. Бiрауық одан арғы сурет көздерiн тұмандандырып жiбергендей. Тек сары бестiнiң сәулеленiп, жылт-жылт еткен артқы сауыры ғана бұларүшiн жарық шашқысы келгендей, қайта-қайта шалына бередi. Сiрә, бәрiн әлдененiң мысы басты.

	Бұл Сабалаққа Төле бидiң еңүлкен ұлы Жәнбекей де қатты iш тартушы едi. Мына сары бестiнi өзiнiң көп жылқысының iшiнен таңдап берген де сол. Неше мәрте жау шапқанмен жұтамаған бұл Жәнбекей өз есiмiне батыр, бағлан, би сияқты қосақ жалғамаса да төрт түлiктiң басын көбейту, жорға, тұлпар, жалпы мiнiс ат баптау жөнiндегi бiлiктiлiгi әрдайым ел аузында. Сабалақ әлгi атышулы керторысынан айрылған соң да кейбiр көңiлшектерге ұқсап, жер бауырламағанмен iш дүниесiнде бiр дауыл жүгiргенiн оның етiнен ет кессең де мiзбақпас жүзiне қарап дәл бағалаған Жәнбекей мың сан жылқының iшiнен оған лайық ат iздеген. Ел iшiндегi қаршыға көздi сұңғыла сыншыларды да көгендеп әкеп, осы жұмысқа жеккен. Сөйтiп барып қана аталмыш жануарға көз тоқтатқан. Сары бестi Сабалақтың да көңiлiнен шыққан. Тек бұл әлгi керторы сияқты аламан бәйгеге салатын тұлпар емес, төрт аяғымен жер тiренсе арқасымен тау көтерiп аларлықтай мiнiске берiк жылқы едi. Сабалаққа сол қасиетiмен жаққан. Мiне, қазiр сол сары бестi қан майданның ортасында. Қазақ хан-сұлтандары мен қолбасыларының артқы жағынан мойын созған Жәнбекей қазiр ортаға әлдебiр «Абылай» деген бiреудiң есiмiн «әулием» етiп, жұлдыздай аққан Сабалақтан гөрi сол өзi сыйлаған сом тұяқтының аяқ басысына көбiрек алаңдайтындай. Сары бестi сүрiнiп-қабынып жатса Жәнбекейдiң мал асылын танығыштығы дүйiм елдiң аузында әжуаға айналмай ма? Ия, қандай күнде де түз адамын, оның таным, түйсiгiн төрт түлiктiң шандозы – жылқыдан бөлiп қарау орынсыз.

	Сабалақ пен Шарыштың жекпе-жегi алғашқыда найза сайысынан басталған. Соның өзiнде де, оларды «тамашалаушыларды», әсiресе, қазақ жағын болат сүңгiлердiң сарт-сұртынан гөрi Шарыштың бет-әлпетi көбiрек тартты. Себебi, мына Сабалақтың қасында тау сияқтанып көрiнген қалмақ батырының қап-қара бет өңiрi май жаққандай жылтырап, сәуле шашады. Ия, қара нәрсенiң сәуле шашқаны шынында бiр түрлi сияқты. Шарыш Сабалақты пәлендей қарсылас санамай, оған қару жұмсағаннан гөрi көбiрек ит әуреге түсiрiп, тордағы торғайдай өз-өзiнен қанаты талып құлауын керексiнетiн сияқты. Тек бiрер мәрте Сабалақ өзiне қарақұсша шүйiлгесiн ғана жүйкесi жұқалық еткендей найзасын қаттырақ сiлтедi. Сабалақ оны асқан ептiлiкпен керi қақты. Тiптi Шарыш найзасының болат ұшы майрылғандай да секiлдендi. Шынында олай емес едi.

	Өстiп, найза сайысы жалғаса бердi. Сабалақтың дүркiн-дүркiн шабуылдыүдетуi Шарыштың бұл қырғиға деген көзқарасын өзгерттi. Жекпе- жек бұдан әрiге ұласса мына неме абыройымды опырып әкетер деген сезiк iшiне ұрлана кiрген Шарыш «ойынның» басын тез қайыруға ниеттендi. Қара қасқаның тiзгiнiн жуан бiлектi сол қолымен оңай игерiп, әлденеше рет шырқүйiрдi. Сондай қимылдардың бiр қалтарысты сәттерiнде екi-үш рет Сабалақты дәл өндiршектен көздедi. Бiрақ бәрiнде де болат сүңгiнiң бетi қайтарылды. «О Будда әулием, найзасы мен көзi бiрдей жарқылдаған мына кәззап неткен ұшқыр едi, қазақ жұртындағы жекпе-жек сайыс шеберлерiнiң маңдай алдысы осы шығар-ау. Сiрә, мұны бұл соғысқа мұсылман елiндегi хас майталман дайындаған-ау. Көп соғысып, тәжiрибе жинақтаған деуге келмейдi, жастау». Осындай түйiн Шарышта ғана емес, бұларды көз алмай баққан қалмақ жағындағы көпшiлiктiң басында да пiсiп-жетiлдi.

	Ал қазақтар тарапындағы жағдай сәл басқаша. Сабалақтың төбесiндегi манағы ақ құс сияқтанған нәрсе жалайыр биi Ескелдiнiң көзiне тағы шалынды. Бұл не, шынында солай ма, жоқ, алдамшы құбылыс па? Соны тезiрек анықтауүшiн Ескелдi тап қасындағы Әбiлмәмбеттi шынтағынан түртпектедi:

	– Сұлтан ием, анау Сабалақтың төбесiндегi ағараңдаған не нәрсе? Зердеңiз жетсе ашып-айырып берiңiзшi. Мен сияқты қара қазақтың ақыл ауқымына сияр дүние еместей.

	Әбiлмәмбет Ескелдiге жауап қайырудың орнына әкесiне ұқсаған томпақша көздерi бiржола ағып түсердей алайып, ондай жауапты мұның өзiнен талап еткендей сұраулы жүзi айшықталды. Арық бет өңiрiндегi қап- қара сақал-мұртының жыбырлауы «тiл-жағың қарысты ма, негеүндемейсiң» деп, жалпы төре тұқымына лайық өктемдiктi танытқандай. Кенет Ескелдiнiң байқауындағы бұл сыпаты күрт өзгердi. Ендi ортадағы Шарыш пен Сабалақтың шайқасынан сұлтанның да тұлабойы тарамысша тартылып, әрi бұған жалайыр биi қойған сұрақ мәнi қосылғасын шарадай басы шақшадай болған адамның түрi бар. Бұл Ескелдiге ләм-мим деместен өзiнен арқан бойындай ғана жерде ерүстiнде омырылған Төле биге қарай ат басын бұрды:

	– Алтын Жәкем, ғафу етiңiз, мына Сабалақ сiздiң құзырыңызда бой түзеген жiгiт. «Аттың сыры иесiне мәлiм» дейдi ғой. Анау төбесiндегi ағараңдаған не сиқырдың белгiсi? Соны айыруға ынтығып, iшi өртенген жалғыз мен емес екем!

	Төле би бұл жолы да өзiне қатарласа ат басын тiреген Әбiлмәмбет пен Ескелдiге қабат көз жүгiрттi де:

	– Ол ту! Ақ ту! Сабалақтың ақ туы! Құдай өзi оның төбесiне шаншып берген! Бұл баланың тегiн жаратылмағанын мен осыдан тоғыз жыл бұрын айтқанмын!

	Ұлы би осылай тақ-тұқ еттi де көздерiн ортадағы текетiреске қарай қайта бұрып әкеттi. Әбiлмәмбеттiң сұрағын да, Төленiң оған қайырған жауабын да ұлы бимен қатарлас мелшиген Қаз дауысты Қазыбек, Ақсуат билер де естiген. Олар да осы жайында өзара күбiр-күбiр етiсiп, ол күбiрге өздерiнен арғы Жолбарыс хан, Сәмеке хан, Барақ сұлтан, Батыр сұлтан, Шақшақ Жәнiбек, алшын батыры Есеттi ортақтастырды. Ол күбiр одан әрi сырғып, Қанжығалы Бөгенбай мен бас сардар Әбiлхайырға да жеттi.

	Кенет Шарыштың найзасы шынында майырылды. Ол онысын Сабалаққа көрсете сыртқа лақтырып, қынабынан сала құлаш қылышын суырды. Қылышы да керемет екен. Бұл да ұлы Жоңғария мемлекетiнiң қонтайшысы Қалдан-Серiннiң күйеу баласы, әрi күллi қалмақ қауымының бас батырларының санатындағы Шарышқа қарасты дүниемiн дегендей күн көзiне шағылыса, сайқымазақтана күлдi. Мұны көрiп Сабалақ та құрықтай ұзын найзасын ендi керексiз заттай шетке лақтырды. Кешелi берi батырлар салған жол бар емес пе? Оны бұзар Сабалақта шама кәне? Егер бұл оны бұзып, қару басымдығын пайдаланса, тiптi жеңген күнде де көкiрегiн отқа қақтағандай ауыр азапты бастан кешiрмей ме? Азабы бiр, масқарасы екi. Әрi ол жай масқара емес, жусаң кетпейтiн, қалған ғұмырыңның өне бойында өзiңмен бiрге болатын, ақ тәнiңе жағылған қара күйе. Ит те, шошқа да сенi көрсе табалап күлетiн әдет табады. Бұл атты iлiмдi Сабалақ осы бозбала шағында емес, бұдан көп бұрын, бұғанасы қатпаған дейтiн кезеңде-ақ санасына бұрандалы темiрдей-ақ сiңiрген. Сөйтiп бұл да тез қаруын алмастырды. Найзасын тастап, оның орнына өзiнiң ежелгi жан жолдасы – алдаспанын суырды.

	Бұдан арғы оқиға көз iлеспес шапшаңдықпен дамыды. Қазақ жағы да, қалмақ жағы да ортадағы тайталасты көрiп тұрып, оның қалай бет алғанын ақыл-ойы арқылы байыптап, түсiну қабiлетiнен айрылып қалғандай. Маңдайдағы қос шырақ пен бастағы жұдырықтай ми арасындағы байланыс шортүзiлгендей баршасы бұрын-соңды кезiкпеген бiр жұмбақ күйге ұшырады. Апырау, бұлар соншама неден есеңгiредi? Соңғы екi күнде мұндай жекпе-жектiң талай көкесiн көрдi емес пе? Сөйте тұра мына жолғысынан бәрiнiң сең соққандай тұралағаны несi? Ия, адамның ойша әбден пiсiрген болжамы iс жүзiнде мүлдем кереғар шықса, әрi ол жай кереғарлық емес, тiптi дұрыс болжамданған күнде де естен тандырардай таңқаларлық, таңғажайып күйде орындалса алпыс екi жүйесi онсыз да садақ адырнасындай керiлген жазғандарды тiптен әрi-сәрi етпей қайтсiн?

	Жә, бұл суреттiң бояу, нақыштарын түгендеп, мықшыңдамай-ақ қоялық, өзiмiзден бұрын өткен белгiсiз автордың аруағына тәу етiп, оның «Абылай хан» атты дастанынан тағы да екi шумақты көлденең тарталық:

	Ұмтылды сары бестiмен шоқтай болып,

	Атылған сары мойнақ оқтай болып,

	Желкеден өткiр қылыш сарт еткенде

	Шарыштың басы түстi доптай болып.

	Шарыштың басы түстi әуел жерге

	Көз жетпей сене алмай тұр көрген пенде

	Мұқыл терек секiлдi дене қалды

	Дулыға жерге түсiп жарқ еткенде.

	Бұл жолдардан қазақ тарихына оқыс бетбұрыс ретiнде кiргенүзiк оқиға көз қарықтырардай шалынады. Мұндайлық әлемдiк тарихта да қадау-қадау баршылық. Жекелеген батырлардың, көсемдердiң, мәмлегер шешендердiң қас пен көздiң арасындағы ерлiгi, тапқырлығы, сөз қисыны пәленiң басын қайырып, асауға тұсау боп түскенi сан хиссаға арқау етiлген ғой. Сабалақтың мына қылыш сiлтесi де сондай оқиғалар санатында. Бiрақ оның солай екенiне әзiрге ешкiм көз жеткiзген жоқ, көрген жайды бастарында қорытуға да шамалары келмей тек айғай-ұранға ғана дем берiп, шуылдассын кәне. Ия, «қуанған мен қорыққан бiрдей» деген. Бұл мақалдың дұрыстығын тап қазiр қазақ пен қалмақ шептерiндегi халдi қабат бақылаған қай кейуана да жан- дүниесiмен толық түсiнер едi.

	Мiне, тап осы екi ортада аспаған да, саспаған да бiр-ақ пенде бар. Ол Сабалақ. Ол жерге домалай ыршыған Шарыштың дулығалы басын ерүстiнен еңкейе iлiп әкеттi де, бұл кезде арқасы босапүлгерген қара қасқаны қоса жетектеп, өз тiлеулестерiне қарай бүлк-бүлк желдi. О тоба-ай! Тап осы мезетте Сабалақтың бет-жүзiнеүңiлген жанның екiншi бiр ғажайыптыңүстiнен шыққандай балтыры дiрiлдерi анық. Сабалақтың сырт кескiнiнде қазiр ғана жан алып, жан берiскен ауыр айқасқа кiрiп шыққандығынан бiр түйiр тозаңдай да белгi жоқ, текүлкендердiң жұмсауымен майдан орнында қалған әлдекiмнiң басы мен атын әкеле жатқан бозбала жiгiттiң жайбарақаттығы ғана бар.

	Сабалақ өз шебiне жеткенде тағы бiр ғажайып жұрттың көзiне оттай басылды. Шiркiн, ғажайыпқа толы сағаттар-ай, кейде ондаған, жүздеген жылдар бойы мыңқ етпейтiн тарихтың тегершiгiн әлдекiм әлуеттi қолдарыменүстi-үстiне бұрағандай сәт сайын тосын жайлар жотасы көрiне бердi. Ендiгi тосын жай сол – бас сардар Әбiлхайыр Сабалақты аттан түсiп қарсы алды. Тура кешегi алғашқы жекпе-жекке шыққан Қанжығалы қарт Бөгенбай батыр Ақшаұлына көрсеткен құрметiн қайталады. Жаңа ғана мұны, қалмақтың ең жойқын батыры Шарышты уақытша болса да тояттандыру мақсатында оның алдына тастаған жемтiгi санаған Сабалақты ендiүлкен басын кiшiрейтiп, бұлайша қарсы алып тұр. Бөгенбай жөнiндегiсi дұрыс, ол қарт адам, әрi өзiнiң оң қолы, әрi ең алғашқы, әрi шамадан тыс ұзаққа созылған жекпе-жекте қалмақтың бас батыры – Аңырыққа төтеп бердi. Қазақ қолыүшiн бұл алғашқы жекпе-жектiң мәнi зор. Сосын да Бөгенбай жөнiндегi ондай құрмет басы артық дүние емес. Ал Сабалаққа алабөтен өйткенi несi? Себебi, бұған дейiн де жеңiске жеткен қазақ батырлары болды ғой. Мысалы, шапырашты Бөлек, арғын Олжабай, Көкжарлы Көкжал Барақ, Сiргелi Қара Тiлеуке, Қарасай батырдың ұрпағы Жәпек, тарақты Тоғай, атығай Ағындық, суан Бөлек Бөргелтайұлы, тағы басқалар. Бас сардар осылардың бiреуiне бүйткен жоқ едi, тек Сабалақ дегенде сынып түстi.

	Бәрекелде, ғажайып мұнымен де шектелмептi. Жалғыз Әбiлхайыр емес, Сабалақты ұлы хан Болаттың өзi, Төле бастағанүш ұлы би, Сәмеке хан, алшын Есет батыр, Саңырық, Хангелдi, тағы басқалары да жаяулай қарсы алды. Ал ендеше... Бәрi де оны кезек-кезегiмен көкiректерiне басқанда ошақтағы оттай ыстықты сезiндi. Осының өзi-ақ бұдан кейiнгi көп қаңқу сөздiң өзегiне айналды.

	Әбiлмәмбет сұлтан мен Ескелдi де аттарынан түскен, тек бұлар Сабалаққа жуарақпанда жақындай алмады. Тек олүлкендерден босап шығып, Әбiлхайыр төңiрегiндегiлер келесi жекпе-жектiң әуселесiне көшкенде ғана жас сайыскердi құшақтарына алды. Әрi өздерiнiң Сабалаққа бұл құқықты қалай әпергенiн де жарыса баяндасты.

	Шарыштың бұлайша масқаралықпен опат болуы қалмақтарға қазақтар ойлағаннан да әрмен ауыр тиген екен. Бұған дейiнгi Долаңқараның жеңiлiсi бiраз буындарын босатса Шарыштың мына күйi бiржолата күйреткендей олар қайтып еңсе көтере алмады. Бұдан кейiнгi жекпе-жектерде қазақ сайыскерлерi қалмақтарды шетiнен баудай түсiрдi. Солардың iшiнде Шапырашты Наурызбай батыр Құтпанбетұлы да бар. Оның «Ақтабан шұбырынды, алқакөл сұлама» заманы басталған жылғы Iле Алатауы баурайындағы ерлiктерi жұрт санасынан өше бастаған. Мiне, осы жолы қалмақтың Шамалхан, Қаскелең атты екi мықтысын кезек тырайтып, өз есiмiн қайта жаңғыртты.

	Мiне, осы соңғы қарқындаүш-төрт қазақ батырының жеңiл жарақаттанғаны демесең ешқайсысы аттан құламады, бәрi дерлiк қанжығаға қанды басты байлады. Бұл қазақ шебiндегiлердiң буын аспанға атқақтатты. Ал қалмақтар бiржола қара жамылғандай. Кiшi бесiн шамасында Сары- Манжы қазақтарға белгi берiп, жекпе-жектiң осымен тамамдалатынын жариялады. Сөйтiп, қазақ пен қалмақ бiрi батысқа, бiрi шығысқа бет алып, бiр-бiрлерiнен ұзай бердi. Ия, бұл ендiгiде қалың әскердiң iске қосыларының нышаны едi.





ОН ЕКIНШI ТАРАУ


	Ертеңiне Орта жүз қолының бас сардары Қаракерей Қабанбай батыр әзiрлеген алғашқы мыңдық «аллалап» ұрысқа кiрдi. Қалмақтар да оған о бастан жасанған. Екi жақ әскерлерiнiң алғаш түйiскен жерi – Шоқпардың кешегi, бұрнағы күндерi жекпе-жек сайыс өткен атышулы жотасы. Қазақтар өз тарапынан тарыдай шашырай андыздап, тек жаумен қауышарда ғана ұясына кiруге асыққан құмырсқадай құжынай бiрiгiп, кең жотаның төсiн жылан қабығындай алашұбарландырып жiбердi. Шашырай андыздайтыны сол – қазақтар бәз-баяғы қалмақтардың от қару-зеңбiрек дегенiн Қорқыттың көрiндей көрiп, сақтанғандағысы едi. Жаумен тiптi қоян-қолтық араласарда қазақ мыңдығының бiрер бөлiгi екi қапталдағы терең сайлардан да өре көтерiлгенi байқалды.

	Дiнi басқа екi түз елiнiң бүйтiп маңдай шекiстiргенi бiр бұл емес, сосын да өзара соғысты ұйымдастырудың жазылмаған заң, ережелерi ерте заманда- ақ қалыптасып, ұрпақтан ұрпаққа ауысқан. Бүгiн де сол заң, ереже екi тарапта да басшылыққа алынған. Мысалы, қалмақтар да бастапқыда тек шамамен мың қаралы жауынгерiн iске қосты. Одан асырып жiберсе сан басымдығын пайдаланып жеңiске жетудiң сәтi келе қояды деп алдануға жол жоқ, керiсiнше, өзiне-өзi қол байлау жасап, әрi көбiрек шығын берiп, оралымсыздыққа ұшырауы ықтимал. Сосын да мыңға қарсы мыңды қою өзiн-өзi ақтаған әдiс.

	Ал Саурық батыр Қайдауыл баласы бастаған Ұлы жүз шерiктерi осы Шоқпардан терiскейдегi Айтаудың бергi сiлемдерiне орныққан. Жалайыр қолы да сонда. Ал алшын Тайлақ батыр бастаған Кiшi жүз әскерлерi әнеукүнi ғана осыүйсiндер суын iшкен, түстiк беттегi Үңгiрлi, Теректi, басқа да iрiлi- ұсақты өзендердiң бойларында . Әрi көптеген бұлақтардың басынаүймелеуде. Бiрақ бәрiбiр бәрiнiң ынта-ықыласы Шоқпар жақта. Бас сардар Әбiлхайыр байырғы дағдысынша Саурыққа да, Тайлаққа да өз шерiктерi қатыспаған шайқастарды мүмкiндiгiнше сырттан бақылауға кеңес берген. Сосын да мына алғашқы тоғысудың бет-ажарын Саурық қана емес, Ұлы жүздiң әр руынан белгiленген қолбасылар – Сiргелi Қара Тiлеуке, Қойгелдi, Ескелдi би, Шапырашты Наурызбай, Бөлек Бөргелтайұлы, Сатай немересi Бөлек, тағы басқалар да өз көздерiмен көрдi. Өз көздерi жетпеген тұстарға кiшi қолбасыларды, шолғыншыларды жұмсап, ақпар алып тұруға жандарын салмақшы.

	Айнала будақ-будақ түтiн. Себебi, әр-әр тұстаүлкен тай қазандар орнатылып, аздаған ет аралас бидай көже, тары көже, атала көже сияқтылар қайнатылуда едi. Осындай ошақтар Ұлы жүз, Кiшi Жүз қолының да айналасында әр түрлi қашықтықтардан белгi бередi. Бұл әрi жылжымаы ошақтар аталады, егер қиян-кескi ұрыс ой мен қырды қуалап жырақтаса әр қазанға бекiтiлген қарулы сарбаздар да оны атүстiнен төрт құлағынан көтерiп солай әкетедi. Жерошақ қазып та әуреленудiң қажетi жоқ. Ташкент, Самарқан, Бұхара сияқты қалаларда құйылған бұл қазандардың төрт аяғы және бар, тегiстеу жер тап та қоя сал. Осы қазан-ошақпен бiрге көшiп жүретiн сынықшылар, ұсталар, өрiмшiлер шоғыры өзiнше бiр қауым елдей. Кешегi екi күндiк жекпе-жекте бұларға едәуiр жұмыс табылған, ал бүгiнгiсiн тәңiрiм өзi бiледi.

	Алғашқы қоян-қолтық арпалыстың бет-ажары қуаңшылық жылғы қурайлы, бұталы өлкедегi өрттi еске саларлықтай. Әсiресе, содан шығатын дыбыстың өзi тарс-тұрс жанған түз жамылғысының айдаћардың қызыл етi көрiнген аузына жұтылып бара жатқандағы қалпын еске саларлықтай. Ия, мұнда кешегiдей екi адам өзара көзбен ұғысып, қару сәйкестендiру сияқтыүрдiс мүлдем адырам қалған, кiм қандай қаруын бiрiншi кезекте алға тосады, оның өз еркiнде, тек қап-қара бұйра толқынның ортасында адасқандай халде қарманып, бас қорғауыңа, әрi жауға қарсы айбар шегуiңе қайсысы оңтайлы, оны сол заматтағы өз түйсiгiң анықтасын. Олүшiн сенi жазғырып, не арқадан қағатын ешкiм жоқ. Тек мына аласапыраннан аман шық, сенiң аман шығуыңның өзi жаудың бiр тiсiн қаққанмен парапар. Ал оған қоса, құдай оңдап, қуыршақ құдайға құлшылық етушiлердiң бiрерiн, не одан да көбiн атүстiнен аударсаң о дүниедегi жұмақ төрiнен өзiңе бiр орынды осы бастан сайлағаның. Саған құдай риза, адам риза,үрiм-бұтағың риза.

	Кешегi екi күндiк жекпе-жектi қоса бақылаған, әрi оның бiраз шаруасына араласқан ұлы хан – Болат, Жолбарыс хан, Сәмеке хан, Барақ Тұрсынұлы мен Батыр сынды сұлтандар, ұлы билер, басқа да ханзадалар мен төре тұқымдары – бәрi осында. Тек бүгiн олар Әбiлхайыр шоғырымен мiнбелеспей олардан «әу» деген дауыс әрең жетерлiк қашықтықта өздерiнше бiр қара-құраны құрап, бөлек тұр.

	Әбiлхайырүйiрiндегiлердiң көңiл құстарының шарықтап ұшуына еркiндiк берейiк, әйтпесе, жауға бiр, бiзге бiр алақтап, iш қазынасын толық кәдеге асыра алмайды ғой, өйтiп қолдарына қаққы, ақыл-зердесiне тұсау салғанша аулақ тұрғанымыз абзал дескендей. Алда-жалда алтын, күмiске бергiсiз ойлар қонақтаса оларын табанда бас сардарға жеткiзiп тұрмақ.

	Кейде бұл алқалы топқа оң мен сол қанаттағы алшын,үйсiн шерiктерiнен қатынағандар қосылады, олар өз қолбасыларынан не сұрақ, не өтiнiш әкеледi, олармен ұлы хан шоғырындағылар өздерi тiлдесiп, жауап бередi, кейбiрiн ғана Әбiлхайырға қарай өткiзедi. Сөйтiп, биiк лауазымдылар бiр жайдан қосалқы мiндет те атқарғандай.

	Қазақ пен қалмақтың мына тайталасы бүкiл ұзына бойымен алақандағы жазудай көрiнiп тұрды деу де қиын. Бас-аяғын айырғысызүлкен түйдек болып бiр бұрқ еттi де Шоқпардың әуелгi жотасынан бiрте-бiрте ары сырғыды. Ол қалмақтардың керi шегiнгенi емес, қазақтарды торға түсiру мақсатында тарамдалып, жан-жаққа бытырай сiңiп, көзден жоғалғанына ұқсады. Ендi бiр мезетте манағы алғаш беттескенүстiртте жан баласы қалмай атыс-шабыс атаулы сай-сайды қуалап кеттi. Оның кей шашырандыларын ұлтарақтай жерүшiн бет жыртысқан ата жаулар емес, қансонарда аң iзiне түскен саятшылар ма дерсiң. Сосын да Шоқпардың сай-саласы олардың жұмырына жұқ болмағандай молынан сiңiрiп, бiржола жұтып әкеткендей.

	Әбiлхайыр өзiн қаумалаған батырлардан бөлiне бұлардан таяқ тастамдай қашықтықта тұнжыраған Қаракерей Қабанбайға аппақ арғымағының басын туралай жақындады да көз жанарының уытын төге самбырлады:

	– Сардар аға! Мен мұндай қанды қасаптың сан көкесiн өткерген бейбақпын! Маған таңсық ештемесi жоқ. Тек мынадай жота-жотасы мен ойдым-ойдымы айла мен амалдың неше атасына орын табатын пұшпақта бұлүйреншiктi жаумен ойын ойнап көрмеппiн. Бiз деген суымыз басқа, сары дала, сары жазықтың сайғағымыз ғой. Бiр түрлi арқамды кеңге сала алмай, басымдағы шашыранды ойларды былай қорадағы қойдай иiрiп, еркiме көндiре алмай тосаңсыған жайым бар. Алыстан ат арытып жеткен өзге қолбасылардың да сондай бiр тығырыққа қамалғанын шамалаймын, жүрекке ұялар ешқайсысында ұтырлы ұсыныс жоқ. Барлық сөз сiзде, бүгiндiкте сiздiң ұйғарымыңыздан ши шығарар ешкiм табыла қоймас!

	Алпамсадай Қабанбай Әбiлхайыр тастаған көпшiктi бiр түрлi көңлiне ауыр алғанға ұқсады. Бұл не, бас сардардың жауапкершiлiктен қашқалақтағаны ма, әлдеқандай күнде бар пәленi осының басынаүйiп-төгiп, сүттен ақ, судан таза шығудың амалы ма? Тәрiзi солай-ау. Осындай күдiк кеудесiн кеулегенмен Орта жүз қолының сардары шарт кетуден аулақ. Иә, әлдеқандай күнде күнәнi бұл алшын еркетотайымен бөлiскен күнде де өз басына жеңiлдiк орнауы екiталай. Әрi бұл кексе қолбасы осы науқанға бiр күн ғана әзiрленген жоқ қой. Жаудың мейманасы аса ма, жоқ қабырғасы қаусай ма, ол жағы да бiр құдайдың iсi дегенмен бұл да қол қусырып қарап отырған жан емес. Шоқпар сияқты мекеннiң бет-бедерiн бұл бiраз күннен берi көзiнен өткiзiп, көп жағдайды кәперге алған. Алтай, Тарбағатай, Жоңғар Алатауының терiскей бөлiктерi сияқты аймақтарда құлама құздар мен тұңғиық шыңырауларда қара қалмақтармен талай кескiлескен Қабанбайүшiн Шоқпардың мына кедiр-бұдыры бұйым болып па?

	Шайқастың басталғанына жарты бие сауымындай уақыт өттi. Қазақ пен қалмақ арасындағы жазылмаған заңның келесi бiр тармағы бойынша тағы осындай уақыттан соң соғысушы түмендер екi айрылып, бiр-бiрiнен ажырауы шарт. Сөйтiп, өздерiнен кейiнгi жұтынған екiншi мыңдықтарға орын босатуы керек. Бiрақ мына алғашқы беттесу барысында екi жақтың да шерiктерi олүрдiстi тәрiк еткендей тым алыстап, тiптi көзден де өшiп кеттi. Соған абыржыған, әрi бас сардардың жаңағы сөздерi жанына құйынша тиген Қабанбай батыр екiұдайылыққа ұрынғандай жеңiлтек адамша жан- жағындағы қалың аттыларға алақтай бердi. Қандай шешiм қабылдауы керек, әрi бас сардарға қалай жауап қайырған жөн, екеуiн қабат ойлап, көздерiмен Бөгенбай Қожеке баласы деген батырды тауып алды. Ымдап қасына шақырды. Ол жеткенше бұл Әбiлхайырға өз көмекейiне кептелгендi жеткiзiп теүлгердi:

	– Сөзiңiзге құлдық, сардар ием! Мен өзiм сияқты сардар, қолбасылар түгiлi анау додаға түсушi әрбiр сарбаздың басын да артық уағызбен тұмшаламаймын. Басына да, қолына да еркiндiк беремiн. Өйтпесек жау аламыз ба? Сондайлықты сiздiң де мұқият ескергенiңiзге дән ризамын!

	Қабанбайдың жауабына Әбiлхайырдың да пәлендей көңлi көншiмедi.

	«Бұл не, найман батырының менi әжуа еткенi ме» деген де күдiкке ат басын тiредi. Ия, Қаракерей Қабанбай тап қазiр аң алатын бүркiттей ең бiр жақсы бабында. Ауыр денесi әрең қозғалатындай көрiнгенмен басында әр түрлi қиялдар жүйткiп, соның ең бiр сәулелiсiн қармап түсердей шабытты күйде. Ендi қалай? Жаумен жекпе-жек сайыстарын есептесең, оның саны жағынан бұл қазақ атаулыда мұнымен шендесер ешкiм жоқ. Сөйте тұра бұл бұған дейiнгi екi күндiк жекпе-жекке қатыспады. Бұл бiр жайдан бас сардар Әбiлхайыр тарапынан туған байлам. Себебi қалың әскердi жауға қарсы салғанда бiрiншi кезек Орта жүз қолына бұйырсын деп о баста келiсiлген. Сосын да ол қолдың сардары Қаракерей Қабанбай батырдың бұл шаққа тың сақталуы қажет екендiгi пәлендей көп ақылды қажет ететiн шешiм емес қой.

	Бiрақ Қабекең осы мерзiмдi жай жан бағумен өткерген жоқ, өзiнiң өткендегi тәжiрибелерiн електен өткiзiп, мына бүгiнгi жағдайдың неше алуан қырын ашудың қарбаласына бағыттаған. Ол жаңағы Бөгенбай Қожеке баласы дегендi өзiнiң орнына қалдырды да отызшақты оқ қағар-нөкерлерiн ертiп, майдан даласына қарай саржелiске салды. Жарты бие сауымындай уақытта қайта оралды. Кенет мұның ту сыртынан аталмыш жотада қазақ пен қалмақ әскерлерiнiң өзара қырқысқанүлкен бiр түйдегi көрiне кеттi. Қабанбай оларды қазақ бас сардарының, хан-сұлтандарының, би-шешендерiнiң көздерiне толық шалынатын осы кеңiстiкке әдейiлеп жұлқып шығарғандай әсер еттi.

	Орта жүз сардары өз адамдарына таянғанда оның маңдайға баса киген дулығасы мен қос самайдан төмен желкiлдеген темiр торының астынан жарым-жартылай, шалалау көрiнетiн қап-қара суық бет ұштарының қабарып кеткенi байқалды. Бұған қоса қос жанарының түйiле ұшқындауы да сол суреттiң бояуы қанық бiр бөлiгiндей. Бұл шамадан тыс етжеңдi батырдың аз жүрiстен дамыққаны емес, әлдебiр кездейсоқ жайлардың қарсы алдынан шығып, қақ маңдайдан ұруының өкiнiш, күйзелiсi екенi айшықталады.

	Қабанбай өз шебiне жете бере дауылпаз қақтырды. Қалмақ қолбасыларының да күткенi сол ма, айқас алаңының арғы қиырларындағы солар тарапынан да кернейлердiң көкiрек сыздатқандай жiңiшкеүнi талып естiлдi. Бұл шайқасты тоқтатуға берiлген белгi едi. Белгi берiлдi, бiрақ сап тыйылған шайқас жоқ, қазақ, қалмақ жанкештiлерiнiң бiр-бiрiнен ажырауына да тағы бiр жарты бие сауымындай уақыт жұмсалды. Ендi жауынгерлердiң берi оралысы да қызық, Шоқпардың ойлы-қырлы кеңiстiктерiнiң әр пұшпағынан ондап, жиырмалап шығып, атүстiнде бастары бұлғаң-бұлғаң етiп, тап бiр өз қолбасыларының алдына бас иiп, кешiрiм сұрамақтай тым жүнi жығылыңқы, сүлесоқ көрiндi. Бұлардың соңынан әр-әр тұстан мойындарына қыл арқан салулы, жаяу жетекке алынған тұтқындарды дедектетiп әкеле жатқан жетi-сегiз салт атты және көрiндi. Бұл керi оралған шеру онымен де таусылмады, ең ақырында өлiктер мен жаралыларды алдарына өңгергендердiң қара-құрасы даүлкен бiр тiзбек құрап, баршаның назарын өзiне тартты.

	Қабанбай тұтқындарға да, жаралылар мен өлiктер қамына да алаңдап уақыт оздырмады, тез екiншi мыңдықты туларын желкiлдетiп алға өткiзiп жiбердi. Сол-ақ екен, қарсы беттен қалмақтар мыңдығы да кедiр-бұдыр көкжиектi бүркемелеп әкеттi. Бұл кешегi, бұрнағы күнгi жекпе-жектердi де еске салғандай. Кезектi жекпе-жекке бiр шептiң батыры ойқастап шығып, екiншi шептегiлердiң сайыскерi балалы қатынша ошарылып жатса бұл, әрине, абырой емес. Мына мыңдықтар да соны ескерiп, өз дұшпандарына қара көрсетуге асыққандай.

	Бұл жолы қазақтар мыңдығын Тарақты Байғозы батыр бастап әкеттi. Бұл атақты әз Тәуке бас батырларының бiрi Наймантайдың баласы едi. Сол әке баулуында қаршадайынан соғыс өнерiне бойсұнған бұл қазiргi жиырма төрт жасында-ақ сақа қолбасылардың қатарында. Қазақ пен қалмақ шерiктерi бiр-бiрiмен ендi қайтып ажырамастай қоян-қолтық араласты-ау деген кезде бұл шайқасқа Қаракерей Қабанбай батырдың өзi де кiрдi. Орнына тағы да әлгi Бөгенбай Қожеке баласы дегендi қалдырды. Бұл шайқастардың бiрiне өз басының да кiруi қажеттiгiн Орта жүз сардары о бастан-ақ мөлшерлеген. Тек аңысын аңдып, ау-жайын танып болмай бiрден екiншi түйдекке қойып кетуiнiң бөлек себебi бар. Қабанбай бұл жолы да алғашқы екi мыңдықтың алыс-жұлысы қайталанып, шайқастың пәлендей нәтижесiз аяқталу қаупi қылаң бергенiн қырағы қолбасының көзiмен бiрден шалды. Ондайлық тым ұзаққа созылса шығын көбейiп, қалың әскер шатқаятап, әрi ұнжырғасы түсуi әбден ықтимал. Сосын да соғыс барысында қазақтар пайдасына қарай жасалатын бетбұрысты кезеңнiң тезiрек тууы мәселенiң көкесi, мiне, соған асығу керек. Иә, көп дүние көңiл-күйге байланысты, әрбiр сарбаздың кеудесiн жеңiске деген сенiмдiлiк кернесе қуатына қуат, жiгерiне жiгер қосылды дей бер. Ал жеңiс дегенiң сол екеуiнiң қосындысынан түзiлетiн ырзық. Ал сенiмдiлiктi қайдан тауып бересiң? Олүшiн көп бас қатырудың қажетi шамалы, бұған дейiнгi екi күндiк жекпе-жек қасықтап болса да сол сенiмдiлiк атаулыдан бiраз дәм татқызды, тек пәлендей тоғайған ешқайсысы жоқ, аш қарынға жұбаныш боларлық қана бiрдеме iштерiне барды. Ендi осындай шақта содан ауыздарын толтыра бiрер асатсаң, мейiрлерiн қандыра бiрер жұтқызсаң әрбiр жауынгердiң жаңа серпiнмен ойнақтап шыға келерi даусыз. Ондайда оның тегеуiрiнiне кiм төтеп берер? Ия, жаудың алғашқы бетте-ақ күрек тiсiн сындыр, азуын қақ, сенiмдiлiк сондайда иығыңа қонақтайды, iш-баурыңа дендеп енедi.

	Қаракерей Қабанбай батыр отыз шақты оққағардың қақ ортасында майданға кiргенде сол мақсатты көздедi. Орта жүз сардары жаудың бүгiнгi қарқынын әрi өз терiсi арқылы түйсiнудi де керексiндi. Қалай да бұл алғашқы айқас қой, оның ащысы мен тәттiсiн осы бiрiншi күнде татыпүлгерудiң мәнi зор.

	Тарақты Байғозы батыр бастаған, әрi Қаракерей Қабанбайдың өзi кiрген бұл екiншi жолғы арпалыста қазақтар сәл басымдыққа қол жеткiзгенмен жауды бiржола еңсерудiң аулы алыс едi. Тек қалмақтар сәл кейiн ысырылды. Түстен кейiнгiүшiншi кезектегi мыңдықтар айқасы Шоқпардың сол қалмақтар шебiндегi екiншi жотасында өттi. Келесi күнгiүш шайқастыңүшеуi де осы жота айналасынан ұзамады. Оның сай-саласын қуалап, өлiктер мен жаралыларды шашып-төгiп, арқандаулы аттай осы жота басында әлсiн-әлсiн табысып тұрды. Тек бұл екiншi күннiң басқа бiр жаңалығы сол – қалмақтар осы ортада ғана емес, екi қанаттағы Ұлы жүз бен Кiшi жүз жасақтарына қарсы да аз-кем тиiп-қашпа соғыстар ұйымдастырыпты. Бұл туралы бас сардар Әбiлхайырға бiрнеше мәрте ақпар жеттi. Қалмақтар шағындап-шағындап келедi екен де, қазақ жасақтарының шет-пұшпақтарынан бiр тiстеп, тез қашып жоғалады екен. Оң қанаттағы Тайлақ та, сол қанаттағы Саурық та бас сардар Әбiлхайырдың нұсқауымен олардың соңынан ұзақ қуудан тартыншақтапты. Себебi, бұл қалмақтардың сүйексiңдi дағдысы екенiн баршасы бiлетiн. Қалмақтар ең бiр жарамды аттылардан арнайы жасақ құрып, қазақтардың тың күштерiне қарсы осындай тиiп-қашпа соғыстар арқылы бiрнеше мақсатты көздейдi. Мысалы, сол тың күштердi жүйкелету, олардың шамасын анықтау, соңдарынан тепектетiп, қақпанға түсiру, екi арадағы жер жағдайын тағы бiр көзден өткiзу...

	Бiрақ қазақтар ата жаудың ондай арандатушылығына аса елiтпедi. Олардың алды-арттарына қарамай бытырай қашқанын көрген бойда-ақ аттарының тiзгiнiн тартып, кейiн қайтысты.

	* * *

	Бұл екi күнгi шайқас қортындысы ең алдымен Сары-Манжыны шамадан тыс ширықтырған. Кеш батып, түн қараңғылығы төнген шақта оның шатырының сыртында алаулап жанған оттың айналасында шағын жиын өткiзiлдi. Қалмақтардың Жетiсу, Қаратау бойы аталатын өлкелерiндегi бұл бас қолбасысы бұған дейiнгi екi күндiк жекпе-жекте қазақтардың иық көрсеткенiн әлi ұмытпаған. Ал мына екi күндiк қалың әскер қақтығысуларыүстiнде соның есесi қайтпағаны мұны тiптен шектен шығарды. Өзiнен кейiнгi қолбасылардың төбесiнде бiраз әңгiртаяқ ойнатты. Бiрақ одан ешқайсысының қылшығы қисаятын емес, бас қолбасының ендiгi ыңғайы қай бағдарда дамиды деп, бет-жүздерiнде түнгi алаудың сәулесi ойнап, бедiрейе қарасты.

	Сөйтсе оның ойға алғаны – ендiгi кезекте қазақтарға қарсы от қару- зеңбiрек қолдану екен. Бұған дейiнгi ол жөнiндегi бiраз сәтсiздiктердi Сары- Манжы әлсiн-әлсiн еске алып, бәрiн өз қандастарының сужүректiгiне, айласыздығына тiредi:

	– Бiзден от қарудың өңешiн көрсе-ақ қазақтар тым-тырақай шашырай қашады. От қарудан доп атсақ бiз олардың мықтағандаүш-төртеуiн-ақ құлатамыз. Ал екiншi мәрте доп шығарғанша қазақтар жиылып кеп, от қарудың басындағыларды қылыштап кетедi. Бұл не қылған марғаулық?! – деп Сары-Манжы аяғымен жер тепкiлей айналасындағылардың басына қар жаудыра сөйледi. Онсыз да қызыл жүзi мынау алаудың қасында тұтанып, одан әрмен өртенiп бара жатқандай. Бұл Шоқпар төскейлерiндегi соғыста әзiрге зеңбiрекке кезек берiлген жоқ. Сары-Манжының тiлге тиек еткенi бұдан бұрынғы әрқилы соғыстарда төбе көрсеткен сәтсiздiктер едi. Соларды шегелеп, миларына қайта сiңiрiп жатқандығысы. Сол сәтсiздiктердiң осы соғыста қайта орын алмауына алдын-ала қам жасауға шақырғандағысы.

	– Сiз бiздiң жiбi бос тартылған тұсымызды тап басып тауып айттыңыз, жоғары мәртебелiм! – деп, араларындағы бiр швед әскери маманы сөзге килiктi. Бұл Аренар-Ренат емес, соның тобындағы екiншi бiр швед тұтқын едi. Аренар-Ренаттың өзi Алтай тауларындағы кiшi Черен-Дондуктiң құзырына жiберiлгесiн осы Сары-Манжыға да сол тақiлеттес бiр адамды бөлу қажеттiгi туындаған. Оны таңдап, табуға да Ренаттың ақылы пайдаланылған. Сондағы iрiктелгенi осы швед едi. – Ендiгi мiндет сол жiбi бос тұсты нығайту болуға тиiс қой.

	– Оның қандай амалы бар, кәне, ортаға жайшы! – деп, Сары-Манжы тағы да аяғымен жер тебiндi. Швед маманының аузынан сөз шыққанша бұл дегбiрсiз қолбасы тұрған орнында шырқүйiрiлiп, өзiмен-өзi күбiрлегендей басқа ауанға көшiп кеттi. Швед маманы оның саябырсуын күтiп барып, қайта тiлге келдi:

	– Қазақтармен соғысүстiнде керi шегiнген болып, олардың қалың шоғырын зеңбiрек добы жететiн жерге келтiру керек!

	– Паћ, шiркiн мұның ақылдымсынуын! – деп, Сары-Манжы жабайы құсша саңқ етiп, тағы да терiс айналды. Бас қолбасының бұл кекесiнiн басқалар дамытып әкеттi.

	– Әй, жалбыр шаш пайғамбар! Қазақтар сенiң ондай айлаңды атам заманда-ақ бiлiп алған!

	– Өтiрiк шегiнiс пе, шын шегiнiс пе, олар табанда сезедi!

	– Бүгiн күнi бойы олардың екi қанаттағы шептерiне бiрнеше рет тиiсiп байқадық, мiз бақпайды!

	– Өтiрiк шегiнiс жасаймыз деп жүрiп, онымыз шын шегiнiске айналып кетпесiн! Масқараның көкесiн сонда көремiз?

	– Әй, жалбыр шаш, өтiрiк шегiнiс жасағыш болсаң анау қазақтардың сол қанатындағыүлкен шерiктiң қан ортасында әлгi Наурызбай батыр дегеннiң бөлек қосындары бар екен. Соны маған бiр оңаша шығарып бершi! Мен оны сенiң зеңбiрегiңсiз-ақ парша-парша етейiн!

	– Е, бәсе! Сөйтшi! Ондайлыққа мен де дайынмын!

	Бұл сөйлеген соңғы екеу Шапырашты Наурызбай батырмен кезектесе жекпе-жекке шығып тыраң асқан әлгi Қаскелең, Шамалхан атты батырлар едi. Жекпе-жекте құлағанмен тәндерi жарақатсыз бұл екеуi ендi онымен қайта бақ сынасып, жандарындағы жарақатты жазудың амалын iздестiруде. Ендi ол ниеттерiн оңтайлы сәтте бас қолбасыға неге құлаққағыс етпеске? Бiрақ швед маманының бетi қайта қоймапты:

	– Жоғары мәртебелiм, сiз ертең алғашқы мыңдықтың емес, одан кейiнгi екiншi мыңдықтың, әрi екi зеңбiректiң бас иелiгiн маған берiңiз. Тап осы ұсынысымды iс жүзiне өзiм асырайын, –деп салды.

	Осы шақта бәрiн бiр түйдек жел желпiп өттi. Ортадағыүлкен алау бiр жағына қисайып, жалынынан түтiнi көп, бықсыққа айналды. Желге қарсы тұрғандардың көздерiн түтiн ашытып, әп-сәтте берекелерiн кетiрдi. Байқаса бұл бiр түйдек емес, көп түйдек жел екен. Оған арқасын тосқандардың өздерi де аяқ астынан бұзылған ауа райымен арпалысқандай жаңағы ортада орын алған сөз алмасулардың мән-мағынасынан жаңылып қалғандай. Тек ешқайсысына селт етпеген, ойы да бұзылмаған Сары-Манжы екен. Оның аласа бойы оттың жалыны әлсiреген мезетте қап-қара томарға ұқсап, швед маманына бұрылған күйi қақиып қапты! Сөзерi де мiрдiң оғындай дөп тиiп жатты:

	– Жақсы! Мен құп көрдiм! Ертеңгi екiншi мыңдықтың да, оған қоса екi зеңбiректiң де бас иесi сенсiң!

	Ия, Сары-Манжы қалайда тезiрек жеңiске жетудiң көп амалын қарастырған шақта швед маманының жұлқынысы бұл қарманар бiр талға айналды. Бұл кезде жел одан әрi күшейiп едi. Сары-Манжы оны әлi де байқамай швед маманын өзiнiң дереу қостауы бiр түрлi жанына жеңiлдiк әпергендей сезiндi.

	Бұлардың орналасқаны сылдырап аққан кiшкентай суы бар сай табаны. Бұдан әрiректе, шамамен әудем жерде екiншi алау жанып жатқан. Одан әрi де, шамамен сондай қашықтықта басқа да алаулар түн көрпесiн сөгiп, қып- қызыл бояу шашуда. Бәрiнiң де айналасында қараң-құраң адам сұлбалары санап тауысқысыз. Кенет сол өрiректегi екiншi алау жақтан жаман шу шықты. Алғашында әртүрлi ойлармен басы шырмалған Сары-Манжы оған назар аударғысы келмеп едi, байқаса еркiңе жiбере қоймас, ажары бөлек шуға айналып барады. Тiптi шу да емес, қас пен көздiң арасында жау шапқандағыдай нағыз апалаң-топалаңға ұласты. Бұған желдiң одан әрмен ышқына соғуы қосылып, ес таптырмайтын бiр арсы-гүрсiлiк туды. Сары- Манжы бәрiбiр сабыр сақтады. Анау-мынау ұсақ-түйек кикiлжiңдерге бас қолбасының араласуы жөн емес, бұл белгi бермей-ақүйреншiктi тәртiп бойынша екiншi саптағы қолбасылардың бiрi отызшақты жауынгерiмен атқа қонды. Бұлар сарт-сұрт етiп онда жеткенше ол оттың басындағылар да тегiс атқа мiнiп, өздерiнен де әрiректегi екiншi оттың басындағыларға лап қойды. Ендi ол екi оттың айналасындағылар арасында нағыз қырғын майдан басталды. Мына Сары-Манжының қасынан кеткен, соңынан барғанүшiншi топ ол екi шоғырдың арасына түсе алмады. Екi шоғыр әбден сiлесi қатқанша шабысып, екi жақтан да көп адамдар құлап, тек мына соңғы барған топтың айғай-ұранынан кейiн ғана сәл дамылдасып, естерiн жиюға кiрiстi. Ендi мына соңғы барған топтың қолбасысы оларды сұраққа алды:

	– Әй, өз-өздерiңмен шабысқандарың қай сасқандарың? Бұл қай шайтанның түрткiсi? Қазақтармен шабысу жұмырларыңа жұқ болмай жатыр ма? Не бүйi тиiп сендердi шала бүлiндiрдi.

	Бұл қолбасының сұрағына әбден дамығып, өкпесi өшкендердiң ешқайсысы жарытып жауап қайырар емес. Сосын бұл олардың әрқайсысын жеке-жеке тергедi. Бұл бүлiктiң мәнiсiн солардың бiреуi ашты. Сөйтсе пәленiң шығу төркiнi былай екен: мына Сары-Манжы қолын жылытқан оттың басындағылармен көршiлес одан бергi екiншi оттың айналасындағыларға еңгезердей белгiсiз бiреу жақындайды да бұлардың әңгiмесiн едәуiр уақытүнсiз тыңдайды. Мыналар оны кәперге де алмай әр түрлi жайдың басын шалып, ақ езу, көк езу болысады. Әрине, әңгiменiң темiр өзегi қазақ пен қалмақ арасындағы бүгiнгi соғыс жайы. Кенет осылардың iшiндегi түр-тұлғасы, сауыт-сайманы бөлектеу, лауазымы жоғары бiреуi отырған орнында жайқала сөйлеп, бүгiнгi шайқастың өзгелер байқамаған тосын қырларын ашқансиды. Мiне, сол кезде әлгi бұлардың әңгiмесiнүнсiз тыңдаған еңгезердей бейтаныс оған ту сыртынан жақындап барып, таза қалмақ мақамымен:

	– Сен, нақұрыс, не былшылдап отырсың?! – деп салады. Әрi оны көк желкеден ұрып, отқа етпетiнен құлатады. Сонда оның қасындағылар дүрк көтерiледi. Бейтаныс та шапшаң екен, бұлар қаруларын суырып ұмтылғанша ол жақын тұрған атына ырғып мiнiп, одан арғыүшiншi от айналасындағылардың ортасына қойып кетедi. Мыналардың оларға лап қойып, екi топтың арасында қырғын басталуы содан екен. Ендi ол бейтаныс нақтылы кiм, соны анықтауға келгенде бәрiнiң тамақтарына тас тығылды.

	Тiптiүшiншi от айналасындағылар да өздерiне кеп бас сауғалаған кiм, оны ашып-айырып бере алмады. «Мүмкiн ана өлiктердiң арасында кеткен шығар» дестi де қойды. Сырттан жау келдi дейтiн емес, оның таза қалмақ мақамымен сөйлегенiне мына екiншi от басындағылардың өздерi куә.

	Бұл хабар Сары-Манжыға жеткенде ол бiрден:

	– Бұл келiп, бiздiң iшiмiздi дүрлiктiрiп кеткен қазақ батыры Қаракерей Қабанбайдың тап өз басы! – деп салды. Оны қасындағы кексе нөкерлерi, ақылшылары құптай жамырасты:

	– Мәртебеңнен айналдым бас қолбасы, сiз нағыз кемеңгер адамсыз. Бiз ырғатылып-жырғатылып болғанша сiз кемеңгерлiгiңiзге басып, дәлүстiнен шықтыңыз! Бұл нағыз Қаракерей Қабанбай батырдың өз басының қылығы! Мен оны осыдан он жылдай бұрын сонау Зайсан көлiнiң маңында, әлгi орыстарға сол көлдiң жағалауында, Ертiс бойында қала салуға рұқсат берген кездерiнен бiлем. Ол кезде бүгiнгi ұлы мәртебелi қонтайшымыз Қалдан- Серен сол Ертiс бойындағы әскерлердiң бас қолбасысы едi ғой. Ұлы мәртебелiм орыстардың онысына қарсылық көрсеттi, тек соңынан мәмлеге келiстi. Мен сонда-ақ байқағанмын, Қабанбай дәл қалмақтың өзiнше сөйлейдi. Мақамынан бiр қылшық таппайсың! – деп, осындағы бiр кәрi зайсан сайрауық құсша құйқылжыды. Мұны басқалар даүстемеледi. Тiптi бiреуi Қалдан-Сереннiң сондағы наразылығының ажарын келтiре тәптiштедi:

	– Сонда ұлы мәртебеңнен айналдым Қалдан-Серен алғашқыда «орыстардың Ертiс бойлап қала салуы қыл арқан аш тамақтан түстi деген сөз» дегенi әлi күнге жадымнан шығар емес.

	Тағы бiр кексе жауынгер:

	– Бүйтiп түнделетiп ұрынуды Қабанбай бұрын да қолданған, тек соңғы ретiнде жолы кесiлiп едi, сiрә, қалмақтар оны ұмытты деп қайта бастағандағысы ғой, – деп пысықтады.

	– Өзiнiң анау-мынау ат көтере алмас алпауыт денесi бар, сөйте тұра найзағайдай ұшқырлығын қайтерсiң, сендер оны өлдiге санайсыңдар, мен бiлсем ол бiздi өздi-өзiмiзбен қырқыстырып әлем-тапырағымызды шығарды да өзiнiң бiр түгi қисаймай кеттi. Әйтпесе, ертең күн жарықта анау өлiктердi сараптайықшы, бар болса мен бiрден табамын. Сықпытын танимын нәлеттiң! Тек ол табылмайды, себебi, ол онда жоқ! – деп, тағы бiр кәртамысы өз пайғамбарлығын көлденең тартты.

	Сары-Манжы манағы өз орнына қайта оралды. Ендi аяқ астынан бұзылған ауа райы шалқи жанған оттың емес, бұлар бұған дейiн межелеген кесiктi ойлардың түте-түтесiн шығарғандай баршасын құлазытып әкеттi. Жаңағы жоғарыда болған бүлiк түк емес, көресiлерiң әлi алда дегендей жұлқи соққан жел тiптен өршеленiп, күрт суытып, жауын әкелетiнге ұқсады. Бұзылған ауа райынан қорқатын не бар, ол осыларға ғана емес, қазақтарға да келген кер, демек,таразының екi жақ басы әлi өз орындарында. Бәрi Мұхамедүмбеттерi мен қуыршақ құдайүмбеттерiнiң күш-қуат, ақыл- айласына сол баяғы тiрелген қалпында.

	Сәлден соң түн түнегiнен бұларға тағы да көп атты адамдар келiп қосылды. Ендi Сары-Манжы айналасындағылардың етек-жеңi жиюға келместей кеңейдi. Оның бас-аяғына шығып мөлшерлеп те жатқан ешкiм жоқ. Аспан асты кең, қазақ пен қалмақ арасындағы «талас алма» мынау ойлы-қырлы даланың нешеуiң келiп жантайсаң да жарым құшағын толтыра алмайсың. Кейде ол қолдан сусып бара жатқан құмды да еске салатындай. Өзiңдiкi ме, жоқ, өзгенiкi ме деген сондай бiр делдал күйде оның бетiнде қыбырлаған қандастарыңның аяқ басысына, жантайысына, құлақ түрiсiне таршылық жасап не жының бар? Оған таршылық жасаймын деп, өзгенiң тайраңдауын көрiп, көндiгiп отыратын халге жетiп, Будда әулием «қызғанғаның қызыл итке бұйырды» деп, сақ-сақ күлсе қайтесiң? Сондай бiр күдiк пен сарыуайым қосындысы езгiлеп, кеуделерiн зiл көтерем еткендей.

	Онсыз да айсыз қараңғылықта аспанды бұлт торлап, көкте жұлдыз бен жердегi от қабат сөнiп, түн түнегi өзiнiң жойдасыз ауырлығымен иықтарына мiнген ғой. Мына соңғы келгендер бұлардан алысырақта от жаққандар ортасындағыүлкен-кiшi қолбасылар едi, олар мына Сары-Манжы маңындағы дүрлiгiсудi ендi ғана естiп, дүрк көтерiлiп жеткендер. Олардың көпшiлiгi әлгi екi күндiк жекпе-жекке де, соңғы екi күндiк шайқасқа да қатысқандар. Араларында Аңырық, Долаңқара сияқты атышулы батырлар да бар. Жолай, мыналармен көршiлес, жоғарырақтағы екi оттың басындағылардан мән- жайға қанып жеткесiн бе, оларүнсiз келiп ошарылды. Тек араларындағы тiлiнiң безi бар кейбiр ескiлерi ғана қарғаша қарқылдап, өздерi тақiлеттес қарабайырларды тiлге тартып, мәселенiң байыбына одан әрiүңгiдi. Ал Аңырық пен Долаңқара iспеттiлердiң ауыздарынан леп шығар емес, тек мына жасыүлкендердiң дабырласуына мұқият құлақ тосып, соны ғана мiсе тұтуда. Сiрә, соңғы төрт күннiң әпселеңi бұлардың да жүректерiн шайлықтарып тастағандай.

	Қалайда, бәрiнiң көзi Сары-Манжы жақта ғой, ол ара-тұра әлсiз қызылы жылтылдаған отқа әлi де телмiрген күйде. Түн қараңғылығында қап-қара томарға айналған болмысы сол қараңғылықта ерiп, онымен бiржола араласып, өшiп бара жатқандай әсер қалдырады. Ол мына қалмақ жауынгерлерiнiң арасында қорқыныш,үрей атты пәленi қоса қоздатқандай. Әлдебiр пысықтар ортадағы шоқтарды қағыстыртып отты қайта лаулатудың қамында, тек бара-бара тiптен ышқына соққан жел оған мүмкiндiк берер емес. Әттең, анау қолбасының кеудесiндегi отты маздататын жел табылар ма едi?

	Әлгi кәртамыстар арасындағы әңгiме одан әрмен кеу-кеуледi. Кенет олардың бiреуi осы соңғы екi күндiк шайқасты ұйымдастыруда жiберiлген қателiктердi жайқап өттi. Мiне, сол сәтте жалбыр шашты швед маманы тiлге келдi:

	– Мен бiлсем қателiк шайқасүстiнде емес, оған дейiн жiберiлдi. Әлгi екi күндiк жекпе-жек атүстi сайыстың түкке керегi жоқ едi!

	Мiне, сол кезде ғана Аңырық гүж еттi. Мына қараңғылықта оның Аңырық екенi даусынан танылған.

	– Жекпе-жекке қазақтар шақырды ғой! Немене, олардың шақыруын қабыл алмай қорқақтың кебiн киюiмiз керек пе едi?

	– Жаудың ишарасына көне беру де батырлық емес. Қайта бiз оларды өз еркiмiзге илiктiруiмiз керек едi, – деп, түн қойнауынан сұлбасы әрең шалынатын швед маманы да қасарысты. Қатты жел одан әрмен дудыратқан жалбыр шашы бет-аузын, көздерiн сабалап жаба бергесiн екi қолы сонысымен арпалысып, басқалардан гөрi мұның қимылы көбiрек шалынды. Сосын да санасы да сергегiрек сияқты.

	– Сен жекпе-жек сайысты неге қателiкке балайсың? – деген Долаңқараның даусы да түн жарды. Қазақ батыры Бөлек Бөргелтайұлы дегенмен жекпе-жек сайыста жарақаттанып құлаған бұл Долаңқара бүгiн ғана атқа бұт артуға жараған. Жарасы жазылмаса да Аңырыққа ерiп түн жортып жүр.

	– Қателiк дейтiнiм сол екi күнде қыруар әскер күн астында шыжғырылып, адам да, мал да қаңтарылып, көп күш-қуат текке рәсуә етiлдi.

	– Паћ, шiркiн! Осы жалбыршаш-ақ бiлгiшсiп, миымызды шiрiтiп болды. Егер бiз жекпе-жектен жалтарсақ қазақ қолбасылары ...әне, қалмақтар бiзден жасқанды деп, өз сарбаздарының отына май құйып, құтыртпай ма? Құтырған ит пен сау ит таласса қайсысы жеңедi!Әрине, құтырған ит жеңедi. Себебi, ол өлер жерiн аңдамайды ғой. – Бұл сөйлеген Қаскелең батыр едi.

	– Мұндай тұжырымға менiң дауым бар! – деп, швед маманы да берiлмеген түр көрсеттi.

	– Әй, жалбыршаш! – деген Шамалханның ащы даусы құлақ тiтiркенттi.

	– Сен екi күндiк сайысүстiнде қалмақ жауынгерлерi текке қаңтарылып, көп күш-жiгер рәсуә етiлдi дейсiң. Ал тап сол аралықта қазақтардың күш-жiгерi қақпағы жабулы қазандағы судай тұнығы бұзылмай тұрып па?

	– Мәселе онда емес. Әрине, қазақтардiкi де әулекiлiк, олар да көп күш- жiгердi төгiп-шашты. Бiрақ бiз, мына жоғары мәртебелi қолбасының арқасында қазақтармен салыстырғанда әлдеқайда жақсы дайындықта едiк. Бiз сол артықшылығымыздан көз жазғандаймыз. Әрi бiзде зеңбiрек бар ғой. Әу баста жекпе-жекке алданып, сахнадағы өнерпаздарша ойын көрсеткенше сол зеңбiректердi iске қосудың амалын қарастыруымыз керек едi. Егер сөйтсек бүгiн бас қолбасының құрметiне тост көтерiп отырар ма едiк, кiм бiлсiн?

	Мiне, осы кеште Шу-Iле алабының бiр нүктесiнде сол кездегi өркениет шеңберiнде арнайы бiлiмi бар еуропалық пен азиялық түздiктер ұғым- түсiнiктерi бiр-бiрiмен қайқы қара қалаштардай от шығара осылай қайшыласты. Оны сергектiкпен көңiл түкпiрiне түйген Сары-Манжы ғана. Ол бұлардың керiлдесуiне еркiндiк берiп, томаға-тұйық тұрды да айыздары қанды-ау деген кезде баршасының назарын өзiне аударып шарт еттi:

	– Саған! – дедi швед маманына шұқшиып. – Саған ертең екiншi кезектегi мыңдық пен екi зеңбiректiң бас иелiгiн берем деп едiм ғой. Онымыз ұзын арқан, кең тұсау! Ол жағын өзiң де ескерттiң! Мен бiр жайды кәперге алдым! Жаңа қазақ батыры Қабанбай ортамызда ойран салып кеттi. Олар ендi қайтсе де қалмақтардың мына алдыңғы буынында сәл-пәл берекесiздiк орнады, ендi қайтсе де сол әлсiз тұстан дәлдеп соққы берсек көп артықшылықты иемденемiз деп дәмеленедi. Және де соған дайындалады. Ал бiз ерегескенде тап осы жолы қалай да өздерiн қарсы беттен тосып, маңдайларын тасқа тигендей етсек! Сонда қазақтардың бiржола сағы сынар едi. Сен екiншi кезектегi мыңдық емес, бiрiншi кезектегi мыңдыққа иелiк етiп, таң ата атойлап шығасың. Әрi екi зеңбiрек аласың, қажет десеңүшiншi зеңбiрек те сенүшiн даяр тұрады. Айла-амалыңды қазiрден ойластыра бер!

	Швед маманы мұны тосын олжадай қабылдады. Көп қолбасылар оған бiрауық қызғанышпен алақ-жұлақ етiскендей. Бұдан кейiн көп сөз өрбiмедi. Соңғы келгендердiң бәрi түн түнегiне сiңiп жоғалысты да мына оттың басында әуелгi топ қана қалды. Ендi бiраздан соң мұндағылар да шашырай тарап, Сары-Манжы, швед маманы, тағы жетi-сегiз қолбасы, зайсандар мүлдем оңашаланды. Мiне, таңертеңгi алғашқы шайқастың жөн-жосығы осы ортада белгiлендi.

	Тек адамның ойлағаны бола бере ме, құдайдың өзi белгiлеген жөн- жосық және бар емес пе? Сол кештегi топалаң жел текке ойнақтамапты, түн ортасы ауа бере жаңбыр жауды. Алғашқы қарқында-ақ дәу-дәу тамшыларымен жер-дүниенi аямай ұрғылай бастады да, уақыт өте келе тiптен күшейдi. Айнала әп-сәтте селге айналды.Қалмақ ортасында бұлүлкен қарбалас тудырды. Жорық шатырлары бәрiне бiрдей жетпейтiн едi. Көбiсi дағдылы әдет бойынша ат бауырында жүресiнен отырып ықтады. Қазақ жағы да солай.

	* * *

	Жаңбыр сол жауғаннан мол жауды. Бозарып таң атқанда кейбiр көзi қырағылар ойпаң-ойпаңда бiр түнде пайда болған көлшiктердi көрдi. Қазақтар бұл ауа райы құбылысына пәлендей ренжiген жоқ, қайта ой қорытуға уақыт керексiнiп, құдай бұлардың сол пиғылына орай аспанның жарығын ашып жiбергенге ұқсатты. Себебi, тап бүгiндiкте қазақ пен қалмақ арасында шайқас тууы екiталай. Жаңбыр басылған күнде де шайқасқа тәуекел дессе Шоқпардың мына кедiр-бұдырында аттардың аяқтары тайғанақтап, көп шығын содан келуi де мүмкiн. Оның не қажетi бар? Әскердiң күш-қуатын текке рәсуә еткеннiң көкесi сонда болады.

	Ал жаңбыр басылатын емес, тiптi одан әрмен төкпеледi. Бара-бара желдетiп жауып, адамды да, малды да қиғаштай ұрып екiлендi. Ендi аттың бауыры да ықтасынға жарамады. Қалың әскер жабулы аттарын желдеткен жаңбырға көлденең қойып, бiр жақ жанын екi бүктеле тұрып паналады. Сарбаздардың көбiсi мұндайлыққа дайын да емес едi, себебi жаумен беттесудi көбiрек ойлап, жылы киiм, сулық, алаша жамылғы сияқтыларды алыста қалдырып, мына қысылтаяңда оларға жете алмай қалған.

	Қазақтардың бiлуiнше желдеткен жаңбырдың соңы тез қайырылады. Мына жолы да солай болар деп, шыдамдылықпен күтiстi-ақ. Тек Шоқпардың жаңбырының да жаратылысы бөлек пе, тиiстi сыбағасын одан әрi еселеп тартты. Айнала ойпаңдар көл емес, жойқын дарияға айналып бара жатқандай. Қыр жоталардан төмен құлдилаған су кей тұстарда аттың шашасын, тобығын түгелiмен жауып әкеттi. Ендi-ендi олардың өздерiн де ағызардай мiнез көрсеттi. Айнала күңгiрт, таң әлдеқашан атқанмен күннiң қай мезгiлi екенiн жан баласы ажыратып бере алмастай.

	Жел одан сайын құтырынып, жаңбырдың ұрғылауын адам төзгiсiзге жеткiздi. Бiрақ ол мұның соңғы қарқыны екен, ақыры сол жел осындағы тiрлiк иелерiне қол ұшын жалғағандай. Жаңбыр тамшылары кенет селдiрей бастады да, аспан мен жер арасындағы кеңшiлiк бiршама зорайып сала бердi. Бiрақ бәрiбiр жуарақпанда көкжиек ашыла қоймады. Зiлдей боп басқан бiрдеме төбелерiнде тұрып алғандай. Тек шамамен күн сәске түске тырмысқан мезгiл-ау дегенде жаңбыр бiржола басылды да жел де момақан күйге түстi. Жұрт ат бауырларынан бастарын көтердi.

	Ендi бiр мезгiлде еңсенi езе төбеден төнген қап-қара бұлттар да сұйыла жоғалып, олардың орнында жыртылған алашаға ұқсас шашырандылары қалды. Ол шашырандылардың әр тұсынан күн көзi де жылт-жылт етуге дәмеленiп, айналаны нағыз күндiзгi жарыққа бөледi. Қырат-қыраттардың ара- арасын қуалап, құшақ-құшақ сәуле де жүгiрiп өткендей. Тек дағдылы желдiң ғана демiгi басылмай айнала көрiнiстiң бiр қалыпқа түсуiне жол берер еес. Әлгi Шоқпардың желi жауыннан кейiн сол жауынды жоқтап соғады деген сөздiң мынау екi тараптағы қалың әскерлердiң көз алдында расқа шыққаны осы бiрiншi рет едi.

	Шоқпардың биiктерiнен аспан алшиып, тым кең көрiнедi. Әсiресе, мынадай жаңбырдан кейiнгi көк жүзi әлi толық ашыла қоймаған шақта солай ма екен? Ақ, көк, қара бұлттар әр тұста бiр қойындасып, әрқайсысы өзiнше бiр патшалық құрып жатқандай ию-қию тiрлiк бейнесiн танытады. Кейде ол тiрлiк бейнесiн өзгертiп, өзге бiр жырдың әуенiне басқандай түте-түтеленiп мүлдем басқа қырымен құбылады. Аспанның бiр тұсында қорғасын түстес, ендi бiр шетiнде қап-қара шудаша шұбатылған, ендi бiр қиырында ақ кiлегейленген бұлттар иiр-иiр өрнектер салып, қараған жанның қос шырағын ғана емес, қиялын да әр саққа алып ұшады. Кейде бұлттардың ара-арасынан күн көзi жарқ етiп, жаңбыр жуып тазартқан көк жасыл қырат, ойпаңдарды қас қағымда жасандырып жiбередi. Тек сондай шақтарда күн сәулесi адам төбесiнен шаншылып түссе оның бет, мойын, қолдың ұшы сияқты денесiнiң ашық жерлерiн тызылдатып ала жөнеледi. Ия, «бұлттан шыққан күн ащы, жаман қатынның тiлi ащы» деп, қазақтар тегiн айтпаса керек.

	Үзiлiп-үзiлiп соққан жел мен ол айдаған бұлттар күннiң өйтiп ұзақ ашылып-шашылып тұруына мұрша бермейдi. Оны тез бүркеп әкетедi де, жер бетiндегi қара көлеңкелiлiктi қайта орнатады. Ендi бұлтты аспан төмендегi Шоқпардың кедiр-бұдырлы қыртысына өз қожалығын бiржола орнатпақтай зiкiр салғанға ұқсап, аздап күркiреп тұрып алады. Тек аспанның басқа бiр шетi ашылып кетiп, ақ кiлегей бұлттар көкжиекке сiңiп бара жатады. Тiптi мына төбедегi ұзын қара бұлттың өзiнде де пәлендей тұрақтылық жоқ, әне бiр бүйiрiнен балықтың қанаты сияқтанып, ақ мамық бiрдемелер сойдиып тұр.

	Ышқынып-ышқынып соққан желге, немесе, бiр көрiнiп, бiр жасырынған күнге байланысты ма, әйтеуiр ауа тез салқындап, тез ыситын сияқты. Онда да аспандағы бұлттар сияқты тұрақтылық жоқ, өте айнымалы.

	Әне, ұзын қара бұлттың бiр бүйiрiнен балықтың қанатына ұқсап сойдиған ақ мамық бөлiктер ендi өздерi басқа бiр жерден атқақтаған буға ұқсап, күш алуда. Ұзын қара бұлт ендi iшiнен жел шыққанүрген қарындай тез сыны бұзылып, басқалармен араласып сiңiсiп барады.

	Ия, алшиып көрiнген бүгiнгi бұлтты аспан суретiне қарасаң одан көп қызықты айырасың. Бiрақ бәрiбiр мұндағы ең ғажабы әлгi желдiң соғысы едi. Шоқпардың желi, Қордайдың желi деп, жергiлiктi ел тiлiнде екi түрде аталатын осы ауа қозғалысы қай қиырдан келгендерүшiн де алабөтен әсер етедi. Ең басты алабөтендiгi сол – бiр басталса қайтып етек-жеңiн жиып, саябырсу жоқтай бiр сарын, бiр әуенмен ырғағын бұзбай тұрып алады. Екi- үш күн, не одан да көп, қасақана әлдекiм көрiктi басып, қозғалысқа салғандай желп-желп етiп, толас таппайды. Қордай дегенi осы Шоқпар да құрамына кiретiн Кiндiктас тауының жоғарғы күншығыс жағында Жетiжол жотасымен екi арадағы асу. Осы Қордай асуы аңғарында солтүстiктен жылжыған суық ауа қысымының салдарынан туатын жел өстiп, өз болмыс-бiтiмiн өз жолында кездескен адам мен малға толық танытып болмай тыныштыққа мойынсұнбайды. Ал Қордай деген кiм? Ол осыдан бiр жарым ғасырдай бұрын осы қалмақтардың арғы аталарымен соғысқан қазақ батыры екен. Әрi бiр жағынан қазiргi Ұлы жүз дулат батырларының ең шоқтықтысы, сондағы жаныс елiнiң қолбасысы Өтегеннiң шешесi Нұрбаланыңүлкен әкесi. Демек, Өтеген батыр сол Қордай батырдың жиен шөбересi. Ал Қордай батыр қалмақтармен қалай соғысты, нақтылы қандай ерлiктер көрсеттi, ол жағын көне көз қариялар жiлiкше шағуға жоқ, тек бiр қадап айтатындары – ол Қордай батыр жылан жұтып, iштегi жарасын жазыпты. Кейде мынау басы- аяғы жоқ жел сол мәңгiлiк ұйқыдағы аруақты батырдың ауыр тыныс алғандағы лебi ме деген де сезiкке тiрелесiң. Жел ағынының өтiнде тұрып, ол сезiктен тез арыласың да бұл өзiнен бұрынғы жауынды жоқтады-ау деген алғашқы уәжге қайта ат басын тiрейсiң. Бiресе ұйтқып, бiресе бәсеңдеп, бiрқалыпты қарқынмен ұзақ өзгермей соғатын жел кейде шынында әлдекiмдi iздеп аласұрған, шарқұрған жанның уiлiн құлағыңа әкелетiндей. Әлде осы желге шынында жан бiтiп, жаңа ғана осы Шоқпардың жон арқасын аямай соққылаған қалың жаңбыр, серiктесiм, қайда ғана жоғалдың деп, көкiрегi қарс айырыла нали ма екен?

	Кейде бұл ауа ағыны өте жайлы тиетiн самалға да айналады. Жаны жаралы, тәнi жаралы жауынгерлер ол самалға ашық кеуделерiн тосып, сол жан мен тән жарасына дауа таппаққа да аңсарлары ауады. Ия, табиғат-ана қай қырымен қараса да қос аяқты пендеге өгейлiк етер ме?

	Түс мезгiлi дегенде аспан шайдай ашылып, күн дегенiң бар қуатымен шашыла жарқырады. Айналаны тез ыстық басты. Тек аталмыш жел ғана сол бәз-баяғы қалпында. «Күн шыққанға аса жайқалып, жетiспеңдер, мен сендерге әлi де көрсетемiн» дегендей күшейе екiлендi. Раң, боз көде, тас жоңышқа, шытыр дегендерiң жуылып ашылғасын қайта жасарып, жапырақтары мен тiкенек ұштарында күн сәулесiн молырақ ұялатып, жерге бас ұра қалбаңдайды. Жел қанша қаққылағанмен қағажу көретiн емес, ойынныңүстiне ойын тiлеп, арсалаңдаған есiрiк мiнездi балаға ұқсайды.

	Мұндай ауа райы жағдайында мұндағы бусанған кеңiстiктiң түрi де қызық екен. Желдiң ығына жығыла жайылған ақ бу кей тұста боп-боз жұқа матаға келiңкiрейдi. Қайта жасарған көктiң реңкiн де жасырыңқырайды. Өстiп, жердi дегдiтiп, ертеңгi қазақ пен қалмақтың тiс салысу мерзiмiне дейiн Шоқпардың төстiктерiн дап-дайын етейiк деп, күн мен жел уағдаласқандай- ақ мұндағы ылғал атаулыны тез ұшырып әкетiп жатты. Бұл жағын екi тараптағы өзара аңдысқан дұшпандар да қырағы көздерiмен айқын байқасты. Ия, ертеңгi майдан орны құдай қаласа дап-дайын тұрмақ.

	* * *

	Ауа райы солай да ал қазақ қолбасыларының ортасындағы қарбалас та одан кем емес едi. Әбiлхайыр жаңбырдың сәл бетi қайтты-ау дегеннен-ақ атқа қонды да қайтып табаны жерге тимедi. Бұл ең әуеле, айналасындағы аз ғана шоғырмен ұлы хан Болат төңiрегiндегiлерге жолықты да олармен аз-кем дидарласты. Әңгiме негiзiнде әскер қосындарын аралау туралы едi. Сосын Болат ханның қасында кiмдер қалатынын, өзiне кiмдердiң еретiнiн тез шештi де өзүлесiндегiлермен бөлiне бермекшi едi, анадайдан Ұлы жүз қолының сардары Саурық батырдың атының шоқтығы желкiлдеп, жақындай бердi. Үстi-басы малмандай су Саурық тым қатқылдау сөйледi:

	– Мәртебеңнен айналдым бас сардар,үйсiн қосындары анау терiскейде, әрi-сәрi күйде. Мен мұнда жата-жамбастағанша солардың тiрлiгiне бас-көз болайын! Сiздiң жарлықты сонда күтсем, ең абзалы ма деймiн!

	Бұл сөзiн тауысқанша Кiшi жүз қолының сардары Тайлақ батыр да жетiп, Саурықпен қатарласа дабырлады:

	– Ұлы атаның баласы жөн сөйлейдi. Мен де күнгейдегi өзiмнiң сарбаздарыма, Жанарыстың жанкештiлерiне жетсем бе деп едiм.

	Шежiреқұмар қазақтар өз тегiн түп атадан таратқанда бiрiншi Нұх пайғамбарды ауызға алады да одан бергi Ысқақты, одан бергi Әннас сахабаны атайды. Мiне, сол Әннас сахабаның кейiнгi бiр ұрпағы – Бiрiншi Әбiлхайырдан Ақарыс, Бекарыс, Жанарыс атты ұлдар туып,үшеуiүш жүз атаныпты-мыс. Мiне, сосын да қазақтар өздерiн бөле-жарып сөйлеудi керексiнгенде Ұлы жүздi – Ақарыс, Орта жүздi – Бекарыс, Кiшi жүздi – Жанарыс деп айшықтайды. Тайлақ батырдың өзiмнiң жанарыстарым деуi де содан. Ал шындығында қазақтыүш жүз атап,үш тарапқа бөлген Шыңғыс хан тұқымдары, төрелер екенiн бұлардың көбiсi бiлмейтiн, ал бiлгендерi олай деп әсте тiс жармайтын. Қазақ бiткендi жоғарыдағыдай бiр атадан нақтылай, атын атап, түсiн түстей таратсақ ауызбiршiлiк нығаяды деп дәмелене ме, әйтеуiр ерте заманның шежiрешiлерi, ақсақалдары төре тұқымдарының «бөлiп ал да билей бер» дейтiн өзара iшкi уағыз, ұйғарымынан туған бөлек- салақтықтың төркiнiн жасырып ұстайтын. Сөйтiп оны ұмыттырып та жiберген.

	Әбiлхайыр Ұлы жүз, Кiшi жүз сардарларының алдын-ала бiр-бiрiмен уағдаласып кеп тұрғанын сездi де басына көп күш түсiрместен табанда рұқсат бердi. Саурық батыр бiрден өзiне қарасты батырларды ерттi де аттарының тайғанақтай басқанына қарамастан терiскейдi бетке алды.

	Жалайыр биi Ескелдi тобы да соның құрамында. Тайлақ батыр да алыс биiктен қарағанда қара қоңызға ұқсайтын жүзшақты аттылардың ортасында түстiкке құлдилай көзден өштi. Әбiлхайыр бұлардiкi дұрыс ақыл болды дегендей екi топты да көзiмен ұзатып салды.

	Болат хан айналасындаүш ұлы би – Төле, Қазыбек, Ақсуат, әрi Сәмеке хан, Жолбарыс хан, Батыр және Барақ сұлтандар, бiраз кексе шешендер, әрi қолбасылар мен күзет есебiндегi сарбаздар тобы қалды. Ал Әбiлхайырдың өзi Қанжығалы Бөгенбай, Шақшақ Жәнiбек, Есет, Хангелдi, Саңырық, Шапырашты Сатай, Шапырашты Наурызбай, әрi кешегi, бұрнағы күнгi соғыстарға тiкелей басшылық жасаған Қабанбай, Тарақты Байғозы, Бөгенбай Қожекеұлы сияқты батырларды өз қасына iрiктедi. Шындығында Шапырашты Наурызбай да Саурық тобының iшiнде кетуi керек едi, тек Әбiлхайыр оның әзiрге осы маңда аялдауын қалады. Мiне, сол кездегi қазақ қауымындағы ең жоғары мәртебелi, ең жоғары өкiлеттi осы екi топ әр қойнауда жаңбырдан бас сауғалап, шашыраған сарбаздар шоғырларын араламақшы едi. Бiрiншi қозғалған Әбiлхайыр тобы. Айналасы қырықшақты адам, әр тұстаүйме-жүйме ошарылған сауы, жаралысы қайсысы екенi айырғысыз, жаңбырға бөккен сарбаздарды түртiнектеп, адақтау да мұндай жоғары мәртебелiлерге аса жарасымды емес сияқты. Бiрақ амал қайсы? Бұлардың негiзгi көздегендерi – соңғы екi күндiк арпалыстың қара қазанында қайнап пiскендер. Әбiлхайыр солардың әрбiр шоғырмақ, жиынтықтарына арнайы ат басын бұрып, iштерiндегi сөзуараларын әңгiмеге тартты. Шайқас барысында жер жағдайы атүстi соғысқа қалай әсер еттi, ата жау тарапынан тосын не байқалды, бiздiң етiмiзүйренбеген жаңа қарулары бар ма, қандай тың әдiстер қолданды, әрi бұл екi күндiкте қалмақтар от қару-зеңбiректерiн неге қолданбады, бұл турасында олардың кейбiр тұзы жеңiл ашықауыздары шыбын жанға араша сұрап сыр шашпады ма деген сияқты сауалдармен қаумалады. Әбiлхайырға ең зәруi осы сауалдардың ең соңғысына қатысты жауап едi. Соңғы екi күн әлетiнде қолға түскен тұтқындар да баршылық қой, олар жанын қыстасаң iштегiлерiн түгел сарқады, тек осы зеңбiрек мәселесiне тiрелгенде жауап атаулыдан ат-тондарын ала қашады. Бар айтқандары «бiлмеймiз, бiлмеймiз!». Ал мойындарына, не сан еттерiне қыл бұрау салып, одан әрмен азаптасаң тiлдерiн жұтып өлуге бар. Әрине, қазақтар ондайлыққа бармайды, себебi, бұлардан да бiраз адамдар қолды болды ғой.

	Өкiнiшке орай, қазақ сарбаздары да от қару жөнiнде тiлдерiн жұтқан қалмақ тұтқындардан өнер асырмады. Әбiлхайырдың бүгiнгi бiр ренiшi осыдан басталды. Ендi бiр мезгiлде сонау түстiктегi Шу өзенiнiң бойынан Өтеген мен жасөсiпiрiм Қалы батырлар жеттi. Ия, бұл дулат сайыпқырандары өз жасақтарымен сол Шу бойында қалдырылған. Жалғыз бұлар емес, албан Хангелдiнiң немересi Райымбек батыр да солай. Ол да өз әскерiмен осы дулаттармен қапталдаса сонда шөккен. Мына алдағы соғыс қалай өрбидi, кiм бiлсiн, әлдеқалай күнде iске қосылар тың күш ретiнде майдан даласынан аулағырақта орналастырылған.

	Дулығасы, қос иығы жаңбыр суынан майша жылтыраған Өтеген батыр бiрден ақтарылды:

	– Сардар ием, мынау төрт күннiң әуселесiне бiз әрең шыдадық. Сiздер жаумен айқасып шер тарқатсаңыздар бiз iшiмiз шер-шеменге толып, өз күйiгiмiзден өзiмiз өртенiп бара жатқандаймыз. Қалың әскер де бiздiң аузымызға қарағыштап, талап жейтiн шаққа жақындады. Бiрер хабар алып та тұрдық, бiрақ оның бәрi құмға тамған тамшыдай жартымды дүние емес. Ақыры, сол әскердi тыншытуүшiн, әрi мән-жайды өз көзiмiзбен көрiп, көңiлiмiздi көншiтуүшiн мына жас қолбасы Қалы екеумiз берi тартып отырдық. Бiзбен қатарласа алағызған Райымбек батыр да мұнымызды құп көрдi.

	Дулат батырларының бұл алып-ұшпалылығына Әбiлхайыр да, басқалар да түсiнiстiкпен қарады:

	– Әп бәрекелдi! Бүгiн осында болып, жағдайға көз тойдырыңыздар! – дедi.

	– Мына жаңбыр бiздiң ғана емес, жаудың да аяғына тұсау ғой, әне, олардың алғашқы қарқынын ет-сүйегiмен түйсiнгендер. Сендер де дидарласыңдар! – деп Қанжығалы Бөгенбай да атүстiнен күрк-күрк етiп сөйледi. Қарт батырдың тамағына да күш түскен бе, даусы қарлығыңқы шықты. Оны Өтеген, Қалы, әрi олардың атқосшылары айқынырақ байқады. Ал Хангелдi батыр ат-матымен алға ұмсыныңқырай, бiрақ аузын ашпай Өтеген мен Қалыға, олардың атқосшыларына алабөтен сүзiле қарады. Самайға, мойынға құлай бiткен сақалы дулығасының екi жақ темiр торының астында бiржола жасырынғасын да шырайы ашықтау, сосын да жасаңдау көрiнетiн бұл кексе батыр сәл сыр алдырғанға ұқсады. Емеурiн бiлдiрiп, ештеме демесе де өз немересiнiң хал-жағдайы жайында бiр ақпар алмаққа емiнгенi тайға таңба басқандай айқын. Айнала жұрт бұл албан батырының жасын да, абырой-айдынын да сыйлайтындықтан ол жағын тiл ұшына iлiктiрмедi. Жә, ондай iлiп-қақпайға бiр жайдан мұрша да жоқ-ау.

	Әбiлхайырдың осы екi күндiк шайқастан шықққандарды аралауы түс ауғанша созылды. Қалайда бұлар көп жайға қанды. Сарбаздар арасында жаралылар бұлар ойлағаннан да көп екен. Әбiлхайыр тобының соңынан әрбiр шоғырға бұрылып ем-дом жасаушы тәуiптердiң, сынықшы-оташылардың да жұмыстары қауырт. Қолбасылар екi-үш жерде олардың да әрекетiн бақылады. Таулардың шөптесiндi, бұталы дымқыл терiскей беттерiнде өсетiн хош иiстi бап деген өсiмдiктiң тамыр қабығы мен жапырақты сабақтары ең көп пайдаланылатын дәрi-дәрмек санатында екен. Ерте көктемде қазып алынған осы баптың тамыр қабығын кептiрiп, талқандап, жара аузына сеуiп таңса қан да тоқтайды, әрi жараның аузы да тез бiтедi деседi. Әрi денесiнiң ыстығы көтерiлгендерге де бiрден бiр дауа. Ал денесiнiң ыстығы шамадан тыс шарықтап, анау-мынауға дес бермей ауру сандырақтай бастаса қайнаған суға бiр мысқалдай кептiрiлген аю өтiн қосып iшкiзедi. Талма, сiреспе сияқтылар кезiнде де солай. Бұлардан кейiнгi көбiрек қолданылатын дәрiлер қатарында ақ жалбыз, ашудас дегендер бар. Әбiлхайыр соңындағы сұңғылалардың тағы бiр байқағаны тәуiптер, сынықшы-оташылар көмегiн қажетсiнгендердiң арасында жау сiлтеген қарудан зардап шеккендер өз алдына, күн өту, тiстiң қақсауы, iш бұзылу, мұрыннан қан ағу сияқты кеселге ұшырағандар да едәуiр екен. Әсiресе, күн өткендер екiнiң бiрi десе де болғандай. Тек түз адамдары жаны сiрiлiгiмен ғана оның бәрiн көтередi. Бұл да Әбiлхайыр ерткен ханзада-сұлтандар, кексе қолбасылар ортасында әжептәуiр қобалжу тудырды.

	Осы тұста алшынның Есет батыры бiр айқара ашылды. Бұл өзi соңғы төрт-бес жылда басынан әртүрлi хикметтер өткен, бұрынғылары тiптен ұлан- асыр нағыз аққаптал көненiң көзi. Кәрiлiктiң желкелегенiне қарамастан, осыданүш жыл бұрынғы Торғай даласындағы, Бұланты, Бөлентi өзендерiнiң жағалауларындағы соғыстарға да қатысып, онымен қоймай сол жазда сонау Жайық өзенiндегi Едiл қалмақтарымен қырқысқан Әбiлхайыр әскерлерiне жетiпүлгерiп, онда да додаға түскен. Тек онда мына Әбiлхайыр мен осындағы Сәмеке хан, Барақ сұлтан Тұрсын хан ұлы иелiгiндегi қазақ жасақтары сондағы торғауыт тайшылары-ағайынды Лобжы-Назар, Доржы- Назар дегендерден күйрей жеңiлгесiн қазақтар масқара бiтiмге мойынсұнды емес пе? Масқаралығы сол – құрамында осы атышулы Есет батыр бар, алпыс адамнан тұратын аманат қалдырып құтылысты. Есет онда жылдан астам уақыт болды. Бұл кәрi құлжа сол уақыттың iшiнде көп тосын жайларға қанығып, көкiрек көзi одан әрмен ашылғандай екен. Қазiргi айтқан сөздерi де соны дәлелдейдi.

	– Атаңа нәлет торғауыттар сары түктi кәпiрлердiң қанатының астында текке қарап жатпапты. Бұл торғауыттар мен өз басым анық байқадым, мына шығыстағы туыстарына, бiздiң ата жауымыз – қара қалмақтарға мүлдем ұқсамайды. Қара қалмақтар еттi сасытып жесе, аналарың шойын қазанға кәдiмгiдей қайнатып, тiптi оны қой, ащы бұрыш салып, шөл-шалам салып қоса пiсiрiп, дәмiн келтiрiп жейдi. Бiр кәртөшке дегенi бар екен. Сорпаға тастап, етпен қоса бүлкiлдетсе бiз сияқты азу тiсi аршылғандарүшiн таптырмайтын ас па дедiм ғой. Тұманың тұнығындай мөлдiр, iшкен адам өзiнен-өзi жынданатын есiрткi суын қойшы, ондайдан ана қара қалмақтар да кенде емес. Тек басқасына келгенде торғауыттарың мойны озық тұлпардай. Жарайды, мен мұның бәрiн неге өздерiңе шайнап берiп отыр дейсiңдер. Мен мына мәртебеңнен айналдым бас сардарымыз Әбiлхайырға, Сәмеке ханға, мына Барақ сұлтанға, басқаларға бiраз жыр қалдым, мұның бәрi анау жау найзасының ұшына iлiгiп, қансыраған өз сарбаздарымыздың күйiн көрiп, еске түскен әңгiме ғой, ал, сол торғауыттар мына жараны жазуда да көп әдiстi меңгерiптi. Әрине, өздерi паналаған сары орыстардан жұқтырған пәлесi ғой. Мына бiздiң қазақ тәуiптерi әне өздерiң көрдiңдер, бап пен анар қабығын кептiрiп, арқаланып жүр, одан қалса Алтай усойқысы мен арпа бедиянның қабығы мен тұқымын әулием етiп, уыстан уысқа салуда. Аюдың өтi, ала қоңыз деп, және даурығысады. Ал торғауыттар қайтедi, олардағы дәрiнiң көбiсi ақ ұнтақ пен қызыл, жасыл, не мөп-мөлдiр сұйық бiрдемелер. Ақ ұнтағы қағазға ораулы, ал сұйығы шыны құтыларға құйылған. Әрқайсысының өз орындары бар. Әншейiнде он сөз айтсаң бiреуiн ұқпас ақпақұлақ көрiнетiн кеуек бас торғауыттарың соларымен сырқатты емдеудiң құпиясына кәнiгiптi. Бiр рет өз көзiм де шалды, тiл мен жағы икемге келмей бозарып, ақырет сапарға жөнелмекшi бiр сорлысына қып-қызыл сұйық дәрiсiн жұтқызып едi, әлгiң айтып ауыз жиғанша тынышталып, әрi маңдайынан тер бұрқ етiп, бетi берi қарамасы бар ма? Сонда-ақ, о тоба-ай деп, жағамды ұстап, сол торғауыттардың қасында өзiмдi құрт-құмырсқаға айналып бара жатқандай сезiндiм. Ия, несiн жасырайын. Тап солай!

	– Есет аға! Ақыр бастадыңыз, соңына дейiн жеткiзсеңiзшi! Сонда әлгi ақ ұнтақ пен сиқыры бар сұйықты науқастарға торғауыттардың өздерi бере ме, жоқ, әлгi сары түктiлерден де ерiп жүргендер бар ма? – деп Хангелдi ендi ғана сөзге келдi.

	– Сары түктiлерден де бар! – деп салды Есет.

	– Солай шығар! – деп, жаңағы албан батырының сұрағы өз көкейiн де тескенiн жасырмай Шақшақ Жәнiбек те күрсiнiп салды. Шақшақ Жәнiбекпен бiрге басқалар да бас изестi

	– Сары түктiлердiң, Сiбiр жұртының қанатының асты түбiнде қандай боларын болжарым жоқ, қалайда олардың өнерi артық қой! – деп, осындай бiр алуан сөздi Есеттiң өзi тиянақтады. Дәл осы түйiндi ауызша қостаған ешкiм жоқ. Тек Қанжығалы Бөгенбай, Қаракерей Қабанбай, шапырашты батырлары қарт Сатай мен жас Наурызбай, ошақты Саңырық сияқтылардың мойындарына су құйылғандай тұрды. Ал бас сардар Әбiлхайыр олардың осы сыңайларын бүркiттiң көзiндей өткiр көздерiмен қыл-қыбырына дейiн қалдырмай мұқият қадағалады.

	Түбiнде iргелi ел – Ресей бодандығына бiздiң де мойынсұнғанымыз жөн-ау деген ой әзiрге ешқайсысының көкiрегiне қонақтаған жоқ, тек сондай бiрүлкен қортындының iрге тасы осындай аттың жалы, түйенiң қомы дейтiн шақта да қалана бастағаны анық едi.

	Түстен кейiн жел тiптен күшейе екiлендi. Онсыз да тез дегдiген Шоқпардың ой мен қыры көктегi күн сәулесiмен қоса құлпырып, бұл өлкеде қатты жаңбырдың болып өткенiн әп-сәтте ұмыттырып та жiбергендей. Қай қиямен жортсаң да аттардың аяғы тайғанақтайтын емес. Әбiлхайыр соңындағылардың сенделiсi күн батыс беттегi Хантау, Жамбылтау сияқтыларға құлап жасырынар шаққа таяу аяқталды. Осы мезгiлде олар ұлы хан Болат адамдарымен тоқайласты. Ендiгiде ешқайсысы артық сөз қумастан ертеңгi бесiншi күнгi шайқас жөнiндегi талқыға көштi. Кiм нақтылы не байқады, қандай ой қорытты, қандай ұсыныстар iштерiн тестi, бас-аяғын жинақтап ортаға тастауға баршасына мұрсат берiлдi. Ақыры баршасы бiр түйiнге келгенсiдi. Ендi еш кiдiрiссiз терiскейдегi ұлы жүз қолының сардары Саурыққа Шапырашты Наурызбайдың өзiн бас етiп,үш-төрт адам жөнелттi. Түстiктегi Кiшi жүз қолы Тайлаққа да солай, әрi Өтеген мен Қалы батырлар да Шу өзендерiнiң бойындағы өз қосындарына осы тойғандарымен жөнеп бердi. Бұдан кейiнгi пәрменде кешкi намаз оқылып, барша қазақ қолына тыныш ұйқы тiлендi. Ал ертеңгi күннiң әуселесiнде сәттiлiк қазаққа бұйырсыншы деген жалбарыныс алмас темiрден тартылған сымдай көкiректерiн осқылады.

	Тағы бiр оқиға – осы кеште қазақ пен қалмақ арасында тұтқындар алмасылды.

	* * *

	Шапырашты Наурызбай Ұлы жүз қолының сардары Саурықты түн ортасына таман тапты. Сардардың қасында өзiне қарасты барлық мыңдықтардың қолбасылары бар екен. Әзiрше ешқайсысы ұйқыны ойламаған, тек мыналарды күткен сыңайлы. Түн тастай қараңғы, манағы жаңбырдан кейiн от тұтату қайда, жер бедерi түз адамарының көздерiне де әрең-әрең шалынып, мыңқ етпей жатыр. Осындағы сай-салаларды қуалай орналасқан қалың әскер тегiс ұйқыда. Кәнiгi қолбасы Саурық мұндай түнде қалмақтардың мазаламасын сезiп, баршасына еркiн тыныстауға бұйырған. Қарауылға әр тұсқа небәрi төрт-бес адамдық шағын топтар қойылған.

	Наурызбай ұлы хан Болат пен бас сардар Әбiлхайырдың нұсқау, сәлемдемелерiн түнгi ауаны күңгiр-күңгiр еткiзiп, қысқарта жеткiздi. Баршасыүнсiз тыңдады. Бұлүнсiздiктi алғаш бұзған Ескелдi едi.

	– Апырау, мұның мәнiсi не? «Айтпаса сөздiң атасы өледi» деген. Бұл науқанның басталғанына нешiншi күн өттi? Екi күн батырларымыз жекпе- жекте сайысты. Бiздiң жалайырдың ең бiр жас бағландары сонау Iле бойына аттандырылғасын бiздi ол сайысқа қатыстырмады. Ал одан соң екi күнде Қаракерей Қабанбай батыр бастаған Орта жүз қолы жаумен бақ сынасты. Ал кешегi бесiншi күндi құдайдың жаңбыры алды. Ал ендi ертең тәңiрiм жазса алтыншы күннiң таңы атпақшы. Ендi сол алтыншы күнде де бiздi қаңтарып тастап, тағы да Орта жүз қолына «әйт-шүу» делiне ме? Майданға кiрiп өлгеннен гөрi өстiп, күтiп-күтiп сарғайған жаман шықпасын! Бiзге қарасты қалың әскердiң ұнжырғасы түсiп бара ма, әуелде, ағайындар, мен содан қорқамын. Сол жағын да ойлайтын ақылды бастар бар сияқты едi, ендi бұл қалай? Жалғыз бiз емес, анау кiшi атаның балалары да сөйтiп, тоң- торыстанып жатқан шығар. – Жалайыр биiнiң бүйтiп кенеттен шала бүлiнуi баршасына оқыс тидi. Ал Ескелдiнiң өз басына Әбiлхайырға деген сенiмсiздiкке ұқсас ескi ауру, ескi дағдының жұрнағындай бiрдеңе сарт еттi. Әлi де ақтарылғысы келгенмен өзiн-өзi күшпен тежедi.

	– Ошарылып жатқан бiздiң де артымызда неше мыңдық, неше жүздiк бар. Бiзге қайт дейсiз? Өз басың жекпе-жекке шығып шер тарқаттың демесеңiз, мен де сол өзiме қарасты әскердiң көңiл-күйiн ойлап ес таппай жүрген пақырмын. Бiзден деүлкен қолбасылар әзiрше осылай ұйғарды,үлкен атаның баласы! – деп, Наурызбай сәл қияңқы жауап қайырғансыды.

	– Бiз өз тарапымыздан әзiрге ши шығармайық, ұлы хан, ұлы билер, ана бас сардар бiр шешiмге тоқайласқан ғой, шамасы, – деп, Саурық жаймалай қорытты.

	Орта жүз қолыныңүшiншi күнгi соғысы туралы алғашқы хабар бұларға түс ауа жеттi. Мұны естiгенде Саурық бастаған ығай мен сығай шалқаларынан түсе жаздады. Ендi қалай? Қабанбай батыр биенiң бас сауымы болмаған шақта-ақ керней тартып, жыпырлай көрiнген қалмақтарға қарсы алғашқы мыңдығын қосқанда олар от қару-зеңбiректерiнен оқ атыпты. Бiр емес, бiрнеше дүркiн. Көптен көксегендерiң осы едi ғой дегендей тап қасқа маңдайдан ұрыпты. Әрине, қазақтар мұндай құқайды әуел баста-ақ ескерген ғой, тек жазатайым тап осы таңертеңгiлiкте естен шығарып алғандай.

	Қазақтардың бұл аңғарусыздығына қалмақ әскерiнiң iшiндегi швед маманының айлакерлiгi қосылып, алғашқы пәрменде Орта жүз қолы ауыр соққы жептi. Қазақтар бұл жолы даүлкен алапты алып шашырай шапқан, тек бұрынғысына қарағанда сәл-пәл жиiлiк байқатыпты. Сонда швед маманының сiлтеуiмен алғашқы зеңбiрек добы олардың бiр шетiне тасталады. Қатты жарылыстан шошынған қазақтар ортаға қарай серпiледi. Араға қас-қағымдай ғана уақыт салып, қазақтардың екiншi шетiнен де зеңбiрек добы жарылады. Олар берi қарай, алғашқыларға қарама-қарсы бағытта серпiле қашады. Мiне, осы аралықта қазақтар мыңдығының ортасында бiр-бiрiмен қақтығысқанүйме-жүйме бiрнеше шоғырлар пайда болады. Осындай ахуалға сақадай сай тұрған төртiншi, бесiншi зеңбiректер өңештерiнен атқылаған от құсықтарын солүйме-жүймелердiң дәл төбелерiнен түсiрiптi.

	Мiне, бұл жайды көргенде Қаракерей Қабанбай басынан бақ тайған адамның халiнде тұрса керек. Апырау, бұл осыүшiншi күнгi шайқасқа асқан дайындықпен кiрiспеп пе едi?Бұрнағы күнi кеште жаңбыр басталар қарсаңда бұл өзiнiң Қабанбайлығына басып, түнделетiп, жалғыз өзi қалмақтардың от жаққан жерiне барып, байырғы әдiсiмен оларды өзара қырқыстырып қайтпап па едi? Және жай қайтқан жоқ, анау-мынау жайға қаныға да қайтпап па едi? Одан бергiде ұлы хан, ұлы билер, бас сардар, басқа да ақ сақалдысы, қара сақалдысы аралас қолбасылар, ханзада-сұлтандар, сартiстi ақылгөйлер – бәрi алғашқы шайқастарға қатынасқандарды аралап жүрiп, бiрлесе бас шақпап па едi? Сөйтiп табылған шешiм едi ғой бүгiнгiсi. Соның өзiнен осыншама сорақы қателiк қалай сойдиып шыға келдi? Мұндай қателiкке, жаңсақтыққа қай сайтан, қай әзәзiлдiң азғыруымен ұрынды?

	Қабанбайды мұндай күйден Әбiлхайырдың өзi құтқарады. Ол қасындағыүлкен шоғырмен кексе сардарға желе жортып жетiп:

	– Сардар ием, мыңдықты майдан даласынан тез керi қайтарып әкетудiң қамын жасаңыз! Қалмақтар бұл жолы жеңсiк бермейдi! Жасымайық, құдай әлi де бiздiң жағымызда! – деп, жабайы бүркiтше шаңқ-шаңқ етедi. Қабанбай бас сардардың бұйрығын орындайды. Екiншi мыңдық бөлiнедi. Осы тұста Әбiлхайыр бiр ой ойласа керек, бұл соғыс өзiнiң алдағы бүкiл өмiрлiк мұратының iрге тасы екенiн мұқият жадында тұтқан ол екiншi мыңдық жаумен қоян-қолтық айқасыпүлгердi-ау деген кезде айналасындағы таңдаулы отызшақты оққағарының ортасында өзi де шайқасқа кiрмекшi екен. Тек бұл әредiкте тағы да оқыс оқиға орын алыпты.

	Мына екiншi мыңдық жаңа ғана алғашқы мыңдықтың жау зеңбiректерi атқылаған оттың астында қалып, жаман қырғынға ұшырағанына куәгер ғой, сосын да мұндағылардың бойындаүрей бары соқырға таяқ ұстатқандай айқын. Мiне, Әбiлхайыр соғысқа өз басы тiкелей кiрiп, Орта жүз сарбаздарының бойларындағы солүрейдiүрлеп жоғалтпақшы едi. Алайда, бас сардар оғанүлгермейдi, ойда жоқта бұрқ еткен оқыс оқиға оны ол райынан қайтуға мәжбүр етедi. Екiншi мыңдықтың қолбасысы арғын Олжабай батыр Қабанбайдан соңғы нұсқауларды күтiп, сарбаздарын ендi қозғай бергенде ашық күнде төбелерiнен жай түскендей бiр құбылыс күллiсiнiң назарын бұрып әкетедi. Жоқ, бұл қалмақтар атқан зеңбiрек добы емес, оқыс естiлген адамның даусы. Адам болғанда осы қазақ мыңдығының iшiндегi өз адамының даусы. Ия, бұл Сабалақ едi. Әнеукүнгi жекпе-жекке шыққандағы қылығын бұл қайта қайталапты. Ол жолы бұл Жоңғария қонтайшысы Қалдан-Сереннiң күйеу баласы, қалмақтың бас батыры Шарыштың мойнын қиса ендi сол қаћарын анау жауар бұлттай түнерген жаудың түменiне қарсы жұмсамаққа тағы да «Абылайлап» ұран салады. Қазақ сарбаздарының ең бiр шоқтай иiрiлген қалың ортасында сары бестiсiн аспанға секiртiп, «Абылай!», «Абылай!», «Абылай!» деп, осы есiмдiүш рет жаңғыртқанда шайдай ашық аспан әйнекше шытынап жерге түсердей көрiнедi. Әнеукүнгi жекпе- жекүстiндегi оқиғаны мына мыңдықтағылардың ешқайсысы құлақтарымен естiгенi бомаса көздерiмен көрмеген де. Сосын да оларға жас сұрпереннiң қылығы сеңгiр көктен атылған жай оғындай әсер етедi.

	Мiне, сол екпiнмен бұл мыңдық жауға қарсы лап қойғанда мыңбасы Олжабай шетте қалып, оны шын мәнiнде бастап әкеткен Сабалақ болып шығыпты. Бұл қазақ әскерлерiнiң басы-қасында өзге қолбасылармен бiрге ту ұстаушылар деген бар. Бұл ту ұстаушылар өз сарбаздарына жiгер берумен қатар қолбасылар тобының қай тұста тұрғанын қоса шамалатады.

	Алғашқы екi күндiк шайқаста ол туды Қанжығалы Бөгенбай, Шақшақ Жәнiбек, Шапырашты Сатай, албан Хангелдi сияқты кекселер кезек-кезек ұстаған, ал бүгiн ол ту ошақты Саңырықта. Торғай даласында сол иығын оқ қиған бұл Саңырық биiк ұшында көк байрағы желкiлдеген жуан ұзын ағашты сау оң қолының саусақтарымен қатты қысып, майдан даласынан көз алмай бедiрейген күйде едi. Ендi қараса бұл көк байрақ түсiн өзгертiп, кексе батырдың қолында қу ағашты ғана қалдырып, өзi ағараңдап анау жас батыр Сабалақта кеткендей әсер етедi. Сабы жоқ, тек күн сәулесiне шомылған ақ құстың қанаты секiлденiп, Сабалақ киген дулығаның шошақ төбесiнен бiр жарым кездей ғана биiктiкте айналадағылардың тегiс көзiн тартып, жарқ- жұрқ етiп кетiп барады. Мұны көргенде жуан ағашты езiп жiберердей бүрген Саңырықтың оң қолының қан тамырлары бүлк-бүлк соғып, сыздап жарылып кетудiң аз-ақ алдында тұрады. Бiр сәттiк ессiздiкпен көк байрақ орнында ма дегендей өзi тiк шаншылтқан ағаштың жоғарыдағы ұшына да алақтайды.

	Бұл жолы да қалмақтар зеңбiректен оқ атыпты. Бiрақ тым шашырай жосылған қазақ сарбаздарының әр тұста төрт-бесеуiн құлатқаны демесең пәлендей зиян шектiрмептi. Тiптi екi-үш доп жыра, шұқанақ сияқтыларға түсiп, өзiнен-өзi залалсызданыпты. Мұны байқаған, әрi қан орталарында ақ ту көтерген жiптiктей жас батыр Сабалақ бар қазақтардың жойқын жосылысын танып, қалмақтардың көкiректерiн шым еткiзген қорқыныш билесе керек. Зеңбiректерден ендi қайыр жоқтығын сезген Сары-Манжы, швед маманы және басқалар дереу кезектегi өз мыңдықтарын iске қосады. Ересен қарқын алыпүлгерген қазақтар ендi оңайлыққа көне ме, әрi оларға Сабалақтың төбесiндегi ақ ту жебеушi құдайдың қолындағы қасиеттi бұйымға ұқсайды. Бұл олардың жiгерiн еселеп арттырады. Ал қалмақтарды, керiсiнше,үрей жеңедi. Ежелден мәлiм бiр нәрсе сол, қолма-қол шайқастың алғашқы пәрменiнде қалмақтардың жүрегiн бiр шайлықтырыпүлгерсең, жақсылап бiр тiсiн сындырсаң бiттi, олар тез дәрменсiздiкке ұшырайды. Тез кейiн серпiлiп бас сауғалауға дайын тұрады. Қалмақ әскерлерiнiң бiр әлсiз жерi осы. Осы әлсiздiктi жою жолында Аренар-Ренаттың ақыл-кеңесiмен бүкiл қалмақ қолбасылары соңғы жылдары бiраз жұмыс iстеген. Ол жұмыстары нәтижесiз емес те сияқты едi. Алайда, тап мына екiншi мыңдықтардың бетпе-бетiүстiнде сол нәтиже бу боп ұшқандай қалмақ жасақтарының табан астында тоз-тозы шығады. Бұл қалмақ мыңдығының қолбасысы әлгi атышулы Аңырық едi. Қазақтың ең атақты батыры Қанжығалы Бөгенбаймен жекпе-жек айқаста тепе-тең түскен ол еңғұрмаса сол дәрежемнен төмендемейiн дегендей өз сарбаздарын қорқытып,үркiтiп, алтын-күмiстен мол олжа уәде етiп, әрi тiкелей ұрысқа кiрiп, өз басының ерлiгiн көлденең тарта, екiлене әйт-шүулегенмен iстiң басы берi қайрылмайды. Қалмақтар биенiң жарты сауымындай уақытқа да шыдамайды, құлағаны құлап, тiрiлерi аттарының басын керi бұрып, қанды қасаптың ортасынан сытылуға жан салысады. Бұларда бiрiнiкi екiншiсiне жақсыүлгi. Көз iлеспес шапшаңдықпен алғашқының жан сауғаламақ әрекетi басқаларына тарайды. Сөйтiп олар тым-тырақай қашады. Жолдағы өздерiнiң қолбасыларын да қоса басып-жаншып кете жаздайды.

	Осы 1729-жылдың көктемiнде бас қолбасы Сары-Манжы Жоңғария қонтайшысы Қалдан-Серенге хат жолдап, өзiнде небәрi алты зеңбiрек барын, оның екеуiн Ташкент маңында қалдырғанын, сосын да Iле-Шу алабында қазақтарға қарсы төбесi көрiнiп тұрған текетiресте пайдалануүшiн қосымша зеңбiрек сұрағаны белгiлi. Алайда, қонтайшы мұның Ташкент маңында екi зеңбiрек қалдырғанын терiс көрiп, ол жөнiнде көмек жоқтығын хабарлаған.

	Сосын да Сары-Манжы өз маңындағыларменүстi-үстiне кеңес құрып, Ташкенттегi екi от қаруды осында алдырамыз ба, қайтемiз деп, дағдарысқан. Бiрақ ол да оңай iс емес. Екi ортада жол аяғы қашық, қымбат дүние қолды болуы да ғажап емес, ең қорқыныштысы бiр шетте ұрыс жүргiземiз деп, екiншi шеттi жалаңаштап тастаса нағыз қатердiң содан туындауы ықтимал. Сосын да Сары-Манжы ондағыны қозғамаған. Ал Қалдан-Серен кезiнде жоғарыдағыдай жауап қайырғанмен кейiнiрек бұл Iле-Шу алабынан басқа да ақпараттар жетiп, түрткi жасады ма, жазға салым арнайы керуен дайындатып, басқа да мол қару-жарақ, оқ-дәрi, азық-түлiкпен қоса бiр зеңбiрек жөнелткен. Осы шайқастың қарсаңында, қазақ қолы әлi Хантауда тұрғанда Қаракерей Қабанбай батырдың жұмсауымен матай Барлыбай батырдың екi iнiсi – Жартыбай мен Шоңай бас қолбасы Әбiлхайырға қалмақ шебiне ту сырттан, Iле дариясы жақтан жүз қаралы түйе керуенi келiп қосылғанын хабарлады емес пе? Мiне, сол керуен өзгесiмен бiрге сол зеңбiректi де әкелген. Сөйтiп, осы соғыста қалмақтар қазақтарға қарсы барлығы бес зеңбiрек пайдаланды. Әрине, бұл оңай-оспақ дүние емес.

	Сөйтiп, жаңағы Аңырық батыр бастаған қалмақ мыңдығы керi қашқанда қазақ мыңдығы оларды өкшелей қуады. Бұл оқиғаның тез өрiстегенi соншалық қалмақтар осы бес зеңбiректi түйелерге тиеп, әрең әкетiпүлгередi. Егер бiр зеңбiрек қолға түссе Сары-Манжы оның төңiрегiндегi қалмағы, шведi аралас баршасына өлiм жазасын кесер едi.

	Қаракерей Қабанбай батыр бастаған Орта жүз қолыныңүшiншi күнгi соғысының осы алғашқы пәрменi жөнiнде Ұлы жүз әскерлерiнiң сардарына хабар жеткiзгендер бұған қоса Әбiлхайыр атынан арнайы жарлық та әкелiп едi. Қалмақтардың бүгiндiкте тез керi шегiнуiне орай Ұлы жүз қолы сол бағдарда, түстiк бетке ойыспай, тура шығысқа тез жылжысын деген едi бас сардар. Осындай нұсқау түстiктегi Кiшi жүз қолының сардары Тайлақ батырға да жөнелтiлген екен.

	Бұл жарлық Ақарыс балаларына құйын соққандай әсер еттi. Ұлы жүзүйсiннiң барлық қолбасылары осы сәтте Саурық маңында едi. Олар өз шерiктерiне қарай тез тарасты да кiшi бесiннiң шамасында Айтаудың сiлемдерiн көлденең кесе өрге қарай борт-борт желiстi. Шоқпардан шығысқа қарай өрлегенде Алайғыр атты, ол да кедiр-бұдырлы, бiрақ ағашы жоқ жалаңаш мекен бар. Қаракерей Қабанбай батыр қарсысындағы қалмақтар шегiнгеннен шегiне отырып, сол Алайғырға бiр-ақ жетiп едi. Қалмақ жансыздары Ұлы жүз шерiктерiнiң мына қозғалысын байқап, өз бастықтарына қазақтардың бұл бөлiгi шегiнген қалмақ қолын алдан орап соқтықпақшы, шамасы, дегендей ақпар мен болжамды қосақабат табыстаған. Мұны Сары-Манжы төңiрегiндегiлер қатерге балады. Сосын да сол заматта, өздерiнiң оң қанатындағы, яғни терiскейдегi бiрнеше тың мыңдықтарды соларға қарсы бұлар да ұшырды. Екi аралық аса жақын деуге де келмейдi. Әрi мынадай ойы мен қыры, өрi мен ылдиы алмакезек ауысқан кең алапта пәлендей жүрiс өнiмдiлiгiн қамтамасыз ету де оңай емес. Тек ол заманның адамы мен малының сүйегiнiң берiктiгi ғана оны мүмкiн еттi. Сөйтiп, сол кеште ақарыстықтар өздерi көптен аңсаған шайқасқа екi мыңдықты қатыстырыпүлгердi. Олардың алғашқысы Наурызбай батыр бастаған шапыраштылар жасағы да, екiншiсi Қара Тiлеуке қарамағындағы сiргелiлер едi. Тiптi бұл сiргелiлер ата жау жанкештiлерiмен шабысып болғанша түн туып, оларды қараңғылық қана екi айырды. Бұлардың мыңдығы өз қолбасыларының маңына қарай кейiн серпiлгенде шайқасқа айыздары қанбай қалғандай ауыздарынан жалын ата тыныстағандары, өкiнiшке ұқсас сөз алмасулары құлақ жаратындай едi.

	Саурық та Әбiлхайырдың әдiсiн қолданды. Түн демей, қараңғы демейүйсiннiң барлық тармақтарына бекiтiлген қолбасыларды ертiп, осы алғашқы екi шайқастан шыққан шапырашты, сiргелi сарбаздарын аралады. Өлгендер қанша, жаралылар қанша, сол жағын қоса анықтай жүрiп, олардың арасындағы тiл мен жақтары темiр қайшыдай қарш-қарш еткендердi түгел сөйлеттi. Итжығыс түскенге ұқсас бұл екi арпалыста қалмақтар аса алабөтен ештеме танытпапты. Сiрә, алыстан желе жортып жетiп, бiрден қан майданға кiрiсудiң ауырлығы бiлiнсе керек. Қазақтар да солай.

	Саурық осы түнде бүгiнгi кешкiтұрымғы оқиғалар жөнiнде Әбiлхайырды хабардар етуүшiнүш-төрт жiгiт-желеңдi солай аттандырды да ұйқыға қисайды. Саурық батырдың өзге қолбасылардан бiр өзгешелiгi осы ұйқы мәселесiне көбiрек ден қоятын. Қалың әскердiң, қолбасылардың түнгi тыныштығын қамтамасыз ету көп жағдайды жеңiлдетедi деген сияқты баршаға аян ақиқатты әрдайым өз әрiптестерiне ескертiп отыратын да дағдысы бар. Өзiне ұстаз есептi алшын батыры Есеттiң сонау Едiл бойындағы торғауыттардан, одан әрiдегi орыстардан жұқтырған бiрүрдiсi бұлүшiн бұлжымас ережеге айналған. Әрине, ұйқының пайдалы екенiн өзге қолбасылар да бiлмейдi емес, тек олар өз қарамағындағы күштердi жер ыңғайына қарай ары-берi қозғаймыз, әрi ертеңгi күннiң әуселесiн осы түнде кесiп-пiшiп тастаймыз деп, қызыл кеңiрдектесiп, кейде таң атырып алатын.

	Тек Саурықтың ұйқы жөнiндегi бүгiнгi талпынысы нәтижесiз аяқталды. Шолпан жұлдызы туар-тумаста оны өз оққағарлары оятты. Әлгi Әбiлхайырға жөнелткенүш-төртеу сол түнде керi оралып, бас сардардың жаңа жарлығын әкеп тұр екен. Саурық дереу оларды қасына жақындатып мұқият құлақ тосты. Сөйтсе бас сардардың жаңа шешiмi бойынша Ұлы жүз қолыүшiн нағыз ұлы қан майдан осы атар таңмен бiрге тумақшы екен. Қалмақтардың негiзгi бөлiгiменүш күн табан тiрескен Орта жүз қолы сәл шетке ығыстырылады да жаудың дәл қасқа маңдайына қарсы Ұлы жүз қолы шоғырланады. Ал қалмақтар Шоқпардан әрiдегi Алайғырға бекiнген екен, ендiгi майдан соған таяу орын алмақшы. Ұлы жүз қолы соған даярланып, осы атар таңмен бiрге бас көтерiп, солай жылжуы шарт. Әртүрлi кездейсоқ жағдайлардың кезiгуi мүмкiн екенiн де естен шығармаған жөн. Қалмақтардың бес зеңбiрегi түгел сақадай сай тұр.

	Мұны естiгенде Саурықтан ұйқы дегенiң бiржола қашты. Өзiнен басқа қолбасылар тегiс өз шерiктерiнiң басы-қасында қаннен-қаперiз пырылдауда, таң жақын, оларды тез шақыртып, өз маңында топтастыруы керек қой. Тек Саурық тағы да ескiлiктi дағдысына басып, олардың ұйқысын қимады. Қараңғылық әлi сейiлген жоқ, бәрiбiр қозғалып кетуге едәуiр уақыт бар, шайқасқа кiру ретiн әзiрше өз басымда пысықтай тұрайын деп ойлады.

	Бiр мезгiлде таң белдеуленiп атып келе жатты. Тап осы шақта бүкiл әскердi дүрк көтеремiн деп ойлаған Саурық жеме-жемге келгенде ол ниетiнен де айныды. Жалпы мұндай жағдайда әскердi жылжытудың өз ережесi бар. Әсiресе, жер бедерi ойқы-шойқы, әрi беймәлiмдеу өлкеде, бұған қоса жау дегенiң иекке пышағын кезеп тұрғанда ол ережеден ауытқу жас баланың отпен ойнағанымен бiрдей. Мысалы, мұндай қозғалыста ең алда жүретiн әскердi кезуiлшi дейдi. Бұл көбiне аттары жүйрiк, жеңiл қаруланған, қаша соғысуға ыңғайы мол жас балауса сарбаздардан тұрады. Алда жау көрiнсе онымен тиiп-қашпа соғысқа ғана барып, мөлшерiн, тұрпатын аңыстап, тамырын басып, тез кейiн серпiлуi қажет. Кей жердiң қазақтары оны шолғыншы әскер деп те айшықтайды. Ал осы кезуiлшi-шолғыншы топтан кейiнгiнi тосқауыл атайды. Бұл әскердiң негiзгi бөлiгi. Әрине, әскердiң жалпы құрамына орай бұл тосқауылдың өзi бiрнеше бөлiктен құралады. Мысалы, бүгiнгi Саурық бастаған Ұлы жүз қолы ру-ру бойынша жiктелiп, әрқайсысының өз қолбасысы бар, бөлек-бөлек шоғырланған. Бiрақ бәрi бiрүйiрге жататындықтан бiр-бiрiнен алыс емес,үлкен бiр өңiрдi алашұбарлаған шоқ-шоқ тоғайлар сияқтанып, биiк төбеден бiр қарағанда-ақ бас-аяғы түгел шалынатындай кеңiстiкке сыйып тұр. Ал осы шоғырлар өз кезегiнде тағыүш топқа бөлiнедi, бiрiншiсi орда, қалған екеуi оң қанат және сол қанат. Егер алдағы кезуiлшiлер жаумен ұшырасып керi қашса ол жауды қарсы алып, негiзгi соққыны ұйымдастыратын осылар. Мұндай жағдайдағы соғыстың да өз атауы бар. Оны толғама дейдi. Қолбасы өз қабiлетi жеткенше кезуiлшiлердiң ақпар, болжамын пайдаланып, жауды неғұрлым осал жерден, қыл кеңiрдектен ұрудың айла-шарғысын жасайды.

	Ал тосқауылдан кейiнгi, ең соңғыүшiншiсi салықшы. Бұлар негiзiнде шаруашылықпен айналысады, әрi саны жағынан да едәуiр. Мысалы, шамамен, әрбiр бес сарбазға бiр салықшыдан келедi. Олардың негiзгi мiндеттерi мiнiс аттарға иелiк ету, ас-суды қамдау, олжа жию. Әрi сынықшы- тәуiп, ұста, өрiмшi дегендерiң де осылардың сапында. Салықшы аталатындардың да жұмысы шашетектен. Ежелгi қазақүрдiсi бойынша әрбiр жауынгер мұндай ұлы науқанға өзiмен бiрге бiр түйе, бес ат, бес қой алып шығуы парыз. Ал дәулеттiлерiүш түйе, он ат, он қойдан әкеледi, кейде одан да асырады. Тек осы жолғы науқан қарсаңында ғана барлық жауынгерлер өйте алған жоқ, себебi, шұбырынды заманның алты жылында көбiсi таза тақырланып қалды емес пе! Олардың орнын жекелеген дәулеттiлер толықтырды. Мысалы, ұлы би Төленiңүлкен ұлы Жәнбекей сияқтылардың бұл шайқасқа қосқанүлесi өлшеусiз едi.

	Мiне, Саурық батыр таң сыз бере аспандағы өлеусiреп, сөне бастаған Шолпан, басқа да жұлдыздарға көздерiн тiктей қадап, өзiндегi аталмыш тәртiп бойынша құралған әскердiң бас-аяғын ойша шолып, бiрiншi қайсысын көтеру керек екендiгiн ойластырды. Ондағысы мына алғашқы жасақ Алайғырға бiраз жылжығанша екiншi кезектегiнiң сәл-пәл болса да ұйқысы жалғаса берсiн дегендiк. Екiншi кезектегi бiраз жер ұтқаншаүшiншiнiң ұйқы жөнiндегiүлесi одан да молырақ болмақ. Кейiнгiлерi де солай. Ақыры, Саурық өз әскерiн осы тәртiп бойынша қозғады. Алдағы кезуiлшiден кейiн бiрiншi болып, шапырашты қолы көтерiлдi. Оның қолбасысы әлгi Сатай батырдың немересi Бөлек батыр едi. Жекпе-жекте Қанжығалы Бөгенбайдан кейiн екiншi шығып, қалмақтың атақты қанқұйлысы Ботхишарды жер құштырып, осы науқанда туған жердi ата дұшпанның қанымен бiрiншi майлаған осы емес пе? Әрi ұлы би Төле де мұның есiмiн айрықша атап, Бөгенбай емес, бiрiншi жекпе-жекке осының шығуын қалаған.Бас сардар Әбiлхайырдың есебi сәл басқаша болғанмен де сол бiрiншiлiк бiр жайдан осы Бөлек батырдыңүлесiнде қалғандай.

	Мұның ерткенi кешегi Наурызбай басқарған емес, шапыраштының басқа мыңдығы. Жазатайым тiлiнiң безi бар бiреулер неге шапыраш- тыларүнемi алға түсе бередi десе оған Саурықтың қайтарар жауабы да әзiр.

	«Наурызбай бүкiл Ұлы жүз батырларының iшiндегi ең әйгiлiсi, ал Бөлек кешегi жекпе-жекте қалмақтың қанын бiрiншi төктi, сосын де оның бүгiнгi аласапыранға бiрiншi қатысуын жақсы ырымға балаймын» деген бағдарда шап етпек.

	Бөлектен кейiн Ескелдi бастаған жалайыр мыңдығы сайлануы тиiс. Жалайырдан соң осындағы ең көп әскер шоғырын құрған дулаттар тұр. Мұндағы Ұлы жүз қолы он мыңды құраса соныңүш мыңы дулаттыңүш атасынiкi – сиқымдар, шымырлар, ботбайлар, ал қолбасылары осы ретпен атағанда – Рысбек, Қойгелдi, Сәмен. Бұл соңғысы жекпе-жекте қалмақтың

	Долаңқарасымен айқасып, оң қолы сынғанмен осы төрт күндiкте сынықшылардың ем-домынан соң қайта атқа қонған. Ботбайларға шын мәнiнде нақтылы басшылық жасайтын басқа қолбасы тағайындалғанымен де осы Сәменнiң атақ-абыройы ауадай қажет, сосын да ол өз руластарының басы-қасында. Ал Ұлы жүзге қарасты он мыңдықтың сыртында осы дулаттың төртiншi атасы – жаныс сарбаздары Өтеген батардың қабағына қараған күйi әлi де сонау Шу жағасында. Тек жаныстар ғана емес, Шымырдың Шынқожа тармағынан шыққан жас батыр Қалы да Өтегенмен қатарлас дулаттың өзге аталарынан қалған бiршама әскердiң басын құрап, сонда ұстап отыр. Ия, олар бұлардан алысырақта, сосын да Саурық батырдың бiрауық кәперiнен де шыққандай. Ал мыналардың қозғалысында осы Саурық батырдың шешiмiне орай дулаттың аталмышүш атасынан кейiнгi орындарға ошақты, қаңлы, шанышқылы, ысты, албан, суан қосындары сап түзеуге тиiс.

	* * *

	Алайғырға шапырашты Бөлек қолы дер уағында жеттi де қалмақтардың алғашқы мыңдығымен жан алыса, жан берiсе шайқасты-ақ, бiрақ жеңiске жетпедi. Қалмақтар бұрынырақ келiп бекiнгесiн бе бұраң-бұраңы мол жер бедерiн жақсы пайдаланды. Әрi тағы да зеңбiрек қолданды. Сөйтiп, Ескелдi басқарған жалайыр мыңдығының да iске қосылатын сәтi туды.

	Тек бұларға Бөлек мыңдығының жеңiлiсi алақандағы жазудай айқын шалынды емес пе? Мынадай кедiр-бұдырда бiрде тасүркiткен торғайлардай бытырай шауып, ендi бiрде қыспаққа қысылуға мәжбүр шапырашты сарбаздарының сондай бiр тар қуыстарда тап төбелерiнен от қарудың добы құлап,үйме-жүйме ғып орып түсiргенiн көргенде бұлардың көкiрегiне қорқыныш неге ұяламасын? Оларға туған күн бiзге де туады деп неге қауiптенбесiн? Сосын да жалайыр жасағының басындағы хал белгiлi едi. Бұл жағын бас сардар Әбiлхайыр да пайымдады бiлем, Қанжығалы Бөгенбай, Шақшақ Жәнiбек, Есет, Хангелдi, Сатай, тiптiүш күндiк науқаннан титықтаған өз шерiктерiнде қалуға тиiс Қаракерей Қабанбайға дейiн ертiп, жалайыр қолбасыларының қасына жеттi. Кейiн мәлiм болғанындай орта жүздiктер әуел баста мөлшерленгендейүйсiн шерiктерi босатқан терiскейге шығарылмапты, Шоқпардан сәл берi ғана жылжып, жауға ендiгi кезекте бетпе-бет барған ұлы жүздiктердiң соңын ала орналасыпты. Ал терiскей бет неге жаңалашталды. Ол жағына мұндағылардың ешқайсысы әзiрге ой жеткiзген жоқ.

	Бұл осы шайқастың жетiншi күнiнде түс ауа орын алған оқиғалар едi.

	Жалайыр қолы найзаларын көкке шаншып, қалың өскен ормандай тұтасқан күйде. Мұнда ту ұстаушы Қабан жырау Асанұлы. Саурық әуелден осында. Бас сардар Әбiлхайыр айналасы қырықшақты адаммен аппақ арғымағын ойнақшыта жақындағанда Саурық пен Ескелдi аттарын тебiнiп сәл алға шықты. О ғажап! Ескелдi, мұның қоластындағы жалайыр сарбаздары алғаш сынға түсер осы алмағайып шақта да әнеукүнгi Хантаудағыдай тағы да алшын еркетотайының түр-тұлғасы жалайыр биiнiң назарын толайымен жұтып әкеттi. Басқа ермегi жоқтай бұл осы жолы да Әбiлхайырдың бет-жүзiндегi қыл-қыбырды түгендеуге кiрiстi. Дулығасына шаншулы қодас құйрығынан жасалған шашағы жел шайқаған қамыс басындай бұлғаңдап, бас сардардың тұлабойындағы мазасыздықты айғақтайды. Түлкi тұмсықты, тек соңғы бiрер аптада сақал-мұрты сәл ұзарыңқыраған ол сұрғылт көздерiн бiрден Ескелдiге қадап, «ендiгi мыңдықтың қолбасысы сенбiсiң» дегендей бiрден у мен зәрiн шашып-шашып жiбергендей әсер еттi. Оның мiнезiне басқалар да басқандай анау еңүлкенi Қанжығалы Бөгенбай болып, сол заманның ең бiр сорпа бетiне шығарлары жиылып кеп, осыны тергеуге алмақтай шұқшиысты. Тiптi бас сардар мiнген аппақ арғымақ та соларға лайық мiнез тауып, олардан еш қалысқысы жоқ, тiптi асып түспектей көздерiн ойнақшытып, Ескелдiге бiр, оның астындағы кең айылды арда күреңге бiр осқырая қарайды. Әттең, ауыздықты қатты тартқан арқасындағы иесi еркiне жiберер емес, әйтпесе, жалпақ күрек тiстерiмен екеуiн бiрдей қыршып, шайнап тастамақтай одыраңдайды. Әбiлхайыр оның тiзгiнiн бiрер кейiн тартып, тыныштыққа шақырғансып, ал өзiнiң тiл мен жағы қарысқандай сұрғылт көздерiн әлi де Ескелдiге бағыттауда. Жалайыр биiнiң онымен жұмысы жоқ, жас баланың кәперсiздiгiне басып, осы алшын батырына байланысты әртүрлi алып-қашпа сөз, дақпырт атаулыны ойша қуалап кетпесi бар ма? Ол аздай әлгi жалайыр-балғалылар көсемi Жарықбас Есентүгел дегендi де еске алыпүлгердi. Бұл Әбiлхайырдың мысы басқандығы емес, исi қазақ бас бiрiктiргенде осының ойда жоқта бағы жанып, күллi алаш әскерiнiң бас қолбасысы сайлануына орай ел наразылығы желдi күнгi теңiздей толқып, Ескелдiге бiр емес бiрнеше мәрте соққандықтан мұның iшiнде сығымдалып, қатталған сезiмнiң мiнез көрсетуi едi. Басқаларының қосарласқаны және бар. Кенет Ескелдi өзiн ауыр күнәүстiнде тап басып ұстағандай дүр сiлкiндi де бас сардарға мүлдем басқа пиғылмен зер салды. Құс қанатындай керiлген қос қабағы болмашы ғана қимыл жасағанмен соның өзi де Әбiлхайырдың сұрғылт көздерiне шалынып, оған өз кезегiнде «апырау мыңдықты басқаратын адамның түрi осы ма» дегiзгендей. Ия, қалай да Әбiлхайыр мен мынау Ескелдi бiр-бiрiне дегенде көңiлдерiне дiт сақтаған жандар ғой, кейде солары әзәзiл сияқтанып, тап осындай қысылтаяң, аттың жалы, түйенiң қомында да iштерiн тырнап, тамақтарын жыбыршытып кеп бередi. Әй, пендешiлiк-ай!

	Осындай едәуiр түсiнiксiз iркiлiстен соң Әбiлхайыр тiлге келдi:

	– Мана өз көздерiңiзбен көрiп, көкiрекке түйдiңiздер ғой. Атаңа нәлет ит қалмақтың бар құдiретi от қаруда! Ал бiз болсақ сол от қаруға өзiмiз барып жем боламыз! Қыспаққа қыстырылдың-ақ сол тұсты олар көздеп атады! Олардың шерiктерiмен қоян-қолтық шабысқа кiрiскенше шашырай шабу жағын ұмытпайық! Көбiне олар керi қашқансып, қазақтардың ұмар- жұмарланып, өздерiнiң соңына түскен шағын аңдиды. Шапыраштылар сол жағын жете аңғармай қалды! Бiр құлаған жарға екiншi рет құламайық!

	Бұдан соң Саурық батыр баршасын ерте жүрiп, қалың жасақтың алдын ары-берi кесiп, бас сардардың осы сөздерiн қайталай ежiктеп жеткiздi. Қанжығалы Бөгенбай мен Шақшақ Жәнiбек те баршасына жiгер берерлiк бiрер сөз тастады. Сосын Ескелдiнiң даусы құлақ жарды.

	– Кәне, болат қанат сұңқарларым, құдайдың бiзге тартқан ұлы шағы, мiне, ендi туды!

	Ескелдiнiң осы сөздерiн күтiп тұрғандай Қабан жырау қолындағы туды күшiк Жолбарыс биге табыстады да жанынан табадай қара тасын суырып, онысын оң қолының тырнақтарымен қаққылап, бiр жырды бастап кеттi. Бұл ерлiкке, туған жер, туған елүшiн басымыз құрбан дескен жанқиярлыққа шақырған жыр едi. Ол нақтылы қандай сөздермен әдiптелген, ол жағы ешкiмнiң жадында тұрақтамады, тек алпыс екi тамырда қан солқылдатқан әсерi ғана сақталды. Қабан жырау толастаған сәтте Ескелдi қайта сөйледi. Ескелдiден соң Қаракерей Қабанбай да жуан даусымен бiраз сөз тастады. Ол негiзiнде Орта жүз қолы шайқасқан күндерде жiберiлген кейбiр қателiктердi, пайдаланудың ретi келмеген мүмкiндiктердi еске салды. Соның бiрi – егер мынау бұлың-бұлың, қойнау-қойнаулар ыңғай берген сәтте бой тасалап барып, от қару-зеңбiректер орналасқан тұстағы қалмақтарды қырып салса әттең, нағыз ерлiктiң көкесi сол дегендiк едi. Бұған жалғастыра найман батыры «от қару тек алыстан ғана тажал, ал жақындасаң ол жансыз қара шойын ғана, ондайда айналасындағы қара-құралардың қолындағы қылыш, найза ғана қауiптi, ал от қарудың өзiнен еш залал жоқ» дегендi құлақтарына құйды. Ол кездегi түз қазақтарыүшiн бұл анықтаманың мәнi өте зор едi.

	Қаракерей Қабанбай уағызы таусылмай-ақ бұл шақта тұлабойы шамадан тыс сiрескен Құлжан өз ағасы, мыңбасы Малтабарға жақындап:

	– Бiр оңтайы келгенде сол от қару дейтiн жетi басты жалмауыздың тұрған орнын маған нұсқап жiбершi! – деп, күбiр еттi. Малтабар оның өтiнiшiн жақтырмаған түр көрсеттi. Себебi, Қабанбай уағызын барынша ықылас қойып тыңдағандардың бiрi осы Малтабар едi. Әбiлхайыр, басқа да сырт елдiк қолбасыларүшiн мұндағы мыңбасы Ескелдi сияқтанып көрiнгенмен шын мәнiнде ол орында Малтабар едi. Тек жалайыр сарбаздарының басымы Iле жағалауына жөнелтiлгесiн мұндағы небәрi мыңжарымдай сарбазға Ескелдiнiң өзi тiкелей иелiк ететiндей шалынатын.

	Бұл шақта қалың шерiк илеуiнен аздаған қозғалыс та шаң бердi. Кәрi жауынгерлер мойындарынан тұмарларын алып, «аллам, тәңiрiм, жаббар ием, құдай» деп, жаратушысының аттарын түгел тiзiп, жалбарына табынып жатты. Баршасының оң жақ қарларына ақ шүберек байланған, әрi қалқандарында да сондай белгi бар сарбаздар алдағы бие сауымындай уақытта өз жебеушiлерiнiң, қорғаушыларының қастарында болуын қалайды. Бұл ақ шүберектер ауыр арпалысүстiнде көздерiне қан толып, жау мен өз адамдарын шатастырып алмасүшiн керек қой. Кейбiр жаны нәзiктер өздерiнiң жебеушiлерi де осы белгiлерiне қарап табатындай оларын мұқияттап қайта байлап жатыр. Бұл аздап қорқыныштың да еңсергендiгiнiң белгiсi едi. Ондайда саусақ ұштары тыныш тұрмай өздерiне өздерi жұмыс тауып алады ғой.

	Ендi бiр сәтте қарсы төбеден керней тартқан қалмақ мыңдығы да мен мұндалады. Екi орта қозыкөштей жер, әрi сайлау. Қалмақтың бұл жолы шайқас орнын дұрыс таңдағаны бiрден айшықталды.

	– Мына сай олардың от қаруыүшiн адастырмас, дәл нысананы тауып беруге жаратылғандай! – дедi Әбiлхайыр.

	– Тап басып айттың, сардар ием! – деп, оны Қанжығалы Бөгенбай қостады.

	– Менiң ойым әскердi дереу қозғап, шашырай шабысқа салуды бұйыру керек! – дедi Шақшақ Жәнiбек.

	– Ал ондайда қалмақтар берi қозғалмай сол төбенiң басында күтсе қайтемiз? – дедi Малтабар.

	– Онда тiптi жақсы, ондай күнде жалайыр сарбаздары бұл төбенi айнала қоршауға алып көтерiлсiн! Төбемiзден тас домалатар дейiтндей биiк құз емес қой! Ондайда от қарудың өңешiн қайда бұрарын бiлмей сасқалақтайды! Бiзге керегi де осы емес пе? – Бұл сөздi де айтқан Қабанбай едi. Шапырашты Сатай найман тұрғыласының жүзiн бiр шолып алды да:

	– Солай-ақ! Тек бiз ойлағанды олар да ойлап, шашырай шапқандарды мұрнынан тiзiп әкетердей басқа бiр қитұрқыны көлденең тартпасын! Бiз оларды қоршауға аламыз дегенше олар әрi сырғып кетiп, бұларды оппаға түсiрмесiн! Мына төбенiң арғы бетiне шолғыншы жiберiпүлгермедiк қой. Қосымша күштерi және бар шығар, – дедi.

	Бұл сақа қолбасылардың бәрiнiң де сөздерiнiң жаны бар едi. Бұдан арғы даурығысуға уақыт та тапшы. Бас сардар Әбiлхайыр:

	– Ал ұлы атаның баласы Ескелдi! Ендiгi шешiмдi өзiң тап! – дедi.

	Жаңағы айтылған жорамалдардың бәрiн Ескелдi мен Малтабар бастарында тез қорытты да екеуi кезектесе қалың сарбазға бұйрық бердi. Әрi бұл жақта да керней тартылып,дауылпаз ұрылды. Сол кезде Қанжығалы Бөгенбай өз тобынан бөлiне Ескелдi мен Малтабарға жақындады да:

	– Байқаңыздар! Олар өздерiн қоршауға бере қоймас! Сатай батырдың күмәнiнде дәйек жоқ емес! – дедi. Ескелдi өзiне ұстаз есептi кексе батырдың ескертуiн қалай жерге тастасын, Малтабар бастаған мыңдық алға жылжып кеткенде осыдан екi қозыкөштей жерде кейiн қалған, жалпы саны мыңға толмайтын екiншi қосынның мына алғашқы мыңдық босатқан орынға келiп тұруы туралы өз шешiмiн арнайы адамдар арқылы жөнелттi. Әрдайым Ескелдiнiң қасынан табылуға тиiс әлгi Тұрлымбет Бекенұлы, ағайынды Есенбай, Есенғабыл атты Қожаназар балалары да бұл жолы сол екiншi қосымша қосынмен қалған. Жалайыр биi жаңағы бұйрықты жөнелтiсiмен отызшақты оққағарларының ортасында Малтабар мыңдығының соңынан өзi де саржелiске салды. Бiр шетте, бұлардан оқшауырақ Тәттiбай мергеннiң шоғыры тұрған. Ескелдi әзiрге оған тимеудi жөн көрдi.

	Шынында да жалайыр қолы сай табанына түскенше биiктегi қалмақтар берi қозғалмады. Сосын да жаңағы Ескелдi мен Малтабар нұсқаулары құлақтарында қалған жүзбасылар әрқайсысы өз жүздiгiне айқайлай бағыт берiсiп, бұрынғысынан да бытырай, төбенi айнала қоршауға алардай шабысты. Сай табаны таусылып, болат тұяқтар төбенiң етегiн қырши бастаған шақта нағыз қолма-қол шайқас төбе басында болатынға ұқсады. Әбiлхайыр маңындағы қолбасылар шоғырына солай танылды. Бұл кезде сай табанына жетiпүлгерген Ескелдi өз оққағарларының бiрiн арттағы Тәттiбай мергенге жұмсап, оның берi төмен түсуiн, сәл жақындауын өтiндi.

	Мыңдық алда кеттi, ендi оларға еш ақыл айтып жеткiзе алмайсың. Бәрiн әрбiр сарбаз өз қимыл-әрекетiнен,пешенесiндегi жазудан көредi. Түз соғыстарының бiр ерекшелiгi сол. Қалмақтардың не ойлағаны қазақтар төбенiң ортан белiне жақындағанда ғана белгiлi болды. Олар сол кезде ғана берi қарай лап қойды. Бұл жолы қиядағы соғысты өздерiүшiн тиiмдi санаған сыңайлы. Төбедегi мен етектегi бiр-бiрiне қарсы шапса төбедегiнiң екпiнi әлдеқайда басым шығады ғой. Сол екпiндi ата жау өз пайдасына жаратпақшы.

	Мiне, қалмақтар да төбенiң жан-жағына қарай қара құрттай жосыла құлдилады. Шындығында екпiндерi бет қаратпастай жойқын екен. Бұл кезде сай табанының орта шенiндегi Ескелдiге солай көрiндi. Ол артта өзiне жақындап қалған Тәттiбай бастаған мергендер тобына бiр алақтады да «қап, оларды бекер қозғадым-ау» дегендей ойға қалды. Бұл сол ойды ойлап, жоғарыға қайта сығырайғанда қазақ пен қалмақ шерiктерi бiр-бiрiмен сарт- сұрт ұрыса да бастаған. Лап еткен ағын су тоспаға жолыққандай жалданып, түйдек-түйдек болып көтерiле бастағанға ұқсады. Кенет ол түйдек-түйдектiң енi ұлғайып, ағын су өз-өзiнен бұрқан-талқан қайнаған қазанға ұқсап кеттi. Құлжан батыр осы шайқастың бел ортасында. Жасы келiңкiреген кексе жауынгер өз қарсыластары жоғарыдан құлдилаған осы мезетте өзiне таныс ескi бiр әдiстi қолданды. Бiрiншi соқтықпақшы қалмақтың найзасын жайқап, тұсынан өткiзiп жiбердi де оның соңындағы екiншiнiң тап көкiрегiнен өз найзасын қадады. Алғашқының тасасындамын деп ойлаған екiншi қалмақ мұны күтпесе керек, құлақ жаратын ащы айғайымен ат сауырында кеттi. Сiрә, қазақ пен қалмақ тiлi бiр, дiлi бiр ұқсас халық дегенмен қатты қорыққанда, қуанғанда көмекейлерiнен андыздайтын дыбыс әр алуан едi. Мұны екi жағы да оңай ажырататын. Жаңағы Құлжан құлатқан қалмақтың даусы бiраз қазаққа дес бергендей. Ал қалмақтарға керiсiнше.

	Бiрауық қалмақтар түйдегi тым зорайып кетiп, қазақтар ортасын бұзып- жарып өттi де. Ендi сарт-сұрт қылыш пен найза сайысы сәл бәсеңдеп, оның орнын бiр-бiрiн кеудемен қаққан, жамбаспен ұрысқан, тiстерiмен шайнасқан қыл құйрықтылардың тайталасыүстемдiк алғандай. Төбенi белдеулей ұзыннан-ұзақ созылған майданның кей тұсында қалмақтар төменде қалып оларға қазақтар жоғарыдан төнгендей жағдай қалыптасты. Жоғарыдан шапсақ оңай болар деп шамалаған, соған ыңғайланған қалмақтар ендi төменнен жоғарыға қарай шабу мәжбүрлiгiне ұшырап, осы арпалысүстiнде тәсiл өзгертiп, жанталасты.

	Бұл уақытта қасына келiпүлгерген Тәттiбайға Ескелдi:

	– Ағасы,бiзден сәл қателiк кеткен, сiрә! Мынау төбенiң арғы бетiнде жасырулы тағы бiр қосын жатпасын! Ал бiздiң қосалқы жасағымыз алысырақта қалды. Мергендерiңiздi тезүш топқа бөлiп, анау төбенiң басын қарақшыдай бақсын деп тапсырыңыз. Егер ол жақтан қара-құра көрiнсе ешкiмнiң сөзiн күтпей оқ жаудырсын! – дедi. Абыз пiшiндес бет бейнесi дулыға астында жарым-жартылай жасырулы, әрi киген сауттан да денесi қушықтанып көрiнетiн кәрi мерген оның сөзiне бас изедi де бөлiне бердi. Ескелдi сол сәтте тағы бiр оққағарды бас сардар Әбiлхайыр маңында қалған Қабан жырауға ұшырды. Оған жөнелткен нұсқауы – жырау туды күшiк Жолбарыс биге тапсырып, өзi әлгi мыңға толмайтын екiншi қосынды берi тағы да жылжытсын, бiрақ тым жақындап келмесiн, қарсы беттегi, төбе басындағы қалмақтарға көрiнетiндей тұсқа әкеп, сақадай сай тұрсын дегендiк едi.

	Шайқас жалғаса бердi. Қай халық та бейқұтшылық күнде сырт көзге қораш тiрлiктi, қарабайыр көрiнгенмен сын сағаттарда iшiңде жасырулы жойқын қуат-жiгердiң бұрқ көтерiлетiнi бар. Қой аузынан шөп алмайтын, момын, әлжуаз қазақты мынау атыс-шабыста мүлдем танып болмастай. Апырау, менiң екi жаным жоқ қой, жалғыз жаным ата жаудың найзасының ұшында кетсе мынау жарық дүние менүшiн мәңгiлiк қара түнекке айналады ғой деген қауiп миларына кiрiп-шықпастай. Ет пен сүйектен емес, тас пен темiрден жаратылғандай жаудың айбалтасына, найзасына, алдаспанына, шоқпарына қарсы барып, өзiндегi қарумен айбат шеккенде шынында қоржынында тағы бiр қосалқы жаны шүберекке түюлi жатқандай әсер етедi. Әншейiнде он салса бiр баспайды дейтiн қазақ жiгiттерiнiң мына кескiлесудегi ұшқырлығын көрген көздiң ұясынан ұшып түсерлiгi даусыз ақиқаттай. Ал Құлжан батыр сияқты осындай науқанды құдайдан көптен берi тiлеп, iшқұсталыққа ұрынған жандардың қимылы бөлек хикаяттың арқауы.

	Бұл Құлжан осы жалайыр мыңдығының iшiндегi жүзбасылардың бiрi. Бiрақ мынадай шақ-шұқтың ортасында өз жүздiгiне олай деп, бұлай деп бағыт сiлтеу мүмкiн емес, сосын да оларға басшылық етудiң бiрден-бiр амалы өз басының көзсiз ерлiгi екенiн түйсiнiп, бар тәсiл мен қайратты соған бағыттаған. Қазiр Құлжанның түрiн өзге түгiл, өзiнiң немере ағасы Малтабар батыр да танымас едi. Арқасы садақтай иiлiп, бұрынғы күдiрейген желкесi астындағы атының жалымен араласып кеткендей тым төмен бұғыңқы. Бет- жүзi ара-тұра ғана көрiнетiндей. Онда да қолындағы қылышпен кейде бiрге көтерiлiп, тез қайта жасырынады. Бет-әлпетi адам аттының кескiнiне мүлдем ұқсамайды. Қазақ әйелдерi қазанға тары қуырғанда ұзын жуан ағаштың басына қолақпандай қылып шүберек байлап, сонымен араластыратын. Мiне, Құлжанның бет-жүзi тап қазiр сол ағашқа байланған түйдек шүберектi еске салады. Онда көз, құлақ, мұрын дегендерден жұрнақ та жоқ. Бәрiн қара тер басып, бiр түстi бояумен бояп, баттастырып тастағандай.

	Мұндай шайқасүстiнде ерлiк те, қорқақтық та жұқпалы ауру секiлдi. Әгәрки, бiр жауынгер дауылды теңiзүстiнде аспанға атқан ақ маржан судай бой көрсетiп, дұшпан ортасында ойран салса оның осы ерендiгi маңындағы өз қандастарына көшедi. Оларды да осындай ерлiк сезiм буырқандырып, қанын қыздырып, қолындағы қаруын екi есе шапшаңдықпен, екi есе ұтымды әдiспен пайдалануға елiктiредi. Жай елiктiру емес, тұлабойында ақылға бағынбайтын жойқын желiк басталады. Өлер жерiн аңдамайды дейтiн емес, қайта ерлiк атаулы тiрi, төрт мүшесi сау адамның ғана пешенесiне жазылған ырзық екенiн ескерiп, жау найзасының ұшын өзiне дарытпай соның ара- арасында оның өзiн ұрып түсiрудiң амал-айласын жасайды. Ол да ойша саралап, жоспарлап жататын дүние емес, көз iлеспес қимылүстiнде адамның ақылдан тыс, одан жүз есе, мың есе жылдамдықпен жұмыс iстейтiн өзге бiр түйсiгiнiң қоздыруы, бағыт сiлтеуi арқасында жүзеге асады. Ал ондай түйсiктi адам қайдан алады, әрине, бiр күндiк емес, көп күндiк жаттығу, пейiл беру нәтижесiнде иеленедi. Мiне, Құлжан батыр сондай бiр көп уақытқа созылған iштей дайындықтың жемiсiн қап-қап етiп жинауүстiнде едi.

	«Жебеушiң, қорғаушың қасыңда, қорықпа» деп, әлдекiм құлағына сыбырлап тұрғандай бұл нағыз жан аямастықтың өзiне басқандай. Сол қолында қалқан, оң қолында алдаспан, кейде онысын қайың шоқпармен, не найзамен алмастырады, екiүзеңгiнi аяқтарымен кере ерүстiнде түрегелiңкiрей жан- жағындағы жауды жайпағанда бiр қолыүшеуге, не төртеуге айналып кеттi ме дерсiң. Тiптi кейбiр қалмақтың мұның найзасының ұшына өзi iзденiп келiп iлiгетiнге ұқсайтынын қайтерсiң.

	Ел бастаған көсем, сөз бастаған шешен ғана емес, осы Құлжан батыр сияқты қарапайым жандардың да iшiнде бұйығы жататын аруағы болады. Ол Ескелдiнiң ақ бурасы сияқтанып, әмсе көзге көрiне бермейдi, осындай аласапыран, ұлы шақтарда ғана оянып, өз иесiнiң демеушiсiне айналады. Шаршаса қуат, адасса бағыт бередi. Әне, бiр қалмақ жатаған темiр тазкепешiнiң астынан көздерi найзағайдай атылып кеп, Құлжан батырға найза салды, бұл оған темiр қалқанын тоса қойды, сол сәтте екiншi қолындағы қылышы басқа бiр қалмақтың мойнын қиды. Ең ғажабы – бұл екi әрекет iлгерi-кейiндiсi жоқ бiр сәтте орындалды. Сонда Құлжанның екi көзi екi жақта болып, екi әрекеттiң қосақабат орындалуын бақылаған ғой, шамасы. Құлжанның қолындағы ұзындығы салақұлаштай бар ауыр қылыш. Мұны Балпық батыр Самарқан қаласынан әкелген таспа темiрлердiң бiрiнен бәйшегiр Келеу ұста бұған әдейiлеп соғып берген. Ауырлығына орай Құлжан онысын алдаспан деп те атайтын. Мiне, сол алдаспан атына лайық ұлы iске жаратылуда. Ол замандардағы адамдардың, олардың iшiнде жаратылысы бөлектердiң қарулылығы сондай осындай алдаспандармен темiр қиятын. Тор көздi сауыттардың парша-паршасын шығару да пәлендей қиын жұмыс санатында емес. Ертегi, аңыздарда айтылатын әлгi бiр батыр екiншi батырды төбесiнен қылышпен шапқанда астындағы ерiнiң алдыңғы қасына жеткiзе кеудесiн қақ бөлiптi дейтiн жойдасыздық жай ғана әсiрелеу, қиял жемiсi емес, шындық екенiн Құлжан осы бүгiн көрсеттi. Үстi-басы темiр бiр қалмақ жауынгерiн сөйтiп қақ бөлгенде оның еңүлкен нәтижесi жау жасағын бiр адамға кемiткендiгi емес, осы қайратын бiраз қазақ сарбаздарының көрiп қалуы едi. Мiне, ендi олардың да тұлабойларына тасқын судай жiгер құйылды. Олардың да iштерiнде бұйығы жатқан аруақтары оянды.

	Бұл Құлжан батырүшiн екi жеп биге шыққанмен парапар. Апырау, бұл қатардағы сарбаз емес, жүзбасы ғой, өз жүздiгiндегiлерге осылай қайыру бермесе қалай қайыру бермек. Әрi, Құлжан батыр қазақ пен қалмақ арасындағы соғыстың бұл додамен бiтпейтiнiн де жақсы бiледi. Жаңағыдай ерлiк, демек, келер күнге де азық қой.

	Құлжан батырдың бұл жанқиярлығы Ескелдi мен оның маңындағылардың да көзiне түстi. Ал осы мыңдыққа тiкелей басшылық етушi, оның немере ағасы Малтабар өз iнiсiнiң бұл қасаптан тiрi шығатынына мүлдем сенбедi, сосын да осы бастан оған иман тiледi. Құлжан батырдың бұл кезде екi әйелi, бес-алты баласы бар-тұғын, «қайтейiн, менiң балаларыммен бiрге шөптiң тамырын жесе де өлмес, құдай пешенелерiне жазған ғұмырлары болса әкесiз-ақ аяқтанып кетер» деген ой мұның да миынан зуылдап өттi. Малтабар төбенi айнала ұзыннан-ұзаққа созылған, қара шұбар айдаћардай аласұрған шайқасты жағалай кезiп, Құлжан батыр арпалысқан тұстан тез алыстап кеттi. Құлжан батыр туралы жаңағыдай ойласа да оны шайқастың осы бөлiгiндегi өз сүйенiшiндей көрiп, басқа босаңдау буындарды iздеуге көштi. Әрi бiр көзi Ескелдi би жақта едi. Одан ешқандай ишара байқалмағасын бұл тiптен алысыраққа шапты. Мiне, мына бiр бұралаңда өзара кескiлескен қазақ пен қалмақ додасында қуыршақ құдайдыңүкiмi жүрiп тұрғанға ұқсады. Малтабар мен оның оққағарлары қазақ сарбаздарына жiгер беру мақсатында:

	– Аруақ! Аруақ!

	– Бақтияр атам!

	– Қабылан атам!

	– Оқшы ата! Қолда! Қолда! Орақ батыр! Орақ! Табақ! Қолдаңдар! – деп айғайласты. Бұлардың айғайының шынында әсерi болды ма жағдай тепе- теңдiкке қарай ойыстады. Ендi қазақтар қолындағы қылыш, найзалар көбiрек күнге шағылысып, қалмақтардың тазкепешке ұқсаған темiр дулығалары дөңгелек қалқандардың тасасынан көбiрек шалынды. Қылыш, найзалары шабуылдан гөрi қорғаныс құралдарына айналып бара жатқандай.

	Малтабардың тағы бiр iлiктiргенi қазақтардiкiне қарағанда қалмақтардың аттары жарамдырақ секiлдi. «Ия, оларды жау шапқан жоқ, жау бiздi шапты, сосын да бiздiң жанымызбен бiрге малымыз да жұтады, олардың малы жұтаған жоқ, сосын да олар мiнген қылқұйрықтылардың белдерi мен жiлiншiктерi мықтырақ болмай қайтсiн» деген тұжырымды да бiр өткерiп салды. Бұл қазақтар арасындағы ескiлiктi қаңқу, тек Малтабар шайқастың мына буынында соның ақиқатына өз көздерiмен қанықты.

	Өстiп бұл жағалай жүрiп, шайқастыңүш-төрт буынында өз сарбаздарына дем бердi. Ендi бiрiнде өзi де шайқасқа кiруге оңтайланып едi, Ескелдiден бiр сарбаз келдi. Оның айтқаны мынау:

	– Биаға сiзге жағдайға қарасын, егер жағдайы келсе берi бiз жаққа жетсiн, егер оған мұршам жоқ десе келмей-ақ қойсын, дедi. Тек сiздi бiр хабардар етпегi өзiнiң де шайқасқа кiргелi тұрғаны. Соны мұқият ескерт деп маған қадап тапсырды.

	Мұны естiгенде Малтабар шайқасқа кiрмек ойынан тез айныды, Ескелдi жiберген сарбазбен бiрге оққағарларын ертiп, ызғытып бердi. Ескелдiнiң қасында Қабан жырау соның орнын баспаққа томағасыз бүркiттей сай тұр екен. Тiптi шаруашылық жұмыстардағы Тұрлымбет Бекенұлы, Есенбай, Есенғабыл Қожаназар балалары сияқтылардың да бiразы осында. Оларды Қабан жыраудың өз еркiмен ерткенi бiлiнiп тұр. Ал Ескелдi берi бөлiнiңкiрей Малтабар тобын жiтi бақылай тосып алды. Бүкiл жалайыр қолының сардары есептi Ескелдi мен мыңбасы Малтабар арасында сөз көп өрбiген жоқ, тек ұзыннан-ұзақ шұбатылған қанды қасаптың ең бiр қоюлау тұсы қайсысы екенiн бiрге анықтасты. Ақыры, соны көздерiмен белгiлестi де Ескелдi солай қарай саржелiске салды. Сөйтiп, айналасындағы отызшақты оққағарларының ортасында бұл атышулы қазақ биiнiң өз басы шайқасқа кiрдi.

	Мана осы шайқас басталмас бұрын бас сардар Әбiлхайыр, Қанжығалы Бөгенбай, Шақшақ Жәнiбек, Қаракерей Қабанбай, Шапырашты Сатай сынды саңлақтардың ауыздарынан қандай ескертпелер шықты, Ескелдi олардың бiрiн де ұмытқан жоқ, қайта Малтабармен, Қабан жыраумен бiрер мәрте осы ұрыс барысында талқыға салып таүлгердi. Ендi қараса бұл кескiлесу нақтылы бiр ұғымға, немесе екi-үш ауыз сыпаттамаға сыймайтындай мүлдем бөлек ауан алып бара жатты. Осындайдың да болуы мүмкiн екенiн байыптап, Әбiлхайыр «ал ұлы атаның баласы, ендiгi шешiмдi өзiң тап» дедi емес пе? Ия, мұның ендiгi, тапқан бiр шешiмi сол – өз басының ұрысқа кiруi едi.

	Ескелдi кей-кейде өзiмен-өзi оңаша қалғанда ешқандай мақтангөйлiксiз барды бар, жоқты жоқ дейтiн турашылдықпен өз басы туралы iштей толғай келiп, «маған құдай көп қасиет, артықшылық дарытқан, тек солардың iшiндегi ең басымы би, шешен атандырған қасиеттер емес, ең басымы қолбасылық, тiптi одан да зорырағы осындай ұлы шайқастардың бел ортасында ата жаудың жанкештiлерiмен найза айқастыру, жекпе-жектерге шығу, амал жоқ, мына заман түлкi бұлыңына орай алғашқы қасиет, өнерiмдi қара қазақ шөлiркей қарсы алғасын солай қарай көбiрек ауытқып, бой алдырдым ғой» дейтiн. Кейде сондай толғауларүстiнде кеудесiн өкiнiш те қысатын. Ана Құлжан батырдың басындағы халге дәлме-дәл ұшырамаса да бiрер адым жақындап баратын. Бiрақ Ескелдiнiң жаратылысында өзi сирегiрек мойындайтынүшiншi бiр қасиетi болушы едi. Ол мұны кейде оқтау жұтқанға ұқсататын iшiндегi таза темiрден құйылғандай табиғаты бөлек, берiк өзек едi. Бұл өзек ақыл, жiгер, қайрат сындыүш қасиеттiң қосындысынан құралған, анау-мынауға иiлмейтiн, исең сынбайтын, Исфаћан мен Самарқанның хас шеберлерi құрамын ажыратып бере алмастай шынайы асыл дүниенiң мысалындай. Қарабайыр халықтың би, көсем, ел басшысы ретiнде оны көбiрек керексiнiп, қалың ортасына мұны жас кезiнде-ақ жұлып әкетуi, әрине, соның айғағы.

	Бiрақ өмiр дегеннiң мынадай ақтабан шұбырынды заманында әлдеқайда күрделi соғатыны әбден заңды ғой. Мiне, бұл ендi қолына қару алып, қара қожалақ қалың жаудың қан ортасына, найза мен алдаспанның, шоқпар мен iстiк темiрдiң от шығарған додасына ет, сүйектi кеудесiн өз еркiмен сүйрей жөнелдi. Қас қағым уақыт өткен жоқ, бұл қылышын әуеде ойнатты. Айнала адамның ақыл мен көзi жiгiн ажыратпас өлiм мен өмiр арпалысы, жау қайда дейтiн емес, баса-көктеп, жаншып кетуге жанталасқан әне қалың нөпiр, қанша қара қожалақ дегенмен кейбiрiнiң шатыраштанған көздерi, кейбiрiнiң қалың терден дөңгелек шойынға ұқсаған бет-әлпетi, тiптi кейбiрiнiң таңқы танау, кесiк құлақтарына дейiн мұның өткiр көздерiнiң алдында кезектесiп есеп берiп жатқандай жалтылдай өтедi. Ескелдi соның өзiнде де әлуеттi қолдарын қанша көтерiп, сiлтегiсi келгенмен қиып түсер жау мойнын таппайды. Көбiне ауаны кескiлеп, ен далада жалғыз өзi ойран салған ессiз адамның арсы-гүрсiлiгiне ұқсас қимылдарға баратындай. Әне, жау сұлбасы бұған қарай оқтай атылды, оның өзiнен гөрi, әрине, сiлтеген қылышы ұшқыр, сақадай сай Ескелдi оған қарсы сондай ұшқырлықпен қылышын тосып едi, көлденеңнен килiккен басқа бiреу жау қылышын қағып тастады. Шашыраған қып-қызыл ұшқындар осы аласапыранның ортасындағы әлдекiмнiң омырауына таққан алқасына ұқсаған әсер қалдырды. Мiне, сонда ғана бiр түйсiк Ескелдiнiң санасына жеттi. Бұл қанша қарманғанмен жемтiк iлiктiре алмайтын себебi, айналасындағы отызшақты оққағар жауға қарсы шайқасқаннан гөрi осы би аты бар жалайыр қолбасысын содан қорғау жолында жан салуда екен. Мұның бәрi алдын-ала келiсiлген, шын мәнiнде солай болуға тиiс нәрселер ғой, тек ол жағын мына шақта ет қызуымен Ескелдi жадынан шығарып алыпты. Сайып келгенде Ескелдiнiң бүйтiп қанды қасаптың ортасына өз оққағарларымен лап қоюы бүкiл шайқастың өнебойында арпалысқан қазақ жауынгерлерiнiң күшiне қосымша күш ретiнде қосылу емес, оларға жiгер беру мақсатын көздегендiк едi ғой. Мәселенiң қызығына ендi қараңыз, сол түпқазық мақсатты бiле, еске түсiре отырып, Ескелдi оның шырғасын бұзып, қалайда өз басы Жоңғария қонтайшысының жанкештiлерiмен қоян-қолтық араласуға құлшынды. Жоқ, сенiң мақсатың басқада ғой деген түйсiк садақ оғындай тап құлағының түбiнен ызыңдап ұшқанмен оны кәперге алуды ойлмады

	Мiне, бұл ендi жаумен қоян-қолтық арпалысқан жан емес, оған жетуүшiн басқа бiр қоршауды бұзып-жарып өтуi шарт бейтарап халде екенiн түйсiне, күшiне күш, жiгерiне жiгер қоса астындағы атын борбайлатып, алға ұмсынды. Ескелдi мiнген кең айылды арда күрең де иесiнiң мақсатын дәл танып, болат тұяқтарымен жер құйқасын қырши ойып, алға әупiрiмдейдi-ақ, тек кесе көлденеңнен килiккен көп аттардың салқы төс, омырау, күпшек сан сияқтылары тұтасып өскен ормандай мұны бiр орыннан тапжылтпайды. Ескелдi бар жағдайды толық түсiнгенi өз алдына, ендi қалайда осы қоршауды бұзып өтудiң бөгде бiр айласын ойластырды, өйтпесе бұл өзiнiң қалың шайқасқа кiргендегi түп ниетiне жете алмайтынын анық мөлшерледi. Осындай қырқысүстiнде өз оққағарларының қатары сиректеу көрiнген бiр тұсын байқады да солай қарай қатты ақырып жiбердi:

	– Ай! Мына жақты еңсерiп барады ғой! Кәне, соларға болысыңдар!

	Сол кезде оққағарлардың онсыз да сирек қатары шартүзiлдi де олар Ескелдi нұсқаған екiншi жаққа қылыш, шоқпарларын сiлтей ығыса бердi. Мiне, сол шақта Ескелдi өзi тiлеген Жоңғария қонтайшысының жанкештiлерiмен бетпе-бет қалды. «Ал, Ескелдi көктен сұрағаның жерден келдi». Бұл жалайыр биiнiң осындай шақта да өзiне өзi айтыпүлгерген сөздерi. Сонымен қабат, жалайыр биiнiң бойында бөлек қан ойнады. Құдай берген көп қасиеттерiнiң iшiндегi әлгi ата жаумен найзаның ұшы, бiлектiң күшi арқылы бақ сынасуға деген икемдiлiк кенет қанатын жазып жiберген ақ шулан бүркiттей мұны алып ұшты. Өлер жерiн аңдамады деген осындай-ақ болар. Осыдан жетi күн бұрын, бұған ұстаз есептi, әрi қазақ пен қалмаққа бiрдей танымал Қанжығалы Бөгенбайдың алғашқы жекпе-жекке шыққандағы тым ұзаққа созылған айқасы мұның отына бiраз май құймап па едi. Ендi сол от бiржола лапылдап, өзiнiң шырқау шегiне жеткендей.

	Ескелдiге қарсы бес-алты қылыш пен найза қабат сiлтендi десе де болғандай. Бұл арда күреңнiң тiзгiнiн тiсiне iлiктiрдi де екi қолға бiрдей өрiс бердi. Қара темiрден ойып құрастырылған дөңгелек те қалың қалқан мұның сол қолында қорғаныс құралы емес, нағыз қарудың өзiне айналғандай. Себебi, бұған тиген бiрнеше қылыш пен найзаның жүзi майырылғанға ұқсады. Ол жағын Ескелдi өз көзiмен көрген жоқ, тек сол қалқанға тиген соққылардың зiлiнен бiлек тамырларына түскен күштен пайымдады. Ендi бiр мезет жау жанкештiлерi мынау қалқанның қылыш пен найзаға жол бермесiн сезiп, қалқанды және оны ұстаған қолды күрзi, қайың шоқпар сияқты ауыр дүниелiктермен күйретiп түсiрмекке жан салысқаны сезiлдi. Ескелдiнiң оң қолы ауық-ауық қару ауыстырып, өзi он бес жасынан берi меңгерiпүлгерген айла-тәсiлдердiң бiразын кезек-кезегiмен қайта сыннан өткiздi. Жау қанының күнге желкiлдеген қызыл ала шүберектей шұбатылғанын өз көзiмен тамашалады. «Апырау, қалмақтың қаны да қазақтың қанынан айырғысыз екен-ау» деген сияқты өмiрiнде түк көрмеген жас баланың таңырқауындай бiр түйсiк көкiрегiн инедей шаншыды. Әне, бұл сiлтеген алдаспан мойын тамырлары күдiрейген арсақай, тазкепешке ұқсаған жатаған дулығалы бiр қалмаққа құлақ-шекеден тиiп, қақ айырды. Аспанға шашыраған қан түйiршiктерiнiң күнге шағылысқанын Ескелдi көрiпүлгердi. Бiрер тамшы өз бетiне де тиiп, тырс еткiздi, арда күреңнiң жалына да шашырап, қызыл жолақ iз қалдырды.

	Ескелдi өз төбесiнен төнген жарқ-жұрқ ажал бейнесiнiң тарам- тарамдарын көзбен шала тұра өзгесi жөнiнде де асқан байқампаздық танытты. Бұған бiр жайдан өзiнiң осы майданнан аман шығарына сенiмдiлiк те септiк еткендей. Мана осы додаға кiрер қарсаңда қашан да жолбасшы есептi киесi – ақ бурасы ағараңдап, осылай қарай зу етiп, сiңiп жоғалғанын бұл ұмытқан жоқ. Ия, жойдасыз күш, бөлек жаратылыс иесi осындай кескiлесуүстiнде жау қанын шашып қана қоймай өз басын да қорғауға қабiлетiнiң жететiнiне күмәнi жоқ. Бiрақ бұл күмәнсiздiк жайбарақаттыққа ұштасқан сезiм емес, керiсiнше найзағайша атылған ұшқыр қимылдыүстемелеттiрген iшкi ағым, жiтi назар , қырағылық сияқтылар едi.

	Ескелдi осылай ешбiр оққағарсыз қалың жаудың ортасында жалғыз аласұрды. Ұрыс барысын сырттан бақылаған Малтабар мұны көрген бетте сол маңға ойқастай жетiп, оққағарларға айғай салып, бұйрық бердi. Кейбiр оққағарлардың аттарын атап, көзге шұқығандай саңқылдады. Ұзыннан-ұзақ созылған айқастың басқа бiр буынында әлi де аттан құламай жаумен салғыласып жатқан өзiнiң немере iнiсi Құлжан батырға да бүйтiп бүйрегi бұрған жоқ едi. Малтабар кеңiрдегi жыртылғанша аттандап:

	– Бидi қоршаңдар! Бидi қорғаңдар! Би оңаша, жеке дара қалды! – дегендi бiрнеше мәрте қайталай жеткiздi. Әрине, оққағарлар осы шайқастағы қолбасы Малтабардың бұйрығын бiрден-ақ естiдi. Тек олай бара қоятын даңғыл жол кәне? Бiрақ бәрiбiр олар солай қарай жылжи соғысуға пейiл бердi. Ескелдi жай адам емес, атақты би, бүкiл жалайыр мен оған қоңсылас елдiң көсемi, бөлек қасиетi бар жан, осы жағын жақсы сiңiрген оққағарлар өздерiнiң сол Ескелдiден бүйтiп жырақтап кеткенiн өз бастарыүшiнүлкен күнә санап, жазатайым өздерi өлiм құшып жатса оны сол епетейсiздiгiүшiн құдайдың жiберген зауалы деп қабылдауға дайын. Сосын да олар бiрте-бiрте сол бағытта жылжып, сүт пiсiрiмдей уақытта оны қайта қоршауға алыпүлгердi. Тек Малтабардың айғайы Алайғыр атты мекендегi осы төбенiң бергi құлама еңiсiнде қаз-қатар тұрып, шайқасты бақылаған қалмақ қолбасыларының да құлағына жеттi, әрi оның айғайынан соң қазақ сарбаздарының iшiнде орын алған белгiлi бiр бағыты бар ағын олардың да көздерiне шалынды. Демек мұның бәрi тегiн емес екенiн олар да өз саналары арқылы анық түйдi. Сосын да Сары-Манжы төңiрегiндегi екi-үш кiшi қолбасы ұзыннан-ұзақ шұбатылған шайқастың екi-үш буынындағыларды осылай қарай ойысуға шақырды. Бұл да көздi ашып-жұмғанша орындала қоятын бұйрық емес, бiрте-бiрте, кейде артығырақ шығынмен жүзеге асатын жәйт. Солай болды да. Тағы бiр сүт пiсiрiм уақытта Ескелдi арпалысқан тұсүлкен түйдекке айналды. Манағы ұзыннан-ұзақ шұбатылған қырқыс бiрнеше жерiненүзiлiп, адам баласы ажыратып болмас нағызүлкен дауылды теңiзге ұласты. Ендi қайтсiн, қалмақ жауынгерлерi өз қолбасыларының нұсқауымен Ескелдi төңiрегiн қоршауға алды. Егер олар осы тұста айқын жеңiске жетсе өзгесiнiң жарасы жеңiл боларын дәл байқаған. Неше соғыстың көрiгiңде шыңдалған қалмақ нояндарының iшiндегi ақылды бастар бұл жолы нағыз әккiлiк танытты.

	Қалмақ қолбасылары көргендi қазақ қолбасылары көрмей ме?

	Малтабардың қасына Қабан жырау шауып келдi:

	– Малтабар! Ескелдi би қалың доданың ортасында қалды ғой! – деп дарылдады.

	– Ендi қайтемiн? Өзiм де көрiп тұрмын! – деп, қолбасы Малтабар зар илей жауап қайырды. Бұл солай сөйлесе де басын шағып, тосын айла-амал iздестiрiп тұр екен. Онысын дереу тапты да. Өз қасындағы жиырма шақты оққағарды екi топқа бөлiп, мына ортадағылардан ажыраған екi қанаттағыларға қарай дереу ұшырды. Олар жеткен бойда өңештерiн керiп, ендi жасыратын ештеме жоқ, анау ортадағы майданның iшiнде Ескелдi бидiң қалғанын, дереу солай қарай барып, бидi аман алып шығу керектiгiн жеткiздi. Шаң-шұң еткен қару дыбыстары мен аћылаған-ућiлеген адам дыбыстары айналаны азан-қазан етiп, бұл оққағарлардың сөздерi қазақ жауынгерлерiнiң құлақтарына бiрден жеткен жоқ. Тек Малтабар оққағарлары зеңгiр көктi шатынатып түсiрердей айғайласып,үстi-үстiне Ескелдi би есiмiн жаңғырта бергесiн ғана сана-сезiмдерi оянған жас балаларша сол оққағарлардың сөздерiне бiршама ынта қоя бастады. Ендi бұлар да сол ортаға қарай жылжи соғысты. Тiптi кейбiрi қаша соғысқанға да ұқсады. Бiр ғажабы, сөйте тұра Ескелдi би есiмi құлағына тигендер жаумен салғыласуда бiршамаүстемдiк алғанға да ұқсады.

	Сөйтiп, екi қанағаттағылардың жарым-жартысы жылжи-жылжи ортадағыүлкен додаға қосылды. Бұл ендi нағыз алапат майданға айналды. Малтабар бұл майданды айнала шауып, Ескелдi бидiң ортада қалғанын үстi-үстiне өзi де жариялап, қарт бурадай қылшылдады. Қалмақ жауынгерлерi де тас керең емес, осы қанды қасаптың iшiнде қайтсе де қазақтың ең бiр дөкей нояны, бегi, батыры қалғанын олар да жақсы ұғынысты. Қазақ жауынгерлерiнiң жүйке тамырына бұл жағдайдың өте жайсыз тиетiнiн қалмақтың ең бiр миғұлаларына дейiн дұрыс пайымдады. Егер бұлардың бiрi қазақтардың сол бiр ерекше қадiрмендi ноянын, бегiн, батырын өз қолымен шауып түсiрсе бiр басына жетерлiк абырой-атақ пен құл-құтан аспаннан жауған ақша қардай табанда төбесiнен сауылдар едi. Мына кескiлестiң қалмақтар пайдасына қарай бетбұрыс жасайтыны өз алдына.

	Малтабар батыр қатты сасқалақтады. Қасындағы Қабан жырау, Есенбай, Есенғабыл, Тұрлымбетке қарағыштап, ақыл сұрағанға ұқсас бiр оқыс назармен олардың бет-әлпеттерiн осып түстi. Қабан жырау да дегбiрсiздiкке ұшырап, ана қарсы беттегi төбенiң басына жаутаңдай бердi. Ол мына доданың сыртынан қалмақтар қосымша күштi жауып жiбере ме деп қауiптенген. Ол күдiгiн Малтабарға да жеткiздi:

	– Апырай, абай болайық! Бiз қоршадық, олар бiздi сыртымыздан тағы қоршауға алып жүрмесiн! Сiбiр жұрты мен шүршiттiң өнерiн қабат меңгерген бұл атаңа нағiлеттерге не деп болады?!

	– Ондай күнге сақадай сай тұрыңыз деп, Тәттiбай мергенге тапсырып едiм!

	– Жоқ, Малтабар, жалғыз Тәттiбаймен iс бiтпес. Көп болса оның мергендерi қас пен көздiң арасында жүзшақтысын сұлатар. Ал анау төбенiң тасасында шынжырлы төбеттей қаншасының дайын тұрғанын қайдан бiлесiң?

	Қабан жыраудың күдiгi Малтабардың көңлiне қонды. Ол бiр сарбазды Тәттiбайға осындай қауiп жағдайын қайта ескертуге ұшырды. Екiншi сарбазды әлгi мыңға толмайтын, басы-қасында күшiк Жолбарыс би қалған екiншi қосынға жөнелттi. Оларға жолдаған сәлемi де сол баяғысы. Үшiншi сарбазды Әбiлхайыр мен Саурыққа жөнелтiп, оған солүлкен сардарларға өздерiнiң тағы бiр қоршауға алыну қаупi барын ескертудi, әрi Ескелдi бидiң шайқастың қан ортасында екенiн, аман-сау ма, ол жөнiнде өздерiнiң хабарсыздығын жеткiзудi тапсырды. Бұл бiр жайдан дұрыс шешiм едi, анау- мынау жағдайда Әбiлхайыр мен Саурықтың өз тараптарынан тиiстi әрекет ұйымдастыруыүшiн де ойтүрткiге жарайды ғой.

	Мұның бәрi солай, тек Малтабар Ескелдi би жөнiнде тiптен қатты қапаланды. Бұл қайтсе де би аттан құлады деп шамалады. Ал шындығында Ескелдi аттан құлаған жоқ едi. Манағы оққағарларының бес-алтауы саптан шыққанмен саулары бидiң айналасында қайта шеңбер жасапүлгердi.

	Нағыз ерлiктiң көкесiн көрсеткен осылар. Бидi қорғауды құдай iсiне балаған олар шетiнен қаћарман шығып, iште бұйығы жатқан қайрат пен жiгердi сарқа жұмсады. Мұның өзгелерге де себi тидi. Олардың да қайрат пен жiгерi еселеп артты. Ажал атты пәлекет бұлардың түрiн көрiп, өзiүркiп қашқандай. Жазатайым ерүстiнен ауғандар атыныңүзеңгiсiне қайта жармасып, әрi қолдарынан қаруларын шығармауға жан салды. Бiрауық төбеден төнген жау найзасы, не айбалтасы сабалақтап ұшып жүрген жабайы құстың қанатындай тым бейкүнә дүниелiкке де ұқсады.

	Ал, ұрысүстiнде екi жақтың да жауынгерлерi ненi байқап, ненi таңсық етпедi дейсiң. Мысалы, шақ-шұқ еткен қылыштардың дыбысы өмiрiнде сан соғысты бастан өткерген сартiстiлердiң құлағына да бұл жолы тосын естiлгендей. Ол темiр мен темiрдiң қаржасқаны емес, әлдебiр ажары бөлек екi дүниелiктiң тоғысқаны, өнер жарыстырғаны секiлдi оқшау бiр құбылысты миға қондырады. Бұл жерде «өнер» деген басы артық сөзге жатпайды. Себебi, қазақтардың қолындағы қылыштың темiрi жер бетiнiң қай қиырында құйылды екен, әрi ол қай шебердiң қолымен соғылды екен? Бiр қиырдан ғана әкелiнiп, бiр шебердiң ғана қолымен әспеттелдi деуге келмейдi. Бұл тұрғыдан алғанда дұшпандардың қолдарындағы алмас семсерлер де мүлдем табиғаты бөлек, екiншi бiр қиырлардағы жансызға жан бiтiрген буынсыз саусақтардың туындылары. Демек, олар да әрқилы өнерпаздың кеудесiндегi ерекше оттың маздап жануы арқасында дүниеге келгендер. Бұл өнер емей немене? Тек бұл жердегi гәп басқада. Адамның өзi жасаған, адам болғанда солардың iшiндегi құдай ерекше ықыласпен жаратқандарының қолынан туған ғажайып бұйымдар сол адам заттының игiлiгiне қызмет етудiң орнына бiр-бiрiнiң мойнын қиып, қара жердi бiр-бiрiнiң қанымен суаруға бағытталыпты. Жай бағытталып қоймай, бiр-бiрiнiң төбелерiнде жасындай ойнап, жарқылдап, асыр салуда.

	Осындай шақ-шұқта садақ оғының ызыңдап ұшқаны да керемет екен. Шындығында ол естiлмей кетуi керек қой, жоқ, керiсiнше көп әуендi, әртүрлi музыкалық аспаптыңүн тоғыстыруыүстiнде басқалардан бөле-жарыла сызылатын сыбызғыша белгi бередi. Мысалы, ердiң алдыңғы қасына сарт етiп қадалған сұр жебе бал арасындай ызыңдап тұрып алғанда төбесiнен төнген айбалтаны керi жасқаған сарбаз сол ызыңға құлақ тосыпүлгередi. Мiне, қолма-қол айқастың осындай қырларын сондай айқасқа кiрiп шыққандар ғана бiлсе керек-тi.

	Шайқастың кейбiр тұсында қазақ пен қалмақ жанкештiлерi бiр-бiрiн шұқып жеп жатқан алба-жұлба жабайы құстарға да ұқсап кетедi. Аттан құлағандар бiр қолыүзеңгiде, екiншi қолымен айбалта, не найзасын сермеп бас қорғайды, не қарсыласының қолын, не аяғын жаралап, саптан шығаруға күш салады. Өзi жаралы болғанменүзеңгiден айрылмай, оны сүйенiш етiп, қасық қаны қалғанша тырбанып бағуға бет алғандар да бiршама.

	Ал аттан да, оныңүзеңгiсiнен де айрылғандар жаяу шайқасқа көшедi. Тек қазақ та, қалмақ та жаяу шайқасқа аса көндiктi емес, әрi жан-жағындағы аттылардың қақпақылы бұларға пәлендей кең өрiс бере қоймайды. Сосын да өзара қаруларын ойдағыдай сермей алмай оларынан тез айрылып тынады. Мiне, сол шақта олар бiр-бiрiне қол салысып, тiс салысып шайқасады, алысып, жұлысады. Тұлым, сақал сияқтылар қолға iлiнiп, әрi бiр-бiрiн шайнап жеуге талпыныс жасайды. Айғай-ұйғай өз алдына, осындай күресүстiнде бiр-бiрiнiң алған тынысының өзi құлақ жарардай естiледi. Ал ендi осындай жағдайда айғай-ұйғайдың, аћылаған-үћiлеген дауыстардың әуселесiн мөлшерлеп көр.



	Соғыстың ендiгi барысы қазақ қолбасыларының да, қалмақ қолбасыларының еркiнен, бақылауынан шығып, одан мүлдем тысқары, қазандай қайнаған бөгде астаң-кестеңге ұқсады. Екi шептен екi жақтың қолбасылары қолдарын ербеңдетiп, өңештерiн кергенмен оларды көрiп, естiп жатқан ешкiм жоқ, әркiм өз бетiнше алас-күлес қимылдап, әрi бас қорғап, әрi жау түсiрудiң қарбаласын бастан кешiруде. Ал қазақ қолбасысы Малтабардың басына түскен күш сәт сайын еселеп артты. Бiрiншiден, мұндай шайқастар бие сауымындай ғана уақытқа сзылып, сосын екi жақтан керней тартылып, соғысты тоқтатуға бұйрық берiлушi едi, сөйтiп екi айрылысушы едi. Қазiр ол кернейлердiңүнi естiлер емес. Мына ойранның басталғанына бие сауымынан да асып барады, бұл жолы жағаласушы екi жақ бiр-бiрiн талап жеп тауыспай тоқтамаймыз деп уағдаласқандай-ақ алыс-жұлыстыүдете түстi. Екiншiден, Ескелдi би қайда, егер ол кiсi бiр жамандыққа ұшыраса бүкiл жалайырдың қабырғасы сөгiлер қасiретке айналады, әрi тап осы науқанға қолбасылық еткен Малтабарда елге қарар бет қалмайды. Үшiншiден, өзiнiң немере iнiсi Құлжаннан бұл бiржола күдерүздi. Егер тiрi болса манағы қарқынымен мұның көзiне мына доданың ортасынан бiр шалынар едi ғой. Екi қанаттаүзiлiп қалған екi топ өз беттерiнше олар да әлi соғысып жатыр, бәлкiм, солардың бiрiнде ме? Әй, қайдам, Құлжан батырдың мана алғаш ұрысқа кiргендегi қарқыны оны тiрi шығатын адамға мүлдем ұқсатпайтын.

	Аталмыш соғыстың жалпы нобайы ортадаүлкен майдан, алыста бөлiнiп қалған екi кiшкентай майдан деп, кесiп-пiшiп сыпаттауға да келмейдi. Ортақ қазаннан ажырап, бiр-бiрiн қуып кеткен ұсақ шашырандылар да алыстан қараң-құраң етедi. Олардың кейбiр тiптi шағындаулары айдалада бiр-бiрiн қуып ойнап жүрген қыз бен жiгiтке де ұқсап кетедi.

	Малтабар ол жаққа да әлсiн-әлсiн алақтап, көбiне Ескелдi би кiрген ортадағы негiзгi ойранға зер салады. Бұл кезек күттiрмес бiр мiндет ретiнде Ескелдi бидi додадан шығарып алуды санады. Ал басқасына мұның ықпалы жоқ, ол шындықты көктегi құдай ғана емес, бұларды алыстан көз нысанасына алғанүлкен сардарларға дейiн таныды. Ал Ескелдi бидi егер аман болса құтқарып әкетудiң амалы қайсы! Малтабардың аз-кем бас шағып тапқаны шайқастан шеткерiлеу тұстарда ата жаумен алыс-жұлысүстiндегi бес-алты жауынгерге айғайлай «ортаға дендей енiп, Ескелiдiнiң оққағарларына бидi тез берi алып шықсын деген менiң сөзiмдi жеткiз» деу едi. Малтабар сөйттi де. Байқайды, бұл әмiрiнiң бiршама әсерi болғандай. Жан берiп, жан алысқан сәтте де қазақ жiгiттерi Ескелдi би есiмiн қадiр тұтудан жаңылмаған екен. Бәрiнiң бiрдей ыңғайы келмесе де екi-үшеуi өз қарсыластарымен қаша соғысқанға ұқсап, шегiншектей ақыры олардан құтылып, қалыңның iшiне дендей енiп қараүздiрдi. Малтабардың бұл шақта тұлабойы тебiрендi, тiптi көзiне жасүйiрiлетiнге ұқсады. «Ия, дұрыстап бағыттай бiлсең қазақ жiгiттерiнiң iшiнде ұйқтап жатқан қаћармандықтың сан көкесi оянады» деген сияқты соңғы кезде әлденеше қайталанған тұжырым мұның кеудесiне қайта айналып соқты. Әлгi «қазақтар руаралық соғысқа ғана керемет, өзге ұлттардың басқыншыларымен бетпе-бет келгенде түкке жарамайды» делiнетiн сыңарезулiк мұның көз алдында тасқа тиген әйнектей быт-шыт болды. Бiрақ бұның бәрi Малтабарға жұбанышқа жарамады.

	«Егер мына ұрыста жеңiлiс тапсақ оның бар кiнәсi менiң мойныма артылады-ау» деген мағнадағыүзiк ойлар да көкiрек сүйегiне жау садағының жебесiндей сарт етiп қадалды. Жай қадалып қоймай бал арасының ызыңындайүнi де құлағына шалынды, бiлем. Не керек, әйтеуiр бұл да қарап қалған жоқ, шайқас алаңын айнала шауып:

	– Бақтияр атам! Аруақ! Аруақ! Орақ баба! – деп, аруақтардың ныспыларын жаңғыртып, дамылсыз айғайлады. Арт жаққа да бұрылып, ұлы хан, ұлы билер, бас сардар, басқа да күллi қазақ атаулының ығай-сығайлары ұйысқан, әрi күшiк Жолбарыс би қарамағындағы шағын әскер тобы қалған қиырға, одан берiдегi Тәттiбай мергендерi шоғырланған тұсқа ауық-ауық көз тастайды. Ұрыстың мына барысында, әрi қалмақтар тарапынан ешбiр тосын әрекет байқалмаған шақта тың күштердi iске қосу нағыз ессiздiк екенiн Малтабар шамалады-ақ. Қалайда, алланың жазғанына көнiп, бұл шайқастың осы қарқынмен ақырына жетуiн қалаған түрi бар. Арт жаққа жалтақтайтыны мұның еркiнен тыс қосымша ақыл-кеңес, тiптi көмек келiп қала ма деп, елегiзетiнi сияқты.

	Кенет шақ-шұқ доданың қалың ортасынан бөлек бiр желпiнiс, құйын байқалғандай әлдене алабөтен дүрк-дүрк еттi. Ол тұста айбалта, найза сияқты қарулардың жүзi мен ұшы өзгелерден биiгiректе жарқылдап, бұрқ етiп көтерiлген теңiз толқынынша Малтабардың көздерiне ерекше шалынды. Байқайды, ол көбiктi толқын берi, осы Малтабарға қарай жылжып келе жатқанға ұқсады. Жай ұқсаған емес,шынында солай. Кенет, осы арпалыстыңүстiнде бiрiншi рет Малтабардың iш қуысында құдай мен аруаққа деген разылық сезiмi оянды. Шоқпарын көкте ойнатып, шегiне соғысқан Ескелдi мұның көзiне оттай басылды. Ия, би дiн аман, тiптi алғашқы беттегi қайратынан да қайтпаған, қалқан мен шоқпарды қабат қойқаңдатып, ешкiмге дес бермес түрi бiрден мен мұндалады.

	Қашан да жақсылық та, жамандық та жалғыздап емес, қосарласа жүретiнi бар ғой. Осы жолы да солай. Малтабардың назарына iлiккен екiншi бiр жақсылық – Ескелдiнiң өз басы берi шегiне соғысып, бас қорғағандай көрiнгенмен ортада ол қалдырған доданың иiрiмiнде басқа бағыттағы ағын байқалды. Алдамшы құбылыс па деп, қолбасы Малтабар көздерiн уқалап, жалма-жан қайта қарағанда ол тiптен қолмен қойғандай айқын көрiнiске айналды. Қалмақтар шеттерiнен керi ысырылып барады. Қазақтар олардың соңдарынан қуа соғысуға ыңғай бергендей. Осы шақта Малтабардың күндей күркiреген даусы бәрiн одан әрмен дүрлiктiрдi:

	– Қалмақтар қашты! Қалмақтар қашты! Алға! Алға! Қалмақтар қашты!

	Құдай, аруақ қол ұшын бердi! Алға! Алға!

	Қалмақтар расында қашты ма, ол жағына әзiрге толық сенiмi болмаса да өтiрiктi шындай етпектей бұл құдай берген көмекейiне барынша күш түсiрiп, жау қуған сарбаздардың соңынан өзi қоса шапқандай атүстiнде қарғаша далақтады. Ия, Малтабардың көргенi мұның қиялындағы құбылыс емес едi. Қалмақтар шынында жаппай қаша соғысуға көштi. Ескелдiнiң шайқастың қан базарында болуы, әрi бидi аман алып шығу жолындағы оққағарлардың, басқалардың өлермендiгi өз нәтижесiн бергендей.

	Бұл кезде жалғыз Малтабар емес, оның қасындағы өз оққағарлары да шайқас сыпатындағы оң нышанды бажайлап, бұлар да андыздап ұрандап кеп бердi. Кейбiрiнiң дауыстары Малтабардiкiнен де асып түстi:

	– Жау қашты! Жау қашты!

	– Жау қашты!

	– Аруақ! Аруақ! Бақтияр ата!

	Мұның бәрi қазақтарды желiктiрсе қалмақтарды одан әрiүркiттi. Жау қашқанның көкесi ендi айқындалды. Малтабар Ескелдiге бiр рет ат басын тiредi де шайқас жаққа қайта жалт бердi. Ескелдiнiң бiр түгi де қисаймаған, тек бетiңде аздаған қан iздерi бар, ол өз қаны ма, жоқ, жаудан шашыраған ба, ол жағын ашып-айыруға мұрша қайда? Малтабар өз оққағарларын ертiп, ендi әжептеуiр жер ұта шапты. Қалмақтар жаңа өздерi түскен төбеге тура беттеген жоқ, екi жарыла ол төбенi айнала қашты. Мұның да қазақтарүшiн қосымша ырзығы бар едi. Себебi, бұл көрiнiс екi қанаттағы шашырандылардың көздерiне де шалынды. Ендi ондағы қалмақтар да жаппай бас сауғалауға көштi. Бiрi қашса бәрi қашатын қалмақ әскерiндегi ескiден жалғасқан бiр әлсiздiк бұл жолы да сыр бердi. Жоңғария жерiндегi швед әскери мамандары қалмақ жауынгерлерiнiң осындай әлсiздiктен құтылуы шарт деп, ондағыүлкен-кiшi қолбасылардың құлақтарын қанша қажағанмен әзiрге ондайлыққа қол жеткiзiлмептi.

	Жау қашып, қазақтар олардың соңынан қуып кеткенмен Малтабар шоғыры өзге бiр ойқы-шойқыға жолыққандай аттары сүрiнiп-қабынды. Тiптi жаман сүрiнiп-қабынды. Аттарының тiрсектерiн су астындағы тас соққандай мүлдем жүрiс өндiруге жоқ. Бұл не? Көзi қарауытқан Малтабардың алғашқыда оның не екенiн ажыратуға да шамасы жетпедi. Тек бара-бара түсiндi. Ия, бұл не? Бұл ұрыс орнында айқасқан өлiктер мен жаралылардыңүйме-жүймесi едi. «Е, мәселенiң мына жағы да бар екен ғой» дегендей Малтабар өзге бiр жай жөнiнде көзi ашылғандай атының тiзгiнiн тартып, бiр сәт есеңгiреген сүлесоқтыққа ұшырады. Тек жаралылардың бәрi бiрдей iске алғысыз күйде емес екен, аяқ-қолдарын ат тұяғы жаншыған халден арылғасын, бiразы орындарынан көтерiлiп, тәлтiректеп берi қарай iлбiдi.

	Жалайыр қолы қалмақтарды аса көп желкелеп, соңына түскен жоқ, төбе айналып қуды да жеткен жерлерiнде бекiндi. Оларға көп ұзамай Ескелдi, Малтабар шоғыры да кеп қосылды. Тiптi Қабан жырау, Тәттiбай мерген, күшiк Жолбарыс би, Тұрлымбет, Есенбай, Есенғабыл да осылардың қасында. Қуаныштан жүректерi жарылғандай олар анау-мынауды ұмытып, берi далбақтай қайтсе де мына алдыңғы шептiң iшiнен табылуға асыққандай. Тым ұзаққа созылған шайқастан, әрi мына соңғы қалмақтарды қууүстiнде қазақ жауынгерлерi қаншама өкпелерi күйiп, дамыққанмен де әлi де кеуделерiн тiк ұстауға жарап, аттарынан түспей өз қолбасыларын айналсоқтап жүрiп алды. Шығын да бар. Жауды аса күйрете жеңбегенмен де мына төбенiң осы шығыс бетiн осылар басып алды. Мұндайда қуған мен қашқанның екпiнi бет қаратпас қатты болатынын ескерген Сары-Манжы айналасы өз жауынгерлерiнiң кейiн серпiлгенiн көргенде-ақ қару-жарақ, басқа да дүние- мүлкiн көтерiп ары сырғып кеттi.





ОН ҮШIНШI ТАРАУ


	Жалайырлардан кейiн Қара Тiлеуке бастаған сiргелiлер мыңдығы сынға түстi. Олар да жеңiске жеттi. Бiрақ бұлардiкi пәлендей алып-жұлып әкеткенүлкен жеңiс емес, оның түр-тұрпатын Әбiлхайыр дулыға маңдайшасынан төмендегi сұрғылт та сұсты көздерi арқылы анық бажайлады-ақ. Түлкi тұмсықты, сәл ұзарған, жинақы сақал-мұртты бет-әлпетi де сол сұсты көздердiң байқағанын қуаттап, құнжың қаққандай. Тек аузынан бу бұрқырағандай саңқылдағанда сөздерiнiң ажары мүлдем бөгде қиырдан атой бергенге ұқсады:

	– Қарға адымдасақ та алға жылжыдық. Жау сауырына жанын шыжғырта аз-кем найза бойлаттық. Қалмақтардың қайтсе де бiрер тамыры қиылды. Тұлабойларынан әл кетуiне де көп қалған жоқ! Құдай қаласа ондай атты күн де көп ұзамай қарасын шалдырар! Құдай осы пәрменiмiзден айырмасын! Тек құдайға қалай сенсек өзiмiзге де солай сенейiк! Табаны жаудан таймаған нағыз ғазел, негiзi асыл қазақ жауынгерлерiн қалмаққа қарсы жұмылдыра бiлейiк! Жалғыз ол емес! Қалмақ деген зұлым жау, бiздiң қылышымызға тас шаптырып, өздерi маңдайымыздан доп атып жүрмесiн! Айлалы түлкi азулы арыстанға да құм қаптырады! – деп қатаң ескерту жасады. Әбiлхайыр бұл сөздердi атүстiнде тұрып айтқан. Өз сөздерiнен өзi де қозданды ма қолындағы елiк сапты қамшысын екi бүктей ауада сiлкiледi. Сол қамшысының сабына бастырылған тана түймедей бiрнеше алтыны күн көзiнен сәулеленiп, жарқ-жұрқ еттi.

	Бұл кезде бас сардардың айналасы бұрынғы иiн тiрескенүлкен-кiшi қолбасылар, оққағарлардың сыртында Бұқар жырау Қалқаманұлы, Ақтамбердi жырау Сарыұлы, Үмбетей жырау Тiлеуұлы, Тәтiқара ақын сияқты сөз дүлдүлдерiмен толыққан. Бұқар жырау о бастан осында, ал мына соңғылардың бұл дүрмекке қашан қосылғанын көп ешкiм бiле бермейдi. Бұлардың iшiндегi еңүлкенi Ақтамбердi едi, шамамен елудiң мол iшiндегi адам, ал Бұқар отыздың о жақ, бұ жағында десек, Үмбетей мен Тәтiқара қылшылдаған жастар. Сосын да соңғы екеуiнiң көбiне Ақтамбердi мен Бұқардың тасасынан көздерi жылтырайды.

	Әбiлхайыр аузынан ұшқан «қалмақтар маңдайымыздан доп атпасын» деген тiркес қазақтардың түн ұйқысын бұзатын көп пәлекеттiң жиынтығындай. Бас сардар шоғырына кеп қосылған ұлы хан Болат та, ұлы билер де оның ескертпесiн жамырай қуаттасты.

	– Әттең! Әттең дүние-ай! – деп, Әбiлхайыр зығырданы қайнай қайта ақтарылды: – Бiздiң дымымызды құртқан, жаудың тобын көбейтiп төбе көрсеткендей анау ұйлығысқан кедiр-бұдырлар ғой. Қалмақтар керi шегiнген сайын сол кедiр-бұдырдыңүстiн басып өтедi де жер жағдайына бiзден бұрын бейiмделедi. Ал бiз қараңғыда қарманғандаймыз. Қай тұстан соққы тиедi деп алаңдайтынымыз бар.

	Бас сардар сөйтiп, ата жаудың от қаруынан сескенген сыңайын қайта бiлдiрдi. Ұлы хан тобындағылар да оған барынша пейiл бердi.

	Сiргелiлерден кейiн Ұлы жүздiң ошақты атасына жататындардың мыңдығы сайланып едi, тек қалмақ жағыүн-түнсiздiк танытты. Бұл кiшi бесiннiң шағы, сiрә, бүгiнше тыныстайық деген ишарасына ұқсайды. Жаудың ыңғайына жығыла беру де жөн емес, оның бұл ишарасын қабылдаймыз ба, жоқ па деген мәселенi қазақтар тез шештi. «Жақсы, қабылдайық».

	Тағы бiр түн өтiп, тағы бiр таң атты. Бұл екi күндiк жекпе-жектi қоса есептегенде жалпы осы шайқастың сегiзiншi күнi. Күн арқан бойы көтерiлгенде бас сардар Әбiлхайырға тұс-тұстан хабаршылар жеттi. Бұл кеше текке тынышсызданбаған екен. Қалмақтар бұл сегiзiншi күнi бүкiл әскерiн жер жүзi ашылар-ашылмастан тiк көтерiптi. Әдеттегiдей, қазақтарға қарсы бiр мыңдықты ғана жұмсап қойып, соның қызығына көз тойдырып, уақыт оздыратынүрдiстi тәрiк еткендей. Сiрә, бұл швед мамандары ұсыныстарыныңүстем шыққанының белгiсi. Бұған дейiнгi шегiнiстер Сары- Манжыны солардың ақыл-кеңесiне құлақ асуға мәжбүр еткендей.

	Бiрiншi хабар түстiктегi Кiшi жүз сардары Тайлақ батырдан едi. Таң атар-атпаста екi бiрдей зеңбiрек оларды ұйқыдан оятыпты. Жекпе-жек, мыңдықтар текетiресi сияқтыларға көздерiүйренiп қалған оларға бұл нағыз ақыр заманның ыстық демiндей төнiптi. Тез кейiн серпiле қашып, әрi әскердi шашырата ұстап, соңдарынан қуған ешкiмдi көрмегесiн қайта ес жиып, жауға қарсы майдан ашуға бет бұрыпты. Хабаршының әкелгенi осы ғана. Бұл шақта Ұлы жүз қолы ортада да, Орта жүз қолы сәл терiскейге ығысқан. Ендi Қаракерей Қабандайдан да осыған ұқсас ақпарат келдi. Бұларды да зеңбiрек дүрсiлi аяқтарынан тiк тұрғызыпты. Бұлар да кейiн серпiлiп, ес жиғанда өздерiне екi-үш тараптан жылжыған қалмақ қосындарын көредi. Ендi соларға қарсы өз күштерiн iрiктеуүстiнде бұл да Әбiлхайырға қарай өз ертөлесiн ұшырыпты. Орта жүз, Кiшi жүз қосындарынан жеткен бар хабар осы ғана. Тек оны осы әлетте Ұлы жүз қосындарын қасқа маңдайдан ұрған бiрнеше түмен қалмақтар әрекетi толықтырды. Әбiлхайыр ата жаудың бүгiнгi қарбаласын ендi ғана ұқты.

	Бүкiл қазақ жасағын екi шептен бүрiп, бiр шұқанақта тоғыстырсақ, сосын от қаруды солай қаратып сөйлетсек қазақтар қайтсе де өмiрден баз кешедi, оларды меңдегенүрей мен қорқыныш қалмақтардың одақтасына айналады деп есептеген.

	Осы тұрыста Әбiлхайыр тез шешiм қабылдап, өз маңындағылардыүш топқа бөлдi. Алғашқы топ – Төле би бастаған Ұлы жүз марғасқалары осында, Саурықтың қасында қалады, ал Шақшақ Жәнiбек бастаған орта жүздiк би, батырлар тез Қаракерей Қабанбай батырға жетiп, соның ақылшыларына айналады, алүшiншi топты, жанарыстықтарды өзi бастап, Кiшi жүз шерiктерiне жылжиды. Ақын-жыршылар да солай. Өз қалаулары, өз шыққан тектерiне орайүш жүздiң жасақтарына бөлiне тарайды.

	Бұған қоса Әбiлхайырдың бiр таптап айтқаны – осы бүгiндiкте алла жазса Әбiлхайырдың өз басы оққағарларының ортасында шайқасқа кiредi. Мұны бүкiл қазақ жауынгерлерi осы бүгiннiң өзiнде естуге тиiс. Ия, бұл да өз қандастарының рухын көтерудiң бiр амалы деп ойлаған. «Жазатайым мен саптан шықсамүш жүздiң бас сардары Қанжығалы Бөгенбай батыр, одан қалса Шақшақ Жәнiбек, одан қалса Қаракерей Қабанбай, ал олардан да артылса одан арғыда Саурық, Наурызбай, Өтеген, Есет, Тайлақ, Саңырық, Хангелдiлер бұл мансапты өздерi бөлiсе жатар» деп, сол кездегi әйгiлi батырларды мұрындарынан тiзiп бiр атап тастады. Ал ұлы хан Болаттың қасында Жолбарыс, Барақ, Батыр, Сәмеке сияқты хан-сұлтандар және Қанжығалы Бөгенбай батыр қалмақшы.

	Ұлы жүз қолы бүгiнгi оқиғаға дайын едi. Бiр емес, бiрнеше мыңдық әр тараптан шабуылдағанда оның бас-аяғы қайсы,оны бiр орталықтан бақылау мүмкiн емес сосын да Саурықүйсiннiң әр атасының қолбасыларына:

	– Ал, сендерге қарасты қолды бiр алла мен өздерiңе табыстадым! – деп сәлем жолдап жатты. – Сонда да ара-тұра ертөле жұмсап, бiздi хабардар етiп тұрыңдар!

	Алда кесекөлденең ұзыннан-ұзақ шұбатылған майдан даласының қақ ортасында бұл жолы Ұлы жүз дулат жасақтары орналасқан. Жалайыр, ошақты, қаңлы, сiргелiлер терiскейлеу де, ысты, шапырашты, албан, суан, шанышқылы, тағы басқалар түстiкке қарай жайылған. Қазiр олардың кезек күтiп, қаңтарылған ешқайсысы жоқ, бәрiне бiр-бiр жау табылып, әрқайсысы өз күш-қуат дәрежесiне сай, өз қолбасыларының айт-шүуiмен майдандасып жатты.

	Жалпы, сонау Шудан берi бет алып, Кiндiктастың осы сiлемдерiмен шығысқа өрлесең әрбiр тұстың өз атауларымен танысасың. Мысалы, Шу, Далақайнар, Еспе, Шоқпар, Алайғыр, Құлақшын, Бел, Қордай, Отар деп сонау Iле Алатауының бергi етегiне дейiн жалғаса бередi. Рас, Белден кейiн де Кiндiктас тауының терiскей етегiн сағалап, шығысқа өрлесеңүлкен бiр шатқалға кездесесiң. Мұнда жаңбырлы жылы да, қуаңшылық жылы да көк дегенiңүзiлмейдi. Ендi қалай, екi жағынан екi тау көктемде қар ерiгенде де, жазда азды-көптi жаңбыр себелегенде де өздерiнен артылған ылғалдың бәрiн осылай тоғытып жатса алақандай кеңiстiктiң мейiрi қанбай қайтсiн. Бұған түстiктегi Кiндiктастан гөрi терiскейдегi Айтаудың жалданған қиыршық тасты жоталарынан құйылатын су көптен-көп ықпал ететiн сияқты. Себебi, Айтаудың ол жоталары суды аса көп сiңiрмейдi, сосын да оны жақсы ұстамайды, мұнда көбiне жусан, бетеге, селеу, тобылғы сияқты тамыры ұзын, әрi берiк шөптер мен бұталар ғана өседi. Тек кейбiр ылғал молырақ жинақталатын аңғарларында ғана бұта аралас талдар шоқталып, түстiктiң ыстық күнiнде сәулелене жайқалады. Неге екенi белгiсiз, ат қоюға шебер қазақ тап осы шатқал мен Айтаудың тап осы алабөтен жоталарына келгенде iштарлық жасапты. Кей-кейде нақтылап атау мәжбүрлiгiне ұшырағанда бұл тұсты шатқал немесе, Айтаудың шатқалға тiрелген жоталары дей салады. Сiрә, кейiнгi болар бiр тарихи оқиға оған өз атауын берер деп, әуелден-ақ бұл мәселенiң басын әдейi ашық қалдырғандай.

	Қазiргi қазақ пен қалмақ қақтығысы бұл аралыққа әлi жеткен жоқ. Тiптi Бел деп аталатын, осы Шу өңiрiндегi ең бiр шыбынсыз, масасыз салқынүстiрт те әзiрге қалмақтардың қолында. Тек оған дейiнгi Құлақшын ғана мiне, белi қайыса екi жақтың әскерлерiн желкелiгiне мiнгiздi. Ия, кешегi соғыстар Алайғырда өтсе бүгiнгi соғыс Құлақшын атты мекенге ауысқан. Мұсылмандар мен қуыршақ құдайға табынушылар арасындағы ең ауыр кескiлестердiң бiрi, мiне, осы мекенде өттi. Кiндiктас тауының осы бөлiгiнде жер қыртысы мүлдем жалданып жатады. Тап бiр дауылды күнгi буырқанған теңiз толқындары бiр қалыпта қатып-сенiп қалғандай. Осы Құлақшынның өзiнде дербес өз атаулары бар, бiр-бiрiмен қойындасқан төбелер мен сайлар санап тауысқысыз. Сондай төбелердiң бiрi Байбике. Осы Байбикенi терiскей жағынан жартылай шеңбер жасап ойып түскен сай Тереңөзек аталады. Бұл Тереңөзек атына сай бұлың-бұлың жасап, шығыс беттегi Белге дейiн жетедi. Басқа төбелер мен сайлар әрине, шағындаулары. Мiне, осы Байбике төбесi мен Тереңөзектiң осындағы бөлiгi әнеукүнгi жаңбыр суын қалай сiңiрсе адамның қанын да құнарлы топырағына солай сiңiрiп, әкетiп жатты.

	Мұндағының ең ауыр соғыс аталатыны осы Байбике мен Тереңөзек бiрнеше рет қолдан-қолға өттi. Бұл, әсiресе, соғыстың осы сегiзiншi күнiнде айқын орын алған оқиға едi. Бiрде Байбике биiгi мен Тереңөзек сайы қазақтардың еншiсiне айналып, Мұхамедүмбеттерiнiң айғай-ұранынан бiр құрысып, бiр жазылса, келесiде қуыршақ құдайын әспеттегендердiң дыр- думанынан қақ айрылардай тұлабойларымен дiр-дiр етедi. Бұл аталмыш төбе мен сайда екi жақтан да көп адамдар құлап, раң, садақкөде, тас жоңышқа, шытыр сияқты шөптердiң тамырын сормақтай тұмсықтарымен соларға көмiлiп жатты. Бiрде алға басып, бiрде кейiн шегiнген қазақтар қайта күш алып, жауды еңсерсе өлi балықтардай айқасқан өлiктердiңүстiнен өтушi едi. Қалмақтар да солай.

	Өзiне қарасты бүкiл күш осы аралықта орналасқанмен Ұлы жүз сардары Саурық өзiн жападан-жалғыз қалғандай сезiндi. Орта жүз, Кiшi жүз түгiл, осыүйсiн жасақтарының өзi тым шашырап, бiр-бiрiнен қараүзiп, уыстан шығып кеткенiн сездi. Терiскейдегi жалайыр, ошақты, қаңлы, сiргелiлер және түстiктегi ысты, шапырашты, албан, суан, шанышқылы сияқты аталар мыңдықтарымен екi арада ертөлелер аттарын құйғындатып, хабар әкеп, нұсқау әкетiп тұрғанмен де солай. Әрi тап ортадағы, мына Байбике мен Тереңөзекте айқасушы дулат жасақтары көңiлге медеу тұтарлық бiрнеше дүркiн ұтымды шабуылды мұның көз алдында ұйымдастырды дегенмен де Саурық байыз таппады. Сонау Шу бойында қалған, қазiрде сәл берi жылжымақшы әлгi Өтеген, Қалы, Райымбек сияқты батырларға қарасты тың күштердi алдыру керек пе деген де ойға тiрелдi. Бiрақ олүшiн бас сардар Әбiлхайырдың келiсiмi керек едi.

	Соғыстың тоғызыншы күнi де сол сегiзiншi күнмен егiз қозыдай ұқсас шықты. Сол Байбике мен Тереңөзек қолдан-қолға өтумен болды. Тағы да екi жақ көп шығынға ұшырады. Тек кешкiлiк қана қазақ жағы сәлүстемдiк танытты. Қас қарайғанға дейiн созылған атыс-шабыс қазақтар пайдасына қарай ойыса тиянақталды.

	* * *

	Осылай осы соғыстың оныншы күнi де туды. Бұл қазақ жағының мерейiн сәл-пәл ғанаүстем еткен дағдылы күндердiң бiрiне айналды. Бiр жайдан мұндайүрдiске екi жақ жанкештiлерiнiң де еттерiүйрене бастағанға ұқсас бiр көнбiстiк мiнез меңдеген. Сол оныншы күн таусыларда қазақ пен қалмақ арасында бiр қызық оқиға баршасын елең еткiзбесi бар ма? Дулаттың төрт тармағының бiрi – шымырлар қолы күндiзгi аласапыраннан соңғы тиiстi қарбаласты бастан кешiруде едi. Әрине, оның негiзi осы жақта бұлармен етене араласып, өз қызметтерiн атқаратын әлгi салықшылар, сынықшы- тәуiптер әрекетiне байланысты. Жаралыларға ем-дом жасау, кешкi ас, түнгi ұйқы жағын қамдау, бүгiнгi додадан шыққан мiнiс аттарын бөлек айдап әкетiп, жайылымға қою, әрi тынықтыру, егер қалмақ жағынан белгi берiлсе тұтқындар алмасу, тағысын тағылар. Мұндай шаруалар ашу-ызасыз, айғай- шусыз да өткерiлмейдi. Себебi, бүгiнгi айқасқа қатынасқандардың ара- арасында жаралылар ғана емес, жақын-жаңбарларынан айрылғандар, әбден сiлесi қата титықтағандар да бар емес пе? «Аш адам ұрысқақ, ауру адам тырысқақ». Ашу-ыза, айғай-шу, көбiне солар жақтан шаң бередi.

	Кенет осылардың ең бiр ат көпiр ырду-дырдуы мол тұсына мұндағы ешкiм танымайтын, бейсауыт бiреу келдi. Бажайлап қараса бұл кәдiмгi қалмақ жауынгерi. Үстi-басында сау тамтық жоқ, тiптi бетiнiң ұшы, құлақ- шеке сияқтыларында қып-қызыл қан iздерi батар күннiң қызылынан одақтастық iздегендей жалт-жұлт етедi. Мұндағы қазақтар осы, басқа да белгiлерiне қарап, мұның жай емес, өздерiне қарсы тап бүгiнгi ұрысқа қатынасқан қалмақ екенiн айтпай ажыратысты. Апырау, бұл тап мұндай мезгiлсiз уақытта өз дұшпандарының ортасына есеңгiреп, не iздеп кеп жүр? Қазақтардың мұндай күтпеген жайдан iшектерiн тарта таңырқасқаны соншалық, кейбiрiнiң көздерi ұясынан шыға алайып, тiл-жақтары қарысып, мұның өңi ме, түсi ме екенiн айыруға шамалары жетпедi. Тұрған орындарында тас боп қатып сiлейiстi. Тек бара-бара, бұл хал бiрiнде ғана емес, баршасында да бар екенiн түйсiнiсiп, естерiн жиысты.

	Әлде бұл тұтқындар алмасу мәселесiн шешуүшiн кеп тұр ма? Жоқ, қалмақтар ол жайында бүйтiп, жалғыз-жарымды жаяу-жалпылатып жiбермейдi. Алыстан керней тартып белгi бередi, сөйтiп келiссөзге шақырады, тұтқындар алмастырылатын орынды көзбен белгiлеседi. Ал мынаның ондаймен құрттай да шаруасы жоқтығы бет-жүзiнде тайға таңба басқандай айқын жазылған. Өзi әрi жалаңбас. Жақ сүйегiндегi дiрiл оң құлағыныңүстiне құлаған тұлымына да жетiп, тап бiр қылықты бойжеткеннiң бұрымын еске түсiрерлiктей. Тек ол бiр сәттiк қана түйсiк. Бәрiнiң назарын мықтап тартқан, әрi бiр орында шегелеген оның шатыраштанған көздерi едi. Сол көздерде тұнған түйдек-түйдек ашу жиынтығы мұның күндiзгi шайқаста Махұамедүмбеттерiне қарсы сiлтеген қаруынан да айбаттырақ секiлдi.

	Қазақтардың оған қадалып, қатып-сенiп, ақыл-естерiнен айрылуы, мiне, соған байланысты едi.

	Шымырлар шерiгiнiң бас қолбасысы Қойгелдi Сартұлының екi iнiсiнiң бiрi – Ақша да осы шоғырда-тұғын. Бүгiнгi шайқастың бас-аяғын түгел өткерiсiп, қанында бар жаужүректiгi қозғасын ба әбден титықтап, құр сүлдерi қалғандардың санатында. Тап қазiр ол сауыт-сайманын да шешпестен, дулығасын ғана сыпырып, ағасы Қойгелдiге ұқсаған бет сүйегi шығыңқы, жағы суалыңқы, сақал-мұрты жартымсыздау ашаң сарғыш жүзiн төңкере шеткерiректе жамбастап жатқан. Кенет әлгi қалмақтың шатыраштанған кездерi сол Ақшаны тауып алды. Ақша да оны байқап, кеудесiн жерден көтере жүрелей отырды. Бұл да оған екi қабағын бiр нүктеде түйiстiре шұқшияүңiлдi.

	– Сен, – дедi қалмақ оны сұқ саусағымен нұсқап, – мана күндiзгi соғыста менiң аттан құлағанымды бiлесiң. Қаруымнан да айрылғанымды көзiңмен көрдiң. Сөйте тұрып, менiң төбемнен неге қылыш сермейсiң? Мұндай қараулықты саған қай машайығыңүйреттi? Менi Будда әулием қақты, әйтпесе, сенiң қылышыңнан мына жазған басым қақ айрылатын едi.

	Ендi жұрттың бәрi ауыздарын аңқитып, Ақшаға бұрылысты. «Будда әулиеңмен қосып, жетi ата, түп-тұқияныңның көрiн ұрайын, басыңды қылышпен қақ айырмаған епетейсiздiгiмүшiн өкiнiш дегенiң iш дүниемдi әлi де оттай қарып барады»деген бағдардағы сөз топаны Ақшаның көмекейiне кептелдi. Тек айнала аңырайысқан жұрттың басындағы хал мұныкiнен он есе, жүз есе асып түстi. Ақшаның тiл-жағына темiр құрсау салған мiне, сол едi. Ендi қалай, өлiспей-берiспеймз дескен қазақ пен қалмақ арасындағы қырқыстан соң қалмақтың бiр жанкештiсi алшаң басып мұнда келедi, ол аздай ақай-тоқайсыз «сен неге сөйтесiң» деп, жазғыра, айып таға дiкеңдейдi. Осының өзi-ақ көрген жанның көзiн ағызып түсiрердей тосын қылық емес пе?

	Не жауап, қандай әрекет керек, ол жағын Ақша бiрден шеше алмады. Бар ақылы жеткенi орнынан тұрып, дулығасын төбесiне қондырды. Тек қалмақтың жалаңбас екенiн аңғарып, онысын қайта сыпырды. Тап осы сәтте бұлардыңүстiне қалың аттының сау етпесi бар ма?

	Миына ауыр зiл түскен Ақша олардың кiм екенiне назар салмастан тiл- жағын әрең қозғап, қалмақ жанкештiсiнеүн қатты:

	– Ендi маған қайт дейсiң? Менде алашағың кетiп, қуып кеп тұрсың ба, нәлет?

	– Алашағым кеттi! – деп, қалмақ шап еттi. Тiптi даусы ерен, еркiнси шықты.

	– Ол алашағыңды мен алтын-күмiспен қайтарайын ба, жоқ басқа бiр өтеуi бар ма?

	Қалмақ жанкештiсi де аса бабында емес қой, алғашында екпiндетiп, бастырмалатып сөйлегенмен, ендi ол арыны тез таусылғандай бөгелеңдедi. Тiптi өз түкiрiгiне өзi шашалғандай аузын бiрден икемге келтiре алмай уақыт оздырды. Қалайда қазақтарға солай көрiндi. Ал қалмақтың өз басы шынында сондай қиналысқа ұшырады ма, жоқ қазақ батыры Ақша алтын-күмiстi атаған соң бұл әуелгi әуенiнен тайқып, одан гөрi олжалырақ нысан көзiн тартып, алабұртты ма, әрине, ол жағы жұмбақ. Бiрақ қалмақтың бұл бөгелiсiнiң қазақтарүшiн кiшкентай бiр мәнi болды. Жаңағы сау еткен көп атты Жолбарыс хан, Төле би, Саурық батыр, Хангелдi, шапырашты Сатай сияқты Ұлы жүз жасақтарының басшылары едi. Бас сардар Әбiлхайыр шешiмi бойынша Жолбарыс хан ұлы хан Болаттың қасында ошарылуға тиiс болғанмен шайқас кезiнде осындай жүрiстерi көп. Олардың дүрмегiнде Төле бидiң ескi сыралғы досы қарт Жанкел ақын, жалайырдың Қабан жырауы, дулаттың Қойгелдi, Сәмен, Рысбек сияқты батырлары, басқа да көптеген кiшi қолбасылар, оққағарлар бар. Ақша батыр мен мына қалмақ арасындағы соңғы сөз алмасуларды олар да естiпүлгерген.Тек оған дейiнгiге кешiккесiн мәселенiң байыбына бара алмай баршасы алақ-жұлақ бажырайысты. Осы бөгелiстi пайдаланып, дулат-шымырдың осындағы бiр кексе жөлөкпесi Төле мен Саурыққа жақындай мына қалмақтың қалай келiп, алғашқыда қалай дiкеңдегенiн тез күбiрлей жеткiздi. Ендi мән-жайға бәрi қанды, одан арғысы Ақша мен қалмақ жанкештiсiне байланысты.

	– Сендегi алтын-күмiс бәрiбiр менiкi! Онымен қызықтырып, райымнан қайтара алмайсың? – деп, қалмақ қайта күшiне мiндi. Ақша анау-мынау емес, қатарынан озық батыр жiгiттердiң бiрi. Екi ағасы Қойгелдi мен Қошық сияқты көлденең көп аттыға сөзден дес бермес шешендiк өнер мұнда да бар. Тек айтса адам нанғысыз осы бетпе-бетүстiнде тосырқап, тосылудан iштегi сол өнерi қанатын жазып шыға алмай тұр. Сонда да алқара топтың, анау хан- қарасы аралас ел басшыларының көзiнше жаман қалмақ жанкештiсiнiң алдында сөзден сүрiнiп, сұлап жатпауүшiн бар жiгерiн оята өз биiгiнен көрiнуге қарманды.

	– Сен қонақсың. Бiздiң қазақ қонақжай халық. Сосын да саған кеңшiлiк жасаймын, шешiле сөйле. Сенiң әуелгi райың қалай? Иегiң неге қышып едi?

	– Сендердiң қандай қонақжай халық екендерiңдi бiлемiз. Өйтiп сайқымазақтанба, екiжүздi неме! Қонақжай халық болсаңдар әу баста-ақ бiзге бодандыққа көнiп, малы аралас, қойы қоралас ағайындарға айналмас па едiңдер. «Ә» десе «мә» деп, қабаған итше жұлқына шыға келдiңдер!

	– Ол жағынан аздап ұяттымыз. Қайтейiк, бiздiң де терiмiз жұқа халықпыз ғой. Тек бас жаққа барысып неғыламыз? Онан да тоқ етерiне көшсең.

	– Тоқ етерi сол, сенен кегiмдi алуға келдiм!

	Барша қауым, айнала өлi дүние кешкi апақ-сапақпен бiржола сiңiсiп, сiлтiдей тынды. Аттардың пысқырғаны, жақын маңдағы бозторғайлардың шырылына дейiн өшiп кетiп, құлаққа ұрған танадай тыныштық орнады. Ендi сол тыныштық тұнық суға тас түскендей кенет бұзыларманға ұқсады.

	– Аларыңды ал, тек оны қалай аласың, ол жағының да басын аша сөйле, жарқыным!

	Ақшаның «жарқыным» дегенi, қазақ жұртшылығына бұл бiрiншi кезекте мына қалмақ жанкештiсiне қарсы оқ атқандай әсер еттi. Тұнық судың бетiнде жыбыршыған жiңiшке толқындар пайда болғандай.

	– Күш сынасамыз!

	– Қару түрi қандай болмақ? Қалау сенен.

	– Қару-жарақты түгел сыпырамыз. Сен де, мен де. Сөйтiп, жаяу шайқасамыз. Басты шарт – екеумiздi өлiм ғана ажыратсын!

	– Сөзiңе құлдық! Алып-қосарым жоқ.

	Екеуi көз iлеспес шапшаңдықпен қаруларын сыпырды. Сөйтiп, бiр- бiрiне шап берiскенде ғана айнала дауылды күнгi теңiздей дүрiлдей жөнелдi.

	– Мынау да бiр қалмақтың қасқасы екен!

	– Өзiне өзi сенiп келген ғой.

	– Е, сенбесе бүйте ме?

	– Мүмкiн бұл палуан шығар?

	Қазақтар осылай гуiлдесе бастағанда-ақ бiр-бiрiнiң иықтарынан мыта ұстаған ортадағы екеу бiрнеше шеңбер жасапүлгердi. Қалмақтың пәлендей палуан емес екенi алғашқы пәрменде-ақ танылды. Ақша оны айтып ауыз жиғанша еңсерiп әкеттi. Тек бiрден бұрап салмай қалмақтың өз күшiн өзi шамалауына бiраз мұрсат бердi. Ақыры оның темiрдей саусақтары Ақшаның кеңiрдегiн сыйпап өттi. Жай сыйпамай жаман ауыртып өттi, шамасы. Қазақ батырының қитығына тиген осы, бұл ендi қалмақты шындап жәукемдеуге кiрiстi. Онымен сарт-сұрт ұрысқандай қимылға барды да кенет ту сыртынан, белден қапсыра құшақтап, жерге жығып салды. Қалмақ та оңай-оспақ емес екен, Ақшаның қолында жайын балықтай тулады. Екi-үш мәрте темiр шеңгелдей саусақтары Ақшаның самай, иек сияқтыларын терiсiмен сыпырып түсiрердей қауiптi әрекеттерге барды. Бұл айқас ендi созылса қалмақтың қолдан шығып кетерiн сездi ме Ақша да ашынған аюдай аласұра оны шалқалата арқасымен жерге жапсырды да кеңiрдегiне қол салды. Қалмақтың көкке қараған көздерi ұясынан шығып бара жатты. Мiне, сол шақта Төле бидiң:

	– Тоқтат! – деген ащы айғайы құлақ жарды.

	Өзiне туыс, әрi исi қазақтың ұлы биi төбесiнен осылай төнгенде бұл қалай жiбiмесiн, Ақша сол заматта-ақ қалмақтың кеңiрдегiне темiр шеңгелдей қадалған саусақтарын жазып жiбердi.

	– Айналайын, Ақша, осың да жетерлiк! Болды! Тұр, ендi! – деп, Төле қайта дауыстады. Ақша бұл жолы да оның айтқанын екi етпедi. Оған iлесе қалмақ жiгiтi де жатқан жерiнен сiлкiнiп түрегеле кеттi. Ең алдымен Ақшаның тұлабойын бастан-аяқ бiр шолып алды да анау көп аттылардың iшiндегi өзiмдi өлiмнен құтқарған қайсысы дегендей солай бұрылды. Бiрден қалай ажыратсын, қабағын кiжiрейтiп, ұзақ тесiлдi. Тек Төле одан әрi саңқылдағанда ғана қалмақ жауынгерi өзiн құтқарушыны айырып, ең ғажабы – оған бiртүрлi өз құтқарушысын көргендей емес, керiсiнше хас жәбiрлеушiсi көзiне оттай басылғандай тiтiркенге ұқсады.

	– Бұл ортамызға жалғыз-жақыбайланып келген сорлы! Ит қусын, жын қусын, мейлi қуыршақ құдайы қусын, солай! Ал жалғыз-жақыбайланып келгеннiң жанын алсақ ол қай жыртығымыздың жамауына жарайды? Әрi бұл неме өз қалауы бойынша өткен әдiл тартысүстiнде, жекпе-жекте шәйiт кеттi десек анау ата жаудың есiктегi құлы, қорадағы итiне дейiн күлмей ме? Күледi, күлетiнi сенбейдi, ал сенбесiне мынау деп ұсына қояр куәгерiмiз жоқ.

	Ал бiздiң өзiмiз куәлiкке жүрмеймiз. Сосын да бұдан ешқандай атақ-абырой таппаймыз. Оны қой, олардың өсек-өтiрiктi қарша боратуына ұйтқы жасаймыз. Менiң ұйғарымым былай – ең абыройлысы, егер жоғының орны толса мынаны ендi осы тойғанымен қайтарыңдар!

	Басында биiк дулығасы бар Жолбарыс хан да атының құлағын қайшылата тыпыршытып, жұрт назарын өзiне аударды:

	– Алтын Жәкем қашан да қара қылды қақ жарған адам ғой! Тап осы жолы да сол тұғырдан таймады! Менiкi де сол сөз! Қалмақты аман-есен керi қайтарыңдар!

	Ақша қайтып тiс жармады, осындайда бiреулер хан мен ұлы бидiң бұйрығын қалтқысыз iске асыруға кiрiстi.

	– Әй, қалмақ! Өкшеңдi көтер де есiң барда елiң тап!

	– Бiзден арқалаған олжаң – басы бүтiндiгiң!

	– Қайқай келген жағыңа!

	– Күшiң тасса алда да көп науқанның төбесi қылтиып тұр ғой!

	Қалмақтың да әуелгi қарқыны жоқ, жынынан айрылған бақсыдай көздерiн анда-мұнда тiмiскiлеттi де қару-жарағын, болмашы шоқпытын бiр қолтығына қыстырып, терiс бұрылып жүре бердi. Су қараңғы соқыр адамша сүрiнiп-қабынып кетiп барады. Ол көзден өшкенде қазақтар қайта гуiлдестi:

	– Мынанiкiн не десем болады? Түсiнсем бұйырмасын! – деп, Қойгелдi атүстiнде бүкiл денесiмен селкiлдей қырқ-қырқ күлдi.

	– Мұныкi ақыл-есiне зақым келгендiк қой – деп Жанкел ақын жауап қайырды.

	– Жанкел қария дұрыс айтады, – деп, оны Қабан жырау қостады. Ал Ақша батыр ортадағы орнында сең соққандай сол тұрғаннан ұзақ тұрды.

	Сөйтiп, қазақтар қалмақ жанкештiсiнiң мына келiсiн оның ақыл-есiне зақым келгендiгiмен түсiндiрдi. Ондай жобаға күмән айтып тәжiкелескендер шықпады. Тек осыдан кейiнгi күндерде қазақ жағының да бiрер сарбазы жаңағы қалмақ жанкештiсiнiң қылығын қайталады. Олар да шайқас болған күннiң кешiнде, не ертеңiнде қалмақтарға емiн-еркiн жалғыз-жарымдап барып, өздерiнiң кегi кеткен адамдарымен күш сынасып, аман-сау қайтты. Ия, кейiнгi заман адамдары түсiне қоймас мұндай оқиғалар жалғасы алдағы күндердiң еншiсiнде.

	* * *

	Ақша бiршама сезiмнiң адамы, әрi қиялшыл-тұғын. Қалмақ жалғызымен осы кеште болған алабөтен жекпе-жек есiнен кетпей, түнде көпке дейiн кiрпiгi айқаспады. Ол қалмақтың түр-түсi әлденеше қырынан көз алдында көлбеңдей бердi. Бiрауық «кеңiрдегiне неге қол салдым» деген қапалыққа ұқсас бiр тынышсыздыққа ұрынды. «Апыр-ау, сен салмасаң ол салар едi ғой» деген уәж кесекөлденеңдесе де өз қылығынан бiр терiстiк тапқандай. Құлақшынның жұпар исi аңқыған көгалды төсiне сыймай дөңбекшiдi.

	Ертеңiне Қойгелдi батыр бастаған дулат-шымыр қолы соғысқа қатыспады. Ұлы жүздiң суан, ысты, қаңлы аталатын тармақтарының мыңдықтары көтерiлдi. Осыүзiлiстi пайдаланып, Қойгелдi өзiнiң кiшi iнiсi Ақшаны терiскей беттегi Орта жүз сардары Қаракерей Қабанбай батырдың құзырына жұмсады. Шындығында бұл Жолбарыс хан, Төле би, Саурық – үшеуiнiң тапсырмасы едi.

	– Әбiлхайыр түстiкке, Кiшi жүз сардары Тайлаққа кеттi. Бiр түрлiүн- түнсiздеу. Көңiл күптi. Алдағы қимылдарымыз бiр-бiрiмiзге кереғар шықпасын, хабар алысып отыралық – деп, сәлем жолдасты, әрi бүгiндiкте өздерiнен суан, ысты, қаңлы мыңдықтары көтерiлетiнiн де қоса хабарласты. Хан, ұлы би, бас сардардың осы сәлем, хабарларын Қабанбайға жеткiзуге бiр сенiмдi адам Қойгелдiден сұралған. Қойгелдi оны Ақшаға жүктедi.

	Кешегi шайқаста, бұған қоса кешкiлiк қалмақ жанкештiсiмен болған оқыс оқиғаүстiнде жақсы сыннан өткен Ақшаға разылығы мол Қойгелдi оны жұрт көзiнше әлi де көтергiсi келгендей.

	Құлақшынның терiскей қиыры да ойлы-қырлы, атты адамды адастырып әкетер ию-қию сай-салалары таусылмайды екен. Ақша көздеген бағытынан ауытқып кетпеуүшiн төбе-төбенi белгi етiп, бiрiнен екiншiсiне өтiп, қалай да тiке беттеуге күш салды.

	Бұл да оңайдың дүниесi емес, кей төбелер асу берместей көкке шаншыла бiткен. Оларды тiкелей басып өтемiн десең атқа да ауыр, әрi уақыттан да ұтыласың. Сосын да Ақша кей биiктердi айналып өтiп, екiншi биiктiң мен мұндалаған сұлбасынан көз жазбай әйтеуiр бағытынан жаңылмаудың қамын жасады. Бiр жайдан өткен күндерде жатаған Қаратаудың сiлемдерiнде көп жортқан тәжiрибесi де көмектескендей.

	Ақша сөйтiп, Қаракерей Қабанбай батырдың ашық аспан астындағы ордасына күн ұясына еңкейген шақта жеттi. Ең ғажабы бұл соғысушы елдiң жасақтарының емес, ұлан-асыр тойдыңүстiне түскендей әсерде қалды. Күркiлдеген домбыра, көкке әуелеген ән басқа дүниенiң бәрiн мұның көз алдында әп-сәтте өшiрiп жiбердi. Тiптi айнала қырат-қыраттарды қызыл түске бояған күннiң кешкi шапағы Ақшаны «сен iшiңе қара қан қатып, еңсеңдi көтеруге жоқсың, ал мыналардың көңiл-күйi қандай» деп, келемеж күлкiге басқандай. Тек келемеж емес, арсалаңдаған бала мiнездi түрлерi де жарқ-жұрқ етедi.

	Мұнда адам мен ат дегенiң сеңдей соғылысып, аяқ алып жүргiзбейдi, Қабанбайы қайсы, басқасы қайсы, соны айырудың өзiне көзi қарақты жолбасшы керектей. Ақша қалай даүлкен қолбасылардың тапсырмасымен келген ғой, басқаға алаңдап уақыт оздырмастан Қабанбайды iздеп табуүшiн астындағы атын тебiне қалыңның iшiне дендеп енуге тырмысты. Өйтпесе, қазiр қараңғылық туып, мынау өзiне бiршама жат өлкеде найман батырымен дидарласу мүлдем мүмкiн емес iске айналар. Қабанбайды iздеген осы қалпымен-ақ бұл ортадағы ақындар, домбырашылар, қобызшылар шоғырына қарай көздерiн тайдыра бердi. «Апырау, Қабанбай да солардың қастарында шығар, бұл қалай да сол найман батырының ордасы ғой». Ендi Ақша барлық назарын бiр бағытта шүйлiктiруге көштi. Қалай да жүзi арса-арса бiр кәртамыстау жыршы мұның көз жанарын өзiне тарта бердi. Даусы қандай шiркiннiң.

	Ақша жас жағынан өзi құралпылас, салт атты бiреумен қатарласа берiп:

	– Аспандағы аққумен ән қосқандай мынауыңыз кiм? – деп, сәл салғырттауүнмен тiл қатты.

	– Ойбай-ау, өзiңiз көктен түскенсiз бе? Неғылғаныңыз бұл? Кәдiмгi Ақтамбердi жырау емес пе ол? Қабанбай батырдың ежелгi серiгi! – деп, ол салт атты қазан-ошақ басындағы салпы етек қатындарша қаңқ-құңқ еттi. Сосын көз қиығымен Ақшаның түр-түсiн бiр барлап алды да қайта салдырлады. – Аққумен ән қосты дейсiз? Бұл жарықтықтың бабы келмей отыр. Әйтпесе аққуыңнан да асырып жiбередi.

	Ақша оның жазғыруларынан қағажу көргендей емес, қайта өзiнен-өзi ақтарылып тұрған ашық адамның кездескенiне дән риза:

	– Ал сол Қаракерей Қабанбай батырдың өз басын қайдан көруге болады? – деп, жұмсақтап бұл қайта мазалады. Сонда әлгi адам бұған ерүстiнен бүкiл денесiмен бұрыла ажырайды. Қос қабағының көкке керiлгенi соншалық көзiнiң айналасындағы, одан төменiрек күс-күс бет терiсi жыртылуға шақ қалғандай. Өзi тым арық өңдi, селдiр сақалды екен. Бiрақ тым қайратты жiгiт көрiндi. Ақша оны одан әрi мазалап, уақыт оздырмайын дегендей мәселенiң басын аша сөйледi:

	– Ағайын, мен Ұлы жүз сардарларының арнайы жұмсаған ертөлесi едiм, сосын да ғафу етiңiз, сол Орта жүз сардарымен жолығуға қол ұшын жалғап жiберуiңiздi өтiнемiн.

	Сонда ғана әлгiнiң ожырайған қабағы орнына түстi. Тек ендi алғашқы шырайын басқа бiр шырайдың тепкiнi қуып шықты:

	– Ұлы жүздiң ертөлесiсiң бе? Ұлы жүздiң ертөлесi емес, атаңа нәлет ит қалмақтың жансызы шығарсың сен найсап! Кәне, жөнiңдi айт! – деп, бұл басқа-көзге салып қалғандай шақылдады.

	Ақша ернiн қимылдатыпүлгермедi, кенет Ақтамбердi жырау даусын тiптен биiкке самғатты:

	Кәрi ақсайды ақылдан Ер ақсайды жақыннан! – деп бiр созды да өзiнiң бала кезде жаумен күресетiн сәттiң қашан туатынын көксегенi хақындағы ескiлiктi бiр толғауын бастап кеттi. Ақша мiне, осы сәттi пайдалана сөйледi:

	– Мына пақырдың жаумен күресетiн сәт қашан туады деп боздағаны несi? Толарсақтан қан кешкенiмiзге осымен нешiншi күн? Соны көрмей жүрген көр соқыр ма? – деп салды. Мұнысы Ақтамбердiнi жазғырғандық емес, өзiнiң қазақ екенiн қасындағыға дәлелдемекке көлденең тартқандағысы. Анау да бұл жағын дәл пайымдады бiлем, Ақшаны тағы да көзiмен бiр атып, ендi басқаша байпаңдады:

	– Бұл Ақтамбердi жырау бала кезiнде жетiмдiктiң тақсiретiн көп көрiптi. Оған мынау қара қалмақтың соққысы қосылып, оңай ма, кәрi шайырдың iш дүниесi тiлiм-тiлiм екен. Соның күйiгiмен төгiлгенде анау- мынауға ырық бермей кейде осылай тым ұзаққа созады.

	Бұл неме Ақшаның анық қазақ екенiне әлi де толық сенiмдi емес, сосын да оны әдейiлеп сөзге тартып, iшiне ши жүгiрткендегiсi. Оны Ақша да дәл ұқты. Сонда да тап осы тұста не дерiн бiлмей тiлi күрмелгенге ұқсап сәл бөгелдi. Сiрә, өзiне күдiкпен қараған мына салт аттының қылығы қытығына да тигендей, шамасы. «Апырау, бұл әлдекiмнiң секемiн қытыққа тигендей iс көрiп, iшкi сезiмге ерiк беретiн заман ба, ең төтесi осының ыңғайына жығылып, тезiрек сенiмiне ие болу ғой, сөйтiп, бұл сампылдақты аңшының итiндей өзiме серiк қып алмаймын бе?» дегенге сайды ақыры. Ендi оның жаңағы сөздерiн жауапсыз қалдырмауүшiн Ақтамбердiнiң жырына қайта құлақ тiктi. Кеудесi сәл ашық, жалаңбас, жалтыр маңдайы сәл ағарыңқы да одан төмендгiсi күрт қарайып кеткен, арық өңдi шал даусын әуелетiп барып, домбырасынүстемелете қаққанда бiр орында ұшып-қонған жас баланың жеңiлтектiгiн еске салады. Айналасында қолдарына домбыра, қобыз ұстаған басқалар оның аузын бағысып, бұл мiнезiне барынша кешiрiмпаздықпен қарағандай. Тек ара-тұра кексе жыршы көкке бойлаған даусымен бiрге өзi де ұшып жоғала ма деген қауiптен ғана тұлабойлары дiр-дiр ететiндей.

	Бұл кезде Ақтамбердi балалық өтiп, жiгiттiк шақ туғанда басынан өткерген бiр хикметтi еске алуға кiрiсiп едi.

	Бiздi әкеттi Марыға

	Марыдан да арыға

	Барсаң сәлем айта бар

	Ғарып болған ата-анам

	Сырбике мен Сарыға.

	Ақша жаңағы салт аттыны бұл жолы тiптi иығынан тарта мазалады:

	– Ағайын, мына шайырдың Марысы несi?

	– Бұл кiсi жас кезiнде түрiкпендерге қолды болыпты. Содан менi малмен төлем төлеп босатып алыңдар деп, елiне сәлем жолдаған екен? Мынау сондағы айтқан сәлемi ғой.

	– Апырау, бұл кiсi Қабанбай батырдың ежелгiүзеңгiлесi болса бұлар сонау Ертiс бойының, Алтай таудың түлектерi ғой. Ертiс пен Алтай қайда, түрiкпен қайда? Мен түрiкпендердiң тұрағы жөнiнде жақсы хабардар болғасын сөйлеймiн.

	– Шайыр да бiр, жел қуған қаңбақ та бiр емес пе? Екеуi де аударылып- төңкерiлiп жер бетiн кезе бермей ме? Түрiкпендерге қалай ұрынған, ол жағы маған да бұлдыр. Бiздiкi жай шет-пұшпақтап қана есiткендiк қой, – деп, бейтаныс салт атты бұған мүлдем жылы ұшырай сөйледi. Сiрә, Ақшаның қазақ екенiне ендi ешқандай күмәнi жоқтай.

	Бара-бара Ақшаны Ақтамбердiнiң жыры шынында ұйытты. Бiрауық дулат батыры мынау заман қай заман екенiн де жадынан шығарғандай. Желдi күнгi қайықтай шайқатылған шайырдың құлаққа жағымды төкпесiне бой алдырып, бiр ес жиған тұста басқа бiр шындықтыңүстiнен түскенiн де бажайлады. Онысын өзiне-өзi iштей күбiрге басып, ежiктеп те жатыр. «Ой, алла-ай, соғыс кезiнде де көңiлдi шақтар болады екен-ау». Солай бiр қайырып тастады да, онысын одан әрi дамытты: «Ия, соғыс кезiнде де таң атады, күн батады, жел соғады, құстар сайрайды, тiптi кейбiреулер iшкi құмарлықты тояттандырудың да есебiн табады. Ия, ия, солай, тек анда қалмақтармен бүгiнгi кезектi өткерушi суан, ысты, қаңлы шерiктерi не күйде екен? Тоз-тозы шығып қалмады ма? Өйтсе ертеңгi күннiң әуселесi бiздiң басымызға да зiл батпан болып құламай ма?» Осылай бастапқы сезiм- түйсiктерi бiрiн екiншiсi жаншып барып, қорқыныш, күдiк,үрей аулына тұмсық тiрегенмен онысын Ақтамбердiнiң сазы табанда жуып-шайып жiберетiндей.

	Ақтамбердiнiң қасындағы қолына домбыра ұстаған, басында тақия, өрiмдей жас екiншi бiреу де Ақшаның назарын өзiне ұялатты. Ақтамбердiге ең жақын, тiптi онымен тiзе түйiстiрiп отырған да сол. Ақтамбердiнiң аузынан көз алмай, ол қозғалса бiрге қозғалып, оған айнала жұрттың бәрiнен де мол ынта-ықылас қоюшы да сол. Ендi бiрде Ақтамбердi сәл түкiрiгiне шашалғанда, әрi демiге даусынүзгенде ол тақиялы жас неме домбырасын безеп жiберiп, өзi бiр тосын сазды құйқылжытты. Бiрақ мұныкi қысқа екен, бұл тыйылғанда Ақтамбердi қайта күш алды. Сол кезде қаумаласқан жұрт:

	– Уа Үмбетей жарайсың!

	– Жаса! Жаса! – дестi. Сөйтiп, бәрi Үмбетей ақынның Ақтамбердiнi демеп жiбергенiне риза болысты.

	– Анау Үмбетей жырау Тiлеу баласы деген болады. Бұлар әуелде Әбiлхайыр тобында едi, қазiр қайта осында! – деп, Ақшаның мұндағы жалғыз танысы, өзi тұрғылас салт атты тағы бiр бiлгiшсiнiп қойды. Оның осындай бiр көңiлдi сәтiн пайдаланып, Ақша:

	– Апырай, сiз әлгi мен iздеген Қаракерей Қабанбай батырды нұсқап жiберiңiзшi! – деп, құзыр қылды:

	– Сен Қабанбай батырды көрiп пе едiң өзiң?

	– Қабанбай батырды көруiн көргем, бiрақ ол мен көргенде әмсе басында дулыға, екi бетiнiң ұшы қабарып, көзi ұшқындап жүретiн сұсты адам едi. Ал аналардың бәрi жалаңбас, ешқайсысын ұқсата алмай тұрмын. – Осыны айтты да Ақшаның өзiнiң көздерi ұясынан шыға жаздады. Ащы даусы қоса естiлдi. – Апырау, анау Сабалақ қой. Ал қасындағы ол да атты кiм, оны да шырамытып тұрмын. Бәрекелде, таныдым, Бұқар жырау ғой. Сабалақ бiздiң Төле бидiң тумаса да туғандай баласы, ал Бұқар жырау ұлы бидiң ордасында талай жата-жастанған.

	Ақша ендi Ақтамбердi бастаған жыршылар тобынан әрi аттысы, жаяуы аралас иiн тiрескен көпшiлiктiң арасынан Қабанбай батырдың өзiн iздедi. Сонда ғана мына қасындағы салт атты бұған қол ұшын бердi.

	– Бұл жерде саған Қаракерей Қабанбай батыр «әне» деп ешкiм саусақтың ұшымен шұқып көрсете қоймайды. Не деп болады бұл заманда? Анау өзiң таныған Сабалақ пен Бұқар жыраудан әрi, қалың жаяудан да әрi әлеңкедей жалаңдаған аттыларды көрдiң бе? Көрсең сол. Сен мына көпшiлiктi айналып өтiп, соларға бар. Соларға жөнiңдi айт! Одан арғысын солар шешедi!

	Ақша мұның айтқанын екi етпей орындайтын-ақ едi, басқаға амалы да жоқ қой, тек Ақтамбердi жақтан көтерiлген әуез қайта матады. Мынау бұрынғысынан бөлек, пеш қызуындай iшiңе дендеп енетiн өткiр саз. Себебi, Ақтамбердi өзiнiң атақты «Күлдiр-күлдiр кiсiнетiп, күреңдi мiнер ме екемiз» деп басталатын, кейiнгi ұрпаққа әлденеше нұсқасы жеткен ұзақ жырын бастап едi. Сонау бiр Бетпақтың шөлiне қамалғанда қалмаққа қарай төте жол тауып, онымен айқасқа кiретiн күндердi аңсаған бозбаланың көңiл-күйi сөз бен әуен арқылы әсем өрiлген екен. Атасы басқа қалмақты жұртынан шауып бостырсам, түйедегi наршасын, әлпештеген ханшасын олжаласам деп армандайды. Сол қиялмен өппек қалмақ ханшасын сыпаттауға келгенде де Ақтамбердi алдына жан салмастың өзi екен. «Бұлттан шыққан ай беттi, мұнардан шыққан күн беттi, айттырса бермес сұлуы» деп асқақтатады. Мiне, сондайлық гөзелiн «күнiнде аламанға тегiн олжа қылар ма екенбiз» деп, қышыған иегiн көкке көтергенде онысы кешкi аспанның жалғыз тiреуiне айналатындай.

	Ия, мұның бәрi неүшiн? Мұның бәрi туған жердi, атажұрт, атамекендi жау атының тұяғының тепкiсiнен құтқарсам ба деген арманның шашыраған ұшқындары. Ал ұшқындар қашан да көз тартады. Ал ол арманның өзi от пен ұшқын, алтын мен күмiс сияқтылармен қанша зерлегенiңмен әзiрге арман күйiнде. Кейде ол сыртқы жылтырауықтарынан арылып, көкiректi қарс айырған қайғы мен налаға айналады. Аузынан жалын ата арынды ақын ендi сол жағын бiр межеге жеткiзiп барып, құсын күрт кейiн қайырғанда онысы қайтадан тәттi қиялға ұласады. Тек оның ажары сәл басқаша. Бұл ретте көбiне ендi сол азаттық орнаған жерде көздiң жауын аларлық жаућарлы, желектi тұрмыс орнатсам деп аћ ұрады.

	«Кеуде бiр жердi жол қылсам,

	Шөлең бiр жердi көл қылсам,

	Құрап жанды көп жиып,

	Өз алдына ел қылсам!

	Асқар бiр тауды жайласам

	Желiлеп бие байласам!

	Күнде жиын, күнде той,

	Қыз-бозбала ойнатсам,

	Тентегiн түзеп байқа деп,

	Iшiнен бидi сайлатсам,

	Құлым бiр ұлдай киiнсе,

	Көркемiн көрген сүйiнсе,

	Атымтай жомарт секiлдi

	Атағым жұртқа бiлiнсе!

	Өзiм бiр бөлек жайласам,

	Жiгiттен нөкер сайласам,

	Ойпаң жерге он отау,

	Қыраң жерге қырық шатыр тiгiп,

	Қонағымды жайғасам!

	Пышақтан малым кетпесе,

	Қазаным оттан түспесе,

	Ауылдан топырүзiлмей,

	Ошақтың оты өшпесе.

	Май жемесе қонағым,

	Қан жемесе барағым,

	Он кiсiге жараса

	Бiр кiсiге арнап тартқан табағым!»

	Ақша өзiнiң қайда тұрғанын ұмытқандай:

	– Па шiркiн! – деп дауыстап қалды. Қасындағы салт атты бұған елең еттi. Байқаса ол алғашқыда Ақша батырды қалмақтың тыңшысы ма деп күдiктенген сиқынан өзi ұялып, ендi оған бiржола бауыр баспақтай тым ризашыл пиғылмен көңiл бөлген екен. Ақша ол жағын да мүлт жiберген жоқ. Көкiрегiнде сеңi бұзылған анау:

	– Әй замандас, жүр сенi Қабанбай батырмен өзiм беттестiрейiн! – деп салды. Ақшаның iшiн жылы ағын кернедi. Өзiүшiн жол қысқарғанын да ұқты.

	Ақтамбердiнiң сазыүзiлмегенмен бұл екеуi тiзгiндерiн солға қарай тартып, аттысы, жаяуы аралас нөпiрдi айнала өтпекке ыңғайланған. Мұндағы жұрт назары да керемет екен. Мына соғыстың басталғанына осымен нешiншi күн? Әрi «тойдың болғанынан боладысы қызық» қой. Оған деген даярлықтың өзi қанша ай, қанша заманды жұтты? Солардың әуселесiмен көп қызықтан мақұрым, тасбұлақтың суындай сыңғыраған әдемi сөздерге құлақтары тосаңсып, сағынысқан ба, астыңдағы атыңның омырауымен қаға-маға өтсең де ешқайсысы алакөзденiп, «әй-шәй» дейтiн емес.

	Баршасының ауыздарынан сiлекейлерi шұбыра тамсанысып, алыс ортадағы алақұйын жыршы жаққа қадала қатып-сенген күйде:

	– Ой, бәрекелде-ай! Мың жасағыр-ай!

	– Тусаң осылай ту!

	– Исi қазақта мұндай жыршы жаралып па екен өзi!

	– Өлең сөздiң падишасы ғой мынау! – деген сияқты қошемет, көтермелеулер ғана әр тұстан бiр шарт-шұрт естiледi.

	Ақтамбердiнiң маңында Бұқар Қалқаманұлы мен Үмбетей Тiлеуұлы ғана емес, Ақша әлi тани қоймаған, сол замандағы Арқаның ақиығы, бiрақ әзiрге бiршама жастау Тәтiқара ақын, басқа да аузымен құс тiстеген әлденеше жыр сүлейерi бар едi. Мiне, сондайүйiрде Ақтамбердi өз әрiптестерiнен оза шапқандай бес қаруына бес батпан жаудың қара қаны қатқан қазақ жауынгерлерiнiң сондайлық iлтипатын иемдендi.

	Осы тұста Ақшаның қасындағы жаңағы салт атты ойда жоқта табылған өзiнiң жаңа серiгiне бөгде бiр жайдың басын ашты:

	– Ана Бұқар жырауды таныдың ғой. Өзге жыраулар қолдарынан домбыра, қобыздарын тастамай Ақтамбердiнiң қасынаүйiрiлсе Бұқар жырау анау Сабалақпен ет пен терiсi бiрге жаратылғандай-ақ соның қасынан ұзамайды.

	Сабалақтың өзiмен сөз алмасқан, тiзе түйiстiрген қай мықтыны да баурап әкететiн бiр қасиетi барын Ақшаүлкен туысқаны Төле би қосын жеккендерден сан рет естiген. Бiрақ тап қазiр ол жағына бойлап, мынаның көзiн ашуға уақыт бөлгiсi жоқ. «Сабалақ осы науқанүстiнде екi мәрте

	«Абылайлап» шауып, қазақ жасақтарына көл-көсiр пайда әкелдi емес пе, сонысымен-ақ Бұқар жырауды өзiне тәнтi еткен шығар, жаңа ғана менi жатсынған мына сығыр ендi өзi көктен түскендей болмай сол жағын кәперге алсайшы» деп, өз iшiнде көтерiлген ереуiлдi күшпен басқансыды.

	«Алмасын арнап суарып

	Ақ сауыт соқса зергерiм,

	Таудағы сала бұғыны

	Аңдып бiр атса мергенiм!

	Көкорай көктем болғанда

	Дауысы бар азандай,

	Желiнi бар қазандай,

	Жаралы қудай ыңырантып,

	Жарылған мұздай күңiрентiп,

	Қайрауықтың ащы күйiндей

	Қайырып боздап күйлентiп

	Боталаған боз iнген

	Азан-қазан, у да шу

	О да бiр алса мазамды-ай!»

	Жырдың осы тұсында Ақша батыр өзiн-өзi ұстай алмай екi көзiнен жас парлап кеп бердi. Оны қасындағы жүзiн күн жеп қойған арық өңдi, селдiр сақалды, жас жағынан өзi құралпылас жаңағы салт атты жiгiт көз ұшына iлiктiрiп, осындай адамға алғашқыда күдiкпен қарағаныүшiн ендi бiржола жермен-жексен болғандай. Ақша ол жағын да қапы жiбермедi. Сөйтiп, қырағы көздi екi жас бағлан бiр-бiрiн ұятты iсүстiнде ұстағандай өзара не айтысарға бiлмей сасқалақтады. Ақшаның жөпелдемеде аузына түскенi мынау:

	– Сiздiң ныспыңыз кiм болады? «Жүздiң түсiн танығанша бiрдiң атын бiл» деген.

	– Сiз осында матай Барлыбай батыр дегендi естуiңiз бар шығар.

	– Ия, естiгенмiн.

	– Сол Барлыбайдың Жартыбай, Шоңай деген екi iнiсi бармыз. Мен солардың Жартыбайымын.

	– Ия, ия, бiлемiн! Сiздер осы қалмақ алғаш шапқанда жалайыр биi Ескелдi Жылгелдi баласының қоластында болып, кейiн өз туыстарыңызға қайта қосылдыңыздар! Солай емес пе? – деп, Ақша бұларды сырттай танитынын дәледей сiлкiндi.

	Ендi бұл екеуi тiптен жарасты. Тек жүрiстерi өнбей мынау шоғырды айналып өтудiң өзi шамадан тыс ұзаққа созылып, бастарынаүлкен мiн болып жабысатындай. Әрi жүйкелеп, қажығандыққа да келiңкiрейтiн бiр сезiм бүйiрлерiн түртпектей бастады, бiлем. Егер Ақтамбердi көпке шашқан жыр маржандары адаңдатпаса олардың халi аса кiсi қызығарлықтай емес едi.

	«Елден елдi аралап,

	Тектiден тектi саралап,

	Беглердiң қызын айттырсам,

	Нұсқасын байқап шамалап.

	Сынға толса сияғы,

	Әлбетi шамның шырағы,

	Мұхиттан сүзiп шығарған

	Қымбатты гаућар бағасы.

	Жүз нарға кiлем жаптырып,

	Қазақтан сәнiн арттырып,

	Ұзатып алсам сәнменен

	Көңiлiмдi хош таптырып.

	Бала берсе тезiнен,

	Пiрлердiң бiтсе демiнен,

	Шiлтенiң тиiп шылауы

	Артылып туса өзiмнен!

	Осындай берген дәулеттi

	Көтерiп тұра алар ма екемiз!»

	Осы тұста Ақшаның басын мүлдем бөгде ойлар шырмады. Бұл Төле би мен оның сонау Жетiсу жерiнен ауып келген жиен немересi, жаңа ғана мына Жартыбай екеуi еске алған Ескелдi би Жылгелдiұлының арасында өрбiген бiр әңгiмеге куә болған едi. Бұл «Ақтабан шұбырынды» заманның түп себебiн қазысқанда жалайыр биi «қазақты кесiр шалды, қазақты қарғыс атты, басымыздағы бақты көтерiп тұра алмадық» деп өзеурегенi, әрi сол уәждерiн өз қиырларында бiр астамшыл жандардың қылықтарымен дәлелдегенi мұның есiнде. Әрi бұл Ақшаның өзi де туыстық жағынан сол Төлеге алыс емес. Төленiң төңiрегiндегi шалқыған байлық, бiрнеше мыңдап жусаған жылқы мен түйе, есебi жоқ қой мен ешкi, басқа да дәулет дәл сол мөлшерде болмаса да мұның әкесi Сартқа да бiткен. Тiптi кейбiр жылдары қылқұйрықты малының мөлшерi жөнiнен оның алдын орап та әкеткен. Қалай да Төленiң баласы көп, ұлы би әмсе соларға таратып, әрi алыс-жақын демей, әйтеуiр исi қазақтан құралған әскер шоғырларына мiнiс көлiгiнен көмек десе өз малына өзi аямай қол батыратын жомарттығынан солай ма екен?

	Әрине, Төленiңүлкен ұлы, алты алашқа әйгiлi, еншi алып бөлiнгесiн өз бетiнше де қыруар байлық жиыпүлгерген, ақтабан шұбырынды заманда да сол байлығының мұрты ойылмаған Жәнбекей өзiнше бiр төбе. Онымен шендеспей-ақ қойсын. Тек сондай байдың әкесi, қазақтың ұлы биi, қазақтың ең дәулеттiлерiнiң санатындағы Төле бимен Ақшаның әкесi Сарт жылқы саны жағынанүнемi итжығыс түсетiн. Мұндағы жылқы саны ең бiр жұт жылдары да бес мыңнан кемiмеген.

	Әрине, бұл байлық көктен құлай салмаған, Сарт жетi атасынан берi дәулетiүзiлмеген тұқымның бiр шашырандысына жатады. Мұның арғы аталарының бiрi – Шымыр Шынғожаның немересi Қырғызәлi деген кiсiнiң жиған-тергенi хақындағы аңыз күнi бүгiнге дейiн ел аузында. Оның бiр баласы Қалымбет өз қалыңдығы – қыпшақ елiндегi ол даүлкен бiр байдың қызы – Тәттiбикеге ұрын барған жерiнде аяқ астынан науқастанып, көз жұмады. Қыпшақ байының аулындағы осындай әпселеңдi пайдаланған көршi елдiң ұрылары оның жылқысына тиедi. Қаралы келiншек ерлерше киiнiп, ұрылардың екеуiн түсiрiп, әрi жылқыны керi қайтарады. Ризалығында шек жоқ әке «қызым, басың бос, қалаған жiгiтiңе ти, ал ана атастырылған жерiңе қалың малын қайтарамын» дегенмен де ақылды Тәттiбике сол бұрынғы қайынатасының елiне барып, оның басқа баласына әйелүстiне тиедi. Одан Қаратеке, Бәйiмбет атты балалар тарайды. Қаратекенiң ұлы Шахан бидiң кезiнде бұл әулет бұрынғысынан да дәуiрлейдi. Ал Шахан бидiң балалары Жақсылық, Балық, Таңатар, мына Ақшаның әкесi Сарт дегендерiң байлықты өздерiмен бiрге уыстап туғандай едi. Бұлардың мыңғырған малы Қаратаудың өнебойына сыймайды.

	Сосын да оларүнемi мол өрiс, кең жайылымды керексiндi. Мысалы, бiр ғана Сарт байдың өзi балаларымен бiрге Ташкент қаласы мен сонау Iле дариясына таяу Шеңгелдi өзенiне дейiнгi екi аралықта көшiп-қонып жүрдi.

	«Ақтабан шұбырынды» заманы басталған жылы Сарт бай Қаратаудың күнгейiндегi Шолақтау дейтiнге таяу Ұзынбұлақтың бойында-тұғын. Бұлар ата жауды сол тұста қарсы алды. Онда Ақша небәрi он алты жаста. Қалмақтар келiп, бұлардың жылқысына тигенде Сартүш ұлы – Қойгелдi, Қошық және кенжесi осы Ақшаға қарасты азғантай қолмен қарсы тұрды. Қалмақтың сан жағынан өздерiнен басым бөлiгiн солға қарай тықсырып, қалың қамысқа апарып тықты.

	Бұл да iстiң ақыры емес едi. Бәрiне қолбасшы Қойгелдi iнiсi Ақшаға оқшау бұйрық бердi. Ақша өз қосынын тез iске жұмылдырып, қамыс iшiнде жан сауғаладық па деп, басқа жағынан қамсыз қалған қалмақтардың айналасынан от қойып, өртеп жiбердi. Сол маң кейiн Күйгенкөл атанды. Сарттың екiүлкен ұлы – Қойгелдi мен Қошық бұрындар ел аузына iлiнсе Ақшаның батыр атағы осы жолы шықты.

	Мiне, осы алғашқы соғыстан соң Сарт бай ауыр ойда қалды. Өзiнiң жасы келгенiн, денсаулығының нашарлағанын, балаларының өскенiн, әрi қалмақтың бұл жолғы шабуылының оңай-оспақ емес екенiн – бәрiн жiпке тiздi. Сосын бес мың жылқыныүш баласына бөлiп,үшеуiн айналасындағы малшы-жалшыларымен, қосындарыменүш жаққа қоныс аудартты. Ол кезде бүкiл қазақтың басы қосылуынанүмiтi аз Сарт әрқайсысының өз қосындарына өз еркiнше басшылық жасауын қалады. Басқасынан зерделi болжампаз Қойгелдi бұны аса жаратпағанмен әке қалауына көнуге бет бұрды. Сөйтiп, Қошық Шуға, Ақша Талас бойына жылжыды. Ал Қойгелдi Iлеге қарай тартуы керек едi. Тек қалмақтардың бұдан кейiнгi жорықтары ондай жоспардың күл-талқанын шығарып,үшеуiн қайтадан бас бiрiктiруге мәжбүр еттi. Сосын Сарт өлiп, ендiгi билiк Қойгелдiнiң қолына өттi.

	Мiне, Ақша осындай мол ырысты ұяда көз ашып, ержеткен. Қалмақ шапқанға дейiн ол ырыстың қаймағы бұзылмай келген. Соны еске алып, Ақша «апырау, мына Орта жүз шайыры Ақтамбердiнiң көксегенi әлдебiр қияли дүние емес, осы соңғы бес-алты жылға дейiнгiде қазақтың қолында бар ырзығы едi ғой, бiз содан неғып көз жаздық, әлде жалайыр биi – Ескелдi уәждерiнiң түзу тартылған темiр өзегi бар ма?» деген сауалға тiрелдi.

	Ия, «Қылышынан қан тамған батырды, тiлiнен бал тамған ақын алады» деген. Найман шайыры дулат батырын осылай есеңгiреттi.

	Түртiнектеп жүрiп, бұлар ақыры Қаракерей Қабанбайға да жеттi. Кексе батыр Ақтамбердiнiң даусы жақсы естiлетiн қашықтықта, қалың оққағарларының ортасында киiз бөстекте жамбастап жатыр екен. Басына дулыға емес, қоңыр түстi шүберектi тас қып байлап алыпты. Кеш қараңғылығында алпамсадай денесi тiптен зорайып, өзiне аттарынан түсе ентелей жақындаған Ақша мен Жартыбайға қою қабағының айналасына қайратын жиғандай түйiле қарады. Орта жүз сардарына жеткенше Жартыбай әлденеше тосқауылдағыларға Ақшаны таныстыра тақылдаған. Мiне, ендi сол тақылдауын қайта қайталады. Қабанбай батыр өзiн көз нысанасына алғанда- ақ Ақша да суырылып, Төле би мен Саурықтың сәлемiн қолмен қойғандай тақ еткiздi. Қабанбай да күттiруге жоқ екен:

	– Үлкен ағаның балалары бұлай неге мазасызданады, ол жағын мен жақсы түсiнемiн. Айтылған сөз – атылған оқ. Ұшты кеттi, оны кейiн қайыра алмайсың. Өткен iс те солай. Мынау өзiне беймәлiм өлкеде Кiшi жүз сайыпқыраны – Әбiлхайырдың құмдағы түлкiдей құлпыруы маған алабөтен емес. Ия, жер бедерi ол ойлағандай болмады, сосын да көп жайдан басын ала қашқысы келедi. Қайтемiз, Ұлы жүздiң ханы Жолбарыстың, ұлы биi Төленiң, сардары Саурықтың сәлемiне мен де ден қоямын, мен де құп көремiн. Сөздерiне құлдық! Солай деп ыңғайымызға көндi дегейсiң. Ал бүгiн шайқасқа кiрген суан, ысты, қаңлы жасақтары дедiң бе, олардың жағдайын келесi хабаршыдан естiрмiз. – Орта жүз сардары осыны айтты да өздерiндегi хал-ахуал жайында аз-мұз ақпарат бердi. Сөйттi де сөзiнiң соңын қалжың аралас бiр тұспалмен аяқтады: – Төре тұқымдарынан гөрi қара қазаққа сол қара қазақтың өзi жақын емес пе? Алтын Жәкем неменесiне жалтақтайды? Осылай деп, ұлы бидiң құлағына оңашада сыбырла! Құдай, аруақ алдында ант етейiк, өткелде тулаған асау жылқының қылығын бiз жасамақ емеспiз. Қыңыр езу, қырсық мiнездi бiзден күтпесiн! Өлсек осында өлейiк, өлмесек бiр жолға болса да қара қазаққа мерей әперейiк! Ойына алғанын опырып айтсын Алтын Жәкем, ол серпiнi сегiз болған жан ғой, қай сөзiне де ықылас қоюға бiз жараймыз!

	Қабанбай жауабын аяқтағанда Ақшаның жүйрiк көңiлi өзге жайға да ауытқыпүлгердi. Әбiлхайырдың шешiмi бойынша әлгi атышулы Шақшақ Жәнiбек те осы Қабанбай құзырында болуға тиiс қой. Ол қайда? Оны анықтауға Ақшада мұрша бар ма? Орта жүз сардарынан керi қайтқанда Ақша бiр түрлi салы суға кеткен күйде едi. Сiрә,үлкен қолбасыларды қобалжытқан жай мұның да көкiрегiне уайым салғандай. Өзiне iлесе берi қозғалған Жартыбайдан да тез ажырағысы жоқ, ақын-жыршылардың думанын қимағансып, тағы да жаңағы мол шоғырды айнала керi iлбiдi. Кенет Ақша тағы да бiр ғажайыптыңүстiнен түскендей көкiректегi уайымын сiлкiп тастағысы келдi. Бұл кезде Ақтамбердi жырын тоқтатып, оның орнын қобызшы басқан екен. Басында тақия, қап-қара сақал-мұрты бiр уыстай ғана, қушықтай денесiмен сәл шалқая екi тiзесiнiң аралығына шанағы қыстырылған қобызды ысқышпен оңды-солды сүйкегенде керемет зарлыүн шығады екен. Ақтамбердi ел басындағы ауыртпалықты тәттi қиялға ұластыра төкпелетсе мынауың ағаш пен қылдан құрастырылған дүниесiн боз iнгендей боздатуда. Жаңа ғана көкiректегi уайымын сiлкiп тастағысы келген Ақшаның дәмесiнiң күлi көкке ұшты. Қайта уайымға уайым қосып, әлдебiр тұңғиыққа басы бүтiн батқандай дәрменсiздiктi сездi. Ия, мынанiкi шектен тыс зарлыүн едi. Ақтамбердiнiң жырында аталған «Қайрауықтың ащы күйiн» осы тартқандай. Адамның сай сүйегiн сырқыратып, көзiнде қатып қалған бiр тамшы, ең соңғы тамшы жас болса соның өзiн күштеп сығып алатындай ащы күй.

	Ақша бiрауық атының басын тежей қобызшыға қараған күйi қаққан қазықтай қатты. Қасындағы Жартыбай оның жүзiне алақтап, мынау батар күннiң соңғы шұғыласы төбелерiн шалған көпшiлiктi қоса бағып мазасызданғанмен жақ ашпады. Қасындағы жаңа танысын «сiрә, бұл оңай- оспақтың адамы емес, Төле би мен Саурық мұнда жай қолға iлiккен бiреудi жұмсай салмаған» деп шештi. «Сiрә, соғыс заманы, ертеңгi күнi қайсымыз бар, қайсымыз жоқпыз, әйтпесе, мықтап-ақ достасып алатын жан екен, жә, кiм бiлiптi, мүмкiн екеумiздiң де көрер жарығымыз әлi көп шығар» деп, алғашқыүмiтiн кеудесiнде қайта тiрiлттi.

	Ендi уақыт дегенiң оқтай зуылдап, тез көз байланып бара жатты. Қобызшының күйi адам мен малды ғана емес, мынау қараңғылық патшалығына бүкiл жаратылысымен жұтылған айнала кедiр-бұдырды тегiс маужыратып, ырқына көндiрiп, қыспағына қысқандай. Екi кештiң ортасында, не жағылған от жоқ, не ай мен жұлдыздың да жарығы жетiпүлгермеген шақта мұншалықты зарлы күйдi аңыратқан қобызшының қылығы жаман ырым емес пе деп те секемденгендер табылуы ықтимал. Тек анауүлкен сардар Қабанбай тарапынан ешқандай ишара жоқтықтан ғана бәрi сол күйшiнiң ығына жығыла тырс еткен дыбыс берер емес. Тiптi бұл жақтағы жылқы малында да адамның сезiмталдығы бар ма олардан да тықыршыған, не кiсiнеген белгi бiлiнсешi, кәне.

	* * *

	Ақша бұл сапардан түн жарымнан аса оралды. Қойгелдi әлi жатпаған екен. Оған Қабанбайдың жауабын, өзiнiң көрген-бiлгенiн қысқа баяндады да ертоқымын жастанып, ұйқыға қисайды. Бiрақ тағы да көзi iлiнбедi. Тағы да сол дөңбекшу. Қабанбай батыр, Ақтамбердi жырау, аты белгiсiз қобызшы, Жартыбай әрқайсысы өз бiтiм-болмыстарымен мұның көз алдында көлбеңдедi. Бiрде Қабанбайдың сөздерi құлағында күмбiрлесе, ендi бiрде Ақтамбердiнiң ерен даусы, тәттi қиялы ой-сезiмдерiн әлдебiр алыс тараптарға ала қашады, ендi бiрде қобызшының қолындағы қыл аспаптың боз iнгендей боздағаны, Қайрауықтың ащы күйi құлағын жарады. Солардың әуселесiмен бұл онсыз да жарым-жартысы өтiп кеткен түннiң көп бөлiгiн рәсуә еттi. Тек таңға жуық қана аз-мұз көз шырымын алғансыды. Оның өзiнде де бұл өзiмен- өзi қалып, оңаша тыныс таппағандай. Әкесi Сарт түсiне кiрдi.

	Таңертең оянысымен бұл Қойгелдiге тартты. Қойгелдi түнгi ұйқыдан тұрғаны бiлiнбей, көп батырлардың қоршауында айдалада тым сергек отыр екен. Шодырайған бет сүйектерi, суалыңқы жағы, кiшкентай мұрты, салбыраңқы иектiң астына жасырынған шоқша сақалы, солардың бәрiнiң басын бiрiктiрiп ұстайтын қаћарлы көздерi, iрi денесi тым сабырлы, көтерiңкi күйде. Тiптi өткендегi бейқұтшылық күндегi тiрлiктiң нышандары түсiн өзгертпей мұның ағасының тұлабойына жыпырлай қонақтаған ба дерсiң.

	Кеше кешкiсiнгi сапардан байқампаздық қабiлетi, зейiнi тым әуелеген Ақша тап осы жолы ағасы Қойгелдiнi араға көп уақыт салып қайта көргендей оның осы сыпатынан тың қырларын молынан анықтады.

	Ақша ауыз ашпаса да мұның қос қабағының өзара бiрiге алмай түйiлуiнен бiр жайды айтуға келгенiн Қойгелдi табанда аңғарды да орнынан тұрып, Ақшаны оңаша әкеттi. Ақша көмекейiндегi сөздерiн таудан тас домалатқандай тасырлатты:

	– Көкешiм, құдайүшiн, бойыңаүрей алма. Мен бiр нәрседенүркiп, осы қазiрдiң өзiнде қара жердiң бетiнде табаным тайғанақтағандай әзер тұрмын. Түнде түсiмде әкемiздi көрдiм. Белуарынан лай суға батып, дәрменсiз күйде екен деймiн. Менi ымдап, қасына шақырады. Мен барамын. Сосын әкемiз лай судан өз күшiмен шығады да маған жақындап, тұлабойымнан түк қалдырмай қос алақанының қырларымен қаққылайды. Санап тұрып тоғыз рет қаққылады. Менiң екi көзiмнен от жарқылдағандай болады. Сосын, сәл аймалағансып, марқұм әкемiз менi оң бiлегiмнен қыса ұстап өзiмен бiрге әкетедi.

	– Түс түлкiнiң боғы-дүр, одан несiне қорқасың? – деп Қойгелдi қарқылдай күлiгенсiдi. Бiрақ бәрiбiр күлкiсiнiң күлкi сияғы жоқ едi. Ол жағын екеуi де байыптады. Жаңағы күлкiнi шығаруүшiн Қойгелдi жауға қарсы күрзi сiлтегеннен әрмен қайрат жұмсаған. Сонда да сыр алдырмай бұл сөздерiн одан әрi жалғады. – Менi де атамыз Шахан би қасына талай шақырған. Құдайға шүкiр, әлi де тiрi жүрмiн ғой.

	– Шахан би атамыз сенi шақырса батырлыққа, байлыққа, бедел- абыройға шақырған шығар. Ал әкемiз Сарттың мына шақырысы бөлек, түсi суық шақырыс.

	– Батыр адам бойын уайымға алдырса жауға қарсы қалай шаппақ?

	– Жау әзiрге ешқайда кететiн көрiнбейдi ғой. Мен саған, көкешiм, бiр өтiнiшпен келiп тұрмын!

	– Айтшы, жаным, өтiнiшiңдi!

	Тап осы аралықта оң жақтағы сайдан асау ат мiнген бiр жас бала атқып шықты. Бұл мына Қойгелдiнiң ұлы Қарабатыр едi. «Таң атпай бұл атүйретiп жүр ме» дегендей Ақша бұған таңырқай қараған. Қойгелдi:

	– Мына неменiң осы жануарға көңлi ауды. Тақымыңа сай емес, күнi бүгiнге дейiнүйретiлмеген бұл сары кiдiр малды қайтесiң десем де көнерi жоқ. Тiптi мұны мiнiп, шайқасқа да кiрмек дәмесi бар, – деп майпаздады. Қарабатыр небәрi онүш жаста, бұл шамадағы жасөспiрiмдердiң әке, не ағаларына ерiп, ұрысқа қатысуы соңғы күндердеүрдiске айналғандай. Қарабатыр да сол дүрмектен қалғысыздау. Мына мiнген қызыл аты асау дегенмен де жас баланың тiзгiн тартысына бойсұнып қапты. Қойгелдi мен Ақшаның көз алдында аядай жерде екi-үш мәрте шырқүйiрiлдi де тiптен жуасып, ағалы-iнiлi батырларға қарай тура беттедi. Әкесi Қойгелдiнiң қияпатындағы белгiлердi өз бет-жүзiне тайға таңба басқандай айқын жапсырған ашық жүздi жас бала бұларға жымыңдай күлiп жақындады:

	– Әке, ат жарап тұр? – деп, әкесi Қойгелдi ғана емес, ағайым Ақша да естiсiн дегендей Қарабатыр құсша саңқылдай сөйледi.

	– Ат жарады-ақ, өзiң жарадың ба, гәп сонда ғой! – дедi Қойгелдi. Ақша әке мен бала арасындағы сөз алмасуды жақсы түсiндi. Бұдан әрiде Қойгелдi мен Ақша Қарабатырға назар аудармады.

	– Ия, айт өтiнiшiңдi! – деп, Қойгелдi iнiсiне қайта қадалды.

	– Өтiнiшiм мынау. Мен Шудың арғы бетiнде қалған қатын-балама барып қайтсам деймiн. Егер наразылық жасамасаң осы қазiр, осы ет қызуымен жөнелмекпiн. Не деп болады бұл күнде, жүздерiн бiр көрiп, уаз кешсем деймiн. Әрi бiздiңүйдегi келiнiңнiң де босанғанына көп уақыт өткен жоқ. Көңiл күптi.

	– Апыр-ау, Ақша-ау, Шудың арғы бетi қайда, бiз қайдамыз? Тым қашықтап кеткемiз жоқ па? Ат соқты боласың ғой.

	– Көкешiм, астымдағым сүйегi берiк мал, ары жолға бiр күн, берiсiне бiр күн. Құдай қаласа ертең кешкiлiк өз құзырыңа оралармын.

	Қойгелдi ендi қаћарлы көздерiне бар мейiрiн жиып, iнiсiн мүсiркей, әрi барлай қарағанға ұқсады. Шындығында бұл ауыр ойда қалып едi. Бiр жағынан түсiнен шошыған кiшi iнiсi Ақшадан шынында айрыламын ба деген қауiп балық сүйегiней тамағына кептелiп, екiншi жағынан бұл Құлақшын мен мына Ақшаның қатын-баласы қалған Шудың арғы бетiнiң арасы атты адамға шынында бiр күндiк жер ме деп, iштей есепке көшкен. Алайда, ол есептiң түбiне жетпедi, егер Ақшадан айрылсам өзiм кiммен қаламын деп,үлкен iнiсi Қошықты көз алдына көлбеңдеттi. Сосын әлi де өздерiнен екi таяқ тастамдай жерде жаңағы сары кiдiр қызыл атты ойнақшытқан онүш жасар баласы Қарабатырға жалт қарады.

	Қарабатыр ештемеден кәперсiз. Ал Қойгелдi өзiндегi туысқан атаулыны түгендеуге бiржола көшкендей. Рас, бұл жалғыз-жарым емес, мұның әкесi Сартпен кiндiктес Жақсылық, Балық, Таңатар сияқты ағаларынан туған балалардың өздерi бiрер ауылды құрайды. Олардың көбiсi мына Қойгелдiнiң қоластындағы қосындардың iшiнде, әрi туған iнiсi Қошық бар. Сонда да бұл Ақшаның жөнi бөлек. Осыдан бес-алты жыл бұрынғы әлгi Шолақтау дегенге таяу Ұзынбұлақ бойындағы қалмақтармен алғаш қақтығыстағы көрсеткен ерлiгi ел аузында сақталған. Мына науқан басталғалы да Ақша сондағы атақ-абыройына дақ түсiрмеген. Осылай толғаған Қойгелдi бiрауық бұл iнiсiне өзүй iшiмен көрiсiп қайтуға рұқсат беру, не бермеу керектiгi жөнiнде емес, бұдан айрылсам айналамда кiмдер қалады деген сауал төңiрегiне көбiрекүйiрсектедi. Әкелерi Сарттың өзiнiң кенже ұлы Ақшаның түсiне бұлайша енуi бұл кезде атақты батыр, санаулы сардар санатындағы Қойгелдiнiң түп-тамырына балта тигендей әсер еттi. Соның соққысы ма, әйтеуiр Қойгелдi одан әрi созбұйдаламай Ақшаға рұқсатын бердi.

	Ақша алды-артына қарамай батыс көкжиекке қарай саржелiске салды. Құлақшынның кедiр-бұдыры әп-сәтте артта бұлдырады. Былай шыға бере ғана Ақша ақылға келдi. Мұндай жүрiспен ат сүмек болар, байқайын деген оймен сәл тiзгiн тартты. «Атүстiнен ұйқы алған адаммын ғой, тiптi түнделетiп жетсем де айыбы жоқ, амандық күнде менiкi тек бiр көрiп қайту ғой» дегенге сайды.

	Расында, Ақша отау тiгiп, түтiн түтеткелi көп уақыт өтпеген. Мұның алғаны қоңырат елiндегi бiр дәулеттi адамның қызы едi. Сондай дәулеттi отбасынан шыққанына қарамастан келiншегi өте жуас, күйеуiне ұзақ тiктеп қарамайтын ибалы жан-тұғын. Алғаш туған баласы Өтеболат қазiрүш жасқа ендi-ендi толмақшы. Ал екiншi ұлы Бекболат төрт айлық қана. Мiне, осындай әлi қаратабан болыпүлгермеген жас сәбилердiң тағдыры Ақшаны бәрiнен де жаман ыршытып, мазасыздыққа душар еткен, майдан даласын тастап шығуға мәжбүрлiкке ұшыратқан.

	Бiраз жүрiс бәсеңдiгiнен соң мұнысын тым шабандық көрiп, қайта сар желiске салды. Құлақшыннан әрiде батысқа қарай Алайғыр атты, ол да кедiр- бұдырлы кеңiстiк басталатын едi. Сәске түске таман соны басып өттi. Бұл да кешегi күнi соғыс қызған өлке ғой, мал мен адам өлiмiнiң көптiгiне қарап, нағыз қанды шайқастар осында орын алыпты ғой деген ой қорытты. Шоқпарға жете бере ол ойынан айныды. Мал мен адам өлiгi онда тiптi аяқ алып жүргiзбестей екен. Задында қазақ-қалмақ қақтығыстарының әрбiр кезегiнен соң екi жаққа өз өлiктерiн жерлеуге мұрсат берiлетiн. Төбе басына, сәл еңiстеу тұстарда терең орлар қазылып, оларға шәйiт кеткендердiң сүйектерi тасталып, топырақпен, таспен бүркелетiн. Соның өзiнде де мұншалықтысы ит-құсққа жемге айналыпты.

	Тап осы Шоқпарда бiрүлкен кездесу болды. Бұл жерде Ақшаға сонау Шу жағасынан берi мамырлай жылжыған Өтеген, Қалы батырлар жасақтары ұшырасты. Қалайда, бiр атаның, бiр дулаттың балалары ғой, Өтеген де, Қалы да, мына Ақша да ерүстiнен аунай түсiсiп, бiр-бiрiмен төс қағыстырып, жыласарман болып көрiстi. Аздап көздерiне жасүйiрiлгенi де шындық едi.

	– Аманбысың, бауырым! – деген Өтегеннiң даусы бәрiнен де ерен естiлдi.

	Сiрә, соғыстың қан базарынан шыққандар мен ондайлыққа ендi кiремiз- ау дейтiндердiң арасындағы айырмашылық мынадай күтпеген кездесулерүстiнде ерекше шаң бередi. Соғысқа қатысқандардың тiлi күрмелсе, оған ендi беттегендер таңғы құстай сайрайды, шамасы. Расында Өтеген мен Қалы мән-жайға қанғысы келiп, сұрақтарын төкпелетсе Ақша өз iштегiсiн әрең суыртпақтатты. Сонда да бұл өзiне туысқан батырларға қазақ пен қалмақ беттесуiнiң дәл қазiргi сиқын бiршама ашыпүлгердi.

	Өтеген жалаңбастанып, шодырайған оң жақ шекесiн күнге жарқырата, сәл шайқала сөйлейдi. Өзiнiң мүйiздi Өтеген атағы барын жұрт ұмытып кетпесiн дегендей кейде осылай ашыла-шашыла өз сықпытын молынан тосып, жұртты сөзге тартатыны бардай. Дөңгеленген бет пiшiнi, қой көздерi, қысқа қырқылған сақал-мұрт, құрыштай денесi сияқты өзге белгiлерi сол алғашқы белгiсiнiң қасында көзден өшiп кететiндей.

	Қалайда, Ақша бұл Өтегендi керемет қадiр тұтатын. Тек мынадай асығыстықта онымен кездескенiне аса риза емес, сонда да жүзiне ешбiр ренiш табын жуытпай бiраз хикаятты балалатты. Дулат-жаныс батыры, әсiресе, Әбiлхайыр, Төле би, Қанжығалы Бөгенбай, Қаракерей Қабанбай, Саурық батыр сынды адамдардың арақатынасына қатысты баяндауларға мұқият құлақ тiктi.

	– Осы соғыс аяқталғанша олардың арасынан ши шықпасын, құдайым! – деп ол жайындағыларды Өтеген өзi қорытты. Атүстi жүрiске машықтанған әрбiр қазақ секiлдi Өтеген де қос табаны жерге тисе тайғанақтағандай орынсыз қозғалыстары көп бiлiнедi екен. Әлде, ол тап қазiргi iшкi мазасыздықтың тепкiнi ме? Өтегеннiң соңғы қаупi тұсында Ақша әлденеден кеше кешкiлiк Қаракерей Қабанбайдыңүйсiн басшыларына қайтарған жауабын ойына алды. Әлденеден Ақшаның көңiл көкжиегi одан әрi кеңiгендей. Ия, тiршiлiкке не жетсiн, көп нәрсенi көресiң, көп жайды ұғасың дегендей.

	Кездесудiң соңында Өтеген:

	– Апырай, Ақша-ай, қазақ пен қалмақ соғысында ежелгi дәстүр бойынша бiр-бiрiне өлiктердi жерлеуге мұрсат берiлушi едi ғой. Бұл жолы ондай атты тәрiк етiлген бе? – дедi.

	– Жоқ, Өтеген аға, тәрiк етiлген жоқ. Көп өлiктердiң жүзi жасырылды ғой.

	– Жасырылса мынаусы несi?

	– Бәрiне бiрдей қол күшi жетпедi, шамасы.

	Өтегендегi мазасыздық осы арқылы одан әрiүдегендей. Ия, қазақ пен қалмақ арасындағы мына соғыс бұрынғы бiр де бiр соғыстарға ұқсамайды. Бет ажары, ауқымы мүлдем басқа. Әзiрге ол науқанға кiрiпүлгермеген жаныс батыры осындай түйiн түйдi. Ақша өзiн Өтегеннiң көп ұстамауыүшiн басқа да өз бiлгендерiн тез-тез сарқуға тырысты. Оның асығыс екенiн Өтеген осыдан бiлiп, басқа сөзге алдандырмай «жол болсын» айтты.

	Бұлардан ұзап шыққанда Ақшаның буын-буынына қосымша әл кiргендей едi. Бұл сөз жоқ жаңағы Өтегенмен кездесудiң әсерi. Осы орайда бұл өз ағасы Қойгелдiнi де еске алды. Бұл өз ағасының да елден ерек көп қасиеттерiн танитын, бiр көрпенiң астында көз ашып ержеткесiн бе олардың, ешқайсысына жете мән бермейтiн. Тек жаңағы Өтеген бойындағы жарқ-жұрқ еткен кейбiр белгiлерге қарап, өзiмен кiндiктес бауырдың сол қасиеттерiн ендi алтын-күмiске бағаламақ райы иектеп әкеттi. Өтегенмен кездескеннен кейiнгi жолда Ақшаның басынан кешкен негiзгi күйi бұл да емес, ең бастысы – қалмақтарға қарсы осы науқан қайтсе де қазақтардың туын шалқытады деген сенiмге берiк байланды. Ендi кешегi Ақтамбердiнiң қатпарлы шындық пен тәттi қиял аралас толғаулары мен аты беймәлiм қобызшы аңыратқан Қайрауықтың ащы күйi iшкi зардың тепкiнi емес, ертеңгi ұлан-асыр жеңiс салтанатының хабаршысына ұқсады.

	Шуға тiптен жақындағанда Еспе, Далақайнар атты мекендердi басып өтуге тура келетiн едi. Сол екеуiнiң ортасында, шамамен күн екiндiге таянғанда Ақша тағы да бiр өзiне таңсық топқа ұшырасты. Бұл әлгiндегi Өтеген мен Қалы сиқты әскер қосындарын бастаған батырлар емес, оншақты жылқыға аз-мұз жүк тиеген, айналасы жиырмаға толмайтындай құлатөбе шоғыр едi. Ақша алғашқыда оларды жау түртпектеген соң артық дүниелерiн тастай қашып, басқа қоныс iздегендерге ұқсатқан. Тек беталыстары шығыс жақ, қанқызыл аласапыран ортасынан не таппақ деп, жас батыр сәл дағдарды да. Сосын да бұлардың кiм екенiн бiлуге аңсары ауып, әдейiлеп ат басын бұрды.

	Топ басында құлағы салпиған, кәрi бурыл бие мiнген, еркекше киiнген, ашық жүздi арықша әйел екен. Түзде жолыққан батырдың өздерiне әдейiлеп бұрылғанына ол да дән риза сияқты:

	– Түсiңiз жылы, атыңыз жүрiстi, айдалада жолыққан қай қайын, қай бауырымыз боласыз? – дедi. Әйел адамның ашық, жарқын даусына құлағы тосаңсыған Ақша бұлайша өзiн жақынсырата саңқылдаған сөздерден бiрден- ақ iшiн жылы ағын кернедi, әйелдiң сауалына сап-сабымен жауап қайырды.

	– Әкем-ау, өзiмiздiң ұлы би атамыздың туысқаны екенсiз ғой. Мен Өтегендi де, сiздiң туған ағаңыз Қойгелдiнi де көргенмiн. Тiптi сiздiң өз ныспыңызға да қанықпын. Бұл заманда әйел батыр атаулының ныспыларын көкiректерiнде түйiп ұстайды емес пе? Бiз анау Жетiсу жерiнен қоныс аударған жалайыр елiнiң адамдарымыз. Мен өз басым сол жалайыр биi Ескелдiнiң бәйбiшесi Ақжәмилә деген жеңгең боламын, – дедi әйел.

	Ақжәмилә осы сөздерiн тауыспай онымен екiншi салт атты қатарласты. Ол да әйел адам, ол да еркекше киiнген, тек Ақжәмилә шорт түйiлген шашын ескi шұға шүберекпен тас қып буып тастаса, мына екiншi әйел темiр дулыға киiптi. Анық жауға шабатын түрi жоқ, тек әлдекiмдерге сес қып көрсетуүшiн ғана сөйткенi бiлiнедi. Әрi екiншi әйелдiң тұрпаты зорырақ, нағыз жау түсiрер жiгiттей балғын денелi.

	– Өзiңiздiң мына жүрiсiңiздi қалай түсiнсек екен? Бағдарыңыз, мақсатыңыз қалай? Анау шабысудан не хабарыңыз бар? – деп, екiншi әйел жуан тарғыл даусымен төтесiнен сұрақ қойды. Мұндайлық дауыс оны ер адамға мүлдем ұқсаттырып жiбердi.

	Ақша аузын ашыпүлгермедi, Ақжәмилә қасындағысын таныстыра қойды:

	– Бұл жалайыр-мырза елiнiң қызы Дарабоз деген апаң. Әйел заттыдан озып шыққасын Дарабоз атанған. Жалайыр-аңдас Кенжеке деген шалдың келiнi. Күйеуi Құлжа ол да осында!

	– Уа, Құлжа деген мен боламын! – деп, арт жақтан ерүстiнде қарғаша шоқиған бiреу айғай салды. Бiрақ алдағы екi әйелдiң қасына келмедi. Сол кезде Ақшаның көзiн Дарабоздың тұлабойы ерекше тартты. Бұл ең алдымен оныңүстiндегi киiмдерiне сұқтанды. Құс таңдай, иiр мүйiз өрнектерi мол көк масаты камзолы, түсi белгiсiздеу шалбары, ұзын қонышты етiгi, елiк сапты қамшысы, бәрi тұтас өрiлiп, төбесiне қондырылған темiр дулыға соның бәрiне бөлек кескiн беруүшiн керек болғандай. Дөңгелек жүзi, айшықты көздерi, тарғыл даусы бiтiмдi тұтас дүниенiң бөлiктерiндей.

	Ақша ең алдымен бұлардың жүрiстерiне өз басы қатты таңырқағанмен ол жағынан сыр бермей өз сапарының мән-жайын ұқтырды.

	– Қайным, сiздiкi бозбалашылыққа ұқсас сабылыс екен. Анау қанды қасаптағы қай боздақтың артында бала-шағасы қалмады? – дедi Ақжәмилә.

	Сосын Ақша бұлардың өздерiнiкi не сабылыс екенiн сұрады. Тағы да Ақжәмилә аққудай сұңқылдады:

	– Мына Дарабоз анау жорықтағыларға арнап ас дайындаудың хас шеберi. Бұл кiсiнiң қолымен жасалған iрiмшiк, құрт, ыстап қақталған пiскен ет, кептiрiлген жемiс-жидек екi-үш ай бойы дәмiн жоғалтпай атүстiндегiлердiң талғажауына жарайды. Соларды хал-қадарымызша ана малдарға тиеп әкеле жатырмыз. Арманымыз осыларды шайқас ортасындағы жалайыр қосындарына жеткiзу. Өзiңiздiң жолыққаныңызға қуанышымызда шек жоқ. Айналайын қайным, дiлгiртпей тез айтшы, сол жалайыр қосындары не күйде? Кiмдер бар, кiмдер жоқ? Бiздiңүйдiң отағасы тiрi ме? Сонау Iле бойына кеткен Балпық батырдан хабарларыңыз бар ма? Өзiңiз, кәне, жерге түсiңiз, бiздегi дәмнен ауыз тиiңiз.

	Ақжәмиләнiң бұл сөздерi Ақшаның басындағы әртүрлi құйын ойларды бiр арнаға тоғытып, нақтылы бағыт-бағдарға бұрғандай. Оған әрi Ақәмилә ғана емес, оның қасындағы Дарабоз атты екiншi әйелдiң еркекке бергiсiз түр- кескiнi де ықпал жасады. Бұл заманның төмен етектiлерi осындай, ал батыр атағы бар Ақшаның түсiнен шошып, елегiзiп, бет албаты тартып кетуiне не жорық? Ақшаның қияпатында жеңiлген адамның нышаны жарқ бердi. Қияпатында ғана емес, тұлабойында да солай. Сонымен қабат жағдайға, мақсатқа сәйкес әрекет қажет-ау дегенге де ой жүгiртiп, өзiнде бар, жоқ мүмкiндiктермен санасуға да пейiлi ауды. Ия, күн кешкiрiп барады. Ақша осы бүгiннiң өзiнде Шудан әрi өтуi керек. Бұлар сол Шудан берi өтiп келгендер. Апырау, ол өзеннiң қай тұсында өткел барын бұл ұмытып та қалыпты ғой. Ия, ол заманның адамдарыүлкен өзендерден өз бетiнше де өткел таба алады, тек олүшiн асығып-аптықпайтындай жағдай керек, ал қазiр екi кештiң арасы, мұның ондайлыққа уақыты тар. Ертең күн ұясына құлай бере құзырыңда боламын деп, өз ағасы Қойгелдiге берген уәдесi қайда? Демек, Шудың өткелдi тұсын осылардан сұрау керек. Сол өткелдi тұсқа дейiн тұп-тура жеткiзiп салатын атқа жеңiл бiреудi қосып берсе нұрүстiне нұр. Менiң де бұларға бiр пайдам тиюi ықтимал-ау. Әрi бұл таң азаннан берi жүрiсүстiнде, аздап ат шалдырғанның, жүрек жалғағанның айыбы жоқ.

	Бұл ғана емес, Ақшаның тап осындай сүргiншiлiкүстiнде де аңсары ауған тосын бiр нәрсе және табылды. Бұл мына жалайыр биi Ескелдiнiң бәйбiшесi Ақжәмиләға байланасты. Бұл Ақжәмилә Ұлы жүз қолының бас сардары Саурық Қайдауыл баласының жақын қарындасы, әрi жалайырдың Жетiсу өңiрiндегi бас батыры Балпық Дербiсәлiұлының апасы дегендi Ақша талай естiген. Әрине, Ескелдi мен Балпықтыңүй iштерi өзара әу бастан-ақ тонның iшкi бауындай. Екi туып бiр қалғаннан да жақын. Ал Саурық жөнiнде олай ешкiм екпiндетiп жариялауға жоқ. Керiсiнше, бұлардың арасында туыстыққа тән ешқандай қатынас жоқ деген сыбыс мұның құлақ түбiнен талай ызыңдап өткен. Ал ендi бiр әредiкте «неге жоқ, Саурық пен Балпық туыс болғасын да сардар өз iнiсiн мынау қанды қасаптан аулақ, сонау Iле дариясының бойына бас сауғалатып жiберiп отыр, бұл Әбiлхайырдың емес, Саурықтың шешiмi» деген де сыпсың шыққан. «Жел соқпаса шөптiң басы қимылдамайды» деп, бәз бiреулер оны тiптен дуылдатқан. Ақшаның өз басы оған сенбейдi, тек ол сыпсыңды да мұның естiгенi анық.

	Мiне, осындай жайлар жиылып кеп, Ақшаны ерүстiнен қаңбақша ұшырғандай. Бұған деген ендiгi қамқорлықтың бәрiн Дарабоз өз қолына алды. Ақжәмиләдан сыр тартпақшы Ақшаның барлық назарын Дарабоз жұлқып әкеттi. Ол ұсынған шалап пен ыстап қақталған еттiң дәмi тiлүйiргесiн де солай ма? Жоқ, сондықтан ғана емес, Дарабоз сырт пiшiнi ғана емес, iшкi сарайымен де ер адамға ұқсайды екен. Сол ер адамға тән бiлгiрлiкпен анау соғыс жайын сұрастырды. Жай сұрас емес, дөңгелек жүзi мен айшықты көздерiнде сол оттың ортасында өзiм неге жоқпын деген өзек өртер өкiнiш табы да қара көлеңкеше ұялаған. Ақша жалайыр қосындарының соғысқа қатысуы, Ескелдi бидiң жалайыр қолбасысы ретiнде шайқасқа кiруi, Малтабардың ұйымдастырушылық әрекетi, оның немере iнiсi Құлжан батырдың жаудың қалың ортасында бастан-аяқ арпалысуы, сөйтiп, бұлардың қара қалмақты бiр табан керi ысыруы сияқты өз естiген, бiлгендерiн тез баяндады.

	Ақжәмиләнiң шошынған түрi бар:

	– Бәсе, мен бұл жайды түсiмде көрiп едiм, әнеукүнi айттым емес пе өздерiңе. Сол түсiмнiң жоруы ендi табылды. Бiздiң отағасы кәдiмгiдей қара қалмақпен қолма-қол шайқасқан екен ғой. Құдайым, сақтай гөр! – деп бетiн сыйпап бата қылғансыды.

	«Өңкей бiр түсiнен шошынғандардың тоқайласқан жерi екен-ау мынау» деген ащы ой Ақшаны бiр қағытып өттi. Бiрақ көрген түстерiн шұбыртып жатуға мұрша қайда? Бұл кезде қастарына келiп, соңғы әңгiмелердi қоса тыңдаған Дарабоздың күйеуi Құлжа қарғаша бойымен көкке ұшып кете жаздап:

	– Қайран, биекем-ай, өзiңе жетер жан жоқ-ау! – деп, Ескелдiнi марапаттай бастаған.

	– Тұра тұршы! – деп, Дарабоз оны табанда тыйды. Сосын Ақшаға қарап, оны одан әрi сұрақтың астына алды. – Сонда биекем шайқасқа кiрiп, олай-бұлай боп кетсем, Балпық болса да алыста, олай-бұлай боп кетсем, артымдағы ел, қызыл қарын жас бала, қатын-қалаш, шал-шауқан басшысыз қалар-ау деп ойламаған ба?

	– Замандастар-ау, бiлмейсiздер ме, бұл соғыстағы бiрүрдiс сол, әр қосынның қолбасысы соғысқа тiкелей кiрiп, өз жауынгерлерiне жiгер бередi. Найманның атышулы батыры Қаракерей Қабанбайдың да өз басы шайқасқа кiрдi. Арғынның Қанжығалы қарт Бөгенбайы да қалмақ iшiне алғыншы боп барып, екi-үш мәрте тiл әкелдi. Саурық та сөйтпек. Тiптiүш жүздiң бас қолбасысы Әбiлхайыр да алдағыүлкен ұрыстардың бiрiнде шайқасқа кiрудi ойластырып жатыр дейдi. Баршасы сөйткенде Ескелдi қалыс қалса ұят емес пе?

	– Бiз алыстан қосы ауған ел едiк, Ескелдiден айрылсақ бiржола есiмiзден танамыз ғой деп қауiптенемiз, – деп Дарабоз өз күдiгiн әрi жалғады.

	– Е, немене, биекемнiң жебеушi киесi – ақ бурасы бар емес пе? Ол жаудың оғын дарыта қоймас! – деп, Құлжа түбi түскен шелектей қайта қаңғыр еттi. Басында қырық жылғы ескi киiз қалпақ, қас-қабағы да, уысқа толмас сақал-мұрты да селдiр Құлжаның өңi бұл жылдары тiптен қарайып, адам танығысыздай едi. Тек алып-ұшпалығы, ширақтығы сол бәз-баяғы.

	– Сен де сөздiң алдын орап, – деп, Дарабоз күйеуiне оқты көзiн қадады. Құлжа да оған тура бұрыла шұқшиды. Бiр шаңырақтың астындағы билiкке талас ерлi-зайыптының мiнез-құлықтары шаң бергендей. Қалайда Дарабоз еңселi көрiндi. Ендi сөздi жалғыз өзi дамытып әкеттi. Ақша мен осы зор тұлғалы әйел арасында бiраз әңгiме өрбiдi. Бiр тұсында Ақша:

	– Жеңешетайлар, артық сөйлесем айыпқа бұйырмаңыздар, осыүйсiн қолының бас сардары Саурық батыр мен анау Iле бойындағы Балпық, мына Ескелдi бидiң бәйбiшесi –үшеулерiңiз жақын туыстар дейдi. Сонда қандай туыссыздар? – деп сұрады.

	Ақжәмилә бұл сұрауды көңлiне ауыр алғандай көзiнiң айналасына кiрбең жиып:

	– Туыспыз ғой, – дей салды. Осы арада Құлжа суырылмақ едi, зайыбының оқты көзi тоқтатты.

	Ендiгi мәселенi Дарабоз жалғыз өзi шештi. Себебi осы Дарабоз бен Ақшаның арасындағы сөз алмасу барысында бұлардың өзара қажеттiлiгiне қатысты жайлардың бетi ашылған. Дарабоздың бұйрығымен оның күйеуi Құлжа қасына екi-үш адам ертiп, осы кеште Ақшаға Шудың өткелдi тұсын көрсетедi, әрi оның арғы жағалауға шығуын бақылайды, ал Ақша ертең керi қайтқанда осыларға жолығып, бұлардың жалайыр қосындарына жеткiзбек ас- ауқатын сол малдарға тиеулi қалпында, екi-үш жiгiт-желеңдi тағы ертiп, өзiмен бiрге әкетедi. Әрi оларды Ескелдiмен беттестiрудi өз мойнына алады.

	– Сөйтпесек болмас, қайным, – деп Дарабоз сөзiн қорытты. – «Ине өткен жерден жiп өтедi» деудiң бұл жерде орны жоқ. Әйел жолы жiңiшке де ауыр. Қай жерде де шартүзiлiп, не ары жоқ, не берi жоқтың күнiн кешермiз. Сiздiң сыпаттауыңызға қарағанда майдан даласы әлi қашық, екi ортада жыртылып-айрылған қалың әскер, әркiмге бiр көзiмiздi сатып, иығынан тартып жөн сұрап, барар жерiмiзге жете алмаспыз. Биекемнiң бәйбiшесi екеумiз мына ас-ауқатты оларға жеткiзе алмаспыз. Жөн сiлтер жандардың мынадай күнде табыла қоюы да екiталай. «Сұрай-сұрай Меке барған» дейдi. Бiрақ мынау Мекенiң жолы болмай тұр ғой.

	Дарабоздың дулат батырын Шудан әрi өткiзiп саласың дегенi Құлжаға әбден-ақ ұнаған, тек мына соңғы сөздерi қытығына тиген. Сосын да бұл селдiр түктi қабағын түкситiп, өз жұбайына зiлдене қарады. Қабағында «е, сендер қатын болсаңдар, бiз бар емеспiз бе, бiз еркекпiз ғой» деген жазу тұр едi. Дарабоз да оған бұрылып, ашық реңкiнде «сабыр, сабыр, отағасы» деген сөздердi айшықтады.

	Жолай қарсы беттен батар күннiң шұғыласы жүзiн жадыратқан Құлжа Ақшаның манағы Саурық, Балпық, Ақжәмиләүшеуiнiң арасындағы туыстық iлiктестiк туралы сауалын өзi есiне салды.

	– Ия, сол жайында сiз де бiлесiз ғой, ақыр жолүстi, айтыңыз! – деп, Ақша да риза көңiлмен жабыса кеттi.

	Ақжәмилә бұларға өзiнiңүлкен ұлы Дөмейдi де қосып берген, сiрә, мына дулат батырымен етене таныстықтың оған зияны жоқ деген ойдан, шамасы. Тек басын төмен салбыратқан, бiртоға мiнездi Дөмейдiң өзi бұл жүрiске аса құлықты еместей. Қалайда, қазақ пен қалмақтың осы қақтығысының бет-ажарын өз көзiмен көрiп қайтудан дәмеленсе керек, ендi шешесi мен Дарабоздың жеткен жерiмiзде тоқтаймыз, бұдан арғыны мына дулат батырына тапсырамыз деген шешiмiн әлдекiмнiң өзiнiң жолын кескенiндей қабылдаған түрi бар.

	* * *

	Құлжа әлгi Саурық, Балпық, Ақжәмилә –үшеуiнiң арасындағы туыстық желi хақындағы әңгiмеге өзi сұранғандай көрiнгенмен жеме-жемге келгенде тiл-жағына тұсау салынғанға ұқсады. Ақша қайта қиылды. Құлжа аса әңгүдiк емес, осы мезетте әлдене көлденеңнен килiге жанын ауыртты. Дарабоз бен Ақжәмиләнiң өтiнiшiне орай бұлардың да осы дулат батырына күнi түсiп тұр емес пе? Көлденеңнен килiккен нәрсе сол – Құлжа осы атүстi жүрiсте Ақшадан тiл-жағымды аяймын деп, мұның бетiн ары қаратып алармын деп қауiптендi. Бұған қоса өз зайыбының еңгезердей сұлбасы да көзiне елестеп, оның мысы басқанын тұлабойымен сезiндi. Ендi шегiншектеуге мұнда қауқар да жоқ едi.

	– Апыр-ай, мұның өзi шытырманы көп, ұзақ әңгiме, қай қырынан бастасам екен, – деп Құлжа ерүстiнде отырыс түзегендей құнжыңдады.

	– Ең алдымен бұлар өздерi қандай туыс, сол жағын ашсаңызшы, – деп Ақша өзi бағдар бердi. Бұл бiрiншi қадамда Құлжа қиналған жоқ, жалайыр- андастан туған Қалқа (Қалқаман), одан Дүйсенбi, сол Дүйсенбiнiң төрт баласы – Қайдауыл, Қанқожа, Таймөңке, Лепес те, мына Саурық осындағы Қайдауылдың, ал Балпықтың әкесi Дербiсәлi Қанқожаның бел балалары деген көпшiлiкке мәлiм шындықты бiр сапырып тастады.

	– Ал Ескелдiнiң бәйбiшесi Ақжәмилә ше? – деп, Ақша кепкен қурайдай таңқ еттi. Мәселенiң ең ауыр жағы осы едi, Ақжәмиләнiң бұларға туыстығы ел iшiнде әртүрлi лақапқа айналған жағдай, Ақшаның тақақтауына қарап, Құлжа оны бұл жағдайдың шет-пұшпағын бiлетiнге ұқсатты. Сосын да ендiгi бөгелiсiн ағайын алдындағы айыпқа балады. Ең алдымен сол Ақжәмиләнiң он екi жасар баласы Дөмейге бiр шақырайды да оның атүстiнде тепектеген момақан, тоңторыс қалпынан кезмайысқа ұқсас белгi таппағасын бiржола шешiлмекке бел байлады.

	– Қанша батыр болсаң да менен көп кiшiсiң ғой, жаным, өзiң қоярда қоймадың, ендi тыңда, мен де олардан алыс адам емеспiн. Бiздiң жалайырдың он екi атасының бiрi Аңдас алты әйел алыпты да оның бесеуiнен көп тұқым өрбiптi. Мен соның бiр әйелi Тасбикеден туған Меңлiбай дегеннiң ұрпағымын. Ал жаңа Аңдастың Дүйсенбiсiнен туған ағайынды төртеудi атадым ғой, олар Андас атаның төртiншi әйелi Ақбұрымнан туғандар. Мiне, осы Ақбұрымнан туғандар нағашыларына тартқан ба, әйтеуiр шетiнен батырлар. Ал жаңағы төртеу – Қайдауыл, Қанқожа, Таймөңке, Лепес дегендердiң қай-қайсысы да оңай-оспақтан емес. Қай-қайсысы да ауыр қол ерткен қолбасылар атаныпты. Сол қасиет бұларда тұқым қуалағандай. Мысалға деп мына Саурықты, Балпықты, ол Балпықтың әкесi, бұл күнде науқасы аяқ-қолына тұсау салған Дербiсәлiнi атасам да жетпей ме? Мен сөздiң тоқ етерiне көшiп, әңгiменi Қайдауылға қарай бұрайын. Өзiң әлгi Ақжәмилә жайындағыға ынтықтың ғой. Ия, Ақжәмилә осы Қайдауылдың шөбересi. Бiрақ қандай шөбере, соны ашып берейiн, ағайын адамдардың бiле жүргенi ләзiм ғой. Қайдауыл да, оның iнiсi – мына Дербiсәлi-Балпыққа әке Қанқожа да көп жасаған, осы бертiнде қайтыс болған аруақты жандар. Екеуiн де өз басым көрдiм ғой. Әсiресе, Қайдауылды жақсы танитын едiм. Ия, әңгiме осы Қайдауыл туралы ғой. Содан ауытқымайын.

	Осыған жеттi де Құлжа сәл дамыл алмаққа көшкендей. Шудың қамысты жазығы ендi-ендi басталды. Жол әлi ұзақ, уақыт кең. Өзен жағалауына табан тiреген соң да оның өткелдi тұсын iздеп бiраз сабылу керек.

	Алдан қопалы қамыс мол тұтасқан бiр көтерiңкi тұс кездесiп, содан оң жақтағы әлденеше иiрiмдi қара судың қыспағындағы шалғынды шөптесiнге қарай теңбiл қоңыр түстi құс зуылдай ұшты.

	– Әне, анау бұлдырық деген болады. Өзiм осы неменiң аяғы жерге тигенiн көрген емеспiн. Әмсе ұшып жүретiнге ұқсайды.

	Ақшаға бұлдырақ таңсық емес едi, тек Құлжа осы сөздерiне тосын мағна бергендей мұның қосымша пейiлiн оятты. Ия, Құлжа сөзiнiң астарын әр қырынан тануға болар едi. Бұл күнде аяғы жерге тиiп жатқан кiм бар?

	– Әңгiменiң ең қиыны мынадан басталады, жаным. Қайдауыл көп әйел алған екен, соның бiрi Кiшi жүздiң қызы екен. Осындағы алшын батыры Есеттi естiген де, көрген де шығарсың. Мiне, сол Есет Қайдауылдың сол әйелiмен туыстас жандар. Ал мына Саурық Қайдауылдың сол әйелiнен туыпты. Есеттi нағашым деп, көп жылдар бойы алшын елiне қарай ауытқып жүретiнi де содан екен.

	– Апыр-ау, бұл әңгiменiң не қиыны бар, Саурықтың алшын қызынан туғандығы, немене, әлдекiмге сорақы көрiне ме? – деп, Ақша батыр қыстырма жасады.

	– Қиыны ол емес, алда.

	– Сол қиынына жеткiзбей жүйкелеттiңiз ғой, ағасы, – деп Ақша ендi қалжың айтқансыды.

	– Ендi жүйкелемейсiң, мiне келдiм. Қайдауылдың ол алшын әйелiнен туған баласы жалғыз Саурық емес, тағы бiр ұл, бiр қыз бар. Ол ұлдың аты Түрке. Ол Түрке мына Саурықтанүлкен. Осы Түрке мен Саурықтың ортасындағы Алтын деген қыз айдай көркiмен көп елдi есiнен тандырған жан екен. Тiптi Орта жүздiң бiраз жезтаңдайлары осы Алтын қызға арнап, ән мен жыр шығарыпты деседi. Ақыры соларға келiн боп түсiптi ғой. Сондағы керей Жәнiбек дегенге тиiп, бiр қора бала тауыпты. Оларды керей Жәнiбектiң емес,

	«Сұлу апайдың»1 балалары дейдi екен.

	Осы тұста Ақша батыр бiр мырс еттi. Құлжа оның көмекейiндегiсiн танып, әңгiмесiнүзбестен әрi жалғастырды.

	– Қайдауыл мыңғырған бай да едi. Егер соншалықты бай болмаса көп қатын алуға шамасы қайдан жетсiн? Малының көптiгi сонша, малшы- жалшыларының өздерi ауыл-ауыл болып, қиыр-қиырда көшiп-қонып жүредi екен. Олардың бәрiнiң басын қосып, былайғы ел, тiптi өздерi де «орда » атайды екен. Ал Қайдауыл дегенiңдi осы орданың ханы атайсың ба, жоқ жай басшысы атайсың ба, қай-қайсысы да ел аузында сыйысып жатады екен. Мiне, осы ордада туып-өскен Түрке мен Саурық жас кезiнде өте тату екен. Әсiресе, Саурық ағасы Түрке десе iшкен асын жерге қойса керек. Бұлардың тату күнiнде айнала ел, дос пен дұшпан бұл Түрке-Саурықтың заманы ғой деседi. Мiне, осы Түрке-Саурық заманы атанып тұрған күнде бұл екеуi, ия, ол кезде екеуi де жиырма мен отыздың арасындағы қылшылдаған жiгiттер, әлгi бiреуiне қарындас, бiреуiне апа – Алтын қыз ұзатылған керей, найман елiне жау шауыпты. Сонда Түрке-Саурық құстай ұшып жетiп, жаудың қабырғасын қаусатып, сол кездегi қоңсыластар керей, найман елiнiң есесiн қайтарыпты. Олардың солүшiн Түрке-Саурыққа ризашылығында шек жоқ екен. Мiне, сөйткен Түрке мен Саурық келе-келе өзара дүрдараздыққа ұшырайды. Түрке шаруаға мығым да, Саурық жаугершiлiк, қолбасылық қасиетiмен танылған ғой. Түрке шаруақой дегенмен де ұрт мiнездi екен, ана қолбасы iнiсiн ашса алақанында, жұмса жұдырығында ұстағысы келе ме, итiм бiлсiн ол жағын, әйтеуiр, бiр анығы – Саурыққа әртүрлi шаруа, ел iсi жайында «өйт-бүйт» десе анаусы «мынауыңыз терiс, аға» деп, көп тыңдамайтын көрiнедi. Түрке соған шамданады. Ағайын-туған, малшы- жалшы ол жөнiнде ешкiмге, тiптi өзара да тiс жармайды. Ана екеуiнiң айбарынан жасқанады. Тiптi Саурық ағасы Түркенiң нақтылы қандай ақыл- кеңесiн тыңдамады, оны да ешкiм бiлмейдi, себебi, ол жағын ашып-айырып сұрайтын да жан баласы жоқ. Бұл жайдың жұмбақ көрiнетiнi де содан. Қазiр Түрке мен Саурық тiптен екi айрылып кеттi, Саурық өзiң бiлесiң осында, ал Түрке төменде, сонау Бетпақдаладан да арыда Жетiқоңыр деген құм бар екен, сол Жетiқоңыр құмы мен Сарысу, Қаракеңгiр өзендерiнiң екi аралығында қазақтан да, қалмақтан да жүз жасырып, көшiп-қонып жүр дегендi құлағым шалған. Ендi, Ақша iнiм, сәл сабыр, бұл мәселенiң тағы бiр қиыны бар. Ақыр өзiң соған ынтықтың ғой, ендi екi қиынын қосақтап сөйлейiн. Әлгi бұлардың әкелерi, жаның жәннатта болғыр Қайдауыл, көп малды, көп әйелдi адам дедiм емес пе, қара жер хабар бермесiн, сол Қайдауыл анау-мынау пендешiлiкке деүйiр екен. Бiрде өзiндегi жалшылардың бiрiнiң түсi жылтыр, бедеу келiншегiмен көңiлдестiкке де барыпты. Сөйтсе келiншек бедеу емес, пәленiң басы күйеуiнде екен. Ақыр ол екiқабат болып, ұл туады. Бұл туған ұлдың кiмнен екенiн өсек арқылы бiлетiн бiр қу тiлдi жiгiт Қайдауылдың аулына «ой, осындағы бiр пәленбай дегеннiңүйiнде бiр ұл туды» деп, айғайлай жетедi ғой. Өзi ме, әлде Қайдауыл не дер екен деп, бiреулер жұмсады ма, әйтеуiр сол жiгiт сөйтiптi. Мұның хабарын естiген Қайдауыл он екi қабат ақүйдiң төрiнде құс жастықты шынтақтап жатқан күйi, «е, ордаға тағы бiр құл келдi десеңшi» деген екен. Сосын әлгi баланың атын Ордағұл қойыпты. Бұл Ордағұл мына Саурықтан бiрер жас қана кiшi. Өсе келе өздерiнiң аға-iнi екенiн бiлген бұлар бiр-бiрiмен қойындасып кетедi. Алғашында бұл Ордағұл Түркенiң қамқорлығында екен, тек Түрке өзiнiң қырыс мiнезiне басып, Ордағұлды жасыта бергесiн Саурық өз қамқорлығына алыпты. Қазiр осы Ордағұл Ұлы жүз -үйсiн қолының бас сардары Саурыққа қарасты әскерге қызмет ететiн сынықшы, өрiмшi, ұста дегендер бар емес пе, мiне солардың басы-қасында. Ал мана өзiңмен дидарласқан әлгi бiздiң бас биiмiз Ескелдiнiң бәйбiшесi Ақжәмилә сол Ордағұлдың туған немересi! Ал бiлгiң келсе...

	Кенет әлдене Ақшаның басына тоқпақтай тиiп есеңгiретiп әкеттi. Бұл не, Құлжа әңгiмесiнiң әсерi ме, жоқ, басқа ма, ол жағын Ақшаның өзi де ажырата алмастай. Бұлар Шу жағалауына жеткенде қас қарайып кеткен. Құлжаның тiл мен жағы әлi де қарыспап едi, бiрақ Ақша қайтып ол сөздердiң бiрiн де санасына сiңiрген жоқ. Құлақ түбiнде ызыңдаған арадай оны өзiмен өзiн қалдырды да басқа ойлардың құйрығынан ұстап, өзге қиырларды шарлап кеттi. Тек бiр тұста ғана Құлжаның «Қайдауыл өзiнiң некеден тыс туған баласы Ордағұлдың немересi – Ақжәмилә сұлуды кезiнде Ескелдiге өз қолымен қосыпты, құдалыққа, той-томалаққа қатысты ырым-сырымдардың бәрiн өз қолымен өткерiптi» деген дерегi ғана мұның санасынан саңлау тапты.

	Бара-бара Ақша өз басындағы мазасыздықтың темiр өзегiн ұстады.

	Мұны «апырау, менiң осы сапарымның мәнi не» деген сауал меңдептi.

	Тап қазiргi қазақ-қалмақ қақтығысы орын алған Құлақшын мен мына Шу жағалауының арасы бұл ойлағаннан әлдеқайда алшақ екен. Құлжа қасындағы адамдар мұны өткелдi тұсқа жеткiзiп, қараңғылыққа қарамай қурай, қу ағаштарды тауып, екi буым етiп байлап, мұның атының екi жанына теңдеп жатқанда Ақшаның басына «осы мен Шудан әрi өтпей-ақ қойсам қайтедi» деген ой сарт ұрды.

	Қазақ пен қалмақтың осы соғысындағы өзi куә болған көрiнiстер, Болат хан, Әбiлхайыр хан,үш жүздiңүш ұлы биi, Қанжығалы Бөгенбай, Қаракерей Қабанбай, Саурық батыр, Ақтамбердi жырау, өз ағасы Қойгелдi, тағы басқа марғасқалардың бет-бейнелерi мұның көз алдында ойнап, батыр атағын малданған мына Ақшаны әлдебiр елес қуған елкезбеге айналдырғандай. Майдан даласын тастап қашқан бейшараға да ұқсата ма тiптi? Оны қой, әнеукүнгi шайқас соңында, қызыл iңiрде қазақтардың ортасына алшаң басып келiп, өзiне «сенен кегiмдi аламын» деп дiкiңдеген, сосын күш басымдығы Ақшада болғасын ғана ұлы би Төленiң ұйғарымымен босатылып жiберiлген қалмақ жанкештiсiн де еске алды. «Ендi сол қалмақ жанкештiсiнiң кебiн киiп, өзiмнiң де ақыл-есiме зақым келгеннен саумын ба» дегендей бiр түсiнiксiз райға ұшырады. Мәселе осыған тiрелгенде Ақша Құлжа адамдарына «жә, болды, текке әурешiлiктi тоқтатыңдар, мен Шудан әрi өтпеймiн» демекшi едi, жақ сүйектерi қатып-семiп, икемге келмедi. Атқа қонғанда өзi емес, осы қиырға желкелеп әкелген ой ендi әлдекiмдердiң әлуеттi қолдарына айналып, мұны күшпен көтерiп салғанға ұқсады.

	Қараңғылықта Шудан да әрең өтiп, осы науқанның қарсаңында әскер соңынан iлбiп, осы қиырда қоныстанған аздаған дулаттардың ен ортасында өз әйелiнiң тiккен қосын бұл түн ортасы ауа тапты. Келiншегi күйеуiн оның тысыр-тысырынан таныды.

	– Батыр, амансың ба?

	– Балалар қайда?

	– Қазiр көресiң.

	Келiншегi тез шақпақ шағып, тас шамды тұтатты. Өлеусiреген шам қараңғылықты бүрiп әкеткенмен де екi кiшкентай баланың бет-жүздерiн бiрден аша қоймады. Ақша сәл кiдiрiстен соң ғана кереге жақта терiс қарап ұйықтағанүш жасарүлкен ұлы Өтеболаттың сұлбасын көрдi. Оған жер бауырлап жетiп, тынысын тыңдады да кейiн серпiлдi. Кiшкентай қос ортасындағы талбесiк осындағы ең қомақты дүние екен. Ақша ондағы төрт айлық сәбиi Бекболаттың да тынысына құлақ тосып едi, ештеме естiмедi. Оның тiрi екендiгiне келiншегiнiң бет-жүзiне қарап сенгендей райы бар. Ұйқыдағы баланы сүюге тыйым салатын қазақ ырымын ескерiп, ешқайсысына ерiн тигiзбедi. Келiншегi тез құрт езiп, сусын әзiрлеп едi. Оны қылқылдата жұтқан Ақшада тағы да бiр елгезектiк пайда болды. Мана Шудан берi өтерде меңдеген ой бұған қайта тарпа бассалғандай. Осы күйiн аңғарды ма келiншегi:

	– Жат, тынық, – дедi.

	– Жоқ, мен осы қазiр, қайта қозғалсам деп отырмын. Сендердi көрiп кетуүшiн ғана келдiм.

	– Құдайым-ау, жетi қараңғы түнде соншама жол жүрiп жетiп, өзүйiң, өлең төсегiңде бел шешуге мұршаң жоқ. Үрей қуғандай бұл жүрiсiң не жүрiс? – деп салды жұбайы. Қоңырат елiндегi дәулеттi отбасынан шыққан зерделi неме мынау шала жарықта күйеуiнiң реңкiндегi қыл-қыбырды, бояу- нақышты жете ажыратпаса да сылбырлығынан мәселе төркiнiн аңғарып, осылай ақтарылды. Ақша сөз жарыстыруға жоқ.

	– Жарайды, сәл көз шырымын алсам алайын! – деп, отырған орнында бiр жанына қисайды. Жас жұбайы «соғыс қалай, туған-туыстардан кiмдер бар, кiмдер жоқ» деген сияқты сауалдарды қойғысы келдi де тез тiлiн тарты.

	«Жарайды, оларды Ақшаның тұрған сәтiне қалдырайын» деп, бәрiн iшке бүктi.

	Ақша қанша ұйықтады, оны өзi де бiлмейдi, әйтеуiр мұны жас баланың жылаған даусы оятты. Басын көтерген жоқ, тек көзiн ашып алды. Тас шамның жарығында жер төсектiңүстiнде өзiне қырын отырған келiншегi бала емiзуде екен. Жарық оларға Ақша жақ беттен түсiп тұр. Бiрауық жылаған баланы емес, Ақша сол өз келiншегiне бажайлай көз тiктi. Ол бiр қырынан қарағанда тым сұлу көрiнедi екен. Қас-қабағы, мұрнының ұшы, жұқа ерiндерiнiң қиылысы әлдебiр суретшiнiң қарындашпен әдемiлеп, сызған сызуы бойынша құйылғандай көз тартады. Осыны бiр толғап барып қана баласы еске түскендей Ақша басын көтердi. Ендi келiншегiнiң иығына иегiн тақай емшекке жабысқан жас сәбигеүңiлдi. Сәбидiң көзi жұмулы. Бiрақ емшектi тiстелей жұтына емедi. Онысы екi тiсiнiң арасынан шығып кетiп едi, «iңә-ә-ә» деп жылап, аузымен iздей бастады. Анасының тырсиған емшегiнен сыздықтап аққан сүт жұмулы көздерiне, бетiне шашырады. Бала емшектi одан сайын жұлқына iздеп, «iңә-ә-лап» жылайды. Ақыры оны тауып тынышталғанда жас ана:

	– Мына кiшiмiз Бекболат анау тұңғышымыз Өтеболатқа қарағанда шатақтау болады-ау, шамасы. Әлден бұлқынып, мiнез көрсетедi, – дедi. Ақша оған жауап қатпады, басын қайта жерге қойды.

	Шолпан жұлдызы туар-тумастан-ақ бұл аттанып кеттi. Өтеболат, Бекболат атты екi кiшкентай сәбимен қалған жас ананың кеудесiн ендi ғана қорқыныш кеуледi. Өзiнiң дұрыстап қоштаспағанына өкiндi. Ақша жолай Ескелдi бәйбiшесi Ақжәмилә мен Дарабозға соғып, олар қосып берген, жетектерiнде ас-ауқат тиеулi малдары бар жалайыр адамдарын ертiп, сонау Құлақшынға дейiнгi кеңiстiктi қайта еңсердi. Сол келесi күннiң де жарығы әбден таусылып, қараңғылық қайта қармағанда ғана Ақша өз адамдарын тапты.

	* * *

	Сол түнде ертең таң атысымен дулаттың өзге аталарымен бiрге шымыр қолының да шайқасқа кiретiнiн естiдi. Қараңғылыққа қарамай Құлақшынның ой-қырында аттылардың жүрiсi көп екен. Ақша осындағы бiр жас жауынгердi тауып, мына жалайыр адамдарын Ескелдi қосындарына жеткiзiп салуды табыстады да өзi ұйқыға қисайды. Елегiзген көңiл дамыл бермей мазалағанмен де бұл түнгi ұйқысы бiршама қанық шықты. Жер жүзi ашылар- ашылмастан әлдебiр дабыр-дұбырдан селк етiп оянды. Сөйтсе осы қалың әскердiң ортасына тайқазандарын әкеп орнатқан аспазшылар екен. Тегiс жер табылса төрт аяқты қазандарды орнату оңай, қайсысында бидай көже, қайсысында тары, немесе, атала көже дайындалады, әрi қу отын жеткiзу сияқты мәселелер олардың арасында аздаған iркiлiс, айтыс тудыратындай.

	Бұлардың дабыр-дұбыры басылмай мұнда Қойгелдi жеттi. Дулығалы, сауыты даүстiнде, бес қаруы түгел бұл Ақшаны көргенде шодырайған бет сүйектерi, суалыңқы жағы, кiшкентай мұрты қозғалып кеткендей әсер қалдырды. Тек қаћарлы көздерi мен iрi денесi ғана тым орнықты сияқты. Атүстiнде де, аттан түскенде де солай. Тiзгiн, шылбырды қосшыларына тастады да жүресiнен отырған iнiсi Ақшаның қасында тiзе бүктi. Ақша ағасының осы iлтипатын байқап, кешегi сапарының ең бiр түйiндi тұстарын сап-сабымен, әрi зерделi адам ұғарлықтай қысқа етiп, баяндап шықты. Қойгелдi құлақ қойды-ақ, әсiресе, Өтеген, Қалы батырларға жолыққанына, Ескелдiнiң бәйбiшесi мен Дарабоз атты әйелдердiң өтiнiшiн қалай орындағанына, әрi Дарабоздың күйеуi Құлжа дегеннiң мына Ұлы жүз қолының бас сардары Саурық Қайдауыл баласы, жалайыр қолбасысы, қазiрде Iле жағалауындағы Балпық Дербiсәлiұлы және Ескелдiнiң бәйбiшесi Ақжәмиләүшеуiнiң арасындағы туыстық iлiктестiк хақындағы деректерiне ықылас бiлдiрдi. Бiрақ бәрiбiр «осы сапарға сенi жын қуды ма, шайтан қуды ма, жоқ, түсiңде әкемiз сенi қасына шақырғанда шынында оның тәрiзiнен жаманшылықты танып, бала-шағаңмен бiржола қоштасуға бардың ба» деген сауал бет-ажарында сайрап тұр едi. Бұл Қойгелдiнiң Ақшаға көрсетейiн деген шырайы емес, ол жағын өткiр көздерiмен Ақшаның өзi шалды.

	Ендi бiр бие сауымындай уақыт өткенде күн жарқырай көтерiлiп, мынау айнала дүние телегей теңiзге ұқсады. Бұл кезде атүстiндегi Ақша өзi Шу бойына кеткен бұрнағы күнi түстiк қанаттағы бас сардар Әбiлхайыр алшын қолының iшiнде өз басы тiкелей шайқасқа кiрiп, жауды көз көрiм жерге тықсырғанын, ал бүгiн қасындағы ығай-сығайларымен бiрге осы Ұлы жүз қолы орналасқан Құлақшынға жетпекшi екенiн естiдi. Осыданүш күн бұрын Ұлы жүз басшыларының Әбiлхайыр хан мiнезiнен күдiктенiп, Ақшаны Орта жүз сардары Қаракерей Қабанбайға жұмсағаны, Қабанбайдың да өз кезегiндеүш жүздiң бас сардары атанған алшын батырының көп мiнезiнен оғаштық байқайтынын айтып жауап қайыруы ендi Ақшаның көз алдында бырт-сыртүзiлген жiп сияқтанып шұбатылып жатты. Тiптi бiрауық сол Ұлы жүз басшылары мен Орта жүз сардары, о дүниедегi өз әкесi Сарт- бәрi өзара уағдаласып, осы Ақшаны ары-берi сенделiске салудың амалын қарастырғанға ұқсап кеттi.

	Осы бiр мезетте Ақшаның назарын басқа жәйт және аударды. Бұл көктен түскен әлдекiмнiң қылығы емес, өз ағасы Қойгелдiнiң әрекеттерi едi. Жалпы бұл Қойгелдi шайқас қарсаңында, шайқасүстiнде адам танымастай өзгерiп кететiн. Кейде Қойгелдiнiң орнында екi адам жүретiндей көрiнетiн. Мiне, қазiр де мына Қойгелдi мана жер жүзi ашыла қоймаған шақта Ақшаға келiп, қасында жер тiзерлей шөккен Қойгелдi емес, оның шайқас қарсаңында көрiнетiн екiншi сыңары сияқты. Қойгелдi жыртылып-айрылған қалың қолды әп-сәтте шырқүйiрдi. Астындағы аты да ойнақшып, иесiнiң аузынан не сөз шықса соны өз қимылымен заттық бейне ретiнде көрсетпектей алас ұрды. Қойгелдiнiң қасында бұрнағы күнгi сары кiдiр қызылды мiнген онүш жасар баласы Қарабатыр. Қызыл ат бұрынғыға қарағанда жуасып қалғандай, есесiне Қарбатырдың өзi оқыс мiнез тапқандай алабұртып, әкесi Қойгелдi мен ол сөздерiн арнаған ию-қию әскерге мойнын созып, қабағын түксите қарайды. Осы сәтте ғана Ақшаның есiне Қойгелдiден кейiнгi екiнiшi ағасы Қошық түстi. «Бәтiр-ау, Қошық қайда? Манадан берi оны неге ойламағанмын» деген сауалдармен өзiн-өзi қажай бастады. Жуарақпанда сұрай қоюдың да орайы келмедi.

	– Анау алдарыңдағы төбенi көрдiңдер ме! – деген Қойгелдiнiң айғайы құлақ жарды. – Бұл осы Құлақшынның ең биiгi, шамасы. Атауы Байбике екен. Бүгiнгi шайқастың бiраз бөлiгi, тәңiрiм жазса сол Байбикеде өтуi мүмкiн. Ендi былай оның терiскейiндегi ойысқа қараңдар. Бұл Тараңөзек аталатын ұзын сай. Бұл осы Құлақшыннан сонау Бел аталатынүстiртке дейiн созылады екен.

	Қойгелдiнiң осы сөздерi тұсында жауынгерлер арасынан мырс-мырс күлгендер де табылды. Апырау, бұларға осы Байбике мен Тереңөзектi бiлмей не қара көрiндi? Осы соңғы күндердегi соғыста бұл төбе мен сай неше рет қолдан-қолға өттi. Қойгелдi өз жауынгерлерiнiң ажарын таныды да сөзiн одан әрi жалғастырды:

	– Ия, тiсi шыққан балаға асты шайнап бергендеймiн. Сонда да бұл жолғының айыбы жоқ! Осы Тереңөзектi бүгiннен бастап, қара қалмақ емес, тек қара қазақ баурына бассын, кәдесiне жаратсын деген сыңайдамын. Ал Құлақшын мен Белдiң арасы шамаменүш-төрт қозыкөштей ғана жер. Мiне, осы қашықтықты еңсерiп, бүгiндiкте Белге табан тiресек, бiзге құдай риза, осы кеңiстiктi бiзге қоныс етiп қалдырған ата-бабалар аруағы риза! Ұлы жүз ханы Жолбарыстың да, ұлы би Төленiң де, Ұлы жүз қолының бас сардары Саурықтың да қалауы солай! Мынау текетiрес ұзаққа созылып барады.

	Артымызда екi көзi төрт болып бiздi күткен бала-шаға, қатын-қалаш, ел-жұрт бар! Алладан пәрмен тiлейiк! Тықсырайық жауды! Белге табан тiресек, ол бiр құдай жаратқан жайлы мекен, одан арғыға сол мекеннiң өзi демеп жiберер, бәлкiм!

	Бас-аяғы көрiнбейтiндей қару-жарақты аттылар ары-берi жосылып, көбiсiнiң назары Қойгелдi нұсқаған Тереңөзек бағдарына ауған. Шет- пұшпақтаған бiреулер ол сайды бiрiншi рет көргендей сол жаққа құлдилай төмендеп барып та қайтты. Шөптесiндi сай әлдекiмлердiң көкiрегiндеүмiт,үрей атаулыларды қоса қабат оятқандай. Бiраз шайқасқа кiрiп, ысылыпүлгерген жауынгерлер Қойгелдiнiң осы сайға қатысты сөздерiн дұрыс түсiндi. Қойгелдiнiкi «сайға қамалатын қазақ емес, қалмақ болсын, төбеден оқ жаудырып, тас ататын қалмақ емес, бiз болайық» дегендей едi. Ия, бұл өте қажеттi ескерту. Алда ол мәселенi шешудiң сан тармақтары көзге бұлдырайды, сонда жаңылыспау лазым.

	Бұл өзi Қойгелдiге қарасты шымыр мыңдығы делiнгенмен де қырық кемпiрдiң қылауынан жиылғандай алақұла әскер. Оны солай ететiн жауынгерлердiң тұлабойларына жапсырған сауыт-сайманы, қару-жарағы. Бiрiнiкi екiншiсiне ұқсамайды. Әсiресе, қару-жарақ жағы. Мұнда садақ, жебе толтырылған қорамса бәрiнде де бар, тек олардың жасалуы әрқилы. Мысалы, қорамсадағы жебелердiң өзi сан алуан, бiрi қолдан қиылып, ұшына өткiр темiр кигiзiлсе, екiншiсiнiкi тек қайыңнан қиылған, сабы да, ұшы да. Тiптi сабы тал, ұшы кепкен қайың жебелер де бар. Найза жағында да ала-құлалық жетiп-артылады. Толғамалы ақ найза, емен сапты найза, алты құлаш ақ найза деп аталатын бұл қару түрiнiң ұзындары басымырақ. Бiрақ қысқа саптыларының да екi қырлы,үш қырлы, не төрт қырлы болат сүңгiлерi күнге шағылысқанда олардан қалыспайтындай адағайлайды. Ұзынының да, қысқасының сабы мен сүңгiсi түйiскен жерiне аттың жалынан жасалған шашақ тағылған. Сiрә, соғысүстiнде ол шашақтың еш пайдасы жоқ, тек жауға сес көрсету мақсатында ойлап табылған дүние. Ал қылыш, айбалта, шоқпар, күрзi, найза сиқтылар әрқайсысы әр шебердiң қиялынан туғандай мүлдем ала-құла. Мысалы, мұндағы шымыр жауынгерлерiндегi балталардың өзiн ай балта, ала балта, қара балта, тарақ балта, келте шот, айыр шот, балта шот деп топтастырсаң қателеспейсiң. Кейбiреуiнiң қолдарында шиырып, қастерлеп ұстаған, арғы аталарынан қалған қару түрлерi де бөлек жаратылысымен көз тартады.

	Сауыт-сайман, қару-жарақ әр басқа дегенмен де бәрiне ортақ тәртiп деген бар. Қойгелдiнiң Байбике, оның терiскей етегiнен басталатын Тереңөзек сайы, алдағы Белүстiртi жөнiндегi ескертулерiн бәрi құлақтарына құйғандай.

	Ұлы жүз жағынан бiрнеша мыңдық сақадай сай едi. Алғашқысы болып, шымырлар соғысқа кiрмек. Бiр шамада бұларға Жолбарыс хан, Төле би, Саурық батыр жеттi. Бұлармен Қойгелдi алғаш сөз алмасыпүлгергенде-ақ Байбикенiң арғы қиырынан қалмақтардың төбесi көрiндi. Бiрден керней даусы естiлдi. Сiрә, қазақтар ойлағанды қалмақтар да мықтап кәперге алған. Бүгiнгi шайқас орны ретiнде олар да Байбикенiңүстiңгi жазығын таңдап, қазақтарды Тереңөзектiң сайына құлатпақ. Сөйтiп, күш басымдығын өздерiне әкетпек.

	Қойгелдi бүгiнге әзiрлеген айла-шарғысын Ұлы жүз басшыларына кеше де мәлiмдеген, ендi жеме-жемге келгенде сонысын қайта пысықтай тақылдай бастап едi. Саурық оған өзге жайдан нұсқау бердi:

	– Байқайсың ба, қалмақтар мына биiкке бiзден бұрын көтерiлдi. Ал зеңбiректерiн қайда қойды, бiз одан бейхабармыз. Бұл Байбикеде соңғы күндерде олар да бiраз қан төктi ғой. Мен ошақты мыңдығын оқшауүйiрiп отырмын. Сендер шайқасқа кiрген бетте қалмақтар бой тасалағансып, ия, сол баяғы ескi мақамдарына басып, бiр жаққа жырыла, жөңкiле қашуы мүмкiн. Сондайда олардың от қарулары сөйлеп бермесiн! Осы жағына абай бол! Егер от қару iске қосылса өл, тiрiл, оның қай бағдарда екенi жөнiнде маған тiл жөнелт! Мен өзiм де ол жағына елегiзiп отырармын. Егер от қарудың қайда екенi бiлiнсе мен солай ошақты мыңдығын жаппақпын. Қалмақтар зеңбiректi қорғауға қара басын қорғаудан әрмен мән беруде. Мен мұны анық түйдiм, жаным. Сөйтсек қалмақтардың күштi буынын оның әлсiз буынына айналдырамыз.

	Қойгелдi Саурыққа, басқаларға бас шұлғып қанаүлгердi, дереу бұл да өз мыңдығын қайтаүйiрiп, сол Байбике биiгiне жөнеп бердi. Оныңүстiңгi бетi ашық соғысқа аса қолайлы емес, бiрақ ол жағын қара қалмаққа қалай түсiндiрiп жатарсың? Әлбетте,үйренiскен жау ғой, олардың сарт-сұрты бiрден-ақ басталып кеттi. Осы мыңдықтың iшiнде Ақшаға қарасты жүздiк те бар. Баршасымен бiрге олар да қасапқа кiрiстi. Тап сол қарсаңда, Байбикеге тырмыса көтерiлерде Ақша өз ағасы Қойгелдiге бiр қарады. Қойгелдi де солай. Ағалы-iнiлердiң көздерi түйiскенде екеуара ағыл-тегiл жыр төгiлгендей. Балалық шақ, бозбалалық кезең, әкелерi Сарт,үлкен әкелерi, бұларға ата Шахан би, басқа да туыс, жақын-жақыбайлар естерiне түсiп, бет- әлпеттерi көз алдарынан найзағайдың жылдамдығымен зуылдап өткендей. Бұл күй бiрiнде ғана емес, екеуiнде де бар екенiн өзара және ұғынысқандай. Осының алдында ғана Ақша өзiнiң осы Қойгелдiден кейiнгi екiншi ағасы Қошық Төле бидiң қасында ту ұстаушы бол қалғанын естiген, ендi ол қастарында жоқ болса да соны да ойша қосақтап, осы күйдiүшеулеп кешкендей. Тек соншама ақылды бастар мұның мәнiсiн түсiне алмады. Тiптi бәрiнен де кемеңгерi Қойгелдi Ақшаның күн сәулесiнен бұрынғысынан да сарғайып көрiнген жүзiне оқты көздерiн қадап, осы жағына ақыл жеткiзе алмауына шамданғанға ұқсайды. Әлде, соңғы көрiсуiмiз осы деп, арыздасып, бақылдасып тұр ма жазғандар? Осыданүш күн бұрын Ақша Шу өзенiнiң арғы жағалауындағы қатын-баласына барып қайтуға рұқсат сұрағанда «түс көрiп, әкесi Сарттың өзiн бiр түрлi суық түспен қасына шақырғанын» айтқан ғой. Әлде ол түстiң жоруы шынында Ақша секемденген жайға бұра ма? Қойгелдi Ақшадан жүзiн күшпен жұлқып әкетiп қасына тепектей жеткен баласы Қарабатырға шұқшиды. Қарабатыр да зерделi бала едi, осы шайқасқа қатынасуға рұқсат берген әке, әрi қолбасы Қойгелдiге жалт еттi де одан көзiн тайдырып, ағасы Ақшаға алақтады. Бұл да көкiрегiне әлдене инеше қадалғанын сезiнгенмен екiүлкенге тастүйiн көрiнгiсi келiп:

	– Көке, мен Ақша ағаның жүздiгiндемiн! – дедi. Бұл жайды Қойгелдi де, Ақша да бiлетiн, тек оларға белгiлi жайды жас бала неменесiн қайталайды. Ия, Қарабатыр әке мен оның iнiсi тоқайласқанда екеуара көзбен арбасқан сәттен бiр кәдiк көрiп, соны жұмсартып жiберуүшiн өз тарапынан бiр тiл қату қажеттiгiн түйсiнгенде аузына оралған сөздерi осы едi.

	Жалма-жан Қойгелдi әкесi Сарттан ары аттап барып, атасы Шахан биге iштей жалбарынды. «Аруағыңнан айналайын ата, қара қазақтың қамыүшiн мына батыр немереңнiң жанына араша бола гөр».

	Мұның бәрi қас-қағымда өткерiлген оқиғалар. Бiрақ сол қас-қағымдық уақыт мұның бәрiн қалай сыйғызды, сол жағы ғана жұмбақ. Себебi, сырттан бақылаған адамүшiн Қойгелдiнiң де, Ақшаның да мұндайлыққа мойын бұруға мұршалары болған жоқ едi. Қазақ пен қалмақтың алдыңғы шептерi бiр-бiрiне дендей енiп, қара қазанша қайнап жатқан. Қойгелдi санасын сергек ұстап, жаңа Саурық ескерткен жер жағдайын тағы бiр шолып, бар қатердi терiскей беттегi Тереңөзек сайынан күттi. Ата жау қазақты солай тықсырмасын. Әлдеқалай күнге деп, мұның да бөлек шоғырландырған тың күшi бар, оның да етектегi қалған саймен сәл берi жақындауын қамтамасыз еттi.

	* * *

	Ендi бiр сүт пiсiрiм уақытта Ақша қан майданның ортасында екi-үш жерiнен жараланыпүлгерген. Мұндайда әр жүзбасы өз жүздiгiне жетекшiлiк етудiң ең ұтымды әдiсi осылай қолма-қол айқас ортасында өзiнiң аласұра қимылдауы екенiн жақсы бiлетiн. Ақша да аса ақымақ емес, бұл соғысқа ол жақсы дайындықпен кiрген. Кеудесiне кигенi ұсақ темiр шығыршықтарды бiр-бiрiнен өткiзiп тоқылған қысқа жеңдi кәдiмгi қазақы сауыт. Дулығасы да баса киiлген, әрi мойынды жабатын, ол да темiр шығыршықтан тоқылған далбағайы да сенiмдi. Бұған қоса сауыт iшiнде өгiз терiсiнен жасалған кеудешесi, қос тiзесiне байланған темiр торлары және бар. Әрi қалқаны да қалың темiрден қиылып, құрастырылған, оны ұстайтын қол шыдаса бұл бәрiне шыдап тұр.

	Қалмақтар да бұл шаққа дейiн тәсiл алып, машықтанған ғой. Олар ең алдымен осындай ерен ерлiк көрсетушiлердi құлатуды мақсат етедi. Ол мақсатқа жетсе қалғандарының тоз-тозы шығуы оңай. Сосын да шайқастың бастапқы қарқынында-ақ Ақшаға қарай талай болат сүңгiлер, айбалталар, сұр жебелер бағытталды. Мұны сезген Ақша «екi өлмек жоқ, бiреуiнен құтылмақ жоқ, ия, тәңiрiм бар таянышым өзiңсiң» деп,үш-төрт еселенген жiгер- қайратын қынаптағы қылышпен бiрге суырғандай. Бұл ең алдымен айбалта, күрзi, шоқпар сияқтылардан гөрi найза мен қылышқа бейiмдiрек едi. Әрi қалқан ұстаудың да шеберi. Оң жақтағы бiреулерге қылыш, не найза жұмсап жатып, сол жақтан ысқыра зуылдаған жау жебесiн көрiп тұратындай-ақ оны қалқанымен қағып түсiредi.

	Қалмақтар Ақшаны ту сыртынан да атып көрдi. Оқ дарымады, сосын да ендi оны өндiршектен, аяқтан көздеп не құлатуға, не әлсiретуге талпынысты. Бұл да оңай шаруа емес. Бiрауық Ақша қарша бораған оқтың астында жалғыз қалғандай күй кештi. Алғашында екi-үш жерден жараланса, ендi онысы бес-алтауға айналғандай. Ендi бiр мезет қара саннан темiр ұшты сұр жебе қадалды. Ақшаның одан да тауаны қайтпады.

	Тағы бiр мезетте оның көзiне Қарабатыр шалынды. Ол Ақшаның ту сыртындағы қалмақтармен майдандасуда едi. Бiрауық көзi қарауытқан Ақша өз айналасындағылардың қазағы қайсы, қалмағы қайсы екенiн ажыратудан қалып бара жатқандай. Майдан ортасындағы жауынгерүшiн ең қауiптiсi осы. Адамның қос шырағының оты да тұлабойыңдағы күш-жiгерге байланысты. Соны ескерген Ақшаүстi-басындағы сыздауықша сыздаған жараларға қарамастан iшкi тегеуiрiндi қайтсем одан әрiүрлеп маздатам деп, тарамысша тартылған денесiн, екi қолын өз еркiне бағындыра одан әрi қозғай бердi.

	«Құдай дарытқан қуат, саған ризамын» деген сияқты сөз орамдары осындай шақта да аузынан ұшты. Себебi, талай қалмақты өз қолымен атүстiнен аунатқанын өз көзiмен көрдi ғой. Ақша содан жiгер көзiн таппақтай одан әрмен аруақтанған жанға ұқсады. Ал қол қимылы бәз-баяғы. Қылыш пен найзаны кезек ұстайды. Жаудың тағы бiрерi Ақша найзасының ұшына iлiктi. Бұған қоса әлдекiм мұның көк желкесiнен ине шаншып жатқандай әсер еттi. Жоқ, ине емес, жебенiң ұшы ма, жоқ найзаның сүңгiсi ме, әйтеуiр қайсысы болса да қатты ауыртып әкеттi. Ия, манадан сыр бермеген, темiр шығыршықтан тоқылған сауыты мен оның астындағы қалың былғарыны тесiп өтетiн бiр қару түрiн қалмақтар тапқан сыңайлы.

	Ендi бiр мезет бүкiл қалмақ бiткен осы жалғыз Ақшаны қоршауға алғандай. Ақшаны түсiретiн-ақ едi, тек Байбикенiң төбесiндегi қыртыс- қыртыс Ақшаның астындағы атқа кеңшiлiк берiп, ал қалмақтар мiнген қылқұйрықтыларды тобықтан қаққандай оның орайын келтiрмедi. Ақша көп ұзамай-ақ аңғарды, көк желкеден тигеннiң зардабы бiр нүктенi ғана сыздатып қоймай екi иыққа, одан әрi қос шынашаққа да саусақтарын жайып бара жатқанға ұқсады. Әлдекiм бұның темiр сауытының сыртынан тағы бiр темiр торды жауып, құр кеудесiн ғана емес, қару, қалқан ұстаған қос қолын қоса қымтап тастамақтай жойдасыз күшпен бүрiп, еңсерiп барады.

	Қойгелдi бұл қасаптың сыртында, көп жауынгердiң қоршауында осы кедiр-бұдырдағы жайдың бәрiн қаршығадай баққан қалыпта едi. Бұл басқарған шымыр мыңдығынан кейiн, бұлардан сәл түстiк бетте Ұлы жүздiң екiншi бiр мыңдығының да шайқасқа кiргенiн естiпүлгердi. Ол қай ру, қай атаның мыңдығы, соны ғана жадында тұтпады. Бар зейiнi қарсы алдында жыртылып-айрылған қара қожалақтардың тiстесуiне ауған.

	Ол өзiнiң туған iнiсi Ақша мен тұңғыш ұлы Қарабатыр арпалысқан тұсты да жiтi қадағалауда. Әрине, Байбикенiң мына биiгiнде оның бәрiн бастан-аяқ көрiп тұру мүмкiн емес, кейде көзден тасаланып, екiншi бiр пұшпақтан шыға келетiнiн, сөйтiп, қайта жасырынатынын Қойгелдi анық байқады.

	Бiр мезгiлде мұның ту сыртында дабыр-дұбыр көбейдi. Сөйтсе, Ұлы жүз ханы Жолбарыс, Төле би, Саурық Қайдауыл баласы осыларға жақындап келедi екен.

	– Апырау, мыналар аттарының басын кейiн бұрды ғой! – деп Қойгелдi қасындағы жауынгерлердiң бiрi шаж еттi.

	– Ана топ кiм?

	– Анау аппақ арғымақ мiнген Әбiлхайыр ғой.

	– Әбiлхайыр келедi! Әбiлхайыр келедi!

	– Үш жүздiң бас сардары Әбiлхайыр келедi! – деп, шуласты Қойгелдi маңындағы жiгiттер. Қойгелдi арт жағына бiр жалт ете Байбикенiң етегiмен өздерiне қарай тырмыса көтерiлген Ұлы жүз басшыларының кенет арғы беттегi ұзынша төбенiң қырқасынан Әбiлхайыр бастағанүлкен шоғырды көрiп, ат басын iрке керi бұрғанын байқады да көз жанарын олардан тез тайдырып әкеттi.

	– Мына шайқас қазақ бiткеннiң арғы-бергi сардарларының көз алдында өтетiн болды-ау, – деп, Қойгелдi қасындағылардың бiр қартаңдауы бәрiне естiрте сөз тастады. Бұл осы дулат-шымырдағы ескiлердiң бiрi – Сәмбет баласы Қосы батыр едi. Алпысты алқымдап, шау тартқан туысын Қойгелдi соңғы кездеүнемi қасында ұстайтын. Себебi, бұл мына Қойгелдiлер тумай-ақ Жоңғарияны Батыр қонтайшы билеген заманда Қаратаудың күнгейiнде өткен қазақ-қалмақ қақтығыстарының бiразына он бес жасынан араласып, сартап болған жан. Қару ұстауға, шайқасқа кiруге әлi де қауқары жетерлiк, тек Қойгелдi оның қысылғанда ақыл берерлiгi бар қасиетiн жоғарырақ бағалайтын.

	– Сiрә, Әбiлхайырдың мына ентелеуi әнеукүнгi бiз естiген, Кiшi жүз Тайлақ батырдың абыройының артуына анық айғақ, шамасы. Әйтпесе, Әбiлхайыр бұлай қарай құстай ұшпас едi, – деп, Қосы батыр қайта дабырлады.

	– Ағасы-ау, Әбiлхайыр берi қарай неге құстай ұшпасын, ол алшындардың емес, күллi қазақ әскерлерiнiң бас сардары емес пе? – деп, жас жауынгерлердiң бiреуi оны жазғырғанға ұқсады.

	– Сонда да болса.

	Қойгелдi бұл сөздердiң бәрiн естiдi. Кiшкентай мұрты мен салбыраңқы иектiң астындағы шоқша сақалы дiр-дiр етiп, бұл ендi екi жаққа да жалтақтауды жиiлеттi. Тек көздерiндегi қаћар мен iрi денесiндегi сабырлылық қана тiзгiндеп ұстап, әлдебiр ойсыз қимылдан сақтандырғанға келiңкiрейдi. Қанша күн жегенмен де өңiндегi сарғыш рең шодырайған бет сүйектерiнiң кейбiр қалтарыстарынан байқалып қалатындай. Әсiресе, ары- берi бұрылғанда солай. Ол шайқас барысын жiтi қадағалап тұрып та арт жақтағыүлкен ойыста Жолбарыс хан, Төле би, Саурық тобының кiлт керi бұрылғанын, арғы аласа қырқадан Әбiлхайырдың мол шоғыры көрiнгенiн ғана емес, екi шоғырдың бiр-бiрiмен тоғысқанын, амандық-саулыққа уақыт оздырмай бiрден Байбике биiгiне көз тiгiскенiн, сосын бәрiнiң бұрынғыдан да көлемi ұлғайып, берi Байбике етегiндегi табанға құлағанын түгел көрдi.

	Жас жауынгерлердiң бiрi Қосыға бұрылып:

	– Ақсақал, сiздiң жаңағы айтқаныңыз айдай келетiн болды. Бәрi берi жыбырлады ғой, – дедi. Бұл сөзiн Қосыға арнағанмен Қойгелдi естiсiн дегендей самбырлады. «Қызым, саған айтам, келiнiм, сен тыңда» дегеннiң керi. Шынында, Әбiлхайыр сынды атышулы бас сардардың тайлы-таяғымен бұларға жақындауы Қойгелдiүшiн айрықша мәнi бар оқиғаға айналғандай.

	Бұл ендi екi дүркiн сынға түсетiнге ұқсады. Көздерiндегi қаћар оты бұрынғыдан да лапылдай жанды. Араларында Қосы бар қасындағылардың бәрiн ертiп, шайқасушыларды айнала шауып:

	– Жаратушы ием! Аллам! Аллам!

	– Аруақ! Аруақ!

	– Бәйдiбек ата! – десiп, өз жауынгерлерiне рух, жiгер беруге жан ұшырды. Бiрақ бұл да аса оңтайлы iс емес едi, себебi, тақтайдай тегiсi жоқ, ойқыш-ұйқышы мол мына беткейде қазақ-қалмақ додасының етек-жеңi тым ұлғайып кеттi. Бiр пұшпағындағыларға жiгер бергенмен оны естiп жатқан өзгесi жоқ.

	Осы тұста Қойгелдiнiң есiне Саурық ескертпесi оралды. Терiскей жақтағы Тереңөзек сайына жалтақтады да олай домалаған қазақ-қалмақтың ешқайсысын көрмегесiн әлi де өз шоғырымен айнала шауып, құдай мен аруақтарды атап, өз жауынгерлерiне дауыстаумен болды. Бiр кезде Байбике биiгiнiң орта тұсынан екi араның ашық екенiн пайдаланып, берi қарай бiреу құстай ұшты. Сiрә, ол Қойгелдi тобын алыстан таныса керек:

	– Қолбасы аға, сiздiң iнiңiз Ақшаға өндiршектен оқ тиiп, аттан құлады.

	Әзiрге балаңыз Қарабатыр соның қасында! – дегендi аптыға айтты.

	– Қай жерде?

	– Анау жалғыз бұтасы сорайған төбешiктi көрдiңiз бе? Соның арғы ойысында. – Осыны жеткiздi де қара терге шомылған атын керi бұрып, қайта шаба жөнелдi.

	Қойгелдi онсыз да мына шайқасқа өз басының да кiруiне бiр түрткi тiлеп тұрған. Мына хабаршы онысына тiптен май құйды:

	– Қосы аға! – деп, айғайлады ол кенет. Қосы батыр, өз есiмiн естiгенде қалпақтай ұша жаздағансып, астындағы құласын екi-ақ секiртiп, мұның қасынан табылды. – Қосы аға! Сiз менiң орныма мына мыңдыққа басшылық жасайсыз! Мен шайқасқа кiремiн!

	Артық сөзге орын жоқ, Қосыға төрт жауынгердi ғана қалдырды да өзгесiн түгел ертiп, Қойгелдi жаңағы хабаршы жiгiт нұсқаған төбенi нысанаға ала сатырлата жөнелдi. Бiрақ бұлар тура жете алмады, шайқасушылардыңүлкен бiр түйдегi кесекөлденеңдей кеттi де Қойгелдi амалсыз солардың ортасынан өздерiне жол ашуға кiрiстi. Бұл сондағы қазақ жасақшыларынаүлкен көмек едi. Алайда, бұлардың түйдегiне әлдеқайдан шегiншектей жеткен екiншi түйдек қосылды. Ендi бұл тұсүлкен аласапыранға айналды. Сiрә, қалмақтар жағы басымдау ма, майдан ортасы жаңа Қойгелдi шауып шыққан жаққа қарай ығыса бастады. Ендi бiр мезетте әлгi ақшулан батыр Қосы Сәмбетұлы мыңбасылыққа қалдырылған жерде бұрқ етiп мол шоғыр пайда бола кеттi. Ия, бұл оларға бас сардар Әбiлхайырдың қосылуы едi. Ендi оның айналасындағылар, исi қазақтың дерлiк ығай-сығайлары Қойгелдiнiң мына өз басының әрекетiн шынында түгелiмен өз көздерi арқылы бақылауға алды. Оның Қойгелдi екенiн мына тiл мен жағының безi бар кексе неме – Қосы табанда баяндаған. Ол жағын Қойгелдi арқасымен-ақ сезгендей.

	Адамның бiр құдiретi оның бұлшық еттерiне, буын-буындарына, сондай-ақ ақыл-ой, сана, түйсiк, көз, құлақ сияқтыларына шамадан тыс зiл түскенде өзiнде жоқ қосымша қабiлет, күш-қуатты тауып алатыны бар. Көктен құдай, аруақ жiбере ме, жоқ, адамның өзiне беймәлiм бiр қалтарысында ондай атты өз сағатын күтiп, жасырулы жата ма, қалайда iлуде-шалуда бiр, аса ауыр сын сәттерiнде осылай бұрқ көтерiлетiнi бар. Мiне, Қойгелдi тап сондай күйдi кешуде едi.

	Дәл осы мезетте бас сардардың қасындағы Төле би тықыршып, Қойгелдiнiң кiшi iнiсi, мұндағы ту ұстаушы Қошыққа жалтақтады:

	– Тәңiрiм-ай, менен бiр жаңсақтық кеттi-ау! Қойгелдi мыңбасылыққа мына сартап неменi қалдырыпты! Сен жоқ болғасын сөйткен ғой! Сонда да сен туды анау Құттыбайға тапсыр да Қосының қасында тұршы! Ол кәртамыс неме, кiм бiлсiн?! – деп, ызғарлана дiкiңдедi.

	Қошық бидiң айтқанын iстедi. Дулығасының астындағы қабағын кiжiрейте Байбике биiгiн бақылаған Әбiлхайырдың сыртынан екi атты берi бөлiндi де Төле бимен қатарласа тоқтады. Бұл Барақ сұлтан Тұрсын ұлы мен әлгi Хиуа хандығының тағына құйрық иiскетiпүлгерген, әрi бас сардар Әбiлхайырға күйеу бала есептi Батыр сұлтан Қайып хан ұлы едi. Дулығаларын маңдайларына баса киген, сақал-мұрттары әбден өсiп, шоштиған бұлардың түр-түстерiн бiр-бiрiнен ажырату да қиын. Тiптi сырттанүңiлген кейбiреулер оларды мiнген аттарына қарап қана бөле- жаратын.

	– Оқасы жоқ, Алтын Жәкем, талай қырғынды көрiп, көзiмiз қанықты ғой, сiздiң мына туысыңыздың дұшпан ортасында ойран салуы бөлек! Құдай қаласа тап осы жолғы абырой қазақтiкi, – дедi Барақ сұлтан Тұрсынханұлы.

	– Тiл ұшына iлiктiргенiң Қойгелдi ме? – деп, бұл жағын Батыр сұлтан Қайыпұлы пысықтай сұрады.

	– Ендi кiм ғой деп едiң Қойгелдi емегенде? – Барақ сұлтан өз тұрғыласына бiр түрлi зiлдене көз тастады.

	– Бұл жорамалыңды мен құдай сөзiндей қабылдауға әзiрмiн! Әне, әне, сен айтпасаң да ұлы бидiң туысы, Алтын Жәкемнiң бас батырларының бiрi Қойгелдiнiң шоқтығы көрiндi. Ата жаудың қалыңына кiрiп, жайратуда! – дедi Батыр сұлтан.

	Бұл Батыр сұлтанның көргенi Төле биден де қақас кетпедi. Қойгелдiнiң қодас құйрығы шаншылған дулығасыныңүшкiр төбесi көкке атылған таяқтай бiрнеше мәрте белгi бердi.

	Бұл кезде Ұлы жүздiң сардары Саурық та Төле биге жақындаған. Жаңағы Барақ сұлтан мен Батыр сұлтанның арасындағы сөз алмасуды бұл да естiген. Кенет қарсы беттегi ұлан-асыр көрiнiс қанша елiткенмен де Төле би мен Саурықтың мүлдем бөгде жай iштерiн тескендей бiр-бiрiмен көз түйiстiрдi. Ия, бұлардың осындай қанқұйлы аласапыран оқиғаларға еттерiүйренiсе бастаған ба, бұлар мүлдем бөлек жай турасында да бiр-бiрiмен тiлсiз ұғынысты. Ол жай мынау құдайдың қос еркебұланы Барақ пен Батыр сұлтандарға байланысты. Әу дегенде Әбiлхайырдыңүзеңгiлес серiктерiнше жеткен екеуi бстапқыда ауыздарынан леп шығармай көбiне қалыс қалумен екшелген. Бiрте-бiрте ол дағдыларынан айығып, ендi белсендiлiк аттымен майша сiңiскен. Төле би мен Саурық осы жағын көздерi арқылы бiр-бiрiне баяндасты да iштерiне түйiстi. Кiшi жүз елiне жиен есептi Саурық базыналық жасағандай алшын төрелерiн ащы тiлмен шақса да орынды, тек аттың жалы, түйенiң қомында пәле iздеудiң не жөнi бар? Бұл әрi Саурықтың ойы онға бөлiнген кез ғой.

	Ия, осындай науқанүстiнде де Батыр мен Барақ сұлтандар мұндағы кейбiреулердiң көз бен тiл ұштарына iлiккен. Өткендегi хикметтерi «Мың бiр түн» оқиғаларына ұқсағасын ба, әйтеуiр, солай. Тiптi тап қазiр бұлардың бас сардар Әбiлхайыр маңынан табылып, ойқастаған түрлерi де бiраз қырағылардың көз еттерiн ауыртқан. Ендi қалай? Осыдан бес күн бұрын ғана Әбiлхайыр түстiктегi Кiшi жүз жасақтарына аттанғанда өз маңындағылардыүш топқа бөлдi емес пе? Сол бөлiс бойынша Барақ пен Батыр, мына әйгiлi қолбасы Қанжығалы Бөгенбай, Жолбарыс хан, Сәмеке хан сияқтылармен бiрге өздерiнен кейiндеу жылжыған Үлкен ордадағы ұлы хан Болаттың қасында болуға тиiс. Болат оқта– текте демесең шайқас маңына көп жуымады. Бұл бiр жайдан «алдағыны кiм болжапты» деп, қауiпсiздiк жағын көбiрек ойлаған бас сардар Әбiлхайырдың қалауына орай едi.

	Қанжығалы Бөгенбайдiкi түсiнiктi. Әбiлхайыр солай бөлгенмен де алғашқы күнде-ақ Бөгенбайдың ұлы хан қасында байыз таппасы анықталды. Жағдайдың өзi де соған мәжбүрледi. Тiптi Әбiлхайыр бүкiл қазақ қолының екiншi сардары есептi адамның ұлы хан Болаттың қасында омалуын неге қалайды, оған басқалар да бар емес пе? Осының өзi де түсiнiксiздiк. Осының мән-жайын Әбiлхайырдан сұрағандар да табылды. Ал бас сардар:

	– Қазiрүш жүздiң қолыүш тарапта, бiр тудың астынан басқарамыз деп, қимылына шектеу қоймайық. Бiр мәрте еркiндiк берейiк. Қанаттарын қомдап, самғап ұшып көрсiн! – деп жауап қайырды.

	Бәрiбiр тап осы ретте бас сардардың айтқаны орындалмады. Бөгенбай ұлы хан қасында бiр-ақ түнедi де майдан даласына қайта келдi. Ұлы жүз бен Орта жүз шерiктерiне қабат қатынап, Болат ханмен тек хабаршылар арқылы ғана тiлдестi. Бұған қоса Әбiлхайырдың алабөтен мiнезi Саурық пен Қабанбайды ғана емес, арғын батырын да аз-кем жүйкелеткен. Бас сардардың кәлласында қандай қиял, қандай ниет жүйткiдi екен? Әлде бiр пендешiлiктiң шырмауына оралды ма? Содан сезiктенгесiн де Бөгенбай қазiр осында.

	Ал Батыр мен Барақтiкi не? Олар негеүлкен орданы тәрiк етiп, оттың маңына қарай өңмеңдейдi? Екi еркебұланның сырт пошымдарында да сондай бiр жазу бар ма, әйтеуiр күрт оянған белсендiлiк мiнез-құлықтарына жапсырылған жамаудай жалбырайды.

	Әлде Батыр мен Барақ атты қос сұлтан әзiрге басымдық қазақта дегенмен де соғыстың ұзаққа созылуынан Әбiлхайыр абыройының кетiлгенiн көре ме? Қарадан шыққан батырлардың аруағы асқанын танып, осы бастан олармен әкей-үкей болмаққа тондарын айналдарып кидi ме? Мiне, қазақ билеушiлерiнiң арасында сондай бiр саясат ойынының қылаң бергенi ақиқат. Бiрақ оның бәрiне Саурық қалай бойласын?

	Әне, Байбикенiң артқы етек жағынан баран атты бiреу тырмыса көтерiлдi. Берi жазаңға шығысымен-ақ бар пәрменiмен қосаяқтата шапты. Саурық оның басқа ешкiмге емес, тура өзiне келе жатқанын жүрiсiнен-ақ танып, өз тобындағылардан бөлiне қарсы жүрдi. Үш оққағар Саурықты қоршауға алғанмен де сардар оларды қолымен керi жайқай атын шоқыта жөнелдi. Жаңағы шынында Саурықты iздеген жан екен. Мана Қойгелдi бастаған дулат-шымыр қолы ұрысқа кiргенде сонау түстiк бетте бұлармен бiр мезгiлде дерлiк көтерiлген шанышқылы мыңдығы едi. Мынау солардан жеткен хабаршы. Саурық оның ақпарына мұқият құлақ тосты да өз тарапынан қайтарар жауабын тез айтты. Хабаршы керi бұрыла атын тепектете жөнелдi, ол көзден өшiп болмай сол Байбике биiгiнiң артқы құламасынан сәл терiскейлеу беттен екiншi хабаршы төбе көрсеттi. Ол әлгi қалмақтар от қаруын iске қосса сол маңға қарай лап қоюға тиiс ошақты жасағының адамы екен. Саурық онымен де оңаша қауқылдасты да оны да тез керi қайтарды.

	Ұлы жүз сардары берi беттегенде сынапша сырғыған Әбiлхайыр тобы шашырай жақындап, оны бiрден қоршауға алды. Жаңағы екi хабаршынiкi не жай екенiн бiлгiсi келген едi. Саурық ол жағын тез баяндады да баршасына естiрте:

	– Шанышқылының қолы сәл алға жылжыпты! Әттең мына шымыр мыңдығы басым түссе арқамыз қозып, анау алдағы Белүстiртiне бүгiн-ақ барып, табан тiрер едiк! – дедi.

	* * *

	Ия, Белүстiртiне жету бүгiнде Ұлы жүз жасақшыларының еңүлкен арманына айналды. Шайқастың шүңейт иiрiмiндегi Қойгелдi қазiр бәрiн ұмытқан, бар көздегенi мына доданы бұзып-жарып, iнiсi Ақшаға жету. Қойгелдiнiң өзге туыстардан бiр ерекшелiгi мұнда тақуалық, ырымшылдық басым. Егер құдай мұны осы соғыста шәйiт кетуге жазса қалайда алдын-ала бiр белгi беруi шартты дүниедей. Әзiрге ондай жоқ, демек қорғаушы пiрi қасында. Сол тақуалығынан да ма, бұл әнеукүнгi жекпе-жектер, одан кейiнгi аласапырандарүстiнде әлгi Сабалақ атты баланың төбесiнде аппақ құс, әлде аппақ ту сияқтанып желпiлдеген нәрсенi қазақ жебеушiсiнiң баламасындай көрiп, оған ерекше мән бергендердiң сапында. Мұның ойынша жеңiс сөз жоқ қазақ жағында, тәңiрiм өз пенделерiн текке алдарқатпайды. Тек ол жеңiске жетуүшiн мұсылман баласы ащы тер шығарғаны жөн, тегiн жатқан дүние жоқ. Бұл қазiр де осыған ұқсас ойларды iшiнде түйдектеп, кенет Ақшаға деген туыстық сезiмнiң он есе, жүз есе ұлғайып кеткенiн түйсiндi. Әрi әнеукүнгi Ақшаның «түс көрдiм, әкем Сарт қасына шақырды» дегенi ойына оралып, мұның ырымшылдығының отын одан әрiүрледi. Қойгелдi ендi екi майдандағы шайқасқа көшкендей. Бiрi жауға қарсы да, екiншiсi Ақшаны ойлаған iшкi әлсiздiкке қарсы.

	Мынадай кескiлесүстiнде қазақтың да, қалмақтың да бет ажарын ажыратпайсың. Қап-қара тер жауып, қас-қабақ, мұрын, ауыз, сақал-мұрт атаулыны өшiрiп жiберген. Тек ара-тұра сол өшкен дүниелердiң қоқсығынан найзағайша шатынаған көздердi ғана шалуың мүмкiн. Шабысушы екi жақ бiр-бiрiн көбiне дулығаларына, оң жақ қарларына байланған шүберектерiне қарап, таниды. Әсiресе, қалмақтардың тазкепеш атанған жатаған дулыға киюi қазақтарға көп жеңiлдiк әпергендей. Әрине, қазақтарда көбiне төбесi шошақүшкiр келетiн құрама дулыға, тұтас дулыға, қаттама дулыға, томағалы дулыға дейтiндермен қабат тақия тәрiзденген телпек дулыға дегенiң де бар. Бiрақ ол некен-саяқ, тiптi барларының өздерi де қалмақтардың тазкепешiнен алабөтендеу. Түз қазақтарының өткiр көздерi оларды оңай айырады. Демек, жаңылысу аз. «Үйренген жау атыспаққа жақсы» деген қазақ мақалы осыдан туса керек-тi.

	Майдан алаңы тұтасқан бiр шоғыр емес, Байбикенiң ойқы-шойқысын алашұбарлаған, әлденеше жерден қазанша қайнап, буы бұрқыраған өтеүздiк- создақ көрiнiс едi. Оны бiр орыннан бақылау да қиын. Сосын да Қойгелдiнi алмастырған Қосы батыр, оның сыртындағы исi қазаққа мәлiмүлкен сардарлар қайта-қайта орын ауыстырып, бас-аяғын көз ауқымдарына сыйғызғысы келедi. Түп мақсат тереңiректе. Шынында бұл сардарлар шоғыры, ондағы ту ұстаушы Құттыбай – бәрi әлем-тапырық ойранға белшелерiнен батқан қазақ жауынгерлерiнiң көздерiне шалынғысы келедi.

	Сөйтiп, оларға жiгер берудi көздейдi. Оларға тап қазiр басқаша ықпал етудiң амалы да қалмағандай. Ия, қазақтарүшiн солай. Бiрақ қалмақтар ондай амалды тауыпты. Кенет Байбикенiң түстiк бетiнен екi дүркiн атылған зеңбiрек добының жарылысы естiлдi. Әбiлхайыр маңындағылар дүр сiлкiне шашырай жайылып, қайта иiрiле қоздана тұрысты. Аттарының құлақтарына дейiн шаншыла зобалаңның көкесiн күткендей едi. Оларды Саурық саябырсытты:

	– Бұлар қазақтардаүрей тудыруүшiн жай далаға атып жатыр, – дедi.

	– Бiз түсiндiк-ау, ал анау қайнаудағы жанкештiлер солай түсiнер ме екен? – деп, Жолбарыс хан өз күдiгiн бiлдiрдi.

	– Мұндайдың да боларын құлақтарына сан рет құйдық қой, кiм бiлсiн?

	– деп Саурық Ұлы жүз ханына бар кеудесiмен бұрыла жауап қайырды. Жолбарыспен қатарласа шоқталған, қабақтары түйiңкi, Байбикенiң молүстiртiн баққан Әбiлхайыр, Батыр, Барақ, Төле би, Қанжығалы Бөгенбай, Хангелдi, Сатай, тағы басқаларға көздерi түсiп едi, олардың да көкейлерiн сондай күдiк тескенiн аңғарды.

	– Аллам артық көрмесiн, тап мына Қойгелдi батырдың қарқыны жақсы. Оң қабағым тартқандай ма, қалай? – деп, Қанжығалы Бөгенбай әр сөзiн шегелей өз түйсiгiн көпке таратты.

	Әккi де қырағы қолбасының бұл байқампаздығы басқаларға демеу. Әттең осындай демеудi анау айқасушы әрбiр жауынгерге жеткiзсе ғой. Бiрақ ондай олқылықты Қойгелдi толтыруда.

	Ия, тап қазiр мынау қиян-кескi арпалыс ажарын көзбен танитын кәнiгi сардарлардың, хан-сұлтандардың, билердiң бәрi Қойгелдi мыңдығының қимылына көпүмiт артты. Басқа беттегi шайқас барысы да көзге көрiнбейтiн қыл, жiптер арқылы осы Қойгелдi мыңдығының iс-әрекетiмен байланысты екенiн бұлар анық таныды. Оны Саурыққа келiп түсiп жатқан ақпарлар да айғақтайды.

	Кенет Қойгелдi араласқан тұс таудан құлаған лай судай жыртылып- айрылып, ары сырғыды. Бұл Байбике биiгiнiң өзге бұлың-бұлыңдарында айқасушыларға да әсер еткендей. Мана хабаршы жiгiт нұсқаған, мұның iнiсi Ақша мен баласы Қарабатыр қалған, сонау жалғыз бұтасы сорайған төбенiң арғы ойысына қарай Қойгелдi осылай жол салды. Батыр атағы бұрын да шыққанмен мынау Қойгелдiнiң нағыз жұлдызы жанған сәт едi. Бүкiл Байбике биiгiндегi алыс-жұлыс атаулы тегiс ары сырғыды.

	* * *

	Ақшаның халi өте ауыр. Найзасына сүйенiп, тiкесiнен тiк серейгенмен айналаны нашар көре бастаған. Тек құлағы сау. Найза мен қылыштың шақ- шұғы, қазақ пен қалмақтардың аузынан қабаттаса шығатын айғай,үзеңгiлердiң сарт-сұрты, ат тұяғының дүбiрi – бәрi қосылып, Ақшаның екi құлағын ызыңдатып, ойып бара жатты. Басқаға шыдаса да осыған шыдауға әлсiздiк ететiндей.

	– Аға! Мына атқа мiнiңiз! – Бұл Қарабатырдың даусы. Ақша бұл сөздiң өзiне арналғанын сезсе де ол атты көре алмады, тiптi көрген күнде де оған жармасып мiнуге шама қайда?

	– Қап әттеген-ай! – деген Қарабатырдың бала даусы қайта шықты. Сiрә, ағасы Ақшаға ұсынған атын басқа бiреу иемдендi. Баланың қатты өкiнгенiне қарағанда ол жау тақымында кеттi. Әрi Қарабатырдың аласұрып, қылышпен бе, жоқ найзамен бе, әйтеуiр жауды кейiн жасқап, мына ортада қос аяғына күш түсiрiп, тiкесiнен тiк шаншылған өзiн қорғауда екенiн де сездi.

	Мұның өзi жылға созылғандай Ақшаүшiн шамадан тыс ұзақ уақыт едi. Кенет тосыннан тағы бiр ащы айғай құлақ жарды. Бұл Ақшаның тұлабойын серiппелi темiрдей дүр сiлкiндiрдi. Сонымен қабат iшiне бiр жылы ағын барғанға да ұқсады. Бiрнеше жерден сыздаған тән жарасына емшiнiң жұмсақ алақаны да тигендей. Бұл өз ағасы Қойгелдiнiң даусын таныды. Ия, Қойгелдi тiрi болса iнiсi мен баласын жау құрсауында қалдырып, жайбарақат отыратын жан емес. Бұл пәни тiрлiктен қолүзiп бара жатқандай шақта мұны әлдекiм қол бұлғап қайта шақырып алғанға ұқсас күйдi бастан кештi.

	Әне, Қойгелдiнiң даусыүстi-үстiне естiлдi. Ақша оның өзiне жақындай бастағанын да бiлдi.

	Ендi бiр мезет Қойгелдi мен Қарабатырдың шақ-шұқ, аћ-ућi қосарлана шықты. Қойгелдi жаумен айқасып жүрiп ашық алаңқайда жалғыз дiңгектей қақшиған Ақшаның түрiн көрiп, оның халiнiң ауыр екенiн ажыратты. Әнеукүнгi әкесi Сартқа байланысты оның түс көрдiм дегенiн есiне алып, бұл табанда бiр жамандықты сезгендей жаумен одан әрi жұлқына араласты. Осындай алыс-жұлыста да әлденеденүлкен әкесi Шахан би ойына оралды. Өз туған әкесi Сарттан гөрi солүлкен әке, бұларға ата Шахан би әлдеқайда аруақты көрiндi. Бұл кезде Қарабатыр астындағы қара терге малшынып, түсi өзгерiп кеткен манағы сары кiдiр қызыл атын ойқастатып, мұның ту сыртында арпалысуда екен. Сiрә, ол Қойгелдiнi қорғаушы оққағарлардың санатына кiрген. Ендi Қойгелдiнiң көз алдында жау сұлбаларымен қосақабат атасы Шахан би, iнiсi Ақша, баласы Қарабатырүшеуiнiң бет-жүздерi суда қалқыған жапырақтардай жүзiп жүрдi. Кенет тағы бiр жойқын қимылүстiнде Ақшаның айналасы жалаңаштана бердi. Мiне, сол сәтте Қойгелдi өзiнiң тұлабойынан тағы бiр қуат көзiн тауып, кейiнгi ұрпақтың есiнде қалған атақты сөздерiн айтты:

	– Әй, атасы бөлек Қарабатыр, кәне аттан түс! Ақша бауырым, кәне, сен атқа мiн!

	Қарабатыр екi сөзге келген жоқ, әлдекiм өзiн ерүстiнен жұлып әкеткендей жерге секiрiп құлады. Қойгелдiнiң екi-үш оққағары Ақшаның қамымен кеттi. Бiраз жан алып, жан берiстен соң Қойгелдiнiң өзi де додадан шығып, жаралы Ақшаны сүйемелдеп, сары кiдiр қызыл атқа мiнгiзiп, шетке әкеткендердiң жұмысын бақылады. Бұл жұмыс тиянақталған шақта әлдебiр жас жауынгер:

	– Қолбасы аға, балаңыз Қарабатыр жау ортасында жаяу қалды! – дедi.

	– Бiлемiн! Бiлемiн! – деп, Қойгелдi танауы делдие жауап қайырды. Көзi жәудiреген баласын елестетiп, ащы iшiмдiктi өзегiн қарыта жұтқандай толғата бiр ыңыранды да айналасындағы топқа бұйрық айтты. – Кәне, жауға қайта кiремiз!

	Есi кiресiлi-шығасы болғанмен құлағы сау Ақша осының бәрiн естiп- бiлiп жатты. Тап қасынан Қойгелдi тобының тасырлата жөнелгенiн сездi. Мұның астына екi-үш киiз тоқым төселген. Сонда бiр қырынан сұлаған оның көзiне ештеме көрiнбейтiн едi. Тек бәрiн құлақпен естiп, ойша саралауға көшкен. Әлдебiр емшiлер мұның тұлабойына қол жүгiрткендей. Бiрақ дәл оның ендiгi жерде Ақшаүшiн келiп-кетерi шамалы. Бұл ендi бар таянышты ойына оралған жәйттердi қызықтаудан тапқандай. Кенет бiр сүйкiмдi елес мұны жетегiне алды. Әне, бұл өзiне бiр қырын берiп, тас шамның жарығында бала емiзiп отырған өзiнiң жас келiншегiн көрдi. Ия, қырынан қарағанда ол тым сұлу екен. Осы жағын ол тағы байқады. Әне, емшекке жабысып, оны жұтына емген, көзi жұмулы кiшкентай сәбиi Бекболат әбден ашқарақтанып қалғандай. Анасының тырсиған емшегi аузынан шығып кеткенде жұмулы көздерiне, бетiне сүт шашырайды. «Iңгәлап» жылап, жұлқына аузымен емшектi iздейдi. Оны тапқанда қайта тынышталады. Iргеде ұйықтаған Өтеболатты ғана көз алдына келтiре алмайды. Бәрiбiр томпиып жатысын тамашалағандай саябырсығысы келедi.

	Осы уақыттарда «қайран жарым, кiмдерге қор боларсың, қайран шырақтарым, кiмдерге жем боларсыңдар» деген сауал дәл осы күйде болмаса да соған қатты ұқсастықпен көкiрегiне ұялады. Кенет соған жауап ретiнде сол көкiректе әлдекiм қос бауыры Қойгелдi мен Қошықтың, Қойгелдiден туған Қарабатырдың бет-бейнелерiн әкеп қамағандай. Ия, олар тiрiде бұл уайымың орынсыз дескендей.

	Ақша осылай бiр тәулiктен аса жатты. Осы уақытта Қарабатырдың да аман-есен шыққанын, жаудың ойсырай жеңiлгенiн, Қойгелдiнiң қисапсыз абыройға кенелгенiн, оған Төле бидiң мол ризылықпен бата бергенiн – бәрiн естiдi. Ия, Төле бидiң:

	Қойгелдiм, жай қолыңды,

	Алла оңғартсын жолыңды.

	Қылышпен жол сап ағыздың

	Маңдайды басқан сорымды.

	Ата жолын қуған ұл,

	Алашқа әмсе пана бол!

	Ел-жұртыңа ұран бол! –

	деп басталатын атақты толғауы осы жолы туып едi. Ертеңiне түс ауа Ақша ақiрет сапарға аттанды.

	Тәуiп Қойгелдiге:

	– Iнiңiз Ақша тоғыз жерден жараланған екен, – дедi. Алдында кесекөлденең сұлаған iнiсiнiң денесiне тесiрейiп, тiкесiнен тiк қатып-семген Қойгелдi өзiн әлденеден кiнәлi санады. Сол кiнәсi тұлабойына у боп тарағандай. Соның қысымынан күшпен құтылғысы келдi ме, тiл мен жағын әрең икемге келтiрiп:

	– Қайтейiн, әнеукүнi түс көрдiм, түсiмде марқұм әкемiз алақанының қырымен санап тұрып, денемдi тоғыз рет қаққылады, сосын бiлегiмнен қыса ұстап, өзiмен бiрге әкеттi деп, маған зар илеп едi. Мен түс түлкiнiң боғы деп, жұбатып едiм, қайтейiн көргенi түс емес шын болды, – дедi.

	Бұл соғыста шәйiт кеткен жалғыз Ақша емес, сонда да Қойгелдi оның өлiмiне өзiн кiнәлi санаған сыңайдан көпке дейiн арыла алмады. Ақшаның денесiн атажұрт Ақкөл мен Билiкөлге апарып қоюға шама қайда, өзге құрбандықтармен бiрге оған да осы өңiрден топырақ бұйырды.





ОН ТӨРТIНШI ТАРАУ


	Қазақ қолбасыларының «Белүстiртiне табан тiресек, шiркiн», деп ауыздарының суы құруы тегiн емес екен. Құлақшыннан ығысқан қалмақ әскерi бұл Белдi екi-ақ күн ұстап тұра алды. Қазақтар бұл жерде тың күштердi көптеп пайдаланды. Шу жағалауынан жеткен Өтеген мен Қалы батырлар осы жолы соғысқа белшелерiнен батты. Тек Хангелдi немересi Райымбекке қарасты мыңдықтар ғана әлi де шегерiле тұрды. Бұл Ұлы жүз сардары Саурық Қайдауыл баласының шешiмiмен атқарылған шаруалар. Екi қанаттағы Орта жүз бен Кiшi жүз жасақтары да сол тектес қимыл-әрекеттердi жүзеге асырды.

	Қазақтар өз жеңiстерiнiң баянды екенiне сенгенi соншалық, Қордайдың желi әкелген, түнделетiп жауып өткен жаңбырға қарамай, Белүстiртiүшiн өткен екi күндiк соғыстан кейiнгiүшiншi күннiң сәскелiгiне таман Әбiлхайыр тыныстайтын Кiшi Орда осындағы ең бiр көк шалғынды төскейге апарып тiгiлдi. Жай тiгiлген жоқ, жез бұрандалы шаңырақ, уықтары жаңа ғана тазарып, ашылған аспан шырағына жарқырап, ақ киiздерi көз қарықтырып, барлық сән-салтанатымен орнатылды. Сол күннiң ертеңiнеүш жүздiң күллi қолбасылары осында шақырылды.

	Бұл шақырылғандардың iшiнде Ескелдi де бар едi. Жалайыр биiнiң ерткенi өзiнiң ежелгi серiктерi Қабан жырау, күшiк Жолбарыс би, андас Тәттiбай мерген, сиыршы Малтабар батыр, мырза Тұрлымбет, Есенбай.

	Бұған қоса отызшақты атшы-оққағарлар және iлескен. Көкпеңбек төскейдегi Кiшi Орданы, ақ жұмыртқадай сәндi де еңселiүйлердi, олардың айналасындағы аттысы, жаяуы аралас ию-қию көпшiлiктi көргенде Ескелдi тобы өздерiн тап бiр тойға келе жатқандай сезiндi.

	Бiрiншi мазасызданған Қабан жырау:

	– Апырау, бас сардар жаудың тап иегiнiң астына кеп, ойын-сауық құратындай жайғасқан ба? Мынауы жаратқанның тым тәуекелшiл пендесiнiң қылығы ғой.

	Оның сөзiн Малтабар тiптен далитты:

	– Жырынды қолбасы Әбiлхайыр қалмақтың от қаруының айналасын шыбық тисе шыңқ етерiне айналдырайық деп, құлақтың құртын жейдi. Ал өз ордасын күнге шақырайтып, жаудың көз алдына тосады. Бiз ендi жауға бiр алақтап, мына Кiшi Орданы тiмiскiлеген жаудан қайтсек қорғаштаймыз деп, екi алақтап, қызыл танау, алашапқын болып, шатымыз айрылмай ма? Бұл әрi бiр есiк, бiр тесiктiң заманы ғой. Ондайың мұндайда туады.

	Осындағы жасы да, жолы даүлкендердiң санатындағы Тәттiбай мерген де екi тұрғыластан қалыспайын дедi ме, бұл да өз күдiгiн көлденең тартты:

	– Жаман айтпай жақсы жоқ, қалмақтардың жалғыз қурайды паналап келiп ататын небiр мергендерi барлығын шамаладық. Мерген мерген ғой, ал әлгi от қаруын сай-саламен сүйретiп, бой жасырып жетпесiн. Ондай пәленiң бетi аулақ! Бетiн аулақ қылсын құдайым! Ондайда мына Кiшi Орданың пәрше-пәршесi шықпай ма? Егер орынсыз көйiтсем тiлiме терiскен шықсын!

	Жалайыр қосындарының бұлүш бетке шығары бүйтiп абыржығанда бұған дейiнгi Құлақшын атты мекендегi Байбике биiгi мен Тереңөзек сайының бiрнеше рет қолдан-қолға өткенiн еске алысып едi. Құлақшыннан гөрi биiктеу, жасыл шалғынды төскейлерi шалқайып, етек-жеңiн кеңге салған, көркi көз тойдырарлық, жанға жайлы қоңыр салқын самалы да қойны-қоншыңа емiнiп соғатын мынадай тамаша қонысты ата жаудың оп- оңай бере салғанына бұлар бiр түрлi секемдене қараған. Қалмақтардың бiр сәтке алдартқанға ұқсаған қылығына балаған.

	Бұл сөйлегенүшеудiң соңғы бiр айда түрлерi адам танымастай өзгерген. Күн мен жел, белгiсiз түзде ертоқым жастанып ұйықтау, ас-судың жетiмсiздiгi бұларүшiн таңсық емес, сөйте тұра соңғы бiрнеше аптаның әпселеңi, соғыс, мазасыздық бұлардың сүйек пен терiнiң арасындағы мәзiрлерiн бiржола сорып әкеткендей. Қабан жырау мен Тәттiбай мергеннiң онсыз да арық бет ұштары шодырайып, оған тiптi сақал-мұрттары да бүркеу бола аларлық емес халге жеткенi өз алдына Малтабардың дөңгелекше жүзiнде тарам-тарам сайлар сойылып түскен. Бұрынғы етжеңдi денесi де қушиып,үстiндегi сауыты қу ағашқа кигiзiлген киiмдей желп-желп етедi.

	Бұлүшеудiң көздерi де сондай, майталман жыраудың, ақшулан батырдың, сұр мергеннiң көздерi дейтiн емес, шел басқандай сұйылған. Тек бұл сұйылудың белгiлi бiр бағдары, нышаны бардай. Үшеуiнiң де көздерi бұрынғы қалыптарынан айнып,үшеуiне ортақ бiр кескiнге тiрелiп, тоқайласқандай. Иә, бұл көздердегi өзгерiстiң мәнi солүшеуiнiң де жанарларының арғы тереңiнен бiрер тамшы жастың тепкiнi бiлiнiп, ол берi шығуға сұранғандай жансар жылтырайды. Тек бәрiбiр қайратсыздық, тауы шағылғандық аттыменүш қайнаса сорпасы қосылар емес.

	Бұл ортада ешбiр құқайдан сыны бұзылмаған, сыр бермеген Ескелдi ғана сияқты. Сексеуiлдiң дiңiндей қатқыл, әрi сол түстес ұзынша бет әлпетi, күйкентайдың қос қанатындай қабағы, отты қарасы, кескен теректей денесi неше тамұғыңнан да мiз бақпай өтемiн дегендей сол баяғысынша. Тура қараған жанның тұлабойына дiрiл жүгiртерлiк қуаты да өз орнында. Сәл-пәл жақ жүнiүрпигенмен қырлы мұрны, иегiнiң астындағы қанжардай түзу сақалы жаңа ғана қайраудан шыққандай өткiрленiп, ұшталып тұр. Атүстiндегi тепектеген жүрiс бидiң осы сымбатын басқаларға әдейiлеп аша түсетiндей.

	– Апырау, орда дегенiң малдың жүнi мен қу ағаш емес пе? Жаудың добы тисе қисайса қисаяр, одан қазақтың жүнi қисая қоймас, Әбiлхайыр осыны жетесiне жеткiзе ойланып iстедi ме деймiн. Қайта осы Кiшi Орданың ақтығы қалмақтардың көздерiн ойып, iштерiндегiүрейдiүрлемесiн, – деп қорытты Ескелдi.

	Бұлар алғашында өздерiн тойға келе жатқандай сезiнгенмен мұнда жетiсiмен мүлдем басқа жағдайдыңүстiнен шықты. Ақбоз арғымақтыңүстiндегi Әбiлхайыр жиналғандарды ырқына көндiрiп, ары-берi жосылтты да бiр биiктеу тұсқа көтерiлдi. Қасында Қанжығалы Бөгенбей ғана бар. Тiптi ұлы билер, қалған қолбасылар, атышулы Қабанбай, Саңырық, Шақшақ Жәнiбек, Сатай, Хангелдi, Саурық сияқтылар, бұған қоса әлгi Жолбарыс, Батыр, Барақ сияқты төре тұқымдарына дейiн бас сардарды айнала қоршауға алып, оған бiр адамдай телмiрiстi. Әрқайсысының оннан- жиырмадан атшы-оққағарлары бар емес пе, оларды қосқанда тап қазiр Әбiлхайыр айналасындағыларды күштi бiр жасаққа балауға боларлықтай.

	Әбiлхайырдың саңқылдаған даусы мынау Белүстiртiнiң жаңбырдан соңғы ашық аспан, таза ауасындай айқын естiлдi.

	– Уа, сайыпқырандарым, ата жаумен осынша күн аударыспақ, төңкерiспек ойнадық, ендi оның шыбын жанын алақанға қондыратын кезең туды!

	– Уә, бәрекелде!

	– Жаса! Жаса!

	– Жаратқан ием жар бола гөр!

	– Араларыңдағы сан батыр, сан қолбасыны мен құшақтап өпкiм келедi. Сендер ел сүйсiнер талай iс атқардыңдар! – деп Әбiлхайыр қайта айғайлады.

	– Алайда, аллам бұйыртса ұлы науқанның ең бiр кескектi шағы қызыл- жасылды киiнген бозбаладай, қыз-келiншектердей құлпырып қарсы алдарыңнан қол бұлғайды. Сол жас бозбала, қыз-келiншектердiң қайрат- жiгерiндей, құштарлығындай екi сөйлеуге жоқ, не сен, не мен дейтiн, қайтпас қайсарлықтың алпауыт белгiсiндей дүрiлдi құлағым шалады. Ол жетпiс жетi атамыздан берi жалғасқан атамұрамыз – ата жаудың шыбын жанын алақанымызға қондырайық, тек ұшырып алмайық. Ол шыбын жан неше дүркiн алақанымыздан ұшты, неше дүркiн қырғи болып оралды?

	Айнала қолбасылар, атқосшылар қауымы тағы да гуiлдеп басылды. Әбiлхайырға керегi де осы сияқты. Мұндайда қолбасылар да, қатардағы жауынгерлер де бiр-бiрiне жiгер тастайтыны бар.

	– Мынау менiң қасымдағы Қанжығалы Бөгенбей қазақтың бас батыры да, хас батыры да өзi екен! Мен осы кiсiнiң түр-түсiне, iс-әрекетiне қарап, қазаққа ендi жеңiлу жоқ екендiгiн түсiндiм. – Әбiлхайырдың мұнысы сәл жұмбақтау сөздер едi. Сосын да баршасы алға ентелеңкiрей сап тыйыла құлақтарын қалқита тiгiстi. – Мен қысқа сөйлейiн, кеше түнгi селдетiп жауған жаңбырға, тастай қараңғылыққа пiшту демей осы пайғамбар жасындағы Бөгенбай батыр қалмаққа барып, қалмақ болғанда анау-мынаусы емес, әлгi Шоқпардағы жекпе-жекте осы Бөгенбай батырмен тепе-тең түскен Аңырық батырдың шатырына кiрiп, тың тыңдап, оның әлгi «шейiттер» дейтiнi соққанүш мылтығын оқ-дәрiсiмен олжалап, әрi тiл әкелдi. Тiл дегенде жай тiл емес, көптеуiлде тұратын, Аңырықтың, Сары-Манжының екi арасында, айналасында болған сөздерге жақсы қанық, естiгенiн зердесiне тоқығыш бiреудi әкелдi. Жекпе-жекте Бөгенбаймен тепе-тең түскенмен осы жолы Аңырық ойсырай жеңiлдi. Ендi қалай, оның ту сыртындағы бiреудi талма жерден ұрып құлатып, ең бiр керек кезде Бөген аға алдымызға көлденең тастады.

	– Ой, мен бұл сөзге сенемiн!

	– Бөген ағаның бүйткенiне мен де сенемiн!

	– Бөгенбай батырдың жер танығыштығы айрықша ғой!

	– Жол мен жөндi сiлтеп отыратын киесi бар Бөген ағаның!

	– Тап бастыңыз. Көзге түртсе көргiсiз қараңғылықта бұл кiсi атүстiнен жерде жатқан иненi ажыратады!

	Жұрттың бәрiнiң назары Бөгенбай батырға ауған. Оны жаңа көргендей шашақты дулығасынан бастап астындағы жамбыгерiнiң тұяғына дейiн көздерiмен сүзiстi. Осы әредiкте жалайыр биi Ескелдi тобындағы Тұрлымбет су iшiнде өрт алған жалғыз қамыстай тосын күй кештi. Өзгелердей бұл да қос шырағын сол арғын батырына тiктеп, оның тұлабойындағы барлық белгiлердi көгенге тiздi. Кенет бұл байқағандарының бәрi басқаның қасында адырам қалды. Әбiлхайырдан жұп жазбаған Бөгенбайға көп iшiнен бiр адам екi мәрте қатынап, әлдененi құлағына сыбырлады. Басқаларүшiн оның еш келiп-кетерi жоқ, ал Тұрлымбеттiң iшiндегi бiр қыл өзектi сол тартып қалды.

	– Биаға, мынау әлгi, ақтабан шұбырынды заманның қарсаңында, мен Ташкент сапарынан қайтқанда, өздерiңiзге талай жыр қылмап па едiм, әлгi анау Қаратаудың қырқаларында қасапшының итiндей жалақтаған тобырымен менi пенде ғып, жоталығымды қамшымен тiлген кiсәпiрдiң өзi ғой. Иә, тап соның өзi! Басында дөңгелек бөркi ғана жоқ! – деп, Ескелдi екеуi ен аулақта оңаша тұрғандай қаңқылдап кеп бердi. Ескелдi:

	– Тыныш! – деп, оның аузына қақпақ қойды. Бiрақ Тұрлымбет бiрден тынышталмады. Ол дөңгелек бөрiктiнi кейiн де көрiп, сөзбен арыздасқан ғой, тек осы жолы iшкi кек қайта қозданғандай. Бұл оның сол Қаратау қырқасында осы Бөгенбай мен әлгi «Әйт-шүу-кәй» әнiмен бiрүйлi жанды ұйытып, түйелерiн айдап әкеткен өнерпаз хақындағы әңгiмелерiн қаз- қалпында есiне алды.

	– Дегенмен мықты перi екен, түр-түсi әлi сол қалпында! – Ескелдi жақтырмаса да Тұрлымбет осылай тағы жыпылдады.

	Дөңгелек бөрiктiң орнына басына ақ шүберек байлаған, қозғалысы ширақ ол неме анау Қанжығалы қарт Бөгенбай батырдың сенiмiн бұрынғыдан да мол иеленгенiн байқап, Тұрлымбет одан сайын тықыршыды. Көпе-көрнеу тұлабойын әдiлетсiздiк оты шарпығандай.

	Бұдан әрiде Әбiлхайыр, өздерiнiң сол Бөгенбай әкелген «тiл» арқылы ненi анықтағанын баяндады.

	– Қазiр Сары-Манжының әбден жүйкесi жұқарған шақ екен. Анау Алатау атты таулардан әрiдегi, Жетiсу атты өздерiң ауыздарыңның суы құрып еске алатын мекендегi Жоңғария қонтайшысы Қалдан-Серенге, бас зайсандарынаүстi-үстiне хат жолдап, Iле дариясы арқылы өздерiне көмек жiбреуiн сұрап жатқан көрiнедi. Бiрақ олардан көмек жоқ, тек бiр мәрте ғана жауап келiптi. Сонда, Алатау, тiптi Алтай атты таулардың арғы құлама беттерiнде жоңғардың кiшi Черен-Дондук,үлкен Черен-Дондук атты қолбасылары Қытаймен шарпысып, Қалдан-Серен солардың әуселесiмен кеткен көрiнедi. Мына Сары-Манжыға қол ұшын берер түрлерi жоқ, шамасы. Мен бұл жөнiнде ұлы хан Болатқа да хабар жөнелттiм.

	Шындығында Әбiлхайыр Қытай мен Жоңғария қақтығысын бұрын да естiгенмен жете мән бермептi. Тек соңғы ақпар оған ерекше құлақ түруге мәжбүр еткендей. Ал мына Шу алабындағы қазақ пен қалмақ шайқасының ең бiр қызу шағында бүйтiп күллi қолбасыларды өз ордасына шақыру сияқты қауiптi iске баруы тап осы жағдайды оларға өз аузымен жеткiзбек ниетiнен туған. Иә, Әбiлхайыр Едiл-Жайық, Арал теңiзi маңының адамы, шығыстағы жер жағдайын бiлiңкiремейдi, сөйдеп ашып айтпаса да мына жиналғандардан ақыл күткен сыңайы анық. Бiрақ ол күткен ақыл саудырап түсе қоймады. Себебi, Алтай тауы деген бұл қиырдан тым алыс, тап қазiр ондағы қырқыстың мұндағыларға келiп-кетерi жоқтай. Бұны Әбiлхайырдың табанда- ақ iшi сездi. Сонда да бұл шақырысыүшiн өкiнбедi, бәрiбiр аталмыш ақпарат естерiнде жүрер, бүгiн не ертең араларынан осы мәселеде мұның көкiрек қуысына сәуле түсiретiндер табылар.

	Бұдан әрiде Әбiлхайыр Бөгенбай әкелген тiл арқылы бiлген тағы бiр ақпаратты таратты. Мынау Белүстiртiнен арыда Айтау мен Кiндiктастың екi ортасындаүлкен шатқал бары бәрiне аян. Сол шатқалды айналдыра, оның ыңғайлы тұстарына от қару-зеңбiректерiн орнатыпты. Сары-Манжының өйтпеске амалы да жоқ, себебi, от қарудың оқ-дәрiсi де таусыларман, азық- түлiк, мiнiс ат жөнiнде де тапшылық бiлiнуде. Бұған қоса ойлап тапқаны мынау: Бүкiл қалмақ қолынүшке бөлiп, олүшеудiң ең бiр жарамдысын осы шатқалдағы беттесуүстiнде қазақтардың ту сыртына өткiзiп жiбермек.

	– Кәне, қазақтың сұрперендерi, бiз Белүстiртiндемiз, алдымызда аталмыш шатқал, сол жағы Айтау, оң жағы Кiндiктас, қалмақтар олүш бөлiктiң бiреуiн ту сыртымызға қай жолмен жiберуi мүмкiн, жер жағдайын жақсы бiлетiндер сөйлеңдер!

	Бұл кезекте Төле би, Саңырық, Хангелдi, шапырашты Сатай мен шапырашты Жәпек батыр көбiк ауызданып, қалмақтардың өтiп кетуi мүмкiн төрт бағдарды атады. Ақыры сол төрт бағдардыңүшеуiнiң ықтималы мол десiп, оларға Саңырықты, Жәпектi және дулат Өтегеннiң iнiсi жас балауса батыр Өтептi тосқауылға қоюға ымыраласты.

	Кенет Әбiлхайыр айналасындағылар дүр сiлкiндi. Адамы ғана емес, малына дейiн жерден бастарын жұлып алғандай құлақтарын қайшылатып, көздерiн ойнақшытты. Батыс жақтан, бұлардан оқ атымдай қашықтықта ұлы хан Болат шоғыры сар желiспен келе жатыр едi.

	Сап тыйылған мыналар олардың жетуiн мiз бақпай күтiстi. Болат жақындай бере алақанын көтерiп белгi жасады. Мұнысы ұлы ханды қарсы алу рәсiмiнiң, бәрiнiң аттан түсiп, иiлiп тағзым етуiнiң бұл жолы орны жоқ екенiн жариялағаны. Болат шоғыры садақтай иiлiп кеп, Әбiлхайыр маңындағыларды жартылай қоршауға ала тоқтағанда әлдекiмдердiң көзiнен жас парлады. Ендi қайтсiн. Мына бас сардар Әбiлхайыр тыныстайтын Кiшi Орданың мұнда тiгiлуiнүлкен тәуекелге балаған бұларүшiн ұлы хан Болаттың бүкiл уәзiр, би-шешен, басқа да сұңғылаларымен тiк көтерiлiп жетуiн бұрынғы тәуекелден он мәрте зорыраққа балады. Не сен, не мен дейтiннiң көкесi ендi төндi бастарына. Егер осы жолы қалмақтардың аруағы асса қазақтардың өзгесiн қойып, бүкiл басшысынан, хан-сұлтандарынан, ояу көз, ақыл-зердесiнен айырылу қаупi қара бұлтшаүйiрiлдi. «Апырау, қазақ басшыларын на жын қуды, ненiң буымен желiктi бұлар, тайлы-таяғымен дұшпанның от қаруының добы жететiн жерге сығылысқаны несi, алда- жалданы айтып, сақтықты неге ойламайды» деген сияқты сауалдармен iштей томырылғандары бар.

	Қысқа ғана иек қағысып, сәлемдесуден соң Әбiлхайыр жақ ашпады. Тек Қанжығалы Бөгенбай шешiлiп, қазiр ғанаүш жүздiң бас сардары баяндаған жайларды, қабылдаған шешiмдердi қысқа қайырып жеткiздi. Бөгенбайдың баянын қоштап, Төле би, Хангелдi, Саңырық сияқтыүш кексе сәл-пәл ырғалыс жасады. Болат ханның мол шалғайлы, асыл тасты биiк ақ қалпағында, ұясынан ұшып түскелi тұрғандай көкпеңбек көздерiнде, шығыңқы жақ сүйектерiнде, соңғы кезде күтiмi нашарлаған кiшкене сақал- мұртында құлағымен естiгеннiң бәрiн құптағандық белгiлерi жылт-жылт етiп, сәуле шашып ойнағандай.

	– Жөн-ақ! – деп барылдақ даусымен ауаны бiр мәрте қақ айырды да ернiн жымқырды. Иә, артық сөзге орын жоқ екенiн де, әрi алдағы шатқалдағы тайталас осыған дейiнгi аударыспақ-төңкерiспектiң соңғы нүктесi, ата жаудың соңғы тұяқ серпiсi болмағын хан-сұлтан, қолбасы iштей пiсiрiп әкелгенiн де осылай айғақтағандай.

	* * *

	Дәл сол күнi түс ауа бүкiл қазақ қолы даүш тараптан сол шатқалға қарай құлады. Қалмақ әскерлерi де солай. Бұндағы бiр ерекшелiк – екi жақ та өздерiне дұшпан күштердiң қалай қозғалғанын алақандағы жазудай көрiп отырды. Тiптi сан шамасын анықтау да iштерiндегi әккiлерүшiн қиын емес.

	Тура әлгi еуропалықтарда сол заманда-ақ кең тараған шахмат тақтасыүстiндегi ойынды еске саларлықтай. Бiрi қандай жүрiс жасайды, екiншiсi қандай жүрiспен жауап бередi дегiзетiндей-ақ.

	Бiрақ бұл шатқалдағы бiрiншi күнi бiрер жүрiс жасалды-ақ, бiрақ шабуылға барыспады. Шабуыл екiншi күнi атой бердi. Шатқалдың екi тұсында қазақ-қалмақ мыңдықтары күш сынасты. Өзге тұсында бiрер тиiп- қашпа соғыс болды да тез тыйылды. Түс ауа басқа мыңдықтар көтерiлдi. Бұлардың соғысы бiршама жойқын. Бiр бие сауымнан астам уақыт созылды, бiр-бiрiн еңсере алмай екi айырылысты. Тек өлiлер мен жаралыларды әкету көбiрек уақыт жұтты.

	Үшiншi күнi солтүстiк бетте, Айтау тауының осы шатқалды жиектей бiткен сiлемдерiнiң етегiндеүлкен кескiлес орын алды. Оңтүстiк бетте қалмақтар әскер шығармады. Қалмақтардың бұл сыңайын Әбiлхайыр маңындағылар өздерiнше топшылады, әлгi Саңырық, Жәпек, Өтеп сынды батырлар тосқауылға қойылғанүш бағдардан өту мүмкiн еместiгiн өз жансыздары арқылы анықтаған Сары-Манжы осылай қазақтарды терiскей беттен бұзып-жарып, ту сыртынан тиiп, қыспаққа алып, талқандамақшы, шамасы. Себебi, осы Айтау тауының сiлемдерi санатындағы, жаяу адам алқынып, төбесiне әрең көтерiле алатын биiктердiң етегiндегi шайқасқа қалмақтар барын салды. Шайқастың басында да, орта тұсында да бiрнеше дүркiн зеңбiректен оқ атылды. Бiр мыңдық ыдырап, жойылуға бет алса екiншi мыңдықты қосады. Қазақтардың да сөйтпеске амалы жоқ.

	Жансыздар арқылы қалмақтарда қанша зеңбiрек барын дәл бiлген қазақтар мына текетiресте оның қаншасының iске қосылғанын саусақпен санап отырды. Иә, олардағы зеңбiректердiң түгелге жуығының апандай ауыздары осылай қаратылыпты. Демек, Әбiлхайыр ақылшыларының есебi дұрыс. Қалмақтар басқа бағдардағы күштерiн әзiрге қаңтарып, мына бағдарда абырой таппақ.

	Мұнда көбiне Қаракерей Қабанбай қоластындағы Орта жүз жасақтары көбiне-көп пайдаланылған. Бұл шақта күллi қазақ басшылары бiр аяда түйiскен қалыпта. Ұлы хан Болат пен бас сардар Әбiлхайыр шоғырлары бiр- бiрiнен түкiрген түкiрiк жететiндей жерде ғана. Кейде қосылып, араласып, жiгi ажырамас бiр топқа де ұқсап кетедi. Осындайда «Абылайлап» шауып, жұрттың аузындағы даңғаза сөзге айналған әлгi Сабалақ атты балауса батыр әдеттегi тынышсыздығымен онда-мұнда жүйткiп жүрiп, Әбiлхайыр мен Қанжығалы Бөгенбай арасындағы бiр пiкiр алмасуға куә болды. Оған Болат хан да қанықты. Сондағы әңгiмелерi қалмақтардың мына терiскей Айтау сiлемдерiнiң етегiндегi шайқаста есе әкетуге жан салысы хақында едi. Иә, Сабалақ ол жайын дұрыс ұқты, тiптi ол шайқасты сырттан бақылаған адам да оны пайымдауға көп ақылды рәсуә етпес едi.

	Бұл шақта Сабалақ Болат ханның бел баласы Әбiлмәмбетпен жақсы достасыпүлгерген. Әнеукүнгi жекпе-жектер кезiнде қалмақтың бас батыры, қонтайшының күйеу баласы Шарышпен сайысуға бас сардардан рұқсат әперген жалайыр биi Ескелдi мен осы Әбiлмәмбет сұлтан емес пе? Сабалақ оны қалай ұмытсын? Бұған қоса есебi тағы бар. Сабалақ Ескелдiнi өз қолындағы адам санайды. Себебi, жалайыр биi бұл десе iшкен асын жерге қояды, егер Сабалақ бас берсе Ескелдi мұны қазiрдiң өзiнде туған iнi санап, қасына қосып алуға әзiр. Ал Әбiлмәмбет қалайда ұлы ханның мұрагерi, айналасында ақылшылар дегенiңүйiр-үйiрiмен жүр. Әке дегенiң анау. Бұл сұлтанның өз бетiнше iс қылуға да әмсе қолы жете бермейдi. Демек, онымен тонның iшкi бауындай араласуүшiн бiраз өткелектен өту керек. Мiне, Сабалақ соған тәуекел еттi. Небәрi отыз жасар, сидам денелi, сақал-мұрты қап-қара, арық өңдi, хан тұқымы дейтiндей емес, анау-мынау шаруаүстiнде ұстамсыздығы бiлiнетiн Әбiлмәмбеттi Сабалақ әуелгiде оңай баурады. Бiрақ мұның сезiгiнше бұл аз. Ұлы ханның ерекше мұрагерiмен дос пен достың, аға мен iнiнiң ойынын табандылықпен жалғастырған абзал. Бiр жайдан бұған Әбiлмәмбеттiң жайлы, жұмсақ мiнезi де септескендей.

	Әлгi Айтау сiлемдерiнiң етегiндегi шайқас алаңын Сабалақ сол Әбiлмәмбет және оның төңiрегiндегi шоғырды ертiп айналып өттi. Бұл қару- жарақты дегенмен мынадай қан майданға кiруге аса әзiр емес топ едi. Бәрiбiр Сабалақтыңүгiтiне мойынсұнып, баршасы солай қозғалды. Сабалақтың не жоспарлағанын Әбiлмәмбет сұлтанның өзi де бiлмейтiн. Тек ол жаңсақ шешiмге бармайды деген сенiмдiлiгi ғана мұны жұлқып әкеттi.

	Мiне, олар шатқалдың терiскейiндегi бергi шеткi төбеге көтерiлдi. Айналасы қырық шақты адам. Бұлар Әбiлмәмбет сұлтан күзетiндегiлер, Болат ханның әдейi ойлап iстегенi ме, әйтеуiр қырық құрау жұрт. Iштерiнде қазақтыңүш жүзiнiң де жiгiттерi бар, араларынан қазаққа сiңiстi бiрер қырғыздар, қарақалпақтар, хиуалықтар да табылар едi. Мына төбеден ойдағы шайқас тiптен анық көрiнедi екен. Ендi қалай? Шайқас қос қолдап найза лақтырсаң жететiндей-ақ қашықтықта қазанша қайнауда. Жiгiттер Әбiлмәмбетке қарайды, Әбiлмәмбет Сабалаққа қарайды, ал Сабалақ табандағы алыс-жұлысқа тесiледi. Мына төбеде ат тұяғы шақ-шұқ еткiзген қара қоңыр жарықшақ шағыл тастар дегенiң қалың төселген. Сосын да тақыр. Тек ара-тұра кiп-кiшкене жатаған баялыш бұтақтары дiр-дiр етiп көзге түседi. Мына аттылардан олар даүрейленiп, қазiр болат тұяқтылар тамырымыздан қиып түсiредi-ау деп, зәре-құттары қалмағандай-ақ. Ол баялыштың тiлiн бiлетiн адам табылса, «сендер небәрi қырықшақтыдан қорқасыңдар, ал анау ойда, сортаң топырақты жазықта не болып жатыр, ондағы түйеқарын, тiкендi сораң сияқты күйреуiк шөптердiң халдерi нешiк, неге ойламайсыңдар» дер едi. Бiрақ өйтiп тiлдесудi құдай адам мен өсiмдiкке жазбапты.

	Иә, бұл шатқалдағы түк бiткеннiң еркесi осы түйеқарын мен тiкендi сораң едi. Шар тәрiзденiп, дөңгеленiп өседi де жел соқса бiр-бiрiмен iлiнiсiп, ұйысып,үлкен бiр шөмеле шөп аударылып-төңкерiлiп келе жатқанға ұқсайды. Түнгi жолаушы олардың ондай сәтiне жолықса астындағы атыүркедi. Мiне, сондай түйеқарын мен тiкендi сораң сол аттардың аяқтарының астында аяусыз езiлiп, жаншылуда. Бiздi тастай қараңғылықта талай қорқытып едiңдер, мынау соның қарымтасы дегендей небiр сәйгүлiктер жiлiншiктерi сына жаздап, шыңғырып, аспанға секiре ойнақтайды. Қазақ пен қалмақтың бiр-бiрiне сiлтеген найза мен айбалтасынан олардың өз бастарына да сыбаға аз емес.

	Сабалақ оған иiле шұқшиғанмен кейде басын көтерiп, өздерiүйрiлген төбенiң ұшар басындағы қорған сияқтанып бiткен жартас қабырғаларына да алақтайды. Күн жеген тастар қызыл бояу шашып, жалт-жұлт етедi. Әлдекiмдi мазақтағаны емес, керiсiнше, өздерiндегi төзiмдiлiктiүлгi есебiнде ұсынғандай. Кей сәттерде Сабалақ сол табиғат-ана нышандарымен тiлдесiп, ақыл күткенге де келiңкiрейдi. Қызыл нақышты жартастар аз сөзге көп мағына сыйғызып, сайрап та беретiндей. Ендi Сабалақта бәрiне қаныққан рай бар. Ол Әбiлмәмбетке жалт бұрылғанда сұлтанның қап-қара сақал-мұртты арық өңi күн сәулесiне шомыла көлденең тосылды. Сұлтан басымен «не, бұйырасың» деп сұрағандай. Мынау шақырайған күн астында Сабалақтың бет-жүзi анау қызыл бояу шашқан жартастың ұшып түскен соп-сопақ сұрғылт бiр бөлiгiне ұқсап жансызданып кетiптi. Оған тура қарау екiнiң бiрiнiң қолынан келе бермес. Мынау ұлы хан Болаттың ерекше мұрагерiнiң ғана тегеурiнi ондайлыққа шыдас бергендей.

	– Сұлтан ием! – деп, Сабалақ қысқаша бiр ғана тiл қатты. Әбiлмәмбет ойсызданып, не мәселеде екенiн өзi де сезбей бас изеп, құп көрген қимыл жасады.

	Сол-ақ екен, Сабалақ астымдағы сары бестiм омақасады-ау деп, қауiптенбестен төмен қарай тасырлата құлады. «…Абылай! Абылай! Абылай!» деп,үш қайтара қоса айғайлағаны Әбiлмәмбет маңындағы ала-құла, бiразы сәндi киiнген топтың құлағын жарды. Бiр сәт бұл төменде ышқынған, аћылап-үћiлеген, сарт-сұрт қаққыласқан, сақал-мұрт, тұлым сияқтыларға дейiн жармаса шайнасқандардың төбесiнен төнген қара бауыр бүркiтке де ұқсап кеттi. Ендi ол қазандай қайнаған топырдың iшiне дендей ене бере әлгi төбесiндегi ақ қанатты құс сияқтанған белгiсi қайта белгi бердi. Ақ құс па, жоқ, ту, ту, ақ ту.

	Әбiлмәмбеттiң шыдамы осыған ғана жеттi.

	– Иә, аллам, өзiң жар бола гөр! – деп, екi алақанын жайып, жалбарынды да айналасындағыларға әмiр қылды. Бұлар да аттарының тұяқтарын тасырлата төменге лай судай ақты.

	Бiрен-сараны демесең көбiнде сауыт, дулыға жоқ, тiптi бiразы жайшылықтағы серуенүстiндегiдей киiнген, тек оны-мұны қарулары ғана бар, мұндай шайқасқа мүлдем даярланбаған шоғыр осылай ойда жоқта қанды қасапқа килiктi. Мұнда хан мұрагерiүшiн басымен жауапты бiрер лауазымды кекселер де бар едi, олар:

	– Сұлтан ием! Кейiн қайтыңыз! Сабыр етiңiз! – деп айғайласып, найзасын шеткерiдегi бiрер қалмаққа кезенген Әбiлмәмбеттi тез берi екшеп алды. Оның орнына сауытты, дулығалы оққағарларды айдап салды. Бәрiбiр бұл топ соғысып жарытпады. Тек айнала шауып, өңештерiн керiп, даңғаза жағын молайтысты.

	Бұл шайқаста қазақтар жауды жаман ойсыратты. Сабалақтың есiмi қайта әуеледi. Найзасының ұшы қалмақтар мiнген аттардың қыл құйрығын сипамаған Әбiлмәмбет сұлтан да нәпақасыз емес. Ол да жау жеңгендердiң тобынан табылды. Шайқас соңында ұлы хан Болат көздерiне қаћар жиғансып, бүкiл ығай-сығайдың алдында Әбiлмәмбетке ызғар шаша:

	– Хан мұрагерiне мұндайлық жараспас! Бүкiл әскер бiр қолдан басқарылатыны хақында уағдаласпадық па? Не қимылға барсаң да мына бас сардардың алдынан өтуiң керек едi! – деп Әбiлхайырды нұсқады. Сөйтсе де баласының қылығын iштей олжа санағаны бетiне тараған қызыл күрең бояудан оңай танылды. Ол ғана емес, жаңағы сөздерiнiң тұсында бас сардар Әбiлхайырға қарай көздерiн бiр төңкерiп тастағанда олжалы адамның пiшiнiн жарқ еткiздi. Әбiлхайырда да қырағылық жеткiлiктi, ақбоз арғымағы тықыршып, мұны қозғай бергенмен де ұлы ханның шығыңқы көз жанарларындағы бүркенiштi разылық пiшiндi жазбай таныды. Дереу кеуде қуысында алай-түлей туындады. Әнеукүнi Шоқпардың төсiндегi алай- түлейден бiр былай емес. Сол тұрыста бас сардар тез шешiм шығарды:

	– Хан ием өз мұрагерiн жазғыратындай. Мен ол жағын аса хош көрмедiм. Қайта Әбiлмәмбет сұлтан барша төре тұқымдарына жол-жора көрсеттi. Егер хан ием «әп, бәрекелде» десе осы бүгiннен бастап, ұлы ханның өзiнен басқа барлық төре тұқымдары, Сәмеке хан, Жолбарыс хан, Барақ, Батыр сынды сұлтандар қоса, баршасы, тiптi төлеңгiттерге дейiн, мейлi қол басқара ма, мейлi қатардағы сарбаздар санатына ене ме, қалайда шайқасқа кiрсiн. Бұл мына қара халықтың хан, төре тұқымдарына деген мейiр- шапағатын оятуына жақсы!

	Осыны айтты да Әбiлхайыр бiрiншi кезекте қол бастап соғысқа кiрудi Барақ сұлтанға тапсырды. Барақ сөйтуiн сөйттi, бiрақ бiр қызық жағдай қоса сығылысты. Барақ жарты мыңдыққа толар-толмас қолды бастап шыққан едi. Тек соғыс барысында одан көз жазып қалды. Әлгi жарты мыңдық өзiне қарсы келген жауды алысқа қуып әкеттi. Тiптi маңдайдан перер зеңбiрек бары ескерiлсе де солай. «Жауды қара қашырды, батыр атақ Барақта қалды» деген мақал сол күнi туып, ауыздан ауызға көштi. Бұл Әбiлхайырға да жеттi. Кешқұрым, айналасындағы теңiздей толқыған мол аттылардың көзiнше Әбiлхайыр Барақ сұлтанға қарап:

	– «Жаман аңшының итi өзiнен ақылды шығады». Мұны айтқан бiздiң қазекең. Тап бүгiн соның керi келдi-ау! – деп, сап-сары тiстерiн жалаңаштай күлдi. «Жаман аңшымын ба, жақсы аңшымын ба, әйтеуiр жауыңды қашырып бердiм, менде не әкеңнiң құны бар, сардар ием» деген сөздер Барақтың тiл ұшына оралды-ақ. Бiрақ оның атқып ұшуына Әбiлхайырдың жаңағы алабөтен ыржия күлiсi тұсау салды.

	«Жоқ, мұндай жадағай жауаппен есеп айырыспайын, одан гөрi ұрымталы бiр iстiң сәтiнде өзi кесекөлденеңдер, соны сұр жебеше пайдаланайын» дегенге қисайды. Әбiлхайырдың бүкпесiз ашық кекесiнi кеудесiне мұз сүңгiдей бойлаған Барақ сұлтанның тiл-жағы осылай қарысты. Жалпы, Әбiлхайыр мен Барақ арасында темiрге темiр тигендегi ұшқындай тез жанып, тез өшетiн кесепат сыңайы мұндағыларға талайдан-ақ әйгiленген. Төре тұқымдарын түгелiмен соғыс отына қақтап, ұлы хан мұрагерi Әбiлмәмбеттiң манағы ерлiгiн жұрт санасынан тез жоғалтуды көздеген Әбiлхайыр Барақты қағытамын деп, сол мақсатына кереғар қылық жасағандай да. Хан-сұлтандардың өз iштерiнде бұл заманда қандай иттiң күшiктеп жатқанын былайғы қазақ қайдан бiлсiн, бәрiнүйреншiктi құбылысқа балады да қойды. Дуылдатып әкетiспедi. Ал Барақ бастаған ала-құла жартыкеш қосынның iлезде уыстан шығып, еш қолбасысыз-ақ жауды алысқа тырқыратуы қара қазақтың ет қызуының әбден шегiне жетуiнiң белгiсi едi.

	* * *

	Осы шатқалдағы соғыстың алтыншы күнiнде қалмақтар күллi әскерiн күрт кейiн ысырды. Көз ауқымына сиятын кеңiстiкте ешбiр жұрнақ қалдырмады. Қазақтар да соны iстедi. Шегiнген қалмақтың соңынан iлдалап болса да жылжуды қауiп санады. Себебi, Кiндiктас пен Айтаудың бұдан әрiдегi бөлiктерi жырынды жаудың алпыс екi айласына оңтайлы қыр, жоталарын тосып тұр едi. Әрi қазақтар жаудың айналма жол тауып, ту сырттан ұруынан сақтанды. Осылай бiр күн аңдысып, келесi күннiң екiншi жартысында қазақ әскерi баяғысынша қайтаүшке бөлiнiп, шатқалдыүш тараптан торуылдауға көштi. Алты арыс қолы Белдiң өзiнде алға сәл ентелей тұрақтады даүйсiндер терiскейден Айтаудың сай-саласын қуалай өрледi. Ал кiшi атаның балалары түстiк Кiндiктас бойымен қозғалуға тиiс едi. Бұл қазақ қолбасыларының өздерiнше бiр айла-шарғы жасағандағысы. Орта жүз қолының сәл алға ентелей бекiнуi жау тыңшыларында бүкiл қазақ күшi сонда деген ой тудыруүшiн iстелген. Ал екi қанаттағыүйсiн мен алшындарға еңғұрмаса бiрер тәулiктен аса уақыт қалмақтардың көзiне түспей асқан сақтықпен жасырын жылжу, орналасу тапсырылған. Әрине, бүл да оңай- оспақтың шаруасы емес.

	Ортадағы шатқал әлi де сол жылан жалағандай тап-таза. Қыбыр еткен жан иесi жоқ. Тек әуеде қалықтаған құстардың көбеюiне қарап, мұнда соғыс жүрiп өткенiн мөлшерлейсiң. Адам мен малдың өлiктерi оларды тартпай қайтсiн. Сiрә батысырақтағы – Шоқпар, Құлақшын сияқтыларда қабырғасы ырсиғандардың исi шыға бастаған. Өлексе көбейгесiн құстар да анау- мынауға мұрын шүйiрiп, жас еттi таңдап жеуге аңсарлары ауғандай.

	Ескелдi бастаған жалайыр қолы да сол Айтаудың бiр сайында түнемелiкке дайындалуда едi. Бұл, шамамен, әнеукүнi Әбiлмәмбет сұлтан мен Сабалақ шайқасқа кiрерде көтерiлген, жарықшақ, шағыл тасты төбенiң сырты деуге боларлық маң. Қара көлеңкедегi жұрттың қарбаласын толығырақ шолғысы келдi ме Ескелдi би атын жетектеп, сәл биiгiрекке тырмысып оқшауланды. Ойдағы қара-құрадан бұған қарай ат жетектеген тағы бiреу көтерiлдi. Ол Тәттiбай мерген. Ескелдi оған мойын бұрмастан түн түнегiнiң шудалары құлаған, көзге күңгiрт, бұлың-бұлың сайдың өнебойын қадағалаған күйi күмбiр-күмбiр еттi:

	– Әлгi салықшылар кейiндеп, әлден бүгежектеуде. Мыналарға ас-су жеткiзудiң жайы қиындайды-ау ендi.

	– Көбiне шыдадық, азына шыдайтын шығармыз. Жұртқа шүлен тарататын кезең бұл емес. Бiз көрмеген не құқай бар? – деп, Тәттiбай мерген де бидiң күмбiрiне ұқсас дыбысты қайталады. Мынау беймәлiм өлке, тез қоюланған қараңғылық бұларды бiр қалыпқа салып сығымдағандай. Дауыстарының да ұқсас шығуы содан сияқты. Тек Ескелдi бигеүлкен кiсiнiң сөзiнiң мағнасы түйе қотыр секiлденiп, оған кiлт жүзiн салды. Қас қарайып, ымыртүйiрiлген шақтың шымылдығы көлегейлеп, әншейiнде жез құмандай бар мергеннiң жүзiнде қандай рай барын бiрден аңдатпады. Ал Тәттiбай жас бидiң бет ажарындағы «көбi кетiп, азы қалғанын қайдан бiлесiз» деген сауалды табанда ажыратты.

	Сәл бөгелiстен соң Тәттiбай:

	– Биекем, осы науқан басталғалы менiң мергендерiм көбiне қаңтарылумен келедi. Бiраз ойдың топанын қопардым. Әгәрки, Саурық сардардың «әп-бәрекелдесiн» әперсең мен өз мергендерiммен шолғыншылыққа шықсам қайтедi. Аты шолғыншылық, заты қалай құбыларын аллам өзi шешер.

	Ескелдiнiң де күткенi, осы екен:

	– Мынау науқан ғазауат соғысынан гөрi, ұзақ сонар, қара жортуылға айналып барады. Емшек iздеген жас баладай бас сардарлардың аузына алақтап, емекситiн күн қарасын батырғалы қашан? Әнеукүнгi Әбiлмәмбет сұлтан мен Сабалақтың қылығы соған айғақ емей немене? Бас сардарлардыңүкiмi көкейден шыға бередi десек ол да жалғандық. Әбiлхайырдың «әп-бәрекелдесiмен» анау Барақ сұлтан одыраңдап едi, шонданайына шойын қаптағандай орта жолда шойырылып, ол жайына қалды. Қалмақты ол жолы қара қазақтың өзi қуып әкеттi. Бiздiкi не тұрыс? Тәбетiңiз соны қаласа, күмiс шапқан ер-әбзелi сай қара жорға мiнгiзгендей етiп, сiзге «әп-бәрекелденi» тап бүгiндiкте өзiм арнадым. Тақияңызға тар келмесем солай!

	Сол-ақ екен Тәттiбай мергеннiң астындағы аты шағыл тастарды шақыр- шұқыр еткiзiп, төмендегi қараңғылыққа сүңгiдi. Бұдан арғыны ел аузында сақталған әңгiме былай қиыстырады. Сол түн өтiп, таңертеңгiлiк елең-алаңда Тәттiбай Айтаудың Қушоқы аталатын бiр биiгiнiң сыртына барып бекiнедi. Қасында өзiнiң қырықшақты мергендер тобы. Бұлардан сәл алысырақта, Құлжан батыр бастаған жүздiк жайғасады. Тәттiбай өз мергендерiн де, Құлжанның жүздiгiн де ұшқан құс әрең шалатындай терең қуыстарда ұстайды. Ал шолғыншылыққа жалғыз өзi тәуекел етедi. Себебi, бұл кәрi сұңғыла ата жаудың мына жым-жыластығын алдағы көп пәленiң қалқиған құлағына балайды. Қуыршақ құдайға табынушылар жымын бiлдiрмес жылан жүрiске көшiп, Мұхамедүмбеттерiн тобықтан тiстеп, оппаға омақастырудың соны әдiсiн тапқандай. Иә, айласына айла, найзасына найза. Тәттiбай да әлгi «Ер Төстiк» ертегiсiндегi бiр сауысқанның құйрық қауырсынын жұлып, екiншiсiне қадағанда құс бiткеннiң сағы сол сауысқандар да онысын сезбептi дейтiн қолы ептiнiң бүгiнгi ұрпағы емес пе? Сол ептiлiгiмен Қушоқының тасасынан түстiктегi Кiндiктастың ойқыш-ұйқыш қырқаларын бақылайды. Таң жарығы қараңғылықтан ендi-ендi арши бастаған ол кедiр-бұдырларда Тәттiбай мергеннiң көздерi белгi салатындай әзiрге ештеме байқалмайды. Бұл сосын ғана жаймашуақтанып, сәл тыныс алуға ниеттенедi. Әрi Кiндiктастың бас-аяғы жоқ ұзына бойын асықпай зерлейдi. Екi ортада аталмыш шатқал. Ол әлi де сол жылан жалағандай тап-тақыр. Тiптi Тәттiбай мерген алғашқы райынан қайтып, өзiне-өзi: «апырау, бұл қалмақтарың осы өңiрде жеңiске жетпесiн есептеп шығарып, бiржола табан тайдырғаннан сау ма» дейдi.

	«Жоқ, өйтсе, анауүлкен сардарлар ертөлелерi, алғыншылары ол жағын қайтсе де анықтар едi ғой».

	Осындай екiұдайылық күйде сәл уақыт өткiзген Тәттiбайды кенет әлдене оқыс шоршытады. Кiндiктас қырқаларының бiр тасасында ұршық иiрiп, бiр қалмақ кемпiрi шоқиып отыр екен. Жападан-жалғыз. Таңғы елең- алаң. Тәттiбай бiразға дейiн өз көргенiне өзi сенбейдi. Бiрақ тапжылмаған күйде ол кемпiрден көз аудармайды. Басында сан қилы ойлар жағаласады. Не қарекет керек? Ол қалмақ кемпiрiнiң көргiштiгi сондай екен, екi ортадағы шатқалдан әрi, қарсы беттегi тауда шөккен тiршiлiк иесiнiң көздерiне көздерi тура түседi. Тәттiбайда да тап сондай көздер бар. Ендi екеуiнiң көздерi бiр- бiрiмен арбасады. Аңыз бойынша ол кемпiр қалмақтардың жансызы екен, мынау шатқалда тiрi тышқан бiлiнсе өздерiне ғана мәлiм ишара арқылы өз қожайындарын хабардар етуi шарт. Кемпiрдiң қарасынан осыны сезген Тәттiбай оны қалай да алдаусыратып, бой жасырып кетудi ойлайды. Көзiне көзi тура түсуге жараған кемпiр оның адам екенiн қалай ажыратпайды? Қарт мерген осы жағын жақсылап кәперге алып, айла iздестiредi. Сондағы тапқаны мынау: таңертеңгiлiк салқынға деп киiп шыққан шапанының бiр етегiн құс қанатынша аспанға серпе тастап, керi қарай аунап түседi. Ал қалмақ кемпiрi оның шапанының етегiн шынында қарақұстың, не қартайған бүркiттiң қанаты деп ойлайды. Сөйтiп, өз қожайындарына шатқалдан да, одан әрiдегi Қушоқыдан да, Айтаудың басқа да сiлемдерiнен де қанатын серпiп, ары аунаған әйдiк құстан басқа қыбырлаған ештеме көрмедiм дегендi айтады. Оның солай айтарын Тәттiбай мерген де топшылайды. Бұл ендi ортадағы шатқалдың, Кiндiктастың өнебойын бұрынғыдан да әрмен жiтiлiкпен сүзедi. Кенет шығыс беттен ұзыннан-ұзақ шұбатылған қалмақ әскерi көрiнедi. Бұл жаңағы тау басында жападан-жалғыз ұршық иiрген кемпiрдiң мәлiмдемесi бойынша жүзеге асырылған iс.

	Сонда бұл ұзыннан-ұзақ шұбатылған әскердiң мақсаты не? Әрине, мынаүштiктiң бiрi: не, осындай таңғы бейқамдықты пайдаланып, Белүстiртiндегi қазақтардың ту сыртына шығу; не, қазақтарды өздерiне қарай бұрқ көтерiп, қалмақтың басқа күшiнiң оларды айналып өтiп, көк желкелiгiнен ұруына жағдай жасау; не, сол мақсаттың екеуiн де қоса қабат көздеп, қайсысы оң жамбасқа келсе сол жағына қисаю. Мұны Тәттiбай табанда болжайды. Ескелдi бәрiне рұқсат деп, «әп, бәрекелденi» өзi айтты емес пе, тартынатын ештеме жоқ. Қайтсе де сыралғы дұшпаннан қулық асырмақ керек.

	Тәттiбай құралайды да көзге атқан өзiнiң қырықшақты жiгiтiн екiге бөлiп, асқан сақтықпен Қушоқының екi ойысына орналастырады. Сосын өзi таудағы маралдыңүнiне басып аңырағанда әлгi екi мергендер тобы қалмақтың ұзыннан-ұзақ шұбатылған әскерiн екi тұсынан кесе атқылап, турап түсiредi. Күтпеген жағдайдан, әрiүшке бөлiнiп қалуынан сәл ес жоғалтқан қалмақтар аз-кем дағдарысқа ұшырайды. Мiне, осы кезде сақадай сай тұрған Құлжан батырдың жүздiгi таудан құлаған тас көшкiнiндей сатыр- сұтырмен қалмақтыңүш бөлiгiнiң ең соңғысына лап қояды. Бұл соңғы бөлiктiң өзi Құлжан жүздiгiнен бiрнеше есе артық едi, алайда, тұтқиылдан тигеннiң пәрменi басым ғой, бұл соңғы бөлiктiң әп-сәтте ту-талақайы шығады. Қазақтардың тiлiнде «Құйрық тiстесу» аталатын соғыс түрi осы едi.

	Құлжан соққысынан соң қалмақтардың екi алдыңғы бөлiгi де бiрден ес жимай кейiн қашады. Оларды Тәттiбай мергендерi тағы көздеп атып,үлгергендерiнше құлатады. Сөйтiп, бұл оқиға шолғыншылыққа, жансыздар жұмсауға қазақтардан бiрнеше есе әккi, серпiнi сегiз қалмақ қолбасыларының өздерiн сең соққан балықтай етедi. Бiз бұл аңыздың қалпын бұзбай ұсындық.

	Бұдан кейiнгiде екi жақ бiр-бiрiне қарсы бас-аяғымен түгел көтерiле лап қойды. Осы қарқында бас сардар Әбiлхайырдың да жаңа қырлары ашылды. Қайрауы жеткен пышақтай жарқырап, қайығы желге өрледi. Қазақ қолбасыларын бiр елеңдеткен оқиға – Шақшақ Қошқарұлы Жәнiбек батырға байланысты едi. Бұл әуел баста Әбiлхайыр қасында Қанжығалы Бөгенбайдан кейiнгiүшiншi тұлға санатында-тұғын. Бөгенбай Аңырықпен айқасқанда әлдеқалай бұл кексе батыр саптан шықса оның орнына, яғниүш жүздiң бас сардары Әбiлхайырдың оң қолы ретiнде осы Шақшақ Жәнiбек аталатыны келiсiлген. Кейiнiрек Әбiлхайыр ұйғарымымен хан-сұлтандар әулетi, есiмi көпке жарияүлкен қолбасылар ұлы хан Болат жәнеүш жүздiң қосындарына деп, төртке бөлiнгенде Жәнiбек Орта жүз сардары Қаракерей Қабанбай қасынан табылған. Әлдебiр шайқастарды ұйымдастыруда екеуiнiң пiкiрлерi қарама-қайшы келiп, Шақшақ Жәнiбек онда көп тұрақтамады. «Екi қошқардың басы бiр қазанға сыймайдының» керi. Сосын Әбiлхайыр қасында мұның Бөгенбаймен тұзы жараспағанға ұқсады. Бас сардар әуелгiде бұл жағына жете мән бермептi. Тек соңғы кезеңде ғана мәселенi ушықтырмай Бөгенбай мен Жәнiбектi екi бөлек ұстауға тырысты. Сонда ғана бұлар қанаттарын еркiн жазар депүмiттендi. Бұлүмiтi бас сардарды алдаған жоқ. Қанжығалы Бөгенбай көбiне майдан ортасында, ал Шақшақ Жәнiбектiң өз қасында мәртебесiн көтердi. Мына шатқалдағы бiраз ойран-асырүстiнде Шақшақ Жәнiбекүш жүз қосындарына ортақ бiрқатар ұтқыр шешiмдер тапты. Бұл да Әбiлхайырүлесiне тиесiлi жағымды құбылыс. Себебi ол қолбасылар тарапынан ақыл-кеңес атаулының қарша борауына жол ашты. Ең оңтайлысын iрiктеуде өз басы талғампаздық танытты.

	Жалғыз Жәнiбек емес, албан Хангелдi, шапырашты Сатай, ошақты Саңырық сияқты сары тiс, сақа тұлғалар да алтын-күмiске бергiсiз ойлар қосты. Қанжығалы Бөгенбай, Қаракерей Қабанбай, алшын Тайлақ, жалайыр Саурық сындылар да өз тұғырларында тұрды. Екiншi саптағы қолбасылар санатынан – Шапырашты Наурызбай, шапырашты Сатайдың немересi Бөлек, ол аттас суан Бөлек Бөргелтайұлы, дулат Өтеген мен Қойгелдi, арғын Олжабай, Тарақты Байғозы, Көкжарлы Көкжал Барақ, Сiргелi Қара Тiлеуке, Тарақты Тоғай, Қаракесек Қарабек, Қарасай батырдың ұрпағы Жәпек, бәсентиiн Малайсары, жалайыр Ескелдi, тағы басқалар сұрыпталды. Ал аталмыш шатқалдағы шайқас одан әрi жалғасуда едi.

	* * *

	Балпық Дербiсәлiұлы бастағанүш жарым мыңнан астам жалайыр қолы жұрт аузында Iле жағалауында делiнгенмен бұлар дәл сол дарияның суына жетпей тоқтаған. Хантаудың етегi арқылы айналып, Жусандаланыңүстiмен Тауқұмға тiрелгенде жер жағдайы бұларға қосымша жүк артты. Себебi, бұл Тауқұм жалғызiлiк емес едi. Батысы Балқаш көлiнiң жағалық ойпатына, түстiгi Күртi өзенiне дейiн керiлген аталмыш құм мен Iле дариясының екi аралығында тағы бiр құм көсiлiп жатыр. Оның атауы Мойынқұм. Қазақта не көп, осы аттас құм көп. Шудың түстiк бетiндегi, Iленiң терiскей бетiндегi дегендей. Мiне, солардан бөле-жаруүшiн мынаны Тауқұм-Мойынқұм деп қосақтап сөйлейдi. Өйтуге негiз де бар. Себебi, бұл екеуi де осы Iле дариясының түстiк бетiнде шығыстан батысқа қарай қатарласа, жарыса бiткен. Екеуiнiң аражiгiн тек байырғы тұрғындар ғана айырады. Онда да құм жүзгiн, сексеуiл сияқты аласа бұталар мен жусан, еркек шөп, изен сияқты жер түгiнiң бiтiсiне қарап сөйте алады.

	Жалайыр адамдарына аталмыш қос құм бiршама таныс, себебi, ана жылдары жаудан бас сауғалап, Iледен берi өткенде осы Тауқұм-Мойынқұмды кесiп, Жусандалаға, одан әрi Хантауға iлiктi емес пе? Ал мына жолы сол Iлеге жетуүшiн ол екеуiн ендi терiскейге қарай тағы кесiп өтулерi керек. Өткен жолғы желаяқтың тiрлiгi бұл жолы қол емес, себебi, әскердi бiршама тың сақтау керек. Ол екi құмды белден басып, алпыс-жетпiс шақырымдай қашықтықтағы Iлеге тiке тартса, мынадай ыстықта адам мен малды шөлге, тiптi шығынға ұшыратары сөзсiз. Жас қолбасы осындағы Жайнақ, Кәшке, орақты Төке, дулат Қосай, Шора балалары Қаскелең мен Күртiбай, Қабан жыраудың iнiсi Көсембай сияқтыларды түгел жиып, осы жағын тiлге тиек еттi. Айтаудың терiскей сiлемдерiнен сол терiстiк бағытта мөлдiреп ағатын Ақсүйек, Тесiк, Жыңғылды, Қопалысай, Сарыбұлақ, Ащысу, тағы басқалар сияқты тереңдiгi аттың шашасынан сәл асатын, кiшкентай өзендер бар. Бұлардың бәрi Жусандаладан шаршап-шалдығып өтiп, Тауқұмның жиегiне жете бере құмға сiңiп жоғалатын. Балпық бастаған жалайыр қосыны осындағы Ащысу және одан қозыкөштей қашықтықта мөлдiреген екi-үш кiшкене жылғаларды қуалай орналасқан.

	Ал бұдан сәл шығысқа өрлеп, Қопа өзенiнiң, ол құятын Күртiнiң бойымен Iлеге құлдилаймын деу барып тұрған ессiздiк. Себебi, мына науқандағы қалмақ әскерiнiң бас қолбасысы Сары-Манжының арттағы мал- дүниесi осы Қопа-Күртiнiң бойында. Солар арқылы ұлы дария – Iлемен жалғасып жатыр. Ал олардың көзiне түсу, не қақтығысу бас сардар Әбiлхайырдың Балпық жасағын мұнда жiбергендегi бүкiл мақсатының түп- тамырына балта шапқанмен тепе-тең. Ойласа келе олар осы Сарыбұлақ пен Ащысу, олардың екi ортасындағы кiшкене жылғаларға тоқтады да төрт тарапта шолғыншылар ұстады. Бұл төрт тараптың ең бастысы, әрине, Iле дариясының Күртi өзенi құяр сағасындағы жағалауы едi. Онда Iле арқылы келген түбi жалпақ қалмақ қайықтары иiн тiресiп тұр деседi. Егер құдай оңдап, қалмақ әскерi кейiн шегiнсе олар сол қайықтарға жетiп мiнiп, дариядан ары өтiп, бас сауғалап кетерi анық. Балпық жасағына жүктелген мiндет соны болдырмау. Сосын да осы бастан, сол қайықтар нақтылы қай жерде, айналасында күзетушi шоғырдың шамасы қаншалық, жасырулы тың күштер бар ма, Iленiң жоғары ағысы жақтан жүзген қосымша әскер, оқ-дәрi, от қару көрiне ме, көрiнсе қай мөлшерде, мiне, осының бәрiн бiр қурайды паналай жақындап анықтау, жiпке тiзу – мәселенiң кезек күттiрмесi. Балпық бұл жұмысқа Кәшке мен балауса батыр орақты Төкенi бөлдi. Бұл екеуiнiң осы көктемде жалайыр елi сонау түстiктегi Бадам өзенiнiң суын iшкен шақта Ескелдi бидiң тапсыруымен Ташкенттен ары Шыршық жағалауындаүн-түнсiз омалған күшiк Жолбарыс бидiң қарамағындағы елдi, оларды көшiрiп әкелемiн деп, өзi қоса жоғалған осы Балпық батырдың жасағын iздеп шығып, Шыршық маңын, одан әрi өтiп, Нұратау жотасы, Қызылқұм сияқтыларды түгел кезiп, Жолбарыс бимен де, Балпықпен де қауышып, солармен бiрге оралған сайыпқырандығы ескерiлген едi.

	Ал Күртi мен оған Қопаның құяр сағасындағы Сары-Манжы ордасының айналасын аңдуға Шора балалары Қаскелең мен Күртiбайды жектi. Хантау-Шоқпардағы қазақ сардарларымен екi ортадағы байланысты Қабан жыраудың iнiсi Көсембайға жүктедi. Мұның да ит тұмсығы батпас қалыңнан жiңiшке жол табатындығы бiрнеше мәрте ақиқатқа айналған. Әрине, бұл жұмыстардың бәрiн Кәшке, Төке, Күртiбай, Қаскелең, Көсембай өз бастары атқаруы шарт емес, қарамағындағы жiгiттерден сондайлыққа ыңғайы барларды iрiктеп жұмсауы, әрi олар не тындырды, соны бақылауы керек.

	Ең соңғысы – осы Тауқұм мен Мойынқұмның бiрiнде бой жасырып, қалмақтың өткен-кеткенiне қырғидай тиюдi кәсiп еткен ыстының Белағаш батырымен жолығу, оны осында әкеп қосу, ол мүмкiн емес те iс-әрекет жағын сәйкестендiру шаруасына Қосай батыр таңдалды. Бұл өзi сырт көзге ең оңайы көрiнгенмен ысты батырының жұмбақ мiнезiне орай кiлтипаны көп дүние.

	– Сен, – дедi Балпық Қосайды саусағымен нұқи сөйлеп: – Дулат туысқансың. Арғыны қаза сөйлесек ыстыға да, жалайырға да бiрдей ара ағайынсың. Осы жағын мықтап қолшоқпар ет. Егер жалайырдан бiреу осындай қолқа салса мыналарүстемдiк етпекшi деп, iштегi қоламта мiнезi тұтанар. Ал сенiң жөнiң басқа. Сенi бiзге кiрме деп те олар кергiмейдi. Бiздегi Ескелдi бидiң өзi күллi дулаттың, дулаттың, ғана емес-ау, ғафу еткiн, күллi қазақтың төбе биi Төленiң немересi, ал Төленiң өз басының, ондағы Өтеген мен Қойгелдiнiң, Рысбек, Сәмен дегендердiң атақ-даңқы бұл күнде жер жарады. Демек, дулат туысқандар өзi жақсы болса қайда жүрсе де исi қазақтың елшiсiне жарайды. Сен осы биiктен көрiн. Ыстының Белағашымен қайтсең де тiл табыс!

	Мiне, бұл сөз ауыздан ұшқалы да айға тарта уақыт өткен. Шiлде таусылып, тамыздың тамылжыған күндерi де зырқырай көзден бұлбұл ұшуда. Дулат Қосайдан өзгесiнiң бәрi өздерiне тапсырылғанды тап-тұйнақтай еттi. Әсiресе, Кәшке мен Төке, бұлардың әйт-шүйiндегi жiгiттер Iлемен екi ортаны өздерiне ғана көрiнетiндей жолға айналдырған.

	– Батыр, Күртiнiң Iлеге құяр сағасында түбi жалпақ қайық дегендерiң жаңадан шабылған аппақ ағаштарын күнге жарқыратып, сықап-ақ тұр.

	Күзетушi шоғыры да аса мардымды емес. Ал жоғарыдан дарияның бетiмен қалқи жүзiп қосылып жатқан ұлан-асыр ештеменi көзге iлiктiре алмадық. Судың астымен келмесеүстiнде ештеме байқалмайды, – дегендi Кәшке мен Төке о баста-ақ айтқан. Сонысын олар, мiне, бүгiн де қайталады. Балпық оларға қабағының астымен тұнжырай қарады да сәл-пәл ойға шомғанға ұқсады:

	– Мына Көсембайдың сұрперендерi әнеукүнгi бiр қатынауында Шоқпар жақтан, қазақ қолбасыларының арасында бұл қалмақтар бiзбен ғана емес, сонау Жетiсудан әрiде, Алтай таудың арғы бетiнде қара қытайлықтармен де шарпысып жатыр деген сыбыс бар деп, жеткiзiп едi. Сол шындыққа жатпасын. Ондай күнде қалмақтың мына Сары-Манжысын астаудағы балықтай тулата бермей қақ бастан қойып қалып, неге тезiрек тыныштандырмайды? Әлде мұның тынысы тарылатын күнi алыс па?– деп, бiр ақтарылды.

	– Батыр, сонда да саруайым дәл бүгiн бiзге жолдас емес,– деп Кәшке қайта самбырлады. – Мына Көсембайдың ақ саңлақ жүйрiктерi көңiл ашар талай жайды әкелдi емес пе? Жоқ нәрсенi бардай етер олар емес. Сол ақпарлардың жарымы шындық десек те қазақтардың ата жауды Хантаудың етегiнен Қордайға қарай ығыстыра түскенi анық ақиқат.

	* * *

	Бұл кiшi бесiннiң шағындағы әңгiме. Ашық құмүстiнде жантайған Балпық мырс етiп жүзiн төмен салды. Одан қамшы тастамдай жерде сұлаған Жайнақ та жас қолбасының қылығын қайталағанға ұқсады. Балпық әуел баста өз қарамағындағы етi тiрi, кiшi қолбасы жiгiттердi төрт тарапқа бекiткенде Жайнақты өз қасында қалдырған. Не деп болады бұл заманда? Сырттағы жау анау, оның жансыздары, әрi iштегi жау деуге лайық қара құрт деген пәле бар, қайсысынан болсын Балпыққа жамандық төнсе мынау жасақ басшысыз қалмақ емес қой, сосын да Жайнақты өзiнiң оң қолы есептi ұстаған. Мұның сыртында ақыл қосарлығын және ескерген.

	Қазiр Балпықтың тырсиған беттерiне бiр ауыр ойдыңүзiктерi қоса iлiнiп, екеуiнiң салмағынан онысыүзiлiп түсердей Кәшкенiң, басқалардың көздерiн ауыртты. Иә, ол жақтан да, бұл жақтан да өз топшылауынша ауыз тұшымас хабарлар алып, соған қарын тойдырып, аяқ-қолдарын қыбырлатпай ұстауға мәжбүр жас қолбасы мұндайлық әрi-сәрiлiктен көбiрек қиналады, шамасы. Бұдан гөрi ұстаның көрiгiндей қызудың ортасы бұған әлдеқайда лайық-ау!

	Құмға жантайған Балпық, Жайнақ, олардан алысырақтағы бес-алты жасақшының көз алдарында тiкесiнен тiк серейiп, сырғауылша бой түзеген Кәшке, Көсембай, Төке, Күртiбай, Қаскелең, тағы басқалардың қап-қара бет өңiрлерiне күн сәулесi тура түсiп, көмiрше жылтыратады. Айнала сұлық жатқан боз ала құмды өлке. Жан баласының тiсi тимегендей-ақ бәз-баяғы өрнектерi қаз-қалпында. Мына адамдар тобырынан сәл аулағырақта басталатын, сирек те жатаған сексеуiлдi орманның бас-аяғына көз жетпей, көкжиектi түгел көмкерiп жатыр. Ара-тұра төбесi шошайған жүзген ағаштары ғана құмды өлкенiң суретiне қою рең бередi.

	– Батыр, қымыз әкелдiрсек қайтедi? – деп Жайнақ Балпыққа жарамсақтанғандай бiр сөз тастады.

	– Қымыз iшуден басқа бiздiң шаруамыз да түгесiлген сияқты. Жә, сонда да қоя тұршы!-деп, бұл ол мәселеге тыйым салды. Сөйдедi де басқалардан аулағырақ состиған Қосайға қарады. Балпықтың бұл қарасын Қосай да, басқалар да байқады. Балпықтың сол дулат батырына деген iшкi наразылығы осылай әлсiн-әлсiн жарқ етiп шалынушы едi. Ыстының жұмбақ мiнездi қолбасысы Белағаштан бiр тiл әкеле алмаған дәрменсiздiгi Балпықтың қабырғасына батқан көп мәселенiң бiрi. «Жә, Қосайды қажай берiп неғылайын» деп, бұл көзiн тайдырып әкеттi. Себебi, қарсы алдында состиған басқалардың да көздерiнде «Қосайда жазық жоқ қой, оның орнында басқаларымыз да осылай аузымызды қу шөппен сүртер едiк, бар кiлтипан ысты қолбасысында ғой» деген жазу тұрды.

	Балпықүнсiз томырылған күйi өзiнiң де қымызсырағанын ұқты. Әлгi Төле бидiңүлкен ұлы Жәнбекей қосып берген екi жүз сауын биенiң сүтi мұндағыүш жарым мың қолүшiн «ас та төкке» жарамайтын. Жас қолбасы қасқалдақтың қанынан қат, әрi бағалы осы сусынды ешкiмдi алаламай баршасына тең бөлудi бұйырған. Соның өзiнде де ол кейбiр жауынгерлердiң аузына екi-үш күнде бiр тиетiн. Сосын да Балпық және оның төңiрегiндегiлер қаншама кенезелерi кепкенмен қымызды қылқылдатып, әмсе жұта бермейтiн.

	Бұлар осылай күн батырды. Түнге қарай мұнда әр жерде тезек жағылады. Оның отына құс етi қақталады, ал түтiнi масаға қарсы бiрден бiр дауа. Бұл құмды өлкенiң қоңыр салқындау келетiн масасыз түнi қандай ғажайып. Е, көздi ашытатын түтiнi болса қайтедi екен, оның көп залалы жоқ, қайта ұйқысырамай әңгiме айтушының аузына құлағыңды тоса түсуiңе жақсы.

	Балпық жайғасқан оттың айналасында аталмыш кiшi қолбасылардың бәрi, олардың оққағарлары, ертөлелерi – ұзын-ырғасы отызшақты адам түгелүймелескен. Бәрiнiң көздерi Балпыққа, әңгiме айтушыға және ортадағы отқа қақталғанүйрек етiне кезек-кезек қадалады. Осылай от жаққандардың шоғырлары бұлардың сыртында қызыл көзденiп, бiрнеше жерден шалынады.

	Бүгiнгi әңгiмешi Кәшке:

	– Сол Баймұрын ақсақалдан естiгенiм ғой. Аруағыңнан айналайын, қайтейiн, иманды бол. Мұндай күйдi де бiле жүргенiң абзал деп, маған әдейiлеп жыр қып едi. Иә, сол кiсiнiң хикаяты. Сол Баймұрын ақсақалдың жас кезiнде жорықүстiнде бiр адамның аяқ астынан таңертеңгiлiк ту- талақайы шығады. «Ойбай, iшiм жалап барады, маған тамақ берiңдер» дейдi. Таңертеңгiлiк шақ, езiлген құрттан басқа дәнеме жоқ, кеше кешкiсiн қақталған аң етiнен дәнеме қалмаған, сүйек-саяғына дейiн кемiрiскен. «Сен немене жұрттан бөлек тамақсырайсың» деп басқалар оның өзiн жәукемдейдi. Сөйтсе ол түсiнде суық су iшiптi. Ол да бiр түрлi. Өңiнде емес, түсiнде iшкен судың әуселесi бұлай шығуға тиiс емес қой. Сонда сарбаздардың iшiндегi қақсалдау бiреуi анықтайды. Ол неме түнде аузын ашып ұйықтайды екен. Сосын сол тесiк арқылы iшiне жылан кiрiптi. Түсiнде суық су iшетiнi содан екен. Дереу әлгi қақсал неме: «Кәне, сен аттың ащы терiн iш, мұның шипасы сол» дейдi. Бұл жерде әлгi бұрынғының атақты батыры Қордай жылан жұтып, iштегi жарасын жазыпты деген аңызды еске алысады. Ал мынаның iшiнде жарасы жоқ, жұтқан жыланы өзiнше жара салуы мүмкiн деседi. Ақыры, жаны қиналған әлгi немеүлкен кiсiнiң айтқанын iстейдi. Бiр жас жiгiттi жарамдырақ атқа мiнгiзiп, ары-берi желқұйындаттырып, терiн шығартады да онысын бауыр жүнiнен алақанының қырымен қырғыштай қырып, аузына құяды. Содан жарым күнге жетпей жұтқан жыланы пышақпен туралғандай жапырақталып керi шығады ғой. Лоқылдатып, түгiн қалдырмай құсса керек. Қарны ашқан адамға жұрттың «Iшiңде жыланың бар ма», «Iшiңдi жылан жалап бара ма» дейтiнi содан екен. Ескiнiң қолқасы демеңiздер, мұндай жайды сiздер де бiле жүрсiн дегенiм ғой. Не деп болады?

	Кәшке әңгiмесiн тауысып, алдындағы отқа қолын соза берiп едi, ту сыртынан әлдекiмнiң мырс-мырс еткен күлкiсiн естiдi. Солай қарай бiрiншi болып жалт қараған да осы. Өздерiне ат жетектей жақындаған бiреудi бұл бiрiншi көрдi. Тiптi қарама-қарсы отырғандардың өздерi әңгiмеге елiтiп, ол жаққа Кәшкеден кейiн ғана көздерiн көтерiстi.

	– Сiздiң әңгiмеңiздi мен де толық естiдiм,– деп, әлгi бейтаныс тiптен бастырмалап, Кәшкенiң желкесiне мiнердей төнiп кеп қалды. Жас шамасы белгiсiздеу, тек күлiмсiреген жүзi баршасына бiрден жылтырай шалынды.

	От айналасындағы оққағарлардың екi-үшеуi бiрден қатар жантайған Балпық пен Жайнаққа жалт етiстi. Балпық Жайнаққа бұрылды. Қолбасының осы нышанын оққағарлар да танып, сәл тынышталысты. Бүйтiп түнделетiп қазақ ортасына өзiмсiнiп келетiндердiң iшiнде жау жансыздары боларын бұлар әлдеқашан ұққан. Оққағарлар да содан қауiптенiп, қолбасыға қадалғанда одан «әзiрше саябыр етiңдер» деген нұсқау алысты. Балпықтың ол райын Кәшке де танып, келген кiсiге қасынан орын бөлiсiп, жiк-жапар болғансыды.

	Бұл өзi ақтарылып тұрған неме екен, бас-көзге қарамай ескi хикаятты бiрден тоғытты.

	– Мен мынау жалайыр-бәйшегiр елiндегi туғандарың боламын. – деп, бастады да Айдос, Бидос деген бiр аталарын марапаттай бастады. Сақал- мұрты тарам-тарам өскен, екi көзi, бет сүйектерi от сәулесiн ойнатып, қайратты адамның нышанын көлденең тартқандай. Тек дене тұрқының шағындағы ондай пайымға көп жуытпайды. Сiрә, Айдос, Бидос дегендерi жаңағы Кәшке әңгiмесiндегi жайларға ұқсас хикметтердi бастан кешкен жан.

	Балпық Жайнаққа тағы бiр көз тастап белгi бердi ме, Жайнақ оның сөзiн бөлдi:

	– Туысқан аға, сiз Айдос, Бидосыңызды қоя тұрыңыз. Бәйшегiр атаның қай ұрпағысыз? Қосымбет, Қосай, Арықтыным дегендердi көп естимiз, солардың бiр ара жiгiн аша кетiңiзшi.

	Жайнақтың бұл сауалында бүйiрден пышақ сұққандық жоқ, жөн сұрасудың дағдылы қазақы жолы. Мынауың да ондайға бесаспап екен тоспаға соқтыққандай iркiлiп жатпады, бiрден аттың басын бұра жөнелдi. Бәйшегiр он екi ата жалайырдың бiр атасы, жалпы жалайыр Сырманақ, Шуманақ, Бiрманақ депүшке бөлiнсе Бәйшегiр соның Сырманағынан деп бастады да оның бiраз буынын жiлiкше шақты.

	Бұл заманда бүйтiп арғы тектi қазбалау қазақтың жай шежiре– құмарлығынан емес, түнгi қонақ шын қазақ па, жоқ, басқа ма деген сұраудың басын ашуүшiн керек. Ол жағын мына сұңғыланың да iшi сезген сыңайлы, бара-бара қанатты тұлпардай жүйткiдi. Ерте заманда Бәйшегiрдiң өз басы тiрi кезiнде мұнымен аталас Нардәулет деген батыр қазақ-қалмақ соғысында шәйiт кетiп, әйелi жесiр, Қосай, Қосымбет атты екi баласы жетiм қалады. Жай қалмайды, қалмақтардың қолына түседi. Қалмақтардың өз iшiндегi бiр бүлiншiлiк кезiнде олардан сытылып, қазақ iшiне келедi. Мұнда қаңғыған жетiмдер деген атқа ұшырайды. Сонда шешелерi ауырып, о дүниеге бет бұрғанда балаларына «саяқ жүрулерiң қиын, өз елдерiңдi табыңдар, аталарың жалайыр, тарақ таңбалы ел, сондағы ең атақты адам Бәйшегiр» деген өсиет айтады. Табандары тозып, жер кезген Қосай мен Қосымбет Қаратауда бiрүлкен жиынныңүстiнен шығып, тарақ таңбалы аттарды көредi, сөйтiп, Бәйшегiрмен беттеседi. Ел-жұрт ақылдаса келе Қосайды Андас атаға бередi. Қосайдың өзiне тымүйiрсек өскенiн көрген Андас «соңымнан ерген күшiгiм ғой» деп, Күшiк атандырады. Кейiн бұл Күшiктен мол ұрпақ тарап, он екi ата жалайырдың бiр тармағына айналады!

	Қосымбет те солай Бәйшегiрге адал қызмет етедi. Әрi арық болғасын «жаныма жай таптырушы осы арығым ғой» деп, оны Арық атандырады. Өз баласы Тыным екеуi егiз қозыдай өсiп, бұлардыңүрiм-бұтағы Бәйшегiр, Арықтыным деген елге айналады. Осының бәрiн қолмен қойғандай етiп, жеткiзген бейтаныс әуелгi әуенiн қайта бастамақ едi, Күртiбай:

	– Сонда сiздiң баяныңызша Бәйшегiр мен Арықтыным бiр ата, ал неге кей жақтың сусылдақтары оны екi ата деп, бөле-жарады? – дедi.

	Бейтаныс сәл бөгелiп, от сәулесiнен сәл-пәл жылтыраған жүзiнде күлiмсiрегендiк пе, жоқ ызаланғандық па, қайсысы екенi айырғысыз бiр нышан тастап, қайта сөйледi:

	– Осы Арықтынымда ертеректе Ақанбай деген шешен өткен екен. Кейiнiрек, ол да Арықтыным, соның Жиенқұл деген бiр атасынан Арыстан баласы Күнi шешен деген өтiптi, жарықтық! Сол Күнi шешен әлгi Ақанбайды пiр тұтады екен. Оның жыры бөлек. Сол Күнi шешеннен қалған бiр сөз:

	«Ұзын ағашты кесе берсең келтек болады, бiр сөздi қайтып айтса тентек болады». Бәйшегiр, Арықтынымның ақиқатын аштым-ақ, ол аруақтардың құлақтарын қайта шулаттырып қайтесiң, жаным? – деп, қыр көрсете тоқтады. Күртiбай Балпық пен Жайнақтың бет құбылыстарына қарап, аузын буды. Балпық Жайнаққа көзiн бұрып, жаңаша нұсқау бердi. Ендi Жайнақ бейтаныстың келесi байпаң жүрiсiне өз қолымен жұмсақ сүрлеу тартты. Мұны бейтаныс та сездi. Екi көзi жыпылықтап, Балпық пен Жайнақты қоса барлады да жүзiне суық сәуле жүгiрттi. Шындығында бұл бейтаныстың осы қалпындағы бiр бүкпе назарды осынша қырағылардың ешқайсысы байқамады. Ол әлсiн-әлсiн дулат Қосайды көз ұшығымен iлуде едi. Онысын қалай байқатсын, Қосайды нысанаға бiр алады да өзгелердi адақтай жөнеледi. Қосайды алабөтен қадағалады дейтiндей бөгелiсi шайтан екеш шайтанның да көзiне iлiнбес. Сосын бұл әлгi Айдос, Бидос дегеннiң баянын қайта бастады.

	– Қазақ iшiнде не көп, адамды естен тандырар таңғажайыптар көп қой. Жаңағы iшiне жылан кiрiп, оны аттың ащы терiн iшiп шығарғаны туралы айтылғасын еске түскен дүние. Бiздiң жалайыр-бәйшегiрдегi сол Айдос, Бидос дегеннiң қылықтары сан тарау. Бұл екеуi ағайынды, әрi дүлей күштiң иесi екен. Әсiресе, Айдос. Бұл Айдос бес жасар өгiздiң пiскен жауырын сүйегiн бiр саусағымен тесiп жiбередi екен. Мергендiгi, сайыскерлiгi, шешендiгi тағы бар. Ал зәрленiп, бiреуге тура қадалса қай мықтының да тұлабойы қалтырайды екен. Көзiнiң қарасы атқан оқтан жаман деседi. Сол Айдос қартайғанда «аћ» дегенде аузынан жалын атады екен. «Не өкiнiшiңiз бар» дегенде «жас кезiмде Тырнакөк, Көкшеке деген екi тұлпарым болды, бiрде жау шауып, ел дүрлiге жөңкiлгенде бiр сұлу қыз менiң Көкшеке тұлпарымды мiне қашты, жолай бiр баланы өңгерiп әкеттi, менiң атқұмарлығымды қараңыз, жау шауып, ел дүрлiккенде Көкшекенi, өзiн және бiр баланы құтқарып әкеткенiне ризалық бiлдiрудiң орнына мен ол қызды Тырнакөкпен қуып, алдан орап, дәл көкiректен көздеп атпасым бар ма, қыз да, бала да тiл тартпай кеттi, құдай есеңгiреттi ме, жауға арнар оқты осыларға жұмсаппын, мiне, соның өкiнiшi әлi күнге кетер емес» дейдi екен жарықтық. Ендi бiрде «менiң ол өкiнiшiм жалқы емес, қосағы тағы бар» деп, екiншiсiн және суырады екен. Онысы мынау: осы Айдос жас кезiнде өзi батыр болғасын ба қасына көп жiгiттi ертiп жүредi екен. Бiрде түз кезiп, айдаладан жалғыз ақүйдi ұшыратады. Сусын iшпекке бұрылып, есiгi жабулыүйге ең алдымен бiр жiгiттi жұмсайды, ол көпке дейiн шықпайды, сосын екiншi жiгiттi жұмсайды, ол да шықпайды, сосынүшiншiсiн, төртiншiсiн, тағы басқаларын жұмсайды, бәрi де суға батқандай жоғалады. Сосын әлдебiр жамандықтан сезiктенген Айдос атан түйенi қақ бөлерлiк алдаспанын, мылтығын қоса сайлап, өзi енедi. Қарасаүйдiң төрiнде бұған қарсы қадалып, тiкесiнен тiк керемет бiр сұлу қыз тұр дейдi. Ал әлгi жiгiттердiң бәрi жерде, оттың басында сұлап жатыр, қыз алақанының қырымен Айдостың өзiн де сұлатпаққа оңтайланғанда оның көзiнен шошып, қолын тарта қояды. Сөйтедi де керегедегi түскиiздiң тасасына бой жасырады. Айдос оны табанда атып өлтiредi. Қараса, жiгiттерiнiң бәрi дiн аман, тек қыздың соққысынан талып түскен. Айдос кейiн анықтайды, ол қыз ешкiмдi өлтiрмек емес, тек бұлардың iшiнде өзiме лайығы бар ма деп, сынап iрiктегенi екен. Сонда Айдосты ғана өзiне тең санап, одан ешқандай жауыздық күтпей түскиiздiң тасасына жасырыныпты. Мiне, Айдос осы екi қыздың қанын мойныма жүктедiм деп, өмiр бойы күйзелiп өтiптi. Өзi елуден асқаншаүйленбептi, әрi ұл бала сүймептi, бұл да сол екi қыздың обалынан дейдi екен.

	Айдостың қасiретi мұнымен де тамамдалмапты. Түнгi қонақ жұрттың ықыласын сезiп, оны одан әрi құйқылжытты. Кейiн бұл Айдос өзiнiң алабөтен жаратылысының арқасында өзбек ханының бас уәзiрi дәрежесiне көтерiлiптi. Бұрынғы күнәларымды осында жуып-шаяйын деп, бұл пақыр мұнда құран атымен ант етiп, барынша адал қызмет атқарады. Қарiп-қасерлерге жәрдемдесiп, бiреудiң ала жiбiн аттағандарды қатаң жазалайды.. Бұл осы өзбек ханының айналасындағы ашқарақтарға ұнамайды. Бiрде Айдосты хан ордасынан аулағырақта қонақ етiп, алдына бас тартады. Сөйтсе ол есектiң басы екен. Айдос сол есектiң миын жеп, жарыместенедi. Ал өзбек ханы жарымес уәзiрдi неғылсын, табанда қасынан қуады. Екi қыздың қанын жүктеген Айдостың тақсiретi жалғыз iнiсi Бидосқа да көшкен бе, ол бiреулермен бәстесiп, күшiк жептi. Сөйтiп, одан өрбiгендер «итжегеннiң тұқымдары» атанып, жетi атасына дейiн оңбапты.

	Бейтаныс осы хикаятты аяқтағанда бәрiнiң мойнына су құйылғандай өлi тыныштыққа бойсұнды. Тезек отының түтiнi көздерiн ашытса да мiз бағар емес. Қайта кейбiреулерi тезек түтiнiнiң көмегiмен көздерiнен жас парлатпақтай қос шырақтарын әдейiлеп жалаңаштап, шақырайтқанға ұқсайды.

	Кенет түнгi қонақ бұларды дүр сiлкiндiрер бiр жайды ортаға салды.

	– Байқауымша сiздер мынау жалайыр iшiндегi Ескелдi, Балпық, Қабан жырау сияқты адамдардың ықпалындағы елдерсiз, – деп бастады да бұл кезде сәл түрегелiңкiреп тұрған дулат Қосайды көзiмен бiр атып қойды. – Егер солай болса сонау қоян жылғы шабыншылықта сiздерден бөлiнiп қалған жұрт iшiндегi Шопабай деген баланы естулерiңiз бар ма?

	– Естуiмiз бар! – деген Кәшкенiң даусы түн қараңғылығындағы ақ алмастай жарқ еттi. Орнынан атып тұрғанда қасындағы Қосайдан да биiктеп кеттi.

	– Бұқпанбет деген шалдың баласы дей ме?

	– Иә, Бұқпанбет шалдың! Сiз оны қайдан бiлесiз? – Кәшкенiң даусы ендi сыбызғыша сызылып, жалыныш райына ұласты. Жаңа ғана, осы отырыстың басында сол Шопабайды қамқорлығына алып, қалмақтардың қоластындағы ел iшiнде қалған Баймұрынды тiл ұшына iлiктiргенiн қоса ойлады. Басында әртүрлi қиял, жорамал жүйткiдi. Кәшке аптыққанмен түнгi қонақ сабырлы едi.

	– Мынау Кiндiктас жақтағы ойран қарсаңында қалмақ қолбасысы Сары-Манжы сол маңға өзi әкеп қоныстандырған қазақтарды кенет керi қуды емес пе? Сонда бiз бiр топ жiгiт аң аулап жүрiп, әлгi шығысқа жөңкiлген қазақтармен ұшырасып қалдық. Шопабай, астына жарамды ат мiнген, уыздай жас бала, әлi кәмелетке де толмаған ба, тек көздерi отша жанады, бiздiң өз қандастары екенiмiздi айырып, «аға, Ескелдi-Балпыққа қарасты жалайырлар қайда» деп сұрады. Менiң ол жайында анық хабарым жоқ едi. Тек топшылап қана жауап қайырдым. Сонда әлгi Шопабай жылап жiберермен болды. Мен оған: «бүйткенше, кәне, бiзбен қаш» дедiм. Шопабай «мен қашсам аналарға қиын болады ғой. Араларынан бiреу қашса өзге қазақтарды да қалмақтар аямайды» дедi. Артық сөзге уақыт жоқ, «байтал түгiл, бас қайғы», оларды желкелеген қалмақтарды көрдiк те басымызды аттың жалына жабыстырып, сай-саланы қуалай зыттық. Жаңағы Айдостың өкiнiшiне ұқсас бiр өкiнiш сол Шопабай деген балаға байланысты маған да жабысты. Әлi күнге отша жанған көздерiн, жыларман халiн көргендей боламын.

	Бейтаныс әлi де асығатын емес, бұдан кейiн де бiраз хикаяттардың басына су құйылды. Шопабайдың қайтiп есiмi аталмады, тек Кәшке сырғауылдай сорайған күйi жүзiн от жарығынан ала қашып, терiс қарап, қатып-сендi. Жорықтас достары оны көзiне жас iрiккенге ұқсатты. Себебi, олар Шопабай кiм, осы Шопабай мен Кәшкенi қалмақтар iшiне кезiнде ала кеткен Баймұрын деген кiм, бәрiн осы Кәшке баяндары арқылы жақсы ұғынған.

	Мынау тастай ауыр қараңғылық, жалпылдап жанған әлсiз тезек оты, сонау алыс биiкте жымыңдаған жұлдыздар, айнала өлi тыныштық кейде өзi қозғау сала ма бұлардың қиялы кейде таңғажайып оқиғалы ертегiлерге қарай ауытқиды. Олардың да бiразын кезек-кезегiмен тамылжытып, құлақтарының құрышын қандырысты. Бұл кезде беймезгiл орталарына топ еткен қонаққа жайбарақаттана қараған Балпық пен Жайнақтың жүздерi «әйт-шүу» дегенге ұқсады ма осындағы жiгiттер де сәл-пәл желпiнiсiп, ауыздарына ерiк бердi. Тiптi әншейiнде көп жақ ашпайтын балауса орақты Төке батырдан да бiр аңыз шықты.

	– Менiң арғы аталарымның бiрi, аруақтың есiмiн бiр жолға атамай-ақ қояйын, Қытайда Жұлдыз деген өзеннiң жағалауындағы бiр байдың алдыңғы екi аяғына алтын бiлезiк салынған қара айғыры бар екен, соны алуға барыпты. Айғыр бiрнеше есiктiң ар жағында. Әрi сыртта екi ит, қарулы күзетшiсi тағы бар. Сонда әлгi атамыз айласын асырып, алдымен екi иттi, сосын күзетшiнiүндерiн шығармай өлтiрiп, кiлттердi сындырып, айғырды әкетедi.

	– Сонда ол атаң мына қара қалмақтыңүстiнен ары өтiп Қытайға барған ба? – деп сұрады Балпық.

	– Тап солай, батыр аға! – дедi Төке. – Ол кiсiнiң тағы бiр қасиетi қалмақ iшiнде сол қалмақ мақамымен сөйлеп, солардың дағдысынша жатып-тұрып өзiнiң қазақ екенiн бiлдiрмейдi екен. Сосын әлгi атамыз түнделетiп жортып, қалмақүстiнен де берi өтiп, әрi жолай бiр семiз тайды қоса әкетiп, өзiмiздiң ел iшiне келгенде бiр жерге түнемелiкке тоқтапты. Ол да осындай айсыз қараңғы түн болса керек, жер жағдайын аса бажайлай алмай қу ағашты жиып кеп, от тұтатып, әлгi олжа тайдың терiсiн қазан қып, етiн аса бастайды. Батыр адам, бойында ешқандайүрей жоқ, жалғыз болса да ештеңеден сескенетiн бұл емес. Кенет қараңғылықтан бiр жан иесi шығып, бұған бiрте-бiрте жақындай түседi. Қараса ботаның жүнiндей жүнi бар, өзi «аћа-ћа-ћалап» күле беретiн кiсiкиiк екен. Алғашында атамыз не iстерге бiлмей орнынан тапжылмаса керек. Не пәлеге де дайындықпен қай қаруының қайда екенiн ойша мөлшерлеп, сауысқандай сақтыққа басады. Байқаса, әлгi кiсiкиiктiң басы адамға ұқсайды, аяғы жылқынiкi, тек артқы екi аяғымен жүредi, екi алдыңғы аяғын бiресе айқастырып, бiресе жазып, әртүрлi қимылға барады. Атамыз дыбыс шығармайды. Әлгi кiсiкиiк те күлкiсiн тыйып, оттың екiншi жағына қарама-қарсы жайғасады. Атамыз амал жоқ, әлгi семiз тайдың етiн одан әрi пiсiре бередi. Аударып-төңкередi. Әлгi кiсiкиiк қолқабыс жасағансып, ол да ортадағы еттi аударып-төңкергенсидi. Сонда байқайды, бұл не iстесе, кiсiкиiк те соны қайталайды екен. Атамыз қанша батыр болғанмен өзiнен әлдеқайда бiтiмi зор мынау жартылай адам, жартылай мақұлық немеден бас қорғаудың да амалын қарастырады. Қызыл шоқ бiраз жиылғасын тайдың етiн соған көмгенсидi. Сiрне iспеттендiрiп, пiсiргенсидi. Сосын оның қабырға, бауыр тұсынан қазымайын алады да өзiнiң екi бiлегiн, екi балтырын сылай бастайды. Кiсiкиiк те сөйтедi. Жүндес сираққа май жұққыш қой. Кiсiкиiк бiраз майды соған ысырап етедi. Сосын атамыз көкiрегiн де сөйтiп майлайды. Анау да сөйтедi. Сонымен қойшы, семiз тайдың майлы тұстарын түгiн қалдырмай iске жаратады. Атамыз жай көз қылып iстесе, анау май атаулыны опырып, тұлабойына баттастыра жақса керек. Ендiгi кезекте атамыз бiр қурайдың ұшын шоққа тұтатады да екi бiлегiне кезек-кезек тигiзген болады. Анау да сөйтемiн дегенде от лап ете қалып, тұлабойы өртке оранады. «А-а-а» деген даусы қараңғылықты қақ жарып, бiрүлкен сайды күңiренте қашады. Атамыз өзiнiң бұл iсiне жан баласының сенбейтiнiн сезедi де ертеңiне күн шыққасын әлгi кiсiкиiктiң жанып кеткен денесiн iздеп табады. Қараса артқы екi аяғы жез екен, соларды кесiп алып, елiне әкеп, ханға сыйға тартыпты деседi.

	Әншейiнде аузын буған өгiздей тоң-торыс орақты Төкеден мұндайлық шыққасын өзгелер де өзүнсiздiгiн намыс көрiп кәне желпiнсiн. Кейбiрiнiкi әжептәуiр-ақ әңгiмелер едi. Қарапайым оққағарлардың да бiразы қара жаяу емес екен. Өздерiнiң ертеде өткен аталарының бiрiн мансұқтаған, болғаны мен ойдан құрастырылғаны аралас, небiр таңғажайып оқиғаларды жарыса тоғытысты.

	Осы екi ортада Балпық Жайнаққа бiр күбiр еттi.

	– Мынау қай заман ұмыттыңдар ма? Ақай-тоқайсыз ортамызға кеп, талай шер көкiректi тоспадағы судай ағыттырған мынауың алланың жай пендесi емес!

	Жайнақтың миына зiл түстi. Жас қолбасы мына түнгi қонақ жөнiнде абай болуға, әрi бiр шешiм қабылдауға шақырды. Не шара керек, ақырып жiберiп, оның жүрегiн жару да ақылға сыйымсыз. Немесе, кәлимаға тiлiн әрең келтiрiп, жөн сұраудың да ретi жоқ.

	– Менiңше желмаяша желiп тұрған бұл пәле бұл жүрiсiнiң сырын өзi-ақ айтады. Айтқызбай жiбере қоймаспыз. Сәл сабыр.

	Балпықта келiскен рай бар. Жайнақ Көсембайға қарап:

	– Көкiрегiнде шалқыған теңiзi бар Қабан жыраудың iнiсiсiң ғой, саған да бiрдеме қонған шығар, кәне сөйле! – дедi. Отқа мөлиiп, екi тiзесiн құшақтаған Көсембай iле дүрк еттi:

	– Шалқыған теңiздi Қабан ағаның көкiрегiне құйып берiп, бiздi қол қимылыүшiн ғана жаратыпты ғой аллам!

	Түнгi жырдың жалғасуын Балпық пен Жайнақтың хош көретiнiн байқап, тағы бiреулер тiзгiн босатты. Ендiгi сөз ауаны мағыналы жайға қарай ауытқыды. Осы төре тұқымдары, хан-сұлтандар қара қазақты шын мәнiнде ұшпаққа жеткiзе ме, жоқ, өздерiнiң iшкi бiр ой-мақсаттарыүшiн сойқан салдырып жатыр ма дегенге ойысты. Бiр-екеуi өздерiн төре тұқымдарының әдейiлеп бөле-жарғаны хақындағы әңгiменi суыртпақтатты.



	– Ондайдың бiр тарауы менде де бар, мен жалайырдың қайшылысынан едiм, – деп, Балпық оққағарларының бiреуi дүрiлдей жөнелдi. – Бiздiң арғы аталарымыздың бiрi атақты би болған екен. Би болғанда жай емес, би атағы арғы он екi атасынанүзiлмей келiптi. Бiрде сол жарықтық түс көрiп, түсiнде шаңырағына қонақтаған ұзын қауырсынды, ұзын құйрықты, келiстi көркi бар құс ұшыпты да кетiптi. Ертесiне елiн жиып, көрген түсiн айтып, «менен билiк кетедi екен, менен оны алыңдар» дейдi. Бидiң өзi солай дегесiн қара қауымның амалы қанша, би етiп басқаны сайлайды. Сонда, әлгi жарықтық атамыздың жалғыз iнiсi бар екен. Ағасының мына қылығына iшi удай ашиды.

	«Сен болмасаң мен болатын едiм ғой. Арғы аталарымызданүзiлмеген билiктi көзiң қиып басқаға қалай тастай салдың», – деп бұлқан-талқан ашуланады. Билiкқұмарлықтан емес, ағасының iсiн аталар аруағын сыйламағандыққа балап, екi туып бiр қалғандығына қарамай одан бiржола атқұйрығын кесiсiп кетудi ойлайды. Сөйтiп, ағасы өзiне қарасты елдi, iнiсi өзiне қарасты елдi алып бөлiне көшедi. Бұлар көп ұзамай қайта қауышып, бiр-бiрiмен жылап көрiсiп қосылады. Бұл қосылу да ұзаққа бармайды. Өкпелi iнiнiң долылығы қайта қозып, тағы да бөлiне көшедi. Бiр-бiрiнен ұзай бере қайта қайтысып, тағы жылап көрiседi. Сөйтiп, бiрнеше рет әрi-сәрi болысса керек. Сонда бiр төре тұқымдары кездесiп, бұларға ақыл айтады: «Бiржола бөлiне көшудiң жолы мынау. Сендер түн жарымда тұрып, түйелi көштерiңдi екi қиырға қаратып, қараңғылықты жамылып, сол бет қаратқан жақтарыңа көшiп кетiңдер, сона бiр-бiрiңдi таппай қаласыңдар», дейдi. Бұлар сөйтедi. Сөйтiп, бұлар бiр-бiрiнен мәңгi-бақи көз жазса керек. Сосын да бiз қайшылылар аз елмiз. Сонда әлгi айтамын-ау, әлгi көрiңде өкiргiр төре тұқымдары отқа май құймаса мүмкiн қайшылылар бөле-жарылмас па едi, бiтiсiп кетер ме едi, кiм бiлсiн! Бiреудi бiреуге ұтылап салып, жiгiн айыру олардың ескi машығы.

	Қайшылы жiгiтiнiң пiкiрiн басқалар далитты. Төре тұқымдары бас- басына мансап тиюiүшiн қара қазақтың көбесiнен сөгiлiп, тоз-тозы шығып, бет-бетiне ыдырауын көксейдi, мысық тiлеу олар дегендi дәлелдестi. Бұған Балпық тоқтау салды:

	– Мынау қай заман ұмыттыңдар ма? – деп, жаңа ғана Жайнаққа күбiрлегенiн баршасының құлағын жара қайталады. – «Аттың жаманы өткелде тулайды». Төре деп, қара деп, тап бүгiндiкте өз ортамызда ши шығарсақ ең адымен сол қара қазақтың өзi не күй кешпек! Ондайлық анау аузынан от құсқан тажал қаруы бар ата жаудың алдына майлы шелпек тастағанмен бiрдей емес пе?

	Балпық жiгiттерiнiң iшiндегi жүрегiнiң түгi бары орақты Төке екен, сол қолбасының алдынан бiр орағытты:

	– Батыр аға, сонда да мына Көсембай ағаның жiгiттерi түстiктегi ойраннан әкелген ақпарларға сенсек төре тұқымдарының тындырғаны итке тастаған сүйектей шамалы көрiнедi ғой, не iстесе де қара қазақтың өзi iстеп жатқан сияқты.

	Балпық оған да шүйлiктi. Мұндай топшылаулар бүгiнгi соғыс жағдайындағы ахуалға керi әсерiн тигiзетiнiн сол заманның мақамдарымен бiраз ежiктедi… Балпық сөздерiн тауыса бергенде түнгi қонақ орнынан тұрды.

	– Сiздердiң орталарыңызда болу басыңа бақыт қонғандай әсер етедi екен. Бiрақ, амал не, менiң өз жұртым бар, солар күтiп қалған шығар. – Осыны айтты да бұл кезде отқа мөлиiп жайбарақат жайғасқан дулат батыры Қосайды дәлдеп, саусағымен нұсқай сөйледi: – Сен, шырақ, бiздiң жаққа өз сұрперендерiңдi көп жүйткiте берме! Бәрiбiр ысты батыры Белағашқа қарасты күштi өздерiңе қосып ала алмайсыздар. Иә, иә, таңырқауларыңыз орынды. Мен сол Белағаш батырдың адамымын. Жаңа мына соңғы сөйлеген балауса сұрпереннiң сөзiнде көп мән бар. (Ендi түнгi қонақ орақты Төкенi көз нысанасына алды). Төре тұқымдарының аты дардай да заты болмашы. Күркiреуi күштi, жауары аздар. Сөйте тұра әлгi Әбiлхайыр аттығаүш жүз қосынының тiзгiнiн ұстатқан ұлы билерге ыстының Белағашы да наразы. Сосын да ұлы дүрмекке қосылмады.

	Осы тұста Балпық қайта лапылдады:

	– «Битке өкпелеп тоныңды отқа лақтырма» деген. Бұл ұлы дүрмек төре тұқымдарының мансап, мәртебесiүшiн емес, атамекенiмiзден айырған қара қалмаққа қарсы ғой! Ыстының батыры ақылы тасыса сол жағын неге таразыламайды?

	– Мұныңызға да уәжiм жетi қат жердiң астында емес. Сiздер атқарар мiндетке Белағаш қосыңдары да «Әп, бәркелде» дейдi. Егер құдай оңдап, қалмақтар Шу алабынан берi шегiнсе Белағаш бастаған ысты қолы да сiздермен қатарласа, бiрақ тiзе қосып емес, ол қалмақтарды қасқа маңдайдан ұруға сақадай сай. Мен шындығында осы сөздi айтуүшiн ғана сiздердi iздеп тауып едiм. Бiзбен тiзе қосуға асықпаңыздар, бұл қалмақ дегенiң бiр күндiк жау емес. Алда бiздi не күтiп тұр, оны тек бiр аллам бiледi.

	Балпық iштен тынды. Оның түрiн көрiп, басқалар да тiл-жақтарын қарыстырды. Түнгi қонақ қараңғылыққа сүңги жоғалғанда жалайыр адамдары солүнсiздiктi көпке дейiн бұзбады. Әуел баста бұл бейтаныс кiм боп шықса да, егер осылай түнделетiп араларынан тайса оның iзiн қуалай соңынан түсуге лайық жiгiттердi Балпық қасындағы Жайнақ арқылы iрiктетiп те қойған. Ендi олардың ешқайсысын қозғамады. Мәселенiң басы ашық, қозғап қайтсiн. Тек бiр таңқаларлығы бұлардың басындағы халдi, тiптi сол Белағаш қосындарымен жалғастық жасау iсi кiмге тапсырылды, олар бәрiн өз алақандарындағы жазудай бiлiп отыр екен. Түнгi қонақтың сөздерiне сенбеске амал жоқ едi.

	Бiраз ауыр тыныштықты өткергесiн Көсембай тiлге келдi:

	– Әлгi жалайыр-балғалылар көсемi Жарықбас Есентүгел осы Әбiлхайырдың бас қолбасы тағайындалуына назаланып, мына науқанда құйрығын сыртқа салды деп едi, мына ысты Белағашың да соның кебiн киген екен ғой!

	Мұны Кәшке, Қаскелең, Күртiбай және басқалар да қостай лепiрiстi.

	Оның бәрiн Балпық өзi қортындылады:

	– Осы ысты Белағашың көрiпкел әулие шықпасын! Мен содан қорқамын! – деп салды. Түн түнегi бұрынғысынан да ауырлай желкелерiнен басты.

	…Осыдан тағы екi күн өтiп,үшiншi күннiң сәкелiгiнде бұлар жамбастаған Сарыбұлақ пен Ащысу алабында ауыр ыстықтан табиғат-ана әбден маужыраған шақта түстiк беттен бұларға қарай ор қояндай орғыған екi қара көрiндi. Балпықтың алабөтен iшкi жаратылысы өз-өзiнен жыбыр-жыбыр еттi. Сосын да бұл әулиенiң тұқымы, өзi де әулиелiктен құралақан емес жас қолбасы олардың мұнда жетуiн күтпестен-ақ қасындағы Жайнаққа көз тастады. Жайнақ оның iшкi ойын табанда ұқты. Сол-ақ екен аталмыш екi өзеннiң, басқа да жылғалардың бойындағы күллi әскердi аяқтарынан тiк көтеруүшiн бес-алты оққағар тас кесектенүрiккен торғайлардай бытырай ұшты.

	* * *

	Бұл күндерi қалмақ күшiнiң бас қолбасысы Сары-Манжының көшпелi ордасы Айтау сiлемдерi шығысқа қарай сұйыла таусылып, Қараой жазығы басталған тұста едi. Iленiң саласы Қопаны өрлей-өрлей осында жеткен. Тегiнде қалмақтар бұл жолғы жеңiс қайтсе де өз қолдарында екенiне сенгенi соншалық бұлар да қазақтардың кей қылықтарын айнытпай қайталаған. Егер бүйте берсе қазақ пен қалмақ қолбасыларының ордалары қазан-ошақ сылдыры естiлетiндей қашықтықта бiр-бiрiне қасқая қарап тұруы да ғажап емес. Қазақтардiкi түсiнiктi, қалай да олар ата жауды сонау Хантаудан берi тықсырды. Ал қалмақтардiкi не жорық?.. Бұдан ары шегiнерге жер жоқ деп бекiнгендерi ме, әлде?

	…Уақыт кiшi бесiннiң кезi. Бұл кезде түрi бұрынғысынан да жан шошырлықтай өзгерген Сары-Манжы Ақүйдiң сыртына төселген қалы кiлемдердiңүстiнде тасбақаша домаланып жатқан. Барша қолбасылар одан қамшы тастамдай аулақта өз оққағарларымен аралас-құралас, иiн тiресеүйiрiлген. Мынау оққағарлар тап бүгiндiкте қазақтардан емес өздерiне бас қолбасы Сары-Манжыдан қорғануүшiн көбiрек керек болғандай. Бас қолбасының түсi бұзылуы жаман, оған тура қарауүшiн де қазақ найзасының болат ұшына қарайтындай жүрек керек. Ендi қайтсiн, тап қазiр ол қалмақ қолбасыларының қай-қайсысын да «өз адамым ғой» деместен екi ауыз сөзге келтiрмей тұрған орнында атып тастаудан тайынбайды. Тайынбайды емес, ондайдың бiразы болды да.

	Сары-Манжы жатқан орнында қозғалақтап, әртүрлi қимылдар жасайды. Кейде ол әлденеге өкпелеп, iргеге басын тыққан жас балаға да ұқсайды. Жайпақ табақтарды шарап құюлы құтыларға, жемiс-жидекке толтырып, шыркөблек айналған, әдемi, бойшаң жас кәнизәктар да жақындай алар емес. Бiреуiнiң батылдығы жетiп, өз табағын таяу қойып-ақ едi, бас қолбасы оны аяғымен теуiп жiбердi. Кiлемүстi тез тазартылып, басқа кәнизәктар өз табақтарымен бой түзедi.

	Айнала сiлтiдей тынған. Бәрi де Сары-Манжыға қадалған, тiл-ауыздары буулы. Бiрақ бас қолбасы жүзiн көрсетер емес, көзi-басын бүркемелей маңдайымен жер сүзгiлейдi. Әлгi атышулы швед мамандары да осында едi. Бас қолбасының оларға дегенде өкпесi қара қазандай, «Бiз от қару-зеңбiректi қазақтарға қарсы дұрыстап пайдалана алмадық! Қазақтар зеңбiректiң басындағы оқшыларымыздың өздерiн турап кетiп жүр!» дегендi айтып, швед мамандарының сiлiкпесiн шығарған. Олардың да мұндайда жауабы әзiр- тұғын. «Зеңбiректi тиiмдiлiкпен пайдалануүшiн бiздiң әр кездегi ұсыныстарымыз толық қабылдануы керек едi!» Тек мұндайда Сары-Манжы ғана емес, қалмақ iшiндегi оның жарамсақтары да: «Сен бiздiң ұлы қолбасының кемеңгерлiгiне шәк келтiрдiң» деп, қоқиланып, қоразданып шыға келетiн.

	Сары-Манжы бүйтiп бұртиып, тым ұзақ жата алсын ба? Ондай еркелiктi көтеретiн уақыт кәне? Сәлден соң басын жерден жұлып алды да өзiне ең таяу кәнизәктардың бiрiне қолын созды. Сұлу кәнизәк түбiрiнен жұлынған гүлдей бұраң етiп, бiр-ақ аттап, бас қолбасының алдына табағын тосты. Егер бұл қабағын көтерсе кәнизәктiң желсiз күнгi көлдей тұнжыраған тұнық көздерiн көрер едi. Бiрақ Сары-Манжының қабағы қазiр қорғасындай ауыр, оны көтеруге күшi де, зауқы да жоқтай. Жайпақ табақтағы ұзын мойын құтыны өз қолымен қыса ұстап, алтын жақтаулы кеселердiң бiрiне толтыра шарап құйды да оны көптiң көзiнше қылқылдата жұта бастады. Екi-үш мәрте шашалып, шарапты әрең тауысты. Сосын ғана қарасынан ағы молдау қос шырағын маңдайына қарай сырғытып, өзiне ыстық ықыласпен телмiрген кәнизәктың отша жанған бет-жүзiн көрдi. Сол кәнизәк болмысынан аз-кем жiгер тапқанға ұқсады. Санасына саңлау да сол сәтте ашылғандай. Бұл дереу Аңырық батырды шақырды. Аңырық та қимылына көз iлеспей мына табақ ұстаған кәнизәкпен қатарласа жер тiзiрлей ол да қарсы қарап шөктi. Ендi Сары-Манжының көзi соған қадалды. Бұл өте ауыр сәттер едi. Себебi, бас қолбасының мына шақырысынан Аңырық та, өзгелер де еш жақсылық күтпеген. Бас қолбасы қынаптан қылыш суырып, осы науқанүстiндегi екiншi санаттағы қолбасылардың iшiндегi бiрегейi, есiмi бiршама жақсы әйгiленген Аңырықтың қанын судай шашар деп ойлаған. Себебi, Сары-Манжының бүгiнгi түнерiсi көрген жанды тек қана сондай жаман ойларға ғана жетелейтiн едi.

	– Сен! – деп, Сары-Манжы қылыш емес, сұқ саусағын кезедi. Осы мезетте Аңырықтың достары ғана емес, қас дұшпандары да iштерiнен ауыр дем шығарды. Әрi жүйке тамырларына да жылы ағын барғандай. – Сен осы шайқастың әу басында қазақтың бас батырымен қоян-қолтық арпалысып, онымен тең түстiң. Ендi ондайлықты мiсе тұтар жайымыз жоқ. Қазақтың басын мылжалайтын бiр алапат күш керек?

	Аңырықтың мәртебесiн көтермекшi екенiн баршасы табанда-ақ ұққанмен Сары-Манжының сөздерi бiршама түсiнiксiздеу едi, ия, соғыстың әу басында Аңырық қазақтың Бөгенбайымен жекпе-жек шығып, абырой бөлiстi, бiрақ одан кейiн де аталмыш қалмақ батыры өз қосынымен жеңiлгенi де, жеңгенi де бар, талай шайқасқа кiрдi емес пе, демек, әу бастағы бет жыртысуды тап бұл жерде еске алудың қажетi қаншалықты? Жо-жоқ, артық ойға орын да, уақыт та тар, әне, бас қолбасының ернi қайта жыбырлады.

	– Артымызда Iле дариясы, оған дейiнгi жолымызды кес-кестеп, тағы қаншама шағын сулар ағып жатыр. Ендi керi кетер кеңiстiгiмiз де таусылды. Ендi керi шегiнсек Iленiң суына ағамыз. Қазақтар бiзден де, құдайдан да бiр шешушi соққы тiлеп отыр. Ең соңғы тiлегi! Соны сен орындайсың! Олүшiн қандай көмек қажет, ойлан да бәрiн айт, осындағы бүкiл қалмақ қауымы – сенiң есiктегi құлың, айтқаныңды орындайды!

	Аңырық бәрiн түсiндi. Бұл өзi жасы қырықтарға келген әккi жауынгер, артта ұлы Жоңғария жерiнде ұлан-асыр байлығы да бар, тек өз бойына шыр бiтпегендей сұңғақ денелi жiңiшке жан. Есесiне ересен қайраттың адамы. Кезiнде мынадай қушық денеге соншама күш-қуат қалай сыйып тұр деп, Қанжығалы қарт Бөгенбайдың таңырқауы тегiн емес едi.

	Мiне, қазiр бас қолбасы алдына тiзе бүккенде осыншама уақыт шешушi жеңiстiң дәмiн татқыза алмаған көп қолбасылардың қатарынан саналса ендi тiзесiн жазып, бойын қайта тiктегенде мынау қара жер өзiнiң бүкiл салмағымен осының екi иығына қона кеткендей. Ал мәртебесi дегенiң анау алыстан төбесi қылтиған асқаралы Алатаумен жағаласқандай. Қас пен көздiң арасындағы осы өзгерiске сыр алдырмай төтеп беруүшiн де сұрапыл қайрат керек едi. Оны Аңырық өз буын-буынынан оңай тапты.

	– Тек бiр айтарым! – деп, Сары-Манжы құрғақтағы балықтай тыпырлап, қайта дауыстады: – Сен маған тек ұлы жеңiстiң хабарын жолдайсың! Өйтпеген күнде көзiме тiрi көрiнбе!

	Аңырықтың кенет күш алғаны соншалық бас қолбасының мына соңғы ескертпесi құлағының түбiнен ызыңдаған желдей ұшты да кеттi. Ешқандай қорқыныш ұялатпады. Жеңiске деген сенiмдiлiк анау-мынау екiншi санаттағы сезiм-түйсiк атаулыны қоса жұтып жiберiптi. Ол сенiмдiлiк қайдан келдi? Ия, қалмақтардың қазақтар жөнiндегi ескi бiр тәккапарлығының отына май құйылғандықтан едi.

	Сол тұрыста Аңырық Сары-Манжының көз алдында барша қолбасыны жиып жоспар құрды. Швед мамандары да қатыстырылды. Осы төңiректiң ой- қыры әдбен таныс, әрi бұған дейiнгi сәттi, сәтсiз жорықтар көп нәрсеге көздерiн ашқандықтан ба қазақтарға қарсы шешушi шайқастың тәп-тәуiр жобасы сомдалды. Аңырық Сары-Манжы сияқты тым ұрт мiнездi емес, швед мамандарының барша ұсыныстары дерлiк қабылданды. Бұл негiзiнде әлгi от қаруды пайдалануға байланысты едi. Ендi тайсақтайтын ештеме жоқ, шайқас басталардан сәл бұрын зеңбiрек тиелген түйелердi жiңiшкелеп, құпиялап алға өткiзiп жiберiп, лап беруге әзiр тұрған қазақ шоғырларын төбеден ұрғылау көзделген. Сөйтiп, бiр есеңгiретiп тастап, тұс-тұстағы өз түмендерiне «әйт- шүу» деспек. Ендiгi күнде, бiрер зеңбiрек қолды болады-ау деп, шошынудың өзi артық. Өйтпесең, қазақтар тағы да шашырай шауып, зеңбiректер иесiз далағаүрген төбеттердей апандай ауыздарын текке аңқитуы мүмкiн.

	Бұл шешушi қақтығыс қарсаңында Аңырық өз кезегiнде Шамалхан, Қаскелең, әрi бұрын жүзбасылықтан аспаған Церен-Доржы, Сахиян, Септен, Донық, Боралдай сияқты батырлардың мәртебесiн көтердi. Бұлардың әрқайсысыүлкен-үлкен түмендердiң қолбасылығына тағайындалды, ертең емес, бүрсiгүнi құлқынсәрiден зеңбiрек тиелген түйелердiң соңын ала қазақтарға қарсы майдан ашуға тиiс. Аңырық аса қырағы жан, Септен, Донық, Боралдай сияқты аузында ана сүтi кеппеген жастардың есiмдерi аталғанда, швед мамандарының iштей «пәленбай күн жаумен жекпе-жек ұйымдастырып, ең тәжiрибелi қолбасылардан текке айрылғанымыздың жемiсiн ендi терудемiз» десiп, тыржиғанын тап басып байқады.

	Иә, ол солай, амал нешiк, өткеннiң өкiнiшiн езiп отырар уақыт жоқ. Бұл ретте Аңырық, әсiресе, Шамалхан мен Қаскелеңге көпүмiт артты. Мына соғыстағы соңғы шегiнiстер сол екеуiнiң шымбайына көбiрек батары анық. Себебi, Шамалхан жай қолбасы емес, әулеттi жоңғар шонжарларының қатарындағы адам. Хан атағын иемденiп, осы «ақтабан шұбырынды» заманының алғашқы қарқынында-ақ Жетiсу қазақтарын қорадағы қойдай дүрлiктiрiп, мына Iле дариясына Қапшағай обасы дейтiн тұсқа таяу құятын өзен бойында өз ордасын тiккен. Қазiр мұның ондағы мал-жаны дегенiң шаш етектен. Қаскелең де солай. Шамалхан ордасын тiккен өзеннiң Iле Алатауынан басталатын көп салаларының бiрiнде оның да ордасы бар.1 Бiрақ ол бiр жайдан Шамалханға тәуелдi адам. Тек мына соғыстағы сәтсiздiктер, оған жоғарғы қолбасылардың ызғары қосылып, екеуiнiң терезесiн теңестiрiп-ақ жiберген.

	Егер мына Айтау мен Кiндiктас арасындағы науқанның одан әрi кенеуi кетiп, шегiнiс жалғаса берсе ең алдымен осылардың ордалары күйрейдi. Керiсiнше, жеңiске жетсе Шамалхан, Қаскелеңнiң ырысына ырыс қосылмақ. Себебi, дәл соғыс қарсаңында Сары-Манжының бұйрығымен осы маңға көп бодан қазақтар қоныстандырылып, кейiн олар күрт керi көшiрiлдi емес пе? Егер жоңғарлардың айы оңынан туса бұл екеуi сол бодан қазақтардың есебiнен қосымша олжаға кенелмек.

	Аңырық тағы да қалы кiлемдердiңүстiнде домаланған Сары-Манжыға кiлт бұрылды:

	– Мәртебеңiзден айналдым, бас қолбасы, бұл жерде сiздiң де қол ұшын беруiңiз әбден-ақ қажет!

	– Мiне, менiң қолым, жұлып ал да кәдеңе жарат!

	– Жоқ, бас қолбасы, айыпқа бұйырмаңыз, дұрысырақ тыңдаңызшы!

	– Екi құлағым сенде! – Сары-Манжы басын көтерiп, балалы қатынша бүктелiп, екi аяғын көсiле отырды.

	– Анау Қараой жазығының шеткерiсiндегi әскерлердiң қалған-құтқаны, әсiресе, ондағы жылқы малы тегiс осында алдырылса! Жауынгердiң мықты болуы астындағы атынан да ғой. Сонда бiраз жылқы қарасы бар. Оларды тап осы жолы iске жаратсақ, Будда әулиемнiң өзi қолдар шарапатты iс болар едi. Ал мұндағы жылқылардың көбiнiң кенеуi кеткен ғой.

	Ертеңiне Қараой жазығындағы ол қалған-құтқан әскерлер мен жылқы малының осында жеткiзiлуiн Сары-Манжы өзi қадағалады. Айналасындағы отыз шақты оққағардан тұратын тап-тұйнақтай топпен солай қарай жарым жолға дейiн жетiп тоқтады да әрiсiне өзiнiң ең бiр шырғасы мықты нөкерлерiн жұмсады.

	– Артық-ауыс сөзге келтiрмей малды да, жанды да тегiс көтерiп, дереу берi әкел! Өзiм осы жерде тосамын!

	Екi бие сауымынан әзер асатын уақытта ол әскердiң алғашқы қарасы да көрiндi. Мұнда да қау шөпке қалы кiлем жайғызып домаланған Сары-Манжы дүр сiлкiне түрегелiп, ерүстiне қарғып мiндi. Сырмiнез ақбоз аты құлағын тiктеп, осқырынып, иесi қараған жаққа бұл да кекжие бұрылды. Түз адамдарының бүркiт iспеттi көздерi өткiр келедi ғой, алғашқыда iштей лепiрген Сары-Манжының айтып ауыз жиғанша көңiлi су сепкендей басылды. Себебi, мына көрiнген әскер қарасының жүрiсi ұнамаған. Бiр түрлi әлжуаз сияқтанды. Асықпай, баппен жылжығаны шығар деп, өзiн-өзi жұбатса да мал мен жанның мына iлбуiнде бiр кiлтипан бары бара-бара мүлдем айқындалды. Табиғат берген сезгiрлiк оны тiптенүстемелеп, мұның бас азабына айналдырды.

	Ия, Сары-Манжы текке алабұртпаған екен. Кенет ол жақтан жалғыз қара бөлiне берi қарай зуылдай сырғыды. Мiне, қозғалыс деген осылай болуы керек қой деген әлдекiмнiң сөздерi құлағының түбiнен ызыңдап ұшқандай. Жалғыз қара мана өзi жiберген нөкерлерiнiң бiрi екен.

	– Атыңнан айналайын, мәртебелi қолбасы! Жаманат айтпасқа лажым жоқ. Ондағы кеще мен доңыздар Қопаның суын менсiнбей, оның бойында шөп мардымсыз деп, әскердiң бәрiн малмен қоса терiскейге қарай сондағы бiр құдай қарғысына ұшыраған қуысқа апарыпты. Сонда бiр суы ащы көл бар екен. Оны ант атқыр қазақтар Итiшпестiң Алакөлi1 атайды екен. Мiне, сол көлдiң суын мiселерiнен асыра сiмiрiп, мал бiткен iшi өтiп, онымен қоймай аяқ-қолдары қалтырайтын ауруға қоса ұшырапты. Әне, олардың кейбiр тамтығының сiздiң қатаң бұйрығыңыздан соң ғана құр сүлдерi келе жатыр. Онда да оларды сiз өз көзiмен көрсiн деп, дүрелеп мен берi қозғадым.

	Нөкердiң шындықты шыжғырта айтқанына Сары-Манжының еш күмәнi жоқ. Кенет сондағы жылқы малының халi өз басына көшкендей мұның да iшiн ит жыртқандай бiр әлсiздiк буын-буынына таралды. Дереу сол әлсiздiктен арылмаса тiптен iс насырға шабатындай әлдебiр қол қимылын керексiндi. Сондағы ойлап тапқаны жаманат хабарды әкелушiнi қақ бастан ұру едi. Ол жазған тiлге келместен атүстiнен мұрттай ұшты. Сосын Сары- Манжы шағын тобымен сол аяғын әрең басқан әскер шоғырына қарай өзi шапты. Бiр түп көдеге сүрiнiп, өз сүйектерiн өздерi ауырсына қыр арқалары қайқаңдаған жылқыларды көргенде Сары-Манжы жыларман халге келдi. Дегбiрсiздiк мұны одан әрi сүйредi. Итiшпестiң Алакөлiне жетiп, iш ауруынан қираған адам мен малды көргенде Ұлы Жоңғарияның Жетiсу жерiндегi бас қолбасысы өздерiне ту сырттан қазақтардан да жаман екiншi жаудың тигенiн сездi. Төбесiне тау құлағандай ауыр күй кештi. Иә, бұл Будда әулиенiң бұларға бiржола терiс қарағаны едi.

	Жалпы, Сары-Манжының Жоңғариядағы өзге нояндардай көрiпкел әулие, сәуегей, дәруiш, балшы, тағы басқалардың болжамына, немесе, көрген түске құлай сенетiн мiнезi жоқ-тұғын. Оңай-оспақтан бетi қайтпайтын, не нәрсенi де қолмен түзеуге болады дейтiн қас қайсардың өзi. Кешегi, бүгiнгi қонтайшыларға да сол мiнезiмен жаққан. Мiне, табан астында сол қасиеттерiнiң бәрiнен таза тақырланды. Ендiгi сәуегейлiктi Сары-Манжының өзi жасады. «Бiз жеңiлдiк» дегендi аузынан жалын атқандай сыбырлай, бiрақ тым ауыр күрсiнiспен айтты. Онысын тап қасындағы екi-үш қандыбалақ нөкердiң құлақтары шалды. Олар да бастарына қара жамылды. «Кетер аяғым, кетпен таяғым» деген қазақ мақалы мағналас сөздер тiзбегiн олар да лоқылдата құсты.

	* * *

	Ертеңiне таңертең басталған жойқын шайқас түс ауа мәресiне жеткендей. Ескелдi басқарған жалайыр қолы жалпы Ұлы жүз күшiнiң құрамында дегенмен алабөтен кетiп, қалмақтың балауса батыры Септеннiң пәрменiмен терiскейге қарай шегiншектеген. Малтабар самайынан қан мен тер араласа ағып, қолға әлi де басшылық жасаудың қамында. Бұлар керi сырғып, Айтаудың сiлемдерiн паналап, қайта соққы беруге оңтайланған. Сол кезде Ескелдi өздерiндегi жайды хабарлап, Саурыққа қарай ертөле ұшыртты. Бұл ертөлесi өзiнiң ең кенже iнiсi Бектұрған едi. Соңғы жылдары тез есейген жастардың бiрi осы. Мынау науқандағы екi-үш шайқасқа да кiрiпүлгерген.

	– Бiздi бiржола шегiндi демесiн! Ортақ майданнан қалмақтың мына бөлiгiн шеттетiп әкетудiң де пайдасы бар сияқты! Өз тарапынан бiз жөнiнде қандай ұйғарымы бар, соны айтсын! – дедi би.

	Бектұрған Саурыққа жете ала ма, ол жөнiнде Ескелдiнiң өзiнiң де толық сенiмi жоқ, себебi, Айтау мен Кiндiктастың екi ортасындағы мына кең шатқал бас-аяғы көз ауқымына сыймайтынүлкен арпалысқа айналды. Бұған дейiнгi қақтығыстардың бiр де бiрiнде екi жақтан осыншалық әскер қатынасқан, әрi осыншалық жазықты құмырсқаның илеуiне айналдырған ұлы қасап болмап едi.

	Үш жүздiң бас қолбасысы Әбiлхайыр да, одан кейiнгi әр жүздiң өз қолбасылары Саурық, Қабанбай, Тайлақ та, басқалар да өздерiне қарасты күштердiң тiзгiнiн тап бүгiндiкте қолдан шығарып алды. Ендiгi кезекте бәрiн соғысушы әскер топтарының ет қызуы шешетiнi анық. Сол ет қызуы қанша жерге апарады, бәрi соған байланысты. Бұл жағын мына ұлан-асыр, теңiздей толқыған, шет-шегi жоқ көрiнiстi бақылаған Ескелдi тобы түгiл бұл науқанмен iсi жоқ, көлденең көк аттыға дейiн пайымдар едi. Тiптi бұл көрiнiс теңiз деуге де келмейдi, қайта қара жерге жан бiтiп, өзiнен-өзi иiрiлiп- жазылған соның мүше-мүшелерiнiң жыбыр-жыбырына ұқсайды.

	Жоқ, қара жер емес, етпетiнен құлаған әлдебiр алып тiршiлiк иесiнiң жон терiсiнiң, жауырын, иық, бөксе сияқты бөлiктерiнiң қыбырлағаны ма? Мол шатқалдың өне бойында бөлек-салақ орын алған алыс-жұлыс, қырқыс алақандағы сынаптай әртүрлi қалыпқа түсiп, кейде бiр-бiрiмен қосылып, кейде ажырап,үлкендерi быт-шыты шығып, тарыдай шашырап, қайта бiрiгiп, адам баласының жуарақпанда көзiүйрене алмас бұрқан-талқан көрiнiстi құрайды. Айтаудың етегiне қарай ығыса көтерiлген Ескелдi тобына бұның бәрi айқара ашылды. Иек астындағы қалмақтың балауса батыры Септенге қарсы өз сарбаздарының қиян-кескi әрекетi кейде сол шатқалдағы ұлан-асыр буырқанған дүниенiң қасында болмашыға айналатындай. Апыр-ау, басқаның ойынын қызықтаймын деп, өз кеңiрдегiңе кезелген пышақты неге көрмейсiң деп, әлдекiм жалаңаш денелерiне суық су шашып сiлкiндiретiндей.

	Ал жаңағы ертөле – өз iнiсi Бектұрғанды Саурыққа жұмсағанда Ескелдi одан нақтылы нұсқау дәметкендiктен емес, майданның екiншi қиырында не жағдай, не хал бар, жалпы мынау құшаққа сыймас кеңшiлiкте қазандай қайнаған, маңдайдағы екi көз, бастағы жұдырықтай ми арқылы өлшеп-пiшу мүмкiн емес оқиға жөнiнде Ұлы жүз қолбасысының, одан қалса жалпыүш жүзге ортақ сардар, би, батырлардың түйсiгi қандай, мiне, соны бiле келуiн армандаған.

	Жалпы, тап осы бүгiндiкте бұл солай қарай Ескелдi жұмсағанүшiншi ертөле едi. Алғашқы екеуiнiң әкелген ақпарлары тым мардымсыз, әрi одан берiде де жағдай найзағайдың жылдамдығымен өзгерiп, құбылуда ғой. Мiне, сосын да мына соңғы ертөлеге жалайыр биi көпүмiт артты. Егер ол кешiксе керек деп, төртiншi ертөленi де әзiрлiкте ұстады. Қалай да Ескелдi өзiне қарасты күшке басшылық жасай жүрiп, басқа қиырлардағыны бiлуге де көз бен құлағын мықтап тосты.

	Мұндағы шайқас та алғашқы қарқынынан қайтпаған. Бiр қаға берiсте Ескелдiнiң қасына Қабан жырау ентелете жеттi. Ол Малтабардың жан шошырлық түрiн нұсқап:

	– Мына батыр жараланды ғой, ендiгiсiне менi салыңыз! – дегендi дүңгiрлете айтты. Ескелдiнiң бұл ұсынысты құп алмасқа лажы кәне. Жалайыр мыңдығына нақтылы басшылық жасау ендi Қабан жыраудың иелiгiнде кеттi. Ескелдi оған әрi Құлжан батырды қосты. Ескi көз, сырмiнез адамдар оңай қосақтасқандай. Бiрақ бәрiбiр Малтабар олардың қастарында қала бердi.

	Ендi бiр бие сауымына жетпейтiн уақыттың iшiнде Септен қолы бұрынғыдай бастырмалатпай өзi керi серпiлуге ыңғай бергендей. Ескелдi мұны шегiнiс жасап, Айтаудың кiшкентай төбешiктерiн қалқалай жаңаша соққы бермек өз айласын қалмақтардың болжап бiлгенiне ұқсатты. Ендi қазақтар да бастырмалатуға баспады. Сөйтiп, қазақ пен қалмақтың ара жiгi ашыла бастаған жай жарқ еттi. Әлгiүшiншi ертөленiң тап осы мезетте Ескелдiнiң алдына жетiп құламасы бар ма? Ескелдi ендi бәрiн ұмытып, өзi де атынан түсiп, қиялау тастақта жер бауырлай сұлаған Бектұрғанның қасында тiзе бүктi. Сосын өз қолымен оның басын көтерiп, тiлге келтiруге тырысты. Бидiң бұл қылығын көрген оққағарлар бәрi аттарынан топырлай құласып, Бектұрғанды өз қолдарында әкеттi. Оның жынын бiр-ақ қағып, тiлге келтiруүшiн бұлар тiптi батылырақ қимылдады. Ескелдi бидiң iнiсi-ау деп, қаймығатын емес. Жерге түзеп отырғызып, арқасынан қағып-қағып:

	– Әй, сенi перi соқты ма? Кәне, сөйле! – деп, әрқайсысы бiр-бiр ата көгершiндей зiкiр салды.





Бектұрған темiр дулығасын қолына ала сұлаған, сосын да жалаңбас. Көптен қырқылмаған шашы терден суланып, маңдайына жабысқан. Тiптi жұмулы көздерiн де жарым-жартылай жапқан. Бұл кезде Ескелдiге қатты ұқсай бастаған жақ сүйегi ғанаүшкiрленiп, «мен мынадаймын» дегендi көрер көздi көздеп айтатындай.

	Осындай халде Бектұрғанның тiлге келуiне едәуiр уақыт өттi. Сосын ғана ол жүресiнен отырып, басын кеудесiмен қоса теңселтiп, сөйлеп бердi:

	– Ағайындар, бiз жеңдiк! Бiз жеңдiк! Әнеукүнгi әлгi ұлы ханның мұрагерi Әлiлмәмбет пен әлгi Сабалақ деген бала ақ ту ұстап шығып, етектегi жауға тиiскен төбе бар емес пе?

	– Иә, есiмiзде! Есiмiзде! Ол төбе, әне осы жерден де шошайып көрiнедi! – деп шуласты Ескелдi маңындағылар.

	– Иә, сол төбенiң етегiнде! Сол төбенiң етегiнде!

	– Әй, ол төбенiң етегiнде не болды? Мәселенiң басын ашсаңшы былай!

	– деп баршасы алқымнан алардай одан сайын төндi.

	– Сол төбенiң етегiнде… – деп барып, жас бозбала өз түкiрiгiне өзi шашалғандай тағы да қылғына басын сiлкiдi.

	– Түу, мынаның сол төбенiң етегiндегiсi таусылмады ғой!

	– Сол төбенiң етегiнде….!

	– Ия, жаным, сол төбенiң етегiнде не болды? Былай сабырға келiп ұқтыршы! – деп, ендi Ескелдiнiң өзi шүйлiктi.

	– Сонда қалмақтың бас батыры Аңырық ерүстiнен ауып, өзiнiң қалың сарбаздарының қан ортасында жерге жүрелей отырып, көкке қарап ұлыған иттей аңырапты. Оны көрiп, өзге қалмақтар да аттарының басын бос қоя берiп, Аңырықтың iстегенiн iстеп, олар да алақандарымен беттерiн жауып, аңырап жыласыпты. Бәз бiреудiң айтуынша Аңырықты сол отырған жерiнде Қанжығалы қарт Бөгенбай найзамен шаншыпты. Тағы бiреу, жоқ, Бөгенбай емес, Аңырықты шаншыған Шақшақ Жәнiбек дейдi. Тағы бiреуi, жоқ, ешқайсысы да шаншыған жоқ, Аңырықтың аңырап жылағаны рас, бiрақ ол қалың жылаулардың ортасында тiрi қашыпты дейдi. Анығы сол, ағатайлар, қашты! Жау қашты! Әнекей, дұрыстап қараңдар!

	Бектұрғанның әкелгенi ұлы жаңалық едi. Бiрақ әзiрше оған ешкiм сенiп, пәлендей бой алдырмады.

	– Ал, Сары-Манжы қайтiптi? – деп, бiреуi оң жақ бүйiрден сұңқ еттi.

	– Оныңды итiм бiлсiн! – деп жауап қайырды Бектұрған.

	Жалпы бүгiндiкте Аңырық есiмi құлақтарында әлденеше жаңғырғанмен Сары-Манжының бүкiл билiктi уақытша соған бергенiн бұлар естiмеген. Аңырықтың белi бүгiлгенмен Сары-Манжы қалмақ туын әлi де жоғары ұстап адуындайтын шығар. Ескелдiде де сондай қауiп бар. Бұл ендi басқаны қойып, өзiнiң маңдайына бiткен қос шырағына күш салды. Бүркiттей қырағылығын барынша жұмсады. Әлгi Тәттiбай мерген қайда? Нағыз өткiр көз деп, соныкiн айт! Бiрақ Тәттiбай мерген Саурықтың жұмсауымен мана таңертеңгiлiк өзге жақтың мергендер тобымен бiрге әлгi зеңбiрек артып, қазақтар iшiне дендей енген қалмақ түйелерiн жусатуға әкетiлген. Әзiрге ол Тәттiбайдан хабар жоқ.

	Ескелдi ендi бажайлады. Кiндiктас пен Айтаудың екi аралығында керiлген мына шатқалдағы көрiнiс әп-сәтте өзгерген. Әр тұстан атойлаған қалың әскерлердiң алыс-жұлыс, қырқыстарының алыстан бақылаған түрi тонын ауыстырып кигендей өзгеше сипат алыпты. Ендiгiсiнде бiрiн-бiрi қамалаған алыс-жұлыс жоқ, қалың-қалың шоғырларды бiр қиырға қарай жел айдағандай жоталары күнге жарқырап, жаппай жосылысқа айналған. Сонда жосылып қайда барады? Бұл күнде көздерiнен бұлбұл ұшқан сонау Көкше теңiздiң, ия әлгi Балқаш көлiнiң сұрапыл жел айдағандағы түрiн Ескелдiнiң тамашалағаны бар едi. Бiрнеше күн асып-төгiлiп, шайқатылып сабасына қайта түсушi едi. Мынау көл-көсiр майдан даласына қаршығадай қадалған Ескелдi әлденеден соң Балқаш көлiн қоса елестеттi. Солайы-солай, сонда да жалайыр биiнiң, оның айналасындағылардың назарына iлiккен мына жағдайдың әуенi бұған дейiнгi әуендердiң ешқайсысымен сыйыспайтындай. Құдай жаратқан мынау қыспақ ендi шынында теңiзге ұқсады. Теректердi тамырымен жұлатындай дауыл соғып, аласұрған толқындарды ендi бiр бағытта қуып әкетiп бара жатқандай. Уақыт өткiзiп барып, сабасына қайта түсетiнге ұқсамайды.

	– Ия, тәңiрiм, мына Бектұрған iнiмнiң әкелгенi қаса шындықтың өзi болғай! – дегендi Ескелдi қасындағыларға естiрте күбiрледi. Сол мезетте ойдан Қабан жырау жiберген ертөле жеттi.

	– Қалмақтар шегiне бастады. Бiз соңынан ентелей беремiз бе, қайтемiз деген сұрау әкелдi.

	– Соңынан қудалай берiңдер! Әлi ештеме бiзге айқын емес! Тоқтау болмасын! – деп, Ескелдi iштегi лепiрiсiнiң екпiнiмен ақырып та жiбердi. Ол ертөле атының басын керi бұрып, атыла жөнелiп едi Ескелдi тобы да оның соңынан сатырлата құйғытты. Тек тез тiзгiн тартуға мәжбүр болысты. Әлгi жалайыр қолы шайқасқан қалмақ тобы жайына қалып, бұлар одан он есеүлкен шоғарға соқтықты. Қабан жыраудың «Жау соңынан ентелеймiз бе, қайтемiз» деп кiсi жұмсағаны содан екен. Ендi Ескелдiнiң өзi де ақыл таппай сасқалақтады. Бiр анығы жау шынында да күншығысқа қарай ығысып барады. Тек ең ғажабы сол шегiнген жаудың аттысынан жаяуы көп. Қазақтар олардың өздерiн емес, астарындағы қылқұйрықтыларды көбiрек нысанаға алғандай. Әлде Әбiлхайыр мен оның төңiрегiндегiлер соны дұрыс санады ма екен?

	«Қашқан жауға қатын ер». Жоқ, бұл мақал өзге жау турасында дұрыс десек те қалмақ жөнiнде дұрыстықпенүш қайнаса сорпасы қосылмайды. Бәрi алдамшы шығуы да ықтимал. Дауыл көтерiп барып, ол басылғасын сабасына түсетiн әлгi атыңнан айналайын Балқаш көлiнiң мiнезiн қайталамасын. Олай деп күдiктенбеуге шара бар ма? Қазақ қалмақты бұрын жеңiп көрмеп пе? Соның қайсысынан соң бұл ата жау қол-аяғын баурына жиып, бiржола тынышталып едi? Қайта күш алып, бұрынғы құқайларын еселеп қайталамаушы ма едi? Жыланды жетi жерден турасаң да бiр адамды құлатарлық уы қалады деген. Қалмақ ол жыланнан да жаман, қатерлi. Сосын да Ескелдi Қабан жырау мен Құлжан батырды одан әрi бастырмалатуға көштi. Бұл жағын Малтабар да қоштады.

	Бiрауық бұл Малтабарүстi-басын қан жапса да Ескелдi мен Қабан жарау арасындағы елшiге айналып, ары-берi шапқылауды көбейттi. Себебi күрт құбылған майдан даласының ажарына қанша ежiрейгенмен өз көздерiне өзi сенбеген хал мұнда да бар едi. Дәл бүгiндiкте ата жау бүйтiп жон көрсетедi деп, ешкiм де ойламаған. Себебi таңертеңгiлiк қара құрттай қаптаған олар «е, өлермен қазақ, таусылар шағың осы» дегендей жер-дүниенi көшiре бұларды iштен де iстiктеп, сырттан да қыспақтап, тайлы-таяғымен көтерiлмеп пе едi? Ендi не болды?

	Жартылай жаяу жау атты қуғыншылардан да жүйрiк шықты. Былай ұзай бере қалмақтарүш бағытта бөлiне қашты. Бiрi мына Қопаның жазығынан тiке терiскейге, Қараой кеңiстiгiне қарай қашты. Қалған екi бөлiгi тура шығысқа, Қопа өзенiнiң осындағы жiңiшке саласының екi жағалауымен зытты. Олардыүдере қуған қазақтар да алды-арттарына қарайтын емес едi.

	Осы тұста Ескелдi сонау Iле жағалауындағы өзүзеңгiлесi Балпық Дербiсәлiұлын ойлады. Мына қашқан жаудың бiр бөлiгi тура солай тартты. Иә, Балпық қамсыз да, қарусыз да емес, бiрақ мына қашқан жаудың екпiнi қатты, әрi ашынуы жаман, саны да көп, ақыр өлдiк еңғұрмаса сендердi жастығымызға ала жатайық деп, оларды жаншып кетпесiне кiм кепiл? Осыны ойлаған бұл өзiне қарасты күштi сол терiскейге қарай зулаған алғашқы бөлiктiң соңына салды. Қабан жырау мен Тұрлымбеттi кейiнде қалдырып, Саурыққа жетiп тiлдесiп, өздерi жайында оған, әрi ол жайында, жалпы қазақ басшыларының жай-күйi, ой-пиғылы жайында өзiне хабар жеткiзудi табыстады.

	* * *

	Әлгi Iленiң бергi бетiндегi Тауқұм-Мойынқұмға сiңетiн Сарыбұлақ, Ащысу жағалауындағы Балпық ордасына қарай ор қояндай орғыған екi қара әлдекiмдердiң ертөлелерi, не шолғыншылары емес, қашқан жаудың ең алдыңғы шебiнен екi оқ бойы озық кеткен, аттары пыраққа бергiсiз алабөтен жүйрiктерi едi. Бұлар олай деп жорыған жоқ. Сонда да ол қос ұшпаның шалынғаны сол, сауысқаннан сақ Балпық өз қолбасыларына қиқу салып, әрi ананы-мынаны қоса ойласып, ес жиғанша сол екi қара секектеген жақтағы көкжиек өзiнен-өзi қарайып көтерiлiп кеттi. Апырау, мына сұмдығы несi? Алғашқыда жалайыр қолбасыларына сонау Кiндiктас пен Айтаудың ортасындағы текетiресте қалмақтар қазақтарды қырып тауысып, «ә, бiздi жолдан тоспақ сендерсiңдер ме» деп, ендi тайлы-таяғымен осыларға лап қойғандай әсер еттi.

	Балпық оққағарларының он шақтысы лезде әлгi екi қашқынға қарсы шауып, олардың бiрiн тiрiдей қолға түсiрiп, жалма-жан сұраққа алғанда ол тiлiн жұтып өлдi. Бiрақ бәрiбiр бiршама мәселенiң басы ашылғандай. Мыналар жеңсiк елдiң адамдарына ұқсамайды. Балпық қай зобалаңға да дайын едi. Қолындағы он саусағындай өзiне белгiлi жүздiктердiң басшыларын атап, оларды екiге бөлдi де бiр жартысын дереу Iле жағасына қарай сусылдатты. Бұндай жағдайдың болары алдын-ала белгiленген де, пысықталған да. Тауқұм-Мойынқұм атты екi шөлдi кесе-көлденең басып өтiп, Iленiң суына, ондағы қалың қамыс, тал, тораңғыға жетiп, әл жинау қажеттiгi бұл аттанғандардың бәрiне аян. Әлгi Төле бидiңүлкен ұлы Жәнбекей сыйлаған сауын биелердiң ең жарамдылары да солардың соңынан айдалды.

	Ал бүкiл әскердiң екiншi жартысы мына қара дауылға қарсы көтерiлдi. Мынадай жағдайда қай жүздiктiң қалай қимылдайтыны бұлардың да құлақтарына күн iлгерi құйылған ғой, екiұдайылықтан, әрi-сәрiлiктен дағдарысқа ұшырап, жамбастары сүрленген сарбаздардың жапа-тармағай атқа қонысып, сайлануы көз iлеспес шапшаңдықпен жүзеге асты. Жаңа ғана көкжиектi көмкерген қара белдеу бұларға қарай тез сырғыған сияқты едi, қайта байқастаса сәл шабандап қалғанға ұқсады. Тiптi көкжиекке қара шүберектен әдiп салып, сонымен iстi доғарғанға да ұқсады. Iле дариясына кеткендерге басшылық етудi Кәшке, орақты Төке және Шора балалары Қаскелең мен Күртiбайға жүктеп, соларды қоса жөнелттi де өз айналасында Жайнақ, Көсембай, Қосай –үшеуiн ұстап, астындағы қоң жиыпүлгерген жарамды ақ бөрте дөненiн ойнақшытып, түстiкке көз тiккен Балпыққа солай шалынды. Бiрақ бұл бiр сәттiк қана алдамшы көрiнiс екен. Көкжиектi айналдыра әдiптеген қара белдеу бұларға қарай тез жақындауда едi. Тiптi бұдан та тез болар ма едi, жолдағы шоқалақ құмдар тобықтарынан қағып, жүрiстерiн өндiрiңкiремейтiн сияқты.

	– Мынау бiздi шапқалы келе жатқан жау емес, тәрiзi қашқан жау! – дедi Жайнақ.

	– Қап, Жайнақ-ай, менiң көмекейiмдегi сөздi жұлып әкеттiң-ау! Мен де солай жоримын! Шабатын жау бүйтiп алыстан адағайламас едi! – дедi Көсембай.

	– Сiрә, бұлардың соңында қуғыншылар бар! Тiптi жүрдек қой өздерi, – деп дулат батыры Қосай алдыңғы екеудiң пiкiрлерiн тiптен толықтырды.

	Бұлүшеудiң сөздерiне Балпықтың да алып-қосары жоқ, тек қандай айла-әрекет керек, сол жағына басымырақ көңiл бөлдi. Тiптi онысын ашық бiлдiрдi де:

	– Қашқан жау ма, шапқан жау ма, әйтеуiр жау ғой. Қазақтар емес қалмақтар ғой, оны жаңағы ор қояндай орғып, тiлiн жұтқан қалмақтың түр- ұсқыны да айтты емес пе? Жан ұшырған ертөле емес, бас сауғалаған сорлы екенi қас-қабағында тайға таңба басқандай айшықталмады ма? Бiз қай жағына да әзiр тұрайық. Шапқан жау болса бiз сәл қаша соғысқан түр көрсетейiк. Қашқан жау болса да онымыздың сөкеттiгi жоқ, қайта одан әрмен титықтай түссiн, маңдайынан қағуымызға оңай. Мәселенiң басы толық ашылғанша осылай әлiптiң артын бағайық.

	Қасындағыүшеуше, басқа да оққағарларша мұның да тырсиған бетi әбден күнге күйген едi. Қарайып түйiлген жүзi, әрi сәл жасаурағандай жылтыраған қысыңқы көздерi осындай нық шешiмге келгенiн жаңағы сөздерсiз-ақ бiлдiретiн едi. Сөйтiп, бұлар да Iле жағалауына қарай кеткен алғашқы жартының соңынан iлбiгендей керi шегiнiске басты. Сол керi шегiнiсүстiнде Балпық олардыңүш топқа бөлiнуiн және талап еттi. Осылай бiр бие сауымындай уақыт бұлар анау қарайған шұбырандыдан әрi тайқи бердi.

	Қайран қазақтың жерi-ай десеңшi! Қанша шегiнем десең де жетерлiк. Бiрақ ол әмсе абырой әперетiн жағдаят емес қой. Бара-бара екi аралық қусырыла бастады. Балпық әскерi баяулай шегiнсе аналар бәйгеге жаратқан тұлпарлардың жылдамдығына басқан. Бiрауық Балпық оққағарлары шуласа бастады: ғой!

	– Апырау, мына қара қалмақтарың жаяу-жалпылап салып ұрып келедi

	– Не деп сандырақтадың? Аттары бар, көрмеймiсiң?

	– Жо-жоқ, атты-жаяуы аралас!

	– Әй, миларыңды құрт жеген бе? Атты мен жаяу қатар шаба алушы ма едi? Жаяулар кейiндеп қалмай ма? Мыналардың бәрiнiң екпiнiүй жығардай ғой.

	– Әй, кеңкелес, есi ауған неме? Баяғыда қалмақ алғаш шапқанда бiздiң жаяулар кейде аттыларды басып озбап па едi? Соны неғып ұмыттың?

	Осы соңғының сөзiн естiгенде Балпықтың iшiне жылылық барды. Шынында, осы шұбырындының тап алғашқы кезеңiнде қалмақтар бiздiң басымызға орнатқан ақыр заман ендi олардың өздерiне ауыспасын? «Дүние кезек» деп, аталарымыз бекер насихаттамаған шығар. Балпық ендi бәрiн сабырлы ақылмен шешпек. Ақ бөрте дөненнiң мына құмдауыттағы жүрiсi сабырлы ақылға шiдер салғандай болса да Балпықтың ондайлыққа қайраты жеттi. Алда кесекөлденеңдеген Тауқұм мен Мойынқұм. Одан әрiде Iле дариясы. Мына көкжиектi көмкергендердi әрi iлестiрiп әкете берсе жақсылыққа апара ма, жоқ па? Әй, қайдам, одан жақсылықтың төбесi қылтимайды. Iле дариясының жағалауы айран-ботқаға айналары ақиқат. Ал әлгi ысты батыры Белағаштың қолы қайда? Олар бiзге қарсы ұшыраса ма? Ұшырасса да бiзбен бiр жеңнен қол, бiр жағадан бас шығара қоя ма? Тiптi олар не күйде, бәрi жұмбақ. Әнеукүнi түнделетiп бұлар жаққан оттың басында тiлдiң майын тамызып, ақыры ұшты-күйлi жоғалған сұңғыласы көп ештеменi аша қоймады. Ия, ең абзалы өз күшiңе сенiп, жер жағдайының ыңғайлы тұсын мөлшерлеп, мыналарды қасқа маңдайдан ұру. Қашқан жау! Шапқан жауға қарсы тұрғанда қашқан жауды дұрыстап қарсы алмау ақылға сыймас жәйт қой.

	Осылай толғата Балпық Дербiсәлi баласы өздерiнен кейiнде жосылғандарды төс қағыстырып қарсы алуға Сарыбұлақ, Ащысу өзендерiнiң Тауқұмға жете бере сарқылатын тұсын таңдады. Бұл сөйттi де. Әрi ысты батыры Белағаштың да қолы осы маңда шығар дегенүмiтi баршылық.

	Кенетүлкен шегiнiсүстiндегi, әрiүш топқа бөлiнген қазақ әскерi өздерiнiң соңын ала, өкпелерiн қолдарына ұстап қашқан қалмақ әскерiне қарсы кiлт бұрылып, сарт-сұртқа кiрiскенде оқыс жағдай ашық күнгi найзағайдай селк еткiздi. Тiптi ең ақылды деген бас Балпықтың өзi, қасындағы Жайнақ, Көсембай, Қосай, тағы басқа талай соғысты өткерген қақсал сарбаздардың қос балтырлары дiрiлдеп, тұлабойларынан әл кеткендей күй кештi. Ия, мұндағы ғажайып сол – мыналар шынында Сары-Манжы әскерлерiнiң жартысы жаяулап, жартысы атүстiнде, аралас-құралас қашқанүлкен бiр бөлiгi едi. Тоз-тозы шыққан, ашкөзденген, шөл мен аштықтан, өлiм қаупiнен, ұзақ жүгiрiстен титықтап, дiңкелеген қалмақтар кенет қазақтың мұздай құрсанған тың қолы тап бергенде тiптен ойсыраудың орнына нағыз тың күштi осылар тапқандай әсер қалдырды. Қашқан жау мына қазақтардың өздерiн жапырып кете жаздады.

	Алғашында мұны күтпеген қазақтар қылыш, найзаларын қоқаңдатып, қашқандардың төбесiнде ойнақтатса, олардың от көсегендей қап-қара жалаңаш қолдары жол тауып, бұлардың кеңiрдектерiне қарай созылып бара жатады. Қазақтар өз көздерiне өздерi сенбей, «апырау, бұл жосылғандар қос аяқты пенде емес, мойынға оратылатын жылан ба» десiп, секемденiсiп,үрейге бой алдырды. Ендi қайтсiн? Аттыға қарсы жаяулап тап берген қалмақтың өз кеңiрдегiне тақаған тарамыс қолын бiлек тұсынан қылышпен қиса оны еш ауырсынбастан ол қалмағың екiншi қолының саусақтарын тарбита мұның кеңiрдегiне апара жатады. Айтса адам нанғысыз жәйт. Екiншi қолын шапсаң да жердегi аяқтары көтерiлiп кетiп, маңдайдан сарт ұратынға ұқсайды. Бұл қазақ жауынгерлерiнiң тұлабойында қалай қорқыныш тудырмасын? Тiптi мейлi атты, мейлi жаяу әрбiр жоңғарлық жылан емес жетi басты жалмауызға айналып кеткендей. Оның жетi басын шауып тауысқанша өзiңнiң не тамтығың қалады?

	Шынында, осыдан алпыс шақырымдай қашықтықтағы сонау Айтау мен Кiндiктастың екi ортасында жер тiзерлеп, аңырап боздаған бұл қалмақтар мұндай ерлiктi қайдан суырып ала қойды? Жалпы, бұл қалмақ атаулының қанжығасына байлап жүретiн неше жаны бар? Осындай сұрақтар қарсы беттен ұрған бұршақтай қоса пергiлегенде қолыңдағы қаруыңды көтере алмай есеңгiрейдi екенсiң. Немесе, ол қаруың темiр мен ағаштан құрастырылған дүние емес, қуыс қурай сияқтанып, бырт-сырт сынатындай. Қазақ жағыүшiн мына бетпе-бет шынында бас жарып, көз шығаратын тосын оқиғаға ұласты. Көп қазақтар айбалта, шоқпар, найзаларымен-ақ жаяу да жалаңаяқ, жалаңбас қалмақтардың тарамыс қолдарының жемтiгiне айналып, ерүстiнен ауа құлады.

	Қазақтар ес жиып, күш басымдығын өз жақтарына аударып әкеткенше едәуiр уақыт зырылдады. Осы екi ортада Балпық төңiрегiндегiлердiң көз алдында буырқанған қиян-кескi алыс-жұлыс бұлар бұған дейiн кешкен ешбiр құқайға ұқсамады. Темiр мен темiрдiң қаржасуы бұларүшiнүйреншiктi құбылыс, ал темiр мен жалаңаш қолдың тайталасы, әрi жалаңаш қолдың адам түгiл атан түйенiң мойнын қиярлығы бар өткiрдiң жүзiнен батым шығуы, кешiрерсiз, бұлар көрмеген құбыжық.

	Қытай тарихының Мин дәуiрiндегi бiр ғұламасы егер соғыста жеңiске жетем десең өз әскерiңнiң шабына ти, ашу-ызасын тудыр дептi. Олүшiн алдын-ала әскерiңдi жаудың аз-мұз соққысына ұшырат, анау-мынау шығынға да қарама, сонда ыза булықтырған жауынгерлерiң дұшпанға қайта тиiскенде пәрменiне пәрмен қосылып, жайпап тастайды дептi. Мына соғыс сол қытай ғұламасының даналығына айқын айғақтай. Қашқын қалмақтар құр қолмен осылай айқасады, егер оларға осы қарқында жарамды ат пен қылыш ұстатшы, ағыны күштi суды жолдан тосқан тоспа тәрiздес Балпық жасағын бұзып-жарып кетерi сөзсiздей. Айтау мен Кiндiктастың екi аралығында көзден бұл-бұл ұшқан ерлiктi осында атойлатып, өткеннiң өзек өртер өкiнiшiн жуып-шайып жiберердей.

	Қазақтар әбден күш алғанда ғана қалмақтардың бетi қайта бастады. Өздерiнiң ең бiр дәрменсiз халде тас қабырғаға соқтыққанын ендi ғана мойындағандай бетпе-бет шарпысудан тайсақтап, айналып өтуге жанталасты. Қашқындар сан жағынан Балпық әскерiнiң осындағы бөлiгiненүш еседен астам көп едi. Қазақтар қанша күш алды дегенмен олардың бәрiн шауып тауысуы мүмкiн емес. Қалмақтар ендi Күртi өзенiне қарай бет қойды. Бiрақ бұл оларүшiн тиiмдi бағыт емес. Күртiнiң суынан жаяулап өте алмайды, өткен күнде қайда барасың, мына аттары жарамды, әрi бес қаруы сай қазақтар соңдарынан түсiп, найзаның ұшымен желкелерiнен түртiп құлата бередi ғой. Ең дұрысы Iлеге жету. Сонда түбi жалпақ қайық дегендерiң самсап тұр. Соларға жармасып, дарияның арғы бетiне iлiксең-ақ ажалдан құтылғаның

	Бiрақ олардың ойлағанын қазақтардың да ойлағанын қайдан бiлсiн? Балпық «аллалап», қолбасыларға жiгер бере баршасын жаудың соңынан түсуге бұйырды. Бұлардан бұрын кеткен топ та бар. Мына қашқындар осы жылдамдығымен оларға ту сырттан тиiсiпүлгеруi мүмкiн. Себебi, Күртiге бет қойған бағыттарынан тез айнып, әуелгi әуендерiмен, Iле жарықтық қайдасың деп, тағы да терiскейге бұрылысты. Егер бұрын кеткен қазақ жасағына мына қашқындар ту сырттан тиiссе жаңа ғана мыналарды естен тандыра құр қолмен ала жаздаған жанкештiлiгiн тағы қайталары хақ. Ондайда алдағы топтың мыналардан гөрi көбiрек шығынға батуы сөзсiз. Соны iштей топшылаған Балпық, Жайнақ, Көсембай, Қосай төртеуi ол топшылауларын әр жүзбасыға айғайлай жеткiзiсiп, өздерi де аттарын тынымсыз қамшылаумен болды.

	Адамның жаны сiрiлiгi осы жорықүстiнде тағы байқалды. Сонау Айтау, Кiндiктас аралығында қазақтардан соққы жеп, содан берi жаяулай босып, жолай Балпық жасағымен тағы мүйiздесiп, олардан да сытылып, түн түнегiнде жоғалғанша қалмақтардың қос аяғына бiр сәт те тыныштық бұйырмап едi. Балпық оларды түнделетiп қудалай берудi жөн санаған жоқ. Себебi, айсыз қараңғылық өздерiн оппаға жығардай қауiп ойлатты. Сөйтiп олар да дамыл алуға көштi. Не де болса бәрiн таң жарығымен көрiп алмақ.

	Таң жарығы туа кешегi жорық қайталанды. Алда қалмақ қашқындары. Одан әрiде бұлардың болжамынша Кәшке, орақты Төке және Шора балалары Қаскелең мен Күртiбай бастаған әскер. Балпық бар жан-тәнiн мына өздерi қуғындаған қалмақтардың сол Кәшке және оның қасындағылар басқарған әскердi желкеден ұруына мұрша бермеуге салды. Сол екiншi күнгi сабылыс түс әлетiне тақай бере сәл өзгеше сипат алды. Қашқындар iштерiне құйын кiргендей жиырыла толқып, шамырқанып, ащы дауыстары көктi шақылдата екiленiстi. Балпық:

	– Ә, мыналар Кәшке әскерiне соқтықты! Кәне, батылырақ қимылдайық!

	Мүмкiн осы арада бұларды жусатып тауысармыз! – дедi.

	Бұл арпалыс та сүт пiсiрiмдей уақытқа созылды. Қалмақтар тағы да бiраз адамынан айрылып, Iлеге қарай сытылып кеттi. Мәселе сыры сонда ашылды. Қашқындарды жолдан тосып, құйын соққандай еткен Кәшке мен оныңүзеңгiлестерi басқарған жалайыр әскерi емес, бұлар әлгi талайдан жыр қылып, бiр-бiрiнiң құлағын сарсытқан ысты батыры Белағаш қосындары едi. Олар алда кеткен Кәшке адамдарымен тiлдесiп, мән-жайға қаныққасын мына қашқындарды әдейiлеп күтiп алған. Балпық олардың бiрер адамымен ғана тiлдестi де өзiне қарасты күштi одан әрi бастырмалатты. Белағаштың тап өз басын көрмедi, тiптi оның қайда екенiн тәптiштеп сұрамады да.

	* * *

	Кәшке, Төке және Шора балалары Қаскелең мен Күртiбай басқарған жалайыр қолы Iлеге сол ертеңгi күннiң кешiне таман жеттi. Бұлар арттағыларға қарағанда шабандау қозғалғанмен түнделетiп көп жер ұтқан, соңғылардан ұзап кетуi содан едi. Тауқұм мен Мойынқұм таусылып, дария жағалауының қалың қамыс, тал, тораңғысына жетiп, әл жиямыз деген дәмелерiнiң кенет күлi көкке ұшты. Аппақ құм кешiп келiп, ендi көкпеңбек орман алқабында бiразы аттарының шап тартпаларын босата бастағаны сол едi, жас сарбаздардың бiрiнiң «а, а, а» деген даусы елең еткiздi. Жас сарбаздың одан өзгеге тiлi келмей, бiр қолымен атының басын құшақтап, екiншi қолымен жаңа ғана өздерi жүрiп өткен аппақ құм жақты жандәрмен нұсқай бердi.

	Иә, кеше Балпық маңында болғанда да көрген көрiнiс көздерiне оттай басылды. Мына тұстан қарағанда да көкжиекке әлдекiм қара шүберектен әдiп салып, көмкергенге ұқсады. Тiптi Кәшке сәл әлсiздiк танытып жылап жiбергенге ұқсады.

	– Құдайым-ау, мына қалмақтарың Балпық батырдың қосындарын басып-жаншып өткен бе? Бұйым құрлы көрмегенi ме? – дедi.

	– Бұлардың қалмақтар екенiн қайдан бiлесiз? – деп сұрады Төке.

	– Мыналар қалмақтар! Қалмақтар! – деп шуласты Шора балалары.

	Басқа оққағарлар да солардың сөздерiн қостады.

	– Қарамаймысың? Мыналар жаяу-жалпылап, әрi жан ұшырап келедi. Кеше бiз де қарасын шалып қалмадық па? Балпық жасақшылары бүйтпесе керек едi ғой! – деп, Кәшке өзiнiң табиғи зерделiлiгiне басты.

	Кейбiреулерiнiң тамағына «егер қалмақтар ту-талақай етсе қазақтарға неге жаяулай қашпасқа» деген сөздер кептелдi. Бiрақ ондай аттыны тiстерiнiң арасынан шығаруға жүректерi дауаламады. Бәрiне де мына екi кештiң ортасы қызыл ала қанға боялатыны анық едi. Тек күннiң кешкi шапағы мен адам қанынан ұшқындайтын бояу екеуi тайталасып, қайсысының қызылы мына өңiрдiң өңiн көбiрек өзгертедi деген сауал көкiректерiне тiгiнен қадалғандай.

	Қалмақ қашқындарына жолай жолығып, бiр бүйiрден тиiсуге тиiс ысты батыры Белағаш қосындарын ешқайсысы кәперге де алмады. Тiптi оған уақыт та жоқтай. Кәшке тез ес жиып, бiрiншi болып атына қарғып мiндi де айғайға басты.

	– Кәне, сайланыңдар! Iлеге қарай шабайық! Ең алдымен сондағы қайық бiткендi шапқылап, суға ағызайық! Балпық батырдың ең басты қадап тапсырғаны сол едi ғой. Мыналардан көресiнi сосын көрiп алармыз!

	Кәшкенiң айғайы жер жарардай, тiптi осы маңдағы тораңғы мен жыңғыл бiткен қоса теңселiп кеткендей. Кемерiнен асып толқыған су арнасы бұлардан ендi алыс емес едi. Онда да бұларды әжептеуiр қалмақ қолы қарсы алды. Бiрақ Кәшке мен оныңүзеңгiлестерi бастаған күш олардан бес-алты есе көп. Әрi жаман ет қызуымен кеп тиiскенде оларды тез-ақ жайпады. Сосын олар бiрден жағалауға байланған, аппақ ағаштары көз тарта жарқыраған түбi жалпақ қайықтардың жiптерiн шаба бастады. Адамдарға қарағанда әлдеқайда момақан, бейбiт мiнездi ағаш дүниелiктер бұйдаларынан босаған малдай шылп-шылп еткен судың ағынымен баяу, бiрақ қайтiп қолға тимес қалпымен айдын бетiнде сырғи бердi.

	Мiне, Iле жағасына жетiп, ендi ажалдан құтыламыз деген қалмақ қашқындары өздерiне сарт-сұрт тиiскен қазақ қолын ғана емес, осы жағдайды қоса көрдi. Айнадай жарқыраған айдынның қызыл шұғыласына малынып, маңқия жүзген қайықтар ендi өздерiне сатқындық жасаған қысыңқы көз өз қандастарына ұқсады. Қалмақтардың аңыраған даусы ендi қайта күш алды. Мұны күтпеген қазақ жасақшыларының ортасында сәл iркiлiс туғандай. Бұлар ата жауды қарсылықсыз берiлетiнге ұқсатып, алғашқы екпiндерiн босаңсытты. Бiрақ ол бекершiлiк екен. Ендi қара жердi қоса күңiрентiп, қалмақтар Күртiнiң сағасына қарай кiлт бұрылысты. Кәшке олардың соңынан түсуге бұйырды. Жаяу-жалпылаған қалмақтардың аттылардан жүйрiк екенiн бұлар да байқады. «Жаяулап қашып, бұлар бәрiбiр қайда барады» деген сауал да кесекөлденеңдегендей. Әрi «жат елдiң жерiне ауыз салған басқыншылардың күнi осылай аяқталады екен-ау» деген қортынды сөз де көкiректерiн осқылайды. Апыр-ау, неге осқылайды, бұлар емес, олар ғой басып кiрген, өз обалың өзiңе деп қана неге кекiреймейдi? Жоқ, сонда да аяушылық па, басқасы ма, әйтеуiр қара түйнектей бiрдеме iш қуыстарына мықтап жабысты.

	Ақыры, қалмақтар кеш қараңғылығына көмiле Күртiнiң суына лап қойысты. Аттың сауырын соғатын, тек ағысы баяулау өзеннен қаншасы аман өттi, ол жағы беймәлiм, әйтеуiр қазақтардың ендi су кешкiсi келмедi, тiзгiн тартысты.

	Кейiн белгiлi болғанындай Айтау мен Кiндiктас ортасынан бiрнеше бөлiкке бөлiне қашқан қалмақтардың өзге бөлiктерi де түгелдей дерлiк тап осыған ұқсас күй кешiптi. Қалмақтар жөңкiле, бытырай сытылғанда әккi қолбасы Әбiлхайыр Ұлы жүз жасақтарын алға салып, қалғандарды сәл бөгеп қалды. «Бүкiл қазақ қолын дамықтыра бермейiк, ендiгiсiнеүйсiндер де жарайды, әрi олар жер жағдайын жақсы бiледi ғой» дегендi айтты. Саурық өз айналасындағылармен жау қуғандардың соңынан тепектеп едi, бара-бара өз қосындарынан бұл да көз жазды. Ақыры, Қордай асуына келiп бекiндi де, айналаға ертөлелер ұшыртты. Қашқын қалмақтардың тек әлгi Шамалхан мен Қаскелең деген екi батыры ғана өздерiне қарасты күштi әжептеуiр тың сақтапты. Шамалханның оған орайы да келгендей, себебi, ол қалмақтар жаппай шегiнгенде, ең кейiндеу тұрған күш едi, бiрден дұрыс бағдар алды. Өзгелер сияқты бұл Қопаны, одан әрi ол құятын Күртiнi бойлап терiскейге зытпай Қопаның суы аздығын пайдаланып, бiрден кесiп өттi де, тiке шығысқа тартып, сол Күртiнiң Жиренайғыр, Қаракәстек дейтiн келесi салаларын да аттылы-жаяулай кешiп, өз ордасына қарай асықты. Қаскелең, Боралдай атты батырлар да солай.

	Бұл жағын Қордай биiгiне кеп бекiнген Саурық дәл бажайлады. Осы тұста оның назарына iлiккен шапырашты жасағының қолбасысы Наурызбай Құтпанбет баласы едi. Екеуi атүстiнде, жыртылып-айрылған оққағарлар, кiшi қолбасылардың көз алдында дидарласты:

	– Менiң бiлуiмше анау Күртiнiң көп тарамынан әрiде басқа бiр көп тарамды өзендер жағалауында мына Шамалханныңүлкен ордасы бар. Мынау соған қарай жан ұшырып барады, – дедi Саурық.

	– Дәл айтасыз, мәртебелi қолбасым! Мен де ол жағын дәл топшылаған жанмын! – деп Наурызбай iле жауап қайырды. Шапырашты батырының даусында бiр түрлi жалынышты рай бар.

	– Сiз де сол өңiрдiң түлегiсiз ғой, шамасы! Сол атажұртүшiн қабырғасы қайысатынның бiрi өзiңiзсiз.

	– Рас, рас, тура төбесiнен түстiңiз, – деп, түйе тұрпатты Наурызбай астындағы торы ала тұлпарын тiптен ойнақшытты. – Мен сол бағдардағы Ұзынағаш, Жалпақтас, Серiктас деген жерлерде туып-өскенмiн. Ана жылғы алғашқы қарқында, менiң мыңбасы батырым Қастек Жарылғап баласы сол маңда соғысүстiнде шәйiт кеттi. Ол кездiң жайы сiзге мәлiм, содан берi көзден бұл-бұл ұшқан атажұрт қой. Одан берiде де талай жаманатты естiдiм. Шамалхан сол бiздiң атажұртымызда ордасын тiгiп, қуыршақ құдайына ғибадатхана орнаттырып, бiлгенiн iстеп жатыр дейтiн. Онысының бәрiнде қазақтарды құлдық пен күңдiкте ұстайды екен. Өзi соншама аяусыз көрiнедi. Қорлыққа шыдамай ашу-ыза бiлдiрген жүздеген қазақтың ер-азаматын қойша айдап апарып, мойындарына тас байлап, Iле дариясының суына ағызыпты дейтiн. Мұндайда кiмнiң көкiрегi қарс айрылмайды?

	Саурық Наурызбайды көп сөйлетпедi. Шапырашты батыры одан әрi суырылса түйе тұрпатты болмысы кепкен қабықтай бырт-сырт сынатынға ұқсады. Әр дерттiң өз емi бар. Мынаның емiн де Саурық дәл тапты:

	– Сiз, шапырашты батыры Наурызбай Құтпанбет баласы, осы қарқынмен, өз жасағыңызбен сол Шамалхан, Қаскелең, Боралдай аттыүш құзғынның соңынан шабасыз! Бұл аллам бұйрығы! Қарасай атаңның аруағы қолдасын!

	Наурызбайдың дүр сiлкiнiсi жаман едi. Екi қабағының ортасы түйiлiп, торы ала тұлпарды қос бүйiрденүзеңгiлi аяғымен қаққылағанда аттылы алпауыт емес, адырнаны аңырата ұшқан сұр жебеге айналып кеткендей. Қасындағы оққағарлары кейiнгi күнде оның осы қалпын өзгелерге дәл жеткiзе алмай тiл мен жақтарын талай қинады.

	Бұл жерде бiр ғана басқаша шыққан iс бар. Қалмақтың жас батыры Боралдай Наурызбайдың бағдарынан шеткерiректе едi. Ол дулат батырлары Өтеген мен Қалының соққысына ұшырады. Ал Шамалхан мен Қаскелеңдi өз несiбем, ешкiмге бермеймiн дегендей Наурызбай өзi өкшеледi. Бұл жайды жон арқаларымен сезген Шамалхан мен Қаскелең оны Күртiден кейiнгi көп салалы екiншi өзеннiң жағалауында қуана-қуана қарсы алды. Қуанбай қайтсiн. Сонау Шоқпардағы атышулы жекпе-жекте осы екеуiн де ерүстiнен ұшырған сол Наурызбайдың найзасының ұшы емес пе едi? Соның қарымтасын қайтсек те қайтарамыз деп, бұл Шамалхан мен Қаскелең бас қолбасы Сары-Манжының, басқа да ноян мен бектердiң, швед мамандарының алдында ауыздары неше рет ақжемденiп едi. Мiне, соның ретi ендi келдi. Бiрақ бұл жолы да Наурызбайдың аруағы асты. Қазақ қолбасысының соққысынан Қаскелеңнiң жансыз денесi ерүстiнен жерге сылқ еттi. Шамалхан да өз жасағының көз алдында осы қазақ батырын жекпе- жекке шақырды. Бiрақ Шамалхан да аттан құлағанмен тiрi кеттi. Қазақ пен қалмақ қолы шарт-шұртқа кiрiскенде Шамалхан бас сауғалап, иесiз қалмақтар тез жидiдi. Наурызбайдың көзiн қарауыттырған Шамалхан едi, ата жаудың қолбасысы ретiндегi ойраны өз алдына, осы Алатау бөктерiнде орда тiгiп, ғибадатхана орнаттырып, қазақ жұртына iстеген қысастығы мұның көкiрек етiн ауыртқалы қашан? Мына жасақты Қасқарау атты кiшi қолбасы мен өзiнiң екi iнiсi Құдайберген, Дүйсендерге тапсырып, Наурызбай аз ғана топпен «Қарасайлап», Шамалханның iзiне түстi. Алайда, Шамалхан да өзiнен бақ құсының ұшқанын ұққан едi. Ол Наурызбай тобынан қараүзiпүлгерiп, әлгi осы өңiрде тұрғызылған ғибадатханаға жеттi. Осында алтыннан құйылған Будданың мүсiнi болушы едi. Мұны кезiнде Лхаса қаласындағы далай-лама Жоңғарияның бұрынғы қонтайшысы Сыбан Рабтанға арнайы тарту еткен. Сыбан Рабтан бiр көңiлi түскен шақта Шамалханның ертеректегi бiр ерлiгiн ескерiп, оны өз қолымен бұған сыйлаған. Сiрә, қазақ жерiнде орнықса бұл қуыршақ құдайдың алтын мүсiнi Мұхамедүмбеттерiнiң мысын басады депүмiттенген. Мiне, Шамалхан осы алтын мүсiндi қойнына тығып, түнделетiп Қапшағай обасы дейтiн тұста Iленiң суынан қайықпен әрi өтпек қамыүстiнде Наурызбайға ұшырасты. Бұл да айлаға басып, бой жасырып, Шамалханды желкеден басты да қылпып тұрған қылышының жүзiмен оның қылша мойнын қиды.

	Ұлы жүз шерiктерiнiң басқа да бөлiктерi, Қойгелдi, Рысбек, Хангелдi немересi Райымбек, Хангелдiұлы Тiлеуке, шапырашты Сатай батырдың немересi Бөлек, суан батыры Бөлек Бөргелтайұлы, тағы басқалар бастаған қосындар қалмақ қолбасылары Церен-Доржы, Сахиян, Донық, Септен дейтiндердi, Сары-Манжының өзiн аяусыздықпен қудалады. Сонау Күртiнiң арғы бетiнен жалайыр қолбасысы Балпық Iле бойлатып жөңкiлткен қалмақтар мұндағы қандастарымен, одан соң өзгелерiмен тоғысып,үрейгеүрей, аңырауға аңырау қосылғанда жарықтық Iле дариясының жүзi шыдамай айдын бетiн кiреуке басты. Шымыр-шымыр еткен кiшкентай толқындар да осындай күй кешiп, тереңге сүңгiп жоғалайын десеүлкендерi жол бермей, бiр жағынан көкте шақырайған күн бұлардың ұятты жүзiн жалаңаштап қаскөйлек жасағандай. Тағы бiреулерге жер бетiндегi қасқыр бiткен осы өңiрге шұбыра жиылып, мың сандаған немелер ауыздарын көкке қарата бiр-бiрiмен жарыса ұлығанға ұқсады. Әттең, адам баласының басындағы еңүлкен кемiстiк оның ұмытшақтығы. Осы ұлудан құлақ қуысы ойылған қазақ жауынгерлерi оны шырайын шығарып, кейiнгi ұрпаққа дәл жеткiзе алмады. Сөз баққан халықтың баласы бола тұра тап осы мәселеде дәрменсiздiк еттi. Сосын да тыңдаушылардың көкiрегiндегi күмiс қоңырау бұлар дәмеленгендей сыңғырлай қоймады. Одан кейiнгiлердiң қоңырауы тiптен бәсең. Сосын да ол ұмытылды.

	Саурық әлi де Қордай асуының ең биiк тұстарының бiрiнде. Жетiсудiң пұшпағына ендi ғана аяқ iлiктiргенiн сезiнiп, туған жердiң лебi, атақты Қордайдың желi көкiрегiн аймалады. Жасы елуден асқан, көптi көрген қақсал батыр бiрауық ана құшағындағы сәбиге айналғандай. Көп ұзамай мұнда Әбiлхайыр, Бөгенбай, Қабанбай, Тайлақ бастаған Орта жүз, Кiшi жүз жасақтары да жетiп, асудың өне бойын, күнгей етегiн түгел алашұбарлай жайғасты. Ал Әбiлхайыр менүш жүз сардарларының төңiрегi тiптен құмырсақаның илеуiне ұқсады. Төле би, Қаздауысты Қазыбек би, Ақсуат би, Жолбарыс хан, Сәмеке хан, Барақ, Батыр сұлтандар, Есет, шапырашты Сатай, Хангелдi, басқа да ығай-сығайлар осы қалың әскердiң алдыңғы шебiмен жанаса олар да жеттi. Бұлармен құйысқан тiстесе Ақтамбердi Сарыұлы, Үмбетей Тiлеуұлы, Тәтiқара, Жанкел, Қабан Асанұлы, Бұқар Қалқаманұлы сияқты ақын-жыршылар да өздерiне шәкiрт есептi жiгiт-желеңдiүйме-жүйме етiп, қоса топырлады.

	Ал әлгi ақ тулы Сабалақ ше? Ол осы шоғырлардың бiрiнен екiншiсiне өтiп, ақ қанатты құстай жүйткiп жүрдi. Қасында ханзада Әбiлмәмбет, бiрауық Сабалақ оны өзiне атқосшы етiп алғандай. Тап қазiр Сабалаққа басқалар түгiл бас сардар Әбiлхайыр, ұлы билер – Төле, Қазыбек, Ақсуат «Сен неге бүйтесiң» деп, жақ аша алмастай. Себебi, мына қара қалмақтардың алғашқы аңырауы сонау Айтаудың түстiк сiлемiндегi, ұшар басында қорған сияқтанып бiткен жартас бар, оның айналасында қара қоңыр жарықшақ шағыл тастар қалың төселген төбешiктiң түбiнде, осы Сабалақ Әбiлмәмбетпен бiрiгiп, небәрi қырық шақты адаммен майдан ортасына лап бергенде басталмап па едi?

	Ал оған дейiнгi ерлiктерiн былай қоя тұр. Жекпе-жекке өзi сұранып, Жоңғарияның бас батыры, әрi қонтайшының күйеу баласы Шарыштың басын допша домалатуы, одан кейiнгi ұрыстарда төбесiнде ақ құс сияқтанған туын желпiлдетiп қалың жауға «Абылайлап» лап қойып, қазақ жауынгерлерiне серпiлiс беруi мына соңғысының қасында дәнеме еместей. Сөйткен Сабалақ ел еркесi болмай қайтсiн?!

	Ал әлгi аталмыш төбе мен оның табанындағы кең шатқал қалмақтың бас батыры Аңырық аңыраған жер атала бастады. Кейiн осы атау ол маңға бiржола телiнiп Аңырақай делiндi.

	Қордай асуыныңүстiңгi бiр жазаңынаүйiрiлген осы елбасылардың, ұлы билердiң, батырлардың сыртында соғыстың шатырлаған ошақтарынан жалтарып, ендi ол межеге жеткенде жақсы атаққа иектерi қышып, мықтылардың иықтарының тасасынан түс жылтыратып, немесе қабақтарынан қар жаудырып, дулығалы бастары мен найзаларын шошаңдатып, нағыз жау күйреткен ерлердiң сықпыты мынадай дегiзе, дегбiрсiздене айналсоқтағандар да жетерлiк.

	Әбiлхайыр Саурықпен қысқа ғана дидарласты да оның ақпарына айызы қанбаған түр көрсеттi. Ия, бұл алға кеткенүйсiн шерiктерiнен әлi де хабар күткiсi келдi. Сары-Манжы мен оның бас батырлары, «шейiт» оқымыстылары, әрi олардың от қару-зеңбiректерi қолға түстi ме, осы сұрақтармен келiмдi-кетiмдi ертөлелердi өзi мазалады.

	Бұған жалғас тағы бiр шаруа – ұлы хан Болаттың осында келтiрiлуi едi. Сiрә,үш жүз қолының бас сардары Әбiлхайыр хан өз жеңiсiн сол қазақтың ұлы ханы Болаттың алдында жарияламақ екенiнүлкен-кiшiсi тегiс ұғынысқандай. Әбiлхайыр бұл мәселенi қас пен көздiң арасында шештi. Арнайы тапсырма алған бiр топ сұрперендер шағын қосындарын ертiп, бас сардар аузын жиыпүлгермей-ақ арттағы еңiске, өздерi тастап өткен майдан даласына қарай зу етiп атыла жөнелдi. Сiрә, бұларды Әбiлхайырдың күн iлгерi әзiрлеп қойғанын осындағы ақылды бастар сездi-ақ.

	Осыдан кейiн ұлы билер, бас сардар,үлкен қолбасылар айналасында бiрауық тыныштық орнағандай едi. Осы әлетте жалайыр биi Ескелдi Жылгелдiұлы да өз адамдарын кейiнде қалдырып, Малтабар, Тәттiбай, Есенбай сынды бес-алты адаммен ғана елбасылардың маңына жаяулай жақындады.

	Бұл әнеукүнi Қопа мен Күртiнi бойлай Балпық қолы орналасқан Iле жағалауына қарай зымыраған қалмақтардың соңынан көп ентелемей кейiн қайтқан. Себебi, қашқындардың желаяқша жүгiрiсi Ескелдiнi өз қарамағымдағы әскердi текке дамықтырармын деген ойға жетелеген. Әрi Балпыққа қатысты қаупi де тез сейiлген. Қалайда Балпық әскерi әрi тың, әрi жақсы қаруланған, ал мыналар қашқындар, сондайда ол Балпықпен абырой бөлiспекке жан ұшыруы жөн емес, қайта бiр-бiрiнiң абыройын кертiп жегенге саяды. Сосын да Ескелдi керi оралып, Қордай төбесiне жеткен бетi едi.

	Елбасыларына жаяулай жақындайтыны олардың баршасы жаяу. Тек сырттан қаршығадай баққан оққағарлар ғана атүстiнде. Ескелдi кiшiлiк етiп, төсiн басып иiле дауыстай сәлем бердi. Аналар да жамыраса жауап қайырысты. Тек Әбiлхайыр ғана ерiн жыбырлатпады. Ол Ескелдiнi таныса да ойы басқада екенiн бiлдiре мына қол созымдай ғана қашықтықта бой түзеген Алатаудың өнебойына сұқтанды. Бүйтушi жалғыз Әбiлхайыр емес, Жетiсу жерiне бұрын аяқ баспаған, сонау Едiл-Жайық, Арал ойысы, Сыр, Қаратау бойы, Сарыарқа сияқты өңiрлерден келген баршаның да көздерi Алатауда едi.

	Ұлы билер – Төле, Қазыбек, Ақсуатүшеуi киiз қалпақтарын шешiп едi, Әбiлхайыр бастаған өзгелер де дулығаларын сыпырды. Ендi шаштары, сақал- мұрттары әбден ұйпалақтанған, маңдайлары тершiген бәрi бiр-бiрлерiне қатты ұқсап кеттi. Ескелдi де дулығасын алып, бусанған маңдайын, бет- аузын қолының сыртымен сүрткiледi. Мұнда әбден-ақ дамығып жеткен. Тек қара емендей қайсар жаратылысы ғана сыр бермей iшкi, сыртқы дүниелерiн қалпында сақтаған.

	Кенет елбасылардың ортасында бiр-бiрлерiмен байланыссыз, бас-аяғы келте ала-құла сөз өрбiдi. Бiрi Қордай асуының бiтiмiн, екiншiсi Алатаудың көркiн,үшiншiсi қашқан қалмақтарды турап тауысамыз ба, жоқ бiр дүйiмi аман-сау кетер ме екен деген сауалды тiл ұшына iлiктiрдi. Осы тұста баршасының көзiн Саурық тартты. Соған жалғас сонау Күртi өзенi Iлеге құятын тұста қалмақтарды сал-қайықтарға мiнгiзбей бергi жағалаумен тықсырған жалайыр Балпық Дербiсәлiұлы ауызға iлiктi. Балпық есiмi көп ақын-жыршылардың iшiнен Қабан жыраудың шабытын қамшылады:

	– Ол Балпық та, мына Саурық қолбасы да тегiн жаратылмаған, немере ағайынды адамдар ғой! «Тұт бесiкке түскен Дүйсенбiнiң» тұқымдары ғой бұлар! – деп салды.

	Бұған ешкiм елең етпедi. Бұл ортада арғы аталарының аруағын әуелетпейтiн ешқайсысы жоқ. Тек сирек бурыл шашы тершiген маңдайына жабысқан, шүңет көз, ақ сақалды арық шал Жанкел ақын ғана жасыүлкендiгiне қарамастан Ұлы жүздiң ноқта ағасы – жалайыр елiнiң жырауына кiшiктiк жасап, оған қалбалақтай жақындады:

	– Тұт бесiкке түскенi қалай? Ашыңқырап айтшы! Жау қашты, уақыт бар ғой! – дедi.

	Өзi де жалаңбас, өңiрiн жапқан қап-қара сақалында да береке жоқ Қабан жырау осы әлетте оқшау бiр жағдайды өткiр көзiмен аңыстады. Шынында жау қашты, ендiгi не тұрыс? Қабанның аңғарғаны Әбiлхайыр бастаған қолбасылар, хан-сұлтандар, жалпы төре тұқымдары, осындағы кiшi қолбасылар, тiптi анау бөлек қоқырайған ұлы билерге дейiн, жау қашты, ендi не iстеймiз, неден қауiптенемiз деген сияқты сауалдармен бастары шатысып, тiл-жақтары семгендей. Сондай халде Қабан жыраудың тамағына кептелген әңгiменi бәрi де керексiнгендей. Тiптi Төле бидiң өзi де көзi алайыңқырап, жұмыр мойнын күшпен бұрып, өзiне ежелгi серiк, әрi атқосшы Жанкел ақынның мына ынтасына ризашылық бiлдiргендей. Өзi «түлкi тұмсықты» атайтын Әбiлхайырдан көздерiн әрең жұлып әкетiп,үлкен-кiшi екi ақынға назары ауғанда бастағы қара бұлты сөгiлiп, санасы айқындалғандай. Тап осындай күй қазықша қақиған арық би Қазыбек пен бұлардан әлдеқайда кiшi, орта денелi, шашы мен сақал мұрты қап-қара Ақсуат биде де бар едi.

	Қабан жыраудың қасында Тұрлымбет Бекенұлы да бiр аяғымен екiншi аяғының балтырын қасып, тықыршығандай тұрған. Әнеукүнi Ескелдi өзiн жыраумен қалдырғасын қайтiп одан ажырамаған. Соғысқа тiкелей қатыспаған адам сол науқаннан шыққандарды қызықтамай тұра ма, Қабан жырау сөйлей бастағанда Тұрлымбет көсе иегiн күнге жылтырата осындағы атышулы батырларды көз нысанасына алды. Әбiлхайырдан назары бiр орғып өтiп, Тайлақ, Қабанбай, Шақшақ Жәнiбек, Есет, Қанжығалы Бөгенбай, шапырашты Сатай, Хангелдi, Саурық, тiптi балауса неме Сабалаққа дейiн адақтап шықты. Сосын көзiн қайта жүгiртiп, осылардың iшiндегi ең қомақтысын таңдағанда Бөгенбайға жетiп, кiлт бөгелдi. «Паћ, шiркiн, батыр деп осыны айт». Тұрлымбет Бөгенбайдың осы науқандағы ерлiктерi жайлы бастан-аяқ түгел естiген. Тiптi кейбiрiн өз көзiмен де көрдi ғой. Әрi Ескелдiнiң осы шау тартқан арғын батыры десе iшкен асын жерге қоятыны да жадында. Тұрлымбет ендi Бөгенбайды дұрыстап көрiп алайыншы, қайта жолығысудың сәтi түсе ме, жоқ па, кiм бiлсiн деп, оған асықпай ұзақ қарағысы келдi.

	– Мынау он екi ата жалайырдың бiрi Андастан тарайды ғой өзi, – деп Қабан жырау осындағы сырт адамдар да түсiнетiндей етiп ежiктей сөйлеген. Андастың алты әйелiнен туған ұрпақты жiктеп кеп, солардың төртiншiсi Ақбұрым шешенiң Қалқаман деген баласына тоқталды. – Қалқаман өзi жай жаратыла салған құдайдың пендесi емес, адамның дегдары екен. Ол жайындағы әләуләй-ләйiм бөлек сақтаулы қазына. Мен төтесiнен тартып, жаңағы тұт бесiкке келейiн. Мына қасиетiңнен айналайын Жанкел қария соны өтiндi емес пе? Сол Қалқаман малды-жанды бола тұра аң аулауға да керемет құштар екен. Бiрде аңнан қайтарда адасып,үлкен бiр орманға кездесiп, одан әрең жол тауып шықса керек. Соданүйiне келiсiмен түнде түс көредi ғой жарықтық. Түсiнде бейтаныс бiреу Қалқаманға келiп, «Кеше өзiң өткен орманның терiскей-шығыс бетiнде, ағашқа iлулi тұт бесiк бар, соны ерте тұрып барып ал, кешiксең құр қаласың, орманның iшiнде қосақтасқанүш сүрлеу кездеседi, соның оң жақтағысымен жүрсең оңай табасың» дейдi. Қалқаман құлқынсәрiден-ақ атқа қонып, әлгi бесiктi тауып әкеледi. Ол бесiктiң бiр қасиетi болған екен. Көп кешiкпей Қалқаманның Алтын деген қызы босанып, одан Уәйiс атты ұл туады. Осы Уәйiс алғаш рет сол тұт ағашынан жасалған бесiкке бөлiнiптi. Сол бесiктен оған қасиет дарыпты деседi. Тек бiздiң арғы аталарымыз не көрмеген, бiздiң де көресiмiз мынау, кейiн бiрүркiншiлiкте Уәйiс жаудың қолына түсiп, одан құтылып, сонау Атырау теңiзiнiң арғы жағалауы, Қап тауының бергi етегi, сондай бiр қыспақтағы мұсылман елiне тап болып, ақыл мен қайратының арқасында сол елге хан1 көтерiлiптi. Бiрақ амал не, Қап тауының бас жотасы дейтiн биiктен бiр алапат тасқын құлап, Уәйiстi бала-шағасымен, айналасындағы елiмен ағызып әкетiптi. Кiм бiлсiн, құдайдың ол не хикметi екенiн? Сол Қалқаманның кейiнгi ұрпақтарының бiрiнен Қалқа деген бала туады. Айта берсек сөз көп, Қалқа, Түшiмбет, Төлес деген ағайындыүшеу екен. Осындағы Қалқаның Дүйсенбi деген баласы да сол тұт бесiкке бөленiп, қасиет дарыпты.

	«Тұт бесiкке түскен Дүйсенбi» деген сөз содан қалыпты. Ақыр бастағасын түгел айтайын, сөздiң келтесiн жаратпаймын.

	Қабан жыраудың осы баяныүстiнде Саурық батырүнсiз де қыбырсыз, басына ауыр мұң орнағандай тұрды. Басқалар да сiлтiдей тынған. Тек Әбiлхайыр ғана әлдебiр жайсыз ойдың әлегiмен жүзi алабұрта беретiндей. Ал Жанкел ақын жалайыр жырауын мұқият тыңдап қана қоймай оның айналасында құрақ ұша бастады.

	– Ия, жәмиғат солай, – деп Қабан қайта көсiлдi. – Мынаүйсiн сардары Саурық сол Дүйсенбiнiң Қайдауыл деген баласынан туған немересi, ал жаңа өздерiң құлағын шулатқан Балпық Дүйсенбiнiң Қанқожасынан туған шөбересi. Ал мына бiздiң жалайырдың биi Ескелдiнiңүйiндегi келiнiмiз Ақжәмилә ше, ол да жаңағы мен атаған Саурықтың әкесi Қайдауылдың басқа баласынан туған шөбересi. Әйел заттыда Ақжәмиләдай жан жоқтай көрiнедi маған. Бұлардың бәрiне де сол «Тұт бесiкке түскен Дүйсенбiнiң» аруағы дарыған.

	– Сол тұт бесiк қазiр қайда? – деп, Жанкел ақын жас балаша тынышсызданып, тағы да Қабан жыраудың алдын орады.

	– Оның қайда екенiн шамалап қана бiлемiн, – дедi Қабан. – Дүйсенбiден де бiр Алтын деген қыз туады. Тағы да шатқаяқтап, бұра тартам-ау. Бұл әңгiме шiркiннiң бiрiн түртсең екiншiсi қылтияды. Жол- жөнекей онысына да соға кетейiн. Бұл жалайыр-андаста атақтыүш Алтын деген қыз бар. Алғашқы екеуiн атадым-ау деймiн. Алүшiншiсi, Саурық аға, кешiре көр, тағы да сенiң айналаңда iз шиырлаттым-ау,үшiншiсi мына Саурыққа туған апа, мұның ағасы Түркеге қарындас, осы Түрке мен Саурықтың ортасындағы жалғыз қыз Алтын анау Керей Жәнiбек дегенге тиiп, олардан өңкей бiр сайдың тасындай ұлдар туып, қазiрдiң өзiнде рулы елге айналыпты. Алтынның көркi сондай, оны көргенде керей, наймандардың тiлдерi күрмелiп, атын атауға жүректерi дауаламай «Сұлу апай», ал оның балаларын «Сұлу апай балалары» дейдi екен. Жә, мен бiрдi айтып, бiрге кеттiм.

	Кенет бұлардан қамшы тастамдай қашықтықтағы Төле би жөткiрiндi:

	– Құдайым-ай, мына ата жау жерiмiзде ойнақтап, есiмiзден тандырды ғой, кешегi қойүстiнде бозторғай жұмыртқалаған бейқұтшылық күнде мен сол Түрке ағаға, жасыүлкендiгi өз алдына, Ұлы жүздiң ноқта ағасы – жалайыр елiнiң бiр тiрегi деп, өз басымүнемi алдына барып, сәлем берушi ем. Бұл күнде ол кiсiнi ұмытыппын да. Жаным, Саурық, сол Түрке ақсақал қазiр қайда, мына додада көрiнбейдi ғой!

	Саурық:

	– Сонау батыста, Сарысу, Қаракеңгiр өзендерiн бойлап көшiп-қонып жүрген сияқты. Мына науқанның дабысы жетсе онда омалмас, берi кеп қалар, – деп, тым бей-жай сөйледi. Жүзi де солғындау. Сосын да Ұлы жүз сардарын одан әрi ешкiм мазаламады. Қабан қайта самбырлады:

	– Мен жаңағы екiншi Алтын қызға оралайын. Жанкел қарияның өтiнiшiн жерде қалдырмайын. Тұт бесiктiң қайда екенiн тыңдаңыздар. Дүйсенбiнiң жаңағы мен атаған Алтын деген қызы мынау найман-матайдағы қаптағайдың Сары деген баласына ұзатылыпты. Сол Алтын ұзатылғасын, бiр жылдан соң төркiндеп келiп, әкесi Дүйсенбiден сол тұт бесiктi қалап әкетiптi. Сол Алтынның алғашқы баласы Бөрiбай1 да сол бесiкке бөленiп, батырлық дарыпты. Бiлмейсiңдер ме, найман-матайдың бүгiнгi бiраз боздақтары бәйгеге де, жауға да «Бөрiбайлап» шабады. Бөрiбайдың өзiнен туған балалар да керемет, бiрiнен бiрi асады.

	Тұрлымбет бұл жайдың бәрiнен хабардар. Ал Қабан жырау осы хикаяты арқылы сырт көзүшiн Саурық пен Балпық атқарған iстердiң темiр өзегiн аршып жалаңаштағандай. Тұрлымбеттiң назары әлi де Қанжығалы Бөгенбайда. Кенет арғын батырының қасынан өзiнiң ескi танысы, әлгi бұрын дөңгелек бөрiк киген, қазiр ала шүберек байлаған неменi қайта көрмесi бар ма? Тiптi баяғыда Қаратаудың басында осы кiсәпiрдiң сiлтеген қамшысының iзi арқасында қайта жыбырлағандай. Ескелдiге жалтақ-жалтақ еттi де оның Балпықты марапаттаған Қабан жырау баянынан жүзiнiң масайрағанын көрiп, тез көз аударып әкеттi. Ия, «жау қашты, ендiгi не тұрыс?» Қордай асуының кедiр-бұдыр төбесiндегi исi қазақтың жақсы мен жайсаңдарының санасына iстiк темiрдей шаншылған осы сауал Тұрлымбеттi басқаша қоздандырды. Баршасы жауды қуып кек алды, ал менiң жауым анау, маған неге сөйтпеске деген ескi қазақы мiнезi оянды. Жоқ, Тұрлымбет оны өлтiрмек емес, бөркiн терiс кигiзгендей бiр қылықпен көрге кiргенше жадынан шықпас бiр масқарашылыққа ұшыратпақ. Оған өзi тамсанған, Ескелдi әспеттеген атышулы Бөгенбай қалай қарайды, мұның қылығы елбасылар арасында дүрдараздық тудырмай ма, ол жағына Тұрлымбет бас қатырмады. Көзi қарауытып, «ия, жау қашты, мұның ендiгi қолға алар iсi осы» дегенге бiржола бой алдырды.

	* * *

	Сол күннiң ертесiне мұнда Болат хан сәл-салтанатпен келтiрiлдi. Сондағы ырду-дырду, бiр-бiрiн құттықтай жамырасқан хан-сұлтандар, ұлы билер, қолбасылар, елбасылар, рубасылар аспан мен жердiң арасын аћау-ћу мен еће-ћуге толтырды. Осы бiрер күннiң iшiнде жаудың тамтықтарын сонау шығысқа қуған Ұлы жүз жасақтарынан да жағымды хабарларүстi-үстiне төгiлдi. Қара қалмақтардың жартысынан астамы қырылған, қалғаны қару- жарақтарынан жұрдай, әрi жаяуүрей мен қорқынышты ат қып мiнiп құтылған сыңайлы. Тұрлымбеттiң анау Бөгенбай қасындағы кiсәпiрден кек алуға аңсарының ауғаны соншалық осы жағдайлардың ешқайсысына байыптап мән де бермедi. Жатса да, тұрса да ойында осы бiр ғана нәрсе. Көп күттiрмей оның ретi келгенге ұқсады.

	Бұл қыркүйектiң басында мұндағы түн дегенiң қандай тамаша. Әрi айдың толық жаңасы болғандықтан Қордайдың шоқылары сүттей жарыққа молынан малынған. Мiне, Тұрлымбет өзi мойнына алған iстi осындай түнде жүзеге асырмаққа сидам торы жылқыға мiндi де жан баласына бiлдiрмей өз тобынан бөлiнiп шықты. Ұлы хан Болаттың ордасы тiгiлген биiк жазаңды, әрi оның айналасындағы ай жарығы жетпейтiн қараңғы құлама қуыстарды бұл алдын-ала жақсылап зерлеген. Мiне, қазiр сол қараңғы қуыстардың бiрiне жетiп бекiндi де онымен жоғары өрлеп, ұлы хан ордасына жақындамақ. Себебi, Қанжығалы Бөгенбай сол ұлы хан ордасындағы ырду-дырдуда. Ал мына Тұрлымбет көздеген кiсәпiр сол орданың сыртындағы көп қарауыл, қызметшiлердiң iшiнде. Тап қазiр Тұрлымбет ол ордаға жақындап, ол кiсәпiрдi тапқанмен де оған не iстей қояды, ол жөнiнде нақтылы шешiмi жоқ. Жалпы, Тұрлымбет қандай да бiр iске тәуекел еткенде оның жөн-жобасын алдын-ала пысықтап жатпайтын, әңгiме сол iстi қандай жағдайда атқаруға тура келедi, бәрi соған байланысты. Жағдай анықталысымен-ақ Тұрлымбеттiң найзағай жылдамдығымен жұмыс iстейтiн миы жөн-жобаны өзi табады, сол жылдамдықпен iске де кiрiседi.

	Бұл Қордай асуының түстiк-шығыс бетiндегi сай. Толық ай түстiк беттен жарқырағанмен мына құлама сайға сәл қиыстау едi, сосын да мұнда көрдей қараңғылық тұнған. Тұлымбет онымен сәл өрлегесiн жерге түстi де атын жаяу жетектедi. Өзiнiң, не сидам торының аяқтары тасқа тисе тасыр- тұсыр бiлiнедi екен, сосын бұл асықпай қозғалды. Ия, бұлүшiн әзiрге уақыт кең, жеңiске мастанған ұлы хан ордасындағылар арғы-бергiнi судай сапырып, түн ортасы аумай ұйқыға қисаймайды. Ал қазiр түн ортасы әлi бола қоймаған.

	Кенет сидам торы басын сiлкiп жоғары көтердi. Тұрлымбет оның жүгенiне жабысып, тыпыр еткiзбей әлденеге өзi де құлағын тосты. Жануар дегенiң адамнан да саққұлақ қой. Сидам торы текке секемденбеген шығар деп, Тұрлымбет тырс еткен дыбыс бiлдiрмей ұзақ бөгелдi. Сосын тағы қозғалды. Сидам торы екiншi мәрте басын кекжең еткiздi. Тұрлымбет тағы да тастай қатты. Бұл ендi атты сондағы бiр түбiрге байлады да өзi оқшауланып, құлағын көкке төңкере мелшидi. Ендi өрлесе басындағы дөңгелек бөркiн айдың жарығы шаларлық. Оның әзiрге керегi жоқтай. Сәл уақыт өткiзiп барып қана жоғарыдан бiр дыбысты құлағы шалды. Анық ненiң дыбысы, аңғару қиын. Сонда ғана Тұрлымбет бiр қурайды паналап, адам мен шайтанды қоса алдайтын өзiнiң Тұрлымбеттiгiне басты. Бұл ендi еңкейiп, сосын жер бауырлай тағы да жоғары өрмеледi. Хан ордасының айналасындағы елдiң абыр-сабыры, сондағы жылқылардың пысқырғаны анық естiлетiн тұсқа жеттi. Бұл ендi жер бауырлаған күйi хан ордасынан берiдегi ай сүттей жарыққа толтырған кеңiстiктi шолып бiраз жатты. Ұлы хан ордасының, оның айналасына тiгiлген,үйлердiң төбелерi, жыртылып- айрылған көпшiлiк қарайып көрiнедi. Анау-мынау қатты ышқынған дауыстар да естiлiп қалатындай. Бiрауық сонда әлдекiм ән салып жатқанға да ұқсады.

	Кенет осы екi ортада, хан ордасынан берiде бiр елес жүгiрiп өткенге ұқсады. Адам ба, мал ма? Оны Тұрлымбет екеш, Тұрлымбеттiң көзi айыра алмады. Сол мезетте оң жақтан жаңағы дыбыс қайталанды. Апырау, бұл не? Адамның сауысқаны Тұрлымбет пен сидам торыны елеңдетiп, не екенiн аңдатпайтын бұл не сиқырлы дыбыс? Тұрлымбет көп бас қатырыпүлгермедi, хан ордасынан берiде екiншi елес жүгiрiп өттi. Қара мұны, мына елес дегенi елес емес, берi қарай дыбыс бермей жаяу жүгiрген кәдiмгi адам сияқты бiрдеме? Кейде ол жерге құлай кетiп, көзден өшедi. Сосын қайта түрегелiп, Тұрлымбеттiң оң жағындағы сайға қарай жан ұшырды.

	Мәселе сыры ендi ашылды. Сол сайда бұл бiр ерттеулi ат қалдырған екен. Әлде ол атты басқа бiреу әзiрлеп ұстап тұрды ма, әйтеуiр сол ат түн құсынан ба, жапалақтан ба жаманүркiп, берi қарай атқып көтерiлгенде Тұрлымбет ай жарығында оның тұлабойын түгел шалды. Үстiндегi адамына дейiн мұның көзiне оттай басылды. Тұрлымбет одан өзiн және өзiнiң қылығын көргендей. Тұрлымбеттен де өткен әлдебiр қуаяқ мұның ойын танып, бұл атқарар iстi одан бұрын атқарыпүлгерiп, бой тасалап бара жатқандай. Солайы солай. Тап сол мезгiлде хан ордасы жақтанүлкен шу шықпасы бар ма? Әрi аттылы-жаяу қара-құра ары-берi жосылып кеп бергендей.

	Тұрлымбет ол жаққа бiр жалт еткенмен негiзгi назары жаңағы оң беттегi сайдан атқып көрiнген аттылыда едi. Сiрә, оның аты жаманүрiккен, әрi мынадай таулы жерге тұяғы көп жаттықпаған, себебi, берi жарық шалған жазаңға көтерiлгенмен де аяқтарын дұрыстап баса алмай екiншi бiр пәлеге және соқтықты. Мұнысы бұрынғысынан да жаман. Сол-ақ екен ай жарығында қара түгi жылтыраған аттың жiлiгiне зақым келгенi бiлiндi, аяғын шойнаңдап басты. Ерүстiндегi де жойдасыз, оған қарамады, сорлы жануарды дырау қамшының астынаүстi-үстiне алды. Әрi әлдекiм сайдан көтерiлiп, мұның еркiне бағына қоймаған ақсақ неменiң жүгенiне жармасып, оны сайға қарай тартқылады. Сөйтiп, екеулегесiн ғана баран ат әрi сайға құлады. Мiне, тап сол мезетте Тұлымбеттiң өткiр көздерi кәдеге асты. Ол мына малдың артқы оң аяғының шашадан сәл жоғарыға дейiн аппақ екенiн көрдi.

	Бұлар көзден бiржола жоғалғасын жоғарыда хан ордасы маңындағы у- шу одан сайынүдедi. Тiптi көп аттылар орда маңынан берi бөлiнiп шығып, ары-берi топырлап шаба да бастады. Тұрлымбет бiр сұмдықтың болғанын жазбай таныды. Iшiндегi сайтаны оянып, «басыңды қорға» деп сыбырлағандай. Бұл ендi сидам торыны тез жетекке алды да төмен құлдилады. Сай табанына жете оған ырғып мiнiп, тастағы жоқ былқылдақ, шымдауыт тұстармен тезiрек ұзап кетуге асықты. Жалайыр қолбасылары мызғыған тұсқа жеттi де жан баласына ләм-лим деместен бұл да ұйқыға қисайды.

	Жер жүзi ашылар-ашылмастан Тұрлымбет әлдекiмнiң қаңқ еткен даусынан оянды. Қалың өскен шөп, қурайды төсенiш етiп сұлаған қолбасылар, оққағарлар дүрк көтерiлгенде кешегi келмеске кеттi деген жау қайта шапқандай әсер еттi. Тiптi Тұрлымбеттiң өзi солай ойлады.

	– Сұмдық-ай! Сұмдық-ай! – деген Ескелдiнiң даусы құлағын жарып, бұл тiптен қорқыныштың батпағына батты. «Қайтып келген қыз жаман, қайта шапқан жау жаман» деген қазақ мақалы да кеудесiне инеше қадалды.

	– Биекем! Сабыр! Сабыр! – деген Малтабардың да даусы танылды.

	Таң жарығы сызаттанып, Алатаудың биiктерiн қолмен салған суреттей айқындай бастапты. Бiрақ мұндағы қараңғылық әлi қаз-қалпында, жұрт апыр- топыр орындарынан тұрып, ер-тұрмандарын арқалап, аттарын iздеуге кiрiскенде сең соққан балықтай жалғыз сiлейген Тұрлымбет едi. «Не болды?» деп, сұрауға батылы жетпедi, себебi не сұмдық болса да өзiн соған аз-кем қатысы бардай iшi қуыстанып едi. «Мен сұрамасам да анықтала жатар, оңай- оспақ нәубет көрiнбейдi ғой» деп, өзiн-өзi тежедi. Мұнысы дұрыс-ақ екен.

	«Не зобалаң, не пәлекет» деп сұраушылар Тұрлымбетсiз-ақ табылды. Бiреулер оған жауап берген едi.

	– Анық-қанығы әбден айқындалғанша дабырайтпаңдар! – деген Ескелдi сөздерi бәрiнiң тiл-жағын байлады. Бұл шақта Ескелдiнiң аты алдына келтiрiлiп едi, оған қарғып мiнгенде Малтабар, Тәттiбай, Жолбарыс би де соны iстеп, таң қараңғылығында бойлары өсiп шыға келгендей қоқиланысты. Бұлар тағы оншақты оққағар, атшыларды ертiп, ұлы хан ордасына қарай тасыр-тұсыр етiп жөнеле бердi. Олар ұзағанда ғана мұндағы кәртемiстеу бiреу түбi түскен шелектей қаңғырлады:

	– Бұл қазақ бағы ашылмаған халық қой! Бiр сордан құтылсаң екiншiсi қара албастыша басады!

	Тұрлымбет Құлжан батырдың даусын танып, ендi ғана тәуекел еттi:

	– Құлжан аға, мен бiртүрлi бастығырылып ұйқтағам ба, басым мең-зең, әрi құлағым қоса шуылдап, жаңағы сөздердiң бiрiн естiсем де екiншiсiн естiмей ештеменi ұқпадым. Маған оңашалап, мән-жайды түсiндiрiңiзшi! Мынау не нәрсе!

	Оңашалап жататын Құлжан ба, жаңағы қарқынмен көмекейiндегiсiн бiрден лақ еткiздi:

	– Ойбай, түнде, түн ортасына таман ұлы хан Болат бой жазуға сыртқа шықпай ма! Сонда қолыңа жазылмас жара бiткiр бiреу Болатты ту сыртынан садақпен атыпты! Ұлы хан тiл тартпай кетсе керек. Ал кiм атты, оны да қаптаған оққағарлар аңдамай қалыпты. Хан ордасы ұлардай шулап жатыр екен. Төле би барлық қолбасылар, рубасылар тез жетсiн дегесiн жаңа Ескелдi солай кеттi емес пе? – Жаңа ғана сол Ескелдiнiң ешкiмге дабырайтпаңдар деген ескертпесiн бұл табанда жадынан шығарған. Соған қарап Тұрлымбет бұл мосқал батырдың ауыр күйiнiште екенiн сездi. Өзiне де бұл жаманат шаншудай тигенмен бәрiбiр өзiнiң түнгi жорығын қыл-қыбырына дейiн елестетуге көбiрек күш салды.

	* * *

	Осыдан тағы екi күн өттi. Бұл шақта Қордай тауының айналасы құмырсқаның илеуiне айналды. Шығыс, түстiк, батыс сiлемдерiнiң бой- бойын қуалай алашұбарланған қалың әскер бұрынғыдан да көбейдi. Әлгi Болат хан ордасы орналасқан жазаң биiктi жеке дара қоршауға алған әскер өзiнше бiр бөлек. Баршасының хан ордасынан жететiн емiс-емiс сыбыстарға құлақ түргеннен басқа шаруасы жоқ. Ешкiм ештеңеге түсiнбейдi. Тұрлымбет те солай. Ұлы хан ордасындағы Ескелдi би мұны қасына ертпедi. Қордай тауының түстiк-батыс сiлемдерiнiң бiрiндегi жалайыр қолына басшылық етушi мосқал батыр Құлжанның доғал мiнезi мезi еткесiн Тұрлымбет одан бойын аулақ салып,үш жүз қолының есебiнен жасалған iшкi, сыртқы қоршаулардың екi ортасында Қордай тауының жықпыл-жықпылдарын кезiп, жүрдi де қойды. Сидам торысына да маза жоқ, бiрде оған қарғып мiнедi де аздап жүрiс өндiредi, сосын тез түседi де жаяу жетекке алады. Кейде тоқтап, көзiн жұмып, көсе иегiн күнге тосып, ұзақ сiлейедi. Сырттан бақылған адам мұны жын соққан ба деп секемденерi анық.

	Кейде бұл сәл саябырсыған кезде iшкi, сыртқы қоршаулардың бiрiне жақындап, хан ордасы жақтан жеткен сыбыстарға ден қояды. Бiрде «Төле бидiң түсi адам танымастай өзгерiп кетiптi» дегендi естiдi. Екiншiсiнде «Орта жүздiң ұлы биi, атақты Қаз дауысты Қазыбек би мен Кiшi жүздiң биi Ақсуат та солай» дегендi шалды. Осындай сыбыстардың аралығында ұлы хан Болаттың мәйiтi Түркiстан қаласына, сондағы Қожа-Ахмет Яссауи ғимаратының түбiне жерлеуге жөнелтiлгелi жатыр дегендi естiдi. Оның қалай жөнелтiлгенiн шет-пұшпақтап Тұрлымбет өз көзiмен де көрдi. Негiзiнде Кiшi жүз әскерлерiнiң қоршауында, ұзыннан-ұзақ шұбатылған көш сияқтанып, мамырлай қозғалды. Бiрер хан-сұлтандардың, төрелердiң сол мәйiтпен бiрге қазақтың ежелгi астанасына барасыңдар деген ұлы билер шешiмiн орындаудан жалтарғаны да жеттi. Әрқайсысы әртүрлi сылтау айтысыпты. Шындығында ұлы ханның мәйiтiн

	қасиеттi мекенге жеткiзу рәсiмiнен гөрi осындағы ауыс-күйiстi маңыздырақ санаса керек.

	Ұлы хан мәйiтi көзден өшкеннен кейiнгi сыбыстардың ең бастысы хан тұқымдарының арасында бұрқ еткен алауыздық төңiрегiнде едi. Әсiресе, Өсек, Жәдiк балалары бiр-бiрiне қыр көрсете сампылдасыпты. Мұның жайын Тұрлымбет ұлы хан ордасынан қайтқан Қабан жыраудың атының жалына жабысып жүрiп, сұрағыштады. Жүзi түтiгiп, түкiрiгi сақалының ұшына жетiп түйнектелген Қабан жырау алғашында ештемеге мойны жар бермеген, Тұрлымбет, Құлжан, әрi ағайынды Есенбай, Есенғабыл, Есқара, Досқаралар, тағы бiрер кексе сарбаздар қосыла ынтыққасын сәл жадырап, бетi берi қарады.

	– Бұл төре тұқымдары да сан тарау емес пе? Соның бiр парасы деп, осы Өсек пен Жәдiктi атайды. Екеуi ағалы-iнiлi, ал олардың әкелерi кiм, ол жағын сол төре тұқымдарының өздерi де бiлiңкiремейдi. Әйтеуiр, Өсек пен Жәдiк, әлгi сары түктi Сiбiр жұртының батыры Жармақтың қолынан шәйiт кеткен Көшiм ханның, оның әкесi Мұртазаның замандасы дейдi. Бұл да ескiлердiң лебiзi. Қысқартып айтайын, мына соңғы науқандаүш жүз қолының бас сардары атанған Әбiлхайыр хан Өсектен тарайды. Ал ұлы хан Болат пен Сәмеке ханның әкелерi – жаның жәннатта болғыр Әз Тәуке, мына Қайып баласы Батыр сұлтан Жәдiктен тарайды. Бұл Өсек пен Жәдiк балалары арасында ежелденүзiлмеген бiр бақталастық бар екен. Сол қайта ушықты.

	– Ушыққаны қалай? Оның мәнi не? – деп Құлжан батыр сабырсызданды.

	– Апырау ұлы хан Болаттың дүниеден өткенiн естiмедiңдер ме? Соның орнына ұлы хан сайлануға дәметедi де әрқайсысы. Мынау ұлы науқандаүш жүздiң қолына сардарлық етiп, жауыңды жайратып бердiм, еңбек менiкi, жол менiкi деп, Әбiлхайыр хан жұлынуда. Өсек тұқымдары нашар ата санатынан, ұлы хандық Жәдiк баларынанүзiлмеген, нанбасаң шежiреге қара, Шығай хан, Есiм хан, Жәңгiр хан, Тәуке хан, мына соңғымыз Болат хан, тiптi бұларға сонау Есiм ханнан қосылатын Қайып хан – бәрi де Жәдiк балалары, ата салтын аяққа баспақ құдайдың жөнi емес, ұлы хандық Жәдiк балаларының несiбесi деп, бұлар езулейдi. Ал ана төре тұқымдарының басқа тармағы Бөкей ханнан тарайтын Тұрсын хан баласы Барақ сұлтан да құйрығын аса сыртқа салып отырған жоқ. Өсек пен Жәдiк шайнасса қай жеңгенiн талап тастауыма қажет деп, азу тiстерi мен тырнақтарын тың сақтап отырған сыңайлы.

	– Еће! – дестi Құлжан мен Тұрлымбет. Қабан жырау мұнда бiр шаруамен келген екен, сонысын тындырды да ұлы хан ордасы жаққа қайта тартты. Ал Тұрлымбет Қордай тауының жықпыл-жықпылдарын қайта кезуге кiрiстi. Құлжан батыр, Есенбай, Есенғабыл, Есқара, Досқара, басқа да кекселер ауыр құсада қалды. Кейде төре шежiресi төңiрегiнде өз бiлгендерiн суыртпақтатып, уақыт өткiзiседi.

	Тұрлымбет Бекен баласы бiрде Кiшi жүз әскерлерi ошарылған сай табанына тұмсық тiредi. «Алшындар алыстағы ағайындар ғой, түстерi, мiнез- құлықтары, ер-әбзелдерi қалай екен» дегендей Тұрлымбет оларға ұзақ тесiрейдi. Сондайдың бiрiнде бұл солардың қалың ортасынан ақсақ ат жетектеген бiреудi көрмесi бар ма? Өзiнiң елең еткенiн бiлдiрмей сидам торыны екi бүйiрден қаққылай солай емiндi. Ақсақ ат жетектегенге жақындады да, бұл да жерге түсiп, ендi оны жанамалай айналшақтады. Тап мұрнының астында аяғын сылтып басқан жануарға қадалғанда қос шырағына қанша күш түстi десеңшi. Қаракөк мал екен, ал артқы сол аяғы шашадан сәл жоғарыға дейiн аппақ. «Мынау тап сол, еш жаңсақтығы жоқ» деген ой көкiрегiне сарт ұрды. Бұл ендi осы малды жетектеушiнi көз қырына алды. Бет-жүзiндегi қыл-қыбырына дейiн көкейiне қондырды. Тiптi едәуiр шегенделiп, мұның нақтылы кiм екенiн де анықтады. Бұл сығыр Әбiлхайыр ханның ескiлiктi оққағарларының бiрi екен. Iшiн ит жыртқандай Тұрлымбет дереу бұл маңнан бiрте-бiрте жылыстап, қараүзiп шықты да ұлы хан ордасына қарай тiке өрледi. Оны қоршаған әскер бар емес пе, олар жан баласын әрi өткiзбек емес. Осы екi ортада Тұрлымбет әлгi өзi көздеген, бөркiн терiс кигiзiп, жақсылап кегiмдi алсам ба деген кiсәпiрдi кездестiрдi. Бұл неме Қанжығалы қарт Бөгенбай батырдың қасында жүрiп, бiраз бедел- абырой жинаса керек. Мына күзет әскерiнен ары-берi өту бұлүшiн түк емес. Тұрлымбет оны екi туып, бiр қалған бауырынша құшақтай бассалды. Ол жөнiндегi жаман ниетi табанда бу боп ұшты:

	– Ағайын, арызым бар! – дедi де өткендегi оқиғаларды тiл ұшына қыстырып, өзiнiң кiм екенiн қоса жариялай, «ұлы хан ордасынаүлкен ақпар апармақпын, менi мына қоршаудан iшке өткiзшi» дегендi жалына-жалбарына төкпеледi. Бөгенбай қызметшiсiне де керегi сол екен, мынаның бiр кәдесiне жарап, ескi айыбымды жуайын дегендей мұртынан күле өтiнiшiн орындады.

	Ұлы хан ордасының айналасы да ығы-жығы, атты мен жаяуларда есеп жоқ, ешкiм ешкiмдi танымайды, бәрiнiң ебiл-себiлi шығып, мұрындарынан су кетiп жүргендер. Бұл Ескелдiнi iздеген, бiрақ бидiң ныспысын айғайлай сұрасаң да ешқайсысы ұқпайды. Ақыры бұл өзiнiң Тұрлымбеттiгiне басып қана Ескелдiнi тауып, «қызылбөрiкшелеуге» шақыра алды. Би бұл неменiң жас өңiнде, көсе иегiнде әлдебiр iздердiң сойылып түскенiн көрiп, мұнiкi оңай-оспақ шаруа емес екенiн ұққан

	– Жә! Немене! Балпық оралды ма?!

	– Жоқ, Балпық батыр әлi оралған жоқ! Менiкi басқа! – Тұрлымбет осылай жауап бердi де айналаны көзiнiң астымен сүзе шолып, бидi бұрынғыдан да алысыраққа әкеттi. Жүрегiн басып, артық сөздердi маңайлатпай, әнеукүнгi Болат ханға қастандық жасалатын түндегi жорығын, сондағы көздеген мақсатын, ойламаған жерден әлдебiреудiң тегiн жүрiс деуге келмейтiн асығыс-үсiгiстiгiне куәгерге айналғанын, артқы екi аяғының бiрi ақ екенi ай жарығында айқын шалынған аттың жiлiншiгi тасқа соғылғандай мұның көз алдында шойнаңдап қалғанын, ендi бүгiн еш жаңсақтықсыз сол атты да, оның иесiн де төменде, тау етегiнде Әбiлхайырдың ең бiр сенiмдi серiктерiнiң қан ортасында алшаң басып жүргенiн көргенiн бас-аяғын тиянақтап, жұмырлап жеткiздi. Тұрлымбеттiң мынаусы Ескелдi күткеннен де жаман сұмдық едi. Бұл өтiрiк айтты деуге де бидiң жүрегi дауаламайды. Бiр өзi жүз қалмақты орға жыққан атақты Тұрлымбет емес пе, қателесуi де екiталай. Сасқанынан:

	– Сондағы айтпағың не? Тоқсан ауыз сөзiңнiң тобықтай түйiнi кәне! – деп, Тұрлымбеттiң өзiн кiнәлi санағандай, алқымнан алардай төндi.

	– Айтпағым осы! Түйiнiн өзiңiз табыңыз! – деп, Тұрлымбет те безердi.

	– Сонда сен ұлы хан Болатты аттырған мынаүш жүз әскерiнiң бас сардары Әбiлхайыр демексiң бе?! – Ескелдiнiң даусы құлақ жарардай шығып едi. Сосын бұл өз сауалынан өзi шошып, жаңағы Тұрлымбеттiң басындағы халге өзi ұшырап, жан-жағына жас балаша алақ-жұлақ еттi.

	Тұрлымбеттiң тiл-аузы мықтап буулы едi. Ескелдiге де оның ендiгi жырының керегi жоқ. Өз кеудесiнде де бүгулi бiр күдiктi әлдекiм аяусыздықпен түртiп оятқандай жақ сүйектерi мұның еркiне бағынбай қарш- құрш шайнасты. Сұрғылт реңi қорғасын түстенiп, қос қабағы ұшпа құстардай қанат қаға бастады.

	– Қалқам! – деп, сәлден соң ғана тiлге келе Тұрлымбеттi селк еткiздi. – Мына пәлекетiң ендi тiсiңнiң арасынан шықпасын! Қазiр бiр амалын тауып, нағашы атама жеткiзейiн! Басқасы бiздiң қолдан келмейдi! Сен ендi төмен қарай аяғыңды қия баспа! Осында бол!

	Тұрлымбет көп ұзамай Жолбарыс би, Малтабар батыр, Тәттiбай мерген-үшеуiн тауып алды. Ал Қабан жырау ұлы хан ордасының iшiнде, Ескелдi қасында. Кейде осыларға қатынап, орда iшiнде не сөз өрбiгенiнен хабардар етедi. Тұрлымбет бұларға да сыр ашпады, өзiнiң мұнда келiсiне басқа бiр сылтау тапты.

	Бәрi аттарының ертоқымдарын сыпырып, шiдерлеп, бастарын бос қоя берген. Көз жетер жерде бес-алты атшының бағымында. Өздерi сол ертоқымдарын жастанып, жамбастай уақыт өткiзуде. Ара-тұра қалың көпшiлiктен аппақ төбелерi ғана қылтиып көрiнетiн ұлы хан ордасы мен басқа да ақ шаңқанүйлерге ұрлана көз тастайды. Иә, онда бүгiн-ертең шешiлуге тиiс мәселе қазақ бiткеннiң ең ақылды бастарының өздерi тарс жарылардай ауырлыққа соғып тұр. Әзiрге нақтылы бiр байламның жотасы көрiнер емес.

	Осы екi ортада төменнен, Құлжан, Есенбайлар жауды алыс шығысқа қуған Балпықтың, басқа да батырлардың оралғанын хабарлады. Қалмақтың Қаскелең, Шамалхан, Боралдай сынды екi-үш қолбасысы болмаса, Сары- Манжы бастаған өзгесi тегiс тiрi құтылыпты. Түйелерге тиелген от қару- зеңбiректерi де өздерiмен бiрге кеткен. Бұл не, қалмақтың бiржола тiсi сынбағанының белгiсi ме? Бiрақ қазақтар қалмақтың бiржола тiсi сынды деуден жақтары сембедi.

	* * *

	Балпықтың оралғаны туралы хабарды Қабан жырау ұлы хан ордасынан келесi бiр қатынауында өзiмен бiрге әкеттi. Бiрақ көп ұзамай аласұрып, аптыққан жырау бұларға қайта соқты.

	– Арқа-бастарыңды тым кеңге салмай жинақы отырыңдар! – дедi бұл жолы ол. – Төмендегiлерге, Құлжан, Есенбайларға да сөйдеп, кiсi салыңдар. Ендi-ендi бiр шаруа шешiмiн таппақшы, шамасы. Анық нобайын өзiм де бiлмеймiн. Өз құлағыммен бiр естiгенiм ұлы хан ордасының төрi бос, оң жағында жайғасқан Төле, Қазыбек, Ақсуат би көбiне сыбырлап сөйлеседi. Ал орда iшiнде ине шаншар жер жоқ. Сондай сығылысқан көпшiлiк ортасында Кiшi жүз биi баршасына естiрте, Төле мен Қазыбекке қарап, «мына ұйғарымыңызды алла-тағаланың жазуы бойынша бұл заманда жұмақтың гүл жазира өлкесiнде жаны рахатқа бөленушi, бiр кезде өздерiңiзбен тонның iшкi бауындай құп жарасқан, сөзi, мiнезi – бәрi сыйысқан, менiң аға туысқаным, iзашар әрiптесiм – Әйтеке би Бәйбек баласының да кеудесi қуанышқа тола құптайтынына мен малыммен, жаныммен кепiлдiк беремiн» деп салыпты. Ия, солай. Мұны маған Ескелдi өзi оңашалап айтты. Ол қандай ұйғарым, әзiрге беймәлiм. Тек бiр байқағаным әлгi Әбiлхайыр ханның түгi сыртына теуiп, өңi кiсi өлтiргендей қабарып кетiптi. Үлкен Орданың iшiне соңғы бiрер күнде қайта бас сұқпады. Сәмеке хан да солай, ұлы хан ордасына жотасын берiп, бес-алты ығай-сығайымен құбылаға бет қойып, мелшиiп қалыпты. Ал әлгi Батыр, Барақ сұлтандар – олар да сыртта, тек екi ортада, екi жаққа кезек көз салып, «рит соқпен» жүрген жандарға ұқсайды. Тек әлгi Сабалақ деген балауса батырды айтсаңшы. Мынау қаралы жиынға көрiк берушi жалғыз сол сияқты. Өзi шәйiт кеткен Болат ханның ұлы Әбiлмәмбетпен тiптен жарасқан, екеуiн шапсаң бөле алмайсың. Сыртта қосақтасып, тай-құнандай тебiсiп жүрген жерлерiнен Әбiлмәмбеттi ана Төле бастағанүш би шақыртып, тапжылтпай ұстап отырған көрiнедi.

	Қабан жыраудың осы сөздерiнен соң тағы екi күн өтiп,үшiншi күннiң таңертеңгiлiгiнде жұрт дүрк көтерiлдi. «Ұлы жиын болады», «Ұлы хан сайланады» деген хабар жер жарды. Сол хабардың дүмпуiмен ұлы хан ордасын екi белдеулеп қоршаған әскер бiр-бiрiмен араласып, сiңiсiп кеттi. Тек әлдене жан-жаққа жұлқа тартқандай мол нөпiр, орасан көпшiлiк ортасында бiр алабөтен әбiгер, көбiк атқан толқын және байқалды. Сөйтсе, Әбiлхайыр хан өзiне қарасты Кiшi жүз әскерiне, қолбасыларына «кәне, батыс қиырға, ата-жұртқа, Арал ойысына, Жем өзенiне қарай күрт қозғалыңдар» деп, бұйрық берiптi. Одан бiр бие сауымындай уақыт өтпей Сәмеке хан да өзiне қарасты күштi Қордай тауының етегiнде тап-тұйнақтай жиып алып, олар да Әбiлхайыр шеруiнiң iзiмен емес, сәл терiскейге қарай қиыстау қара шұбарланып, ұзап бара жатты.

	Осы кетiстерiнде Әбiлхайырдан «үш жүздiң басын қосып, жауыңды бидайықтай бүрген мен едiм, абырой бөлiскенде өгей баланың күйiн кештiрдiңдер» деген сөз қалыпты. Ал Сәмекенiң не дегенi белгiсiз, тек өзiне қарасты жөнге көне қоймаған екi-үш кiшi қолбасыны, би-шешендi қамшының астына алып, бастарына қызыл жаулық байлапты. Тек жақ ашпаған, мiнез көрсетпеген Барақ, Батыр сұлтандар ғана. Айналасындағы аз ғана топпен Әбiлхайыр салған шұбырынды iзбен асқа тоймаған қонақтай алақ-жұлақ етiп, олар да тайды.

	Осы әредiкте ию-қию көпшiлiк iшiнде тағы бiр өсек бұрқ еттi. Төле, Қазыбек, Ақсуат билер аталған ұлы жиынды бiрер бие сауымына керi шегерiп, Қанжығалы Бөгенбай, Қаракерей Қабанбай, Шақшақ Жәнiбек, шапырашты Сатай батыр, албан Хангелдi, ошақты Саңырық, жалайыр Саурық, шапырашты Наурызбай, суан Бөлек Бөргелтайұлы, арғын Олжабай, Көкжарлы Көкжал Барақ, дулаттан шыққан Өтеген, Қойгелдi, Рысбек, шапырашты Сатайдың немересi Бөлек, Сiргелi Қара Тiлеуке, Хангелдi ұлы Тiлеуке, Қарасай ұрпағы Жәпек, қаракесек Қарабек, тарақты Тоғай, жалайыр Ескелдi және Әбiлқайыр шеруiне iлеспеген алшын Есет, сондай-ақ Ақтамбердi, Үмбетей, Тәтiқара, Бұқар, Қабан, Жанкел сияқты батырларды, би-шешендердi, ақын-жырауларды, Әбiлмәмбет және басқа даүлкен-кiшi төре тұқымдарын түгел жиып, қауырт кеңес өткiзуге кiрiстi дестi. Бiрақ бұл кеңес ұзаққа созылмады. Төле одан жүзi жадырап шықты. Сiрә, аталмыш қолбасылар, батырлар, би-шешендер, ақын-жыршылар, төре тұқымдары Төле бастағанүш ұлы бидiң ыңғайына оңай жығылса керек.

	Сол-ақ екен әлгi ұлы жиын да басталып кеттi. Уақыт сәске түстiң кезi. Күн отша жанып, Қордай тауының жықпыл-жықпылдарын, тастақты төбешiктерiн, құлама ойыстарын көрер көзге аршып, айқындап, жарқыратып жiберген. Қыркүйектiң мықтап күшiне енген шағы, сонда да күз уақыты дейтiн емес, кешегi қантөгiстi жаздың ыстығы ендi бейбiт қалыпта қайта айналып соққандай баршасының қойны-қошына кiрiп барады. Пысынаған жұрттан тер исi аңқиды.

	Төле, Қазыбек, Ақсуат –үшеуi Қордайдың ең биiгi саналатын, тастары мен шымдауыты аралас, әрi айналасына аттылы-жаяулы көпшiлiктiң неғұрлым мол сыйысуына қолайлы төбешiкке көтерiлгенде бұларға төменнен ентелей, емiне көз салғандарда қисап жоқ едi. Қара-құра халық бота- тайлағымен, бау-шарбағымен лап қойысқандай. Егерүш ұлы би осылардың көкейiндегiнi тап басып танып, көкiректерiнде күй ойнатпаса олардың өздерiн басып-жаншып кетердей түстерi түнерiңкi. Қалайда, «бұлт ала, жер шола» заман ғой.

	Үш ұлы бидiң қасына қолбасы, би-батыр, төре тұқымы атаулының қақсал егделерi қоса iрiктелдi. Бөгенбай, Қабанбай, Саурық, шапырашты Сатай, алшын Есет, албан Хангелдi, ошақты Саңырық, Ақтамбердi жырау, Жанкел ақын және есiмi елге таныс емес молда-имам пiшiндесүш-төрт ақсақалдар ғана бар. Араларынан жасы кiшiлерден Ұлы жүз ханы Жолбарыс пен Әбiлмәмбет сұлтанның ғана сұлбалары шалынады. Айналасы он бес, он алты адам. Оларды арқан бойындай ғана қашықтықтан кешегi ұлы хан Болаттың жаяу төлеңгiттерi қоршауға алған. Осы төлеңгiттермен иық теңестiре қақайған көптеген кiшi қолбасылардың, қарулы сарбаздардың тұрысы да мына ел басшыларының сақтық мәселесiн мұқият ойластырғанын байқатады.

	Сабалақ та сол төлеңгiттер, кiшi қолбасылар қоршауындағы ұлы билер тобында болуға жұлқынса керек, бiрақ оны жiбермеген сыңайлы. Сонда да қағажу көргендей емес, ең биiктегiлерге төменнен сұқтанған, қара құрттай қаптаған көптiң маңдай алдында, ұлы билер мен олардың қасындағыларды мойнын созып, төлеңгiттерден көзiн асыра қаршығадай баққан күйде.

	Төле би өңiрiнде аздаған өрнектерi бар қара қыжым шапан киген. Басында шалғайы кең, күңгiрт түстi матамен әдiптелген, ол да ою-өрнектi, ақ сұр киiз қалпақ. Қабақ жүнiн ары-берi қозғап, қарсы алдындағы аспан мен жер аралығындағы кеңiстiктi бiр уысқа сыйғызып алардай қайраттанғаны бiлiнедi. Ақ қылаң қаба сақалы бұрынғыдан да күмiсше жарқырап, ұлы бидiң салтанатты тұрысына өз тарапынан да сән қосқандай. Төле ғана емес, қасындағы арық би Қаз дауысты Қазыбек пен Ақсуат та осылай киiм жаңартыпүлгерiптi. Сiрә, бұлар жақында ғана осында жеткiзiлген ұлы хан Болаттың дүниесiне қол сұққан. Әйтпесе, соғыс жағдайында, қалың ел артта, көп кейiндеп қалғанда мұндай бұйымдарды қайдан суырсын? Қатар өскенүш бәйтеректей бұлар бой созып, алға көз жiбергенде Қордайдың бой-бойына тырмыса жыпырлаған көпшiлiк толқып басылған теңiздей сәл тыншу тапты.

	Төле осы сәтттi күткен екен. Сонда да бiр көзi сонау алыста көкжиекке таман ұзаған екi-үш қара шоғырда едi. Ескi сыралғы дос Жанкел ақын ұлы бидiң осы кейпiн тез таныды да оған жiгер бермекке ниеттендi. Әбiлхайыр шеруi батыс бетте жоталанған Кiндiктасқа тiке тартпай түстiкке қарай бұрылыс жасапты. Сiрә, бұлар Шу өзенiне құлап, соны құлдилай қараларын батырмақ. Қасындағы көне көз ақылшылары солай кеңес берген, шамасы. Осы қиырдан алыс батысқа мол әскермен жылжудың ең ұтымды жолы осы. Ал Орта жүз ханы Сәмеке керiсiнше, Кiндiктастың терiскей бетiне, Қопа жазығына қарай бет алған. Олар осы жазда қазақ пен қалмақ арасында айдан аса алапат шайқас орын алған Кiндiктас пен Айтаудың екi аралығын, әлгi қалмақ батыры Аңырық пен оның бүкiл әскерi жүрелей аңыраған, сөйтiп, Аңырақай атанған шатқалды, Белүстiртiн, Алайғыр, Шоқпар сияқты мекендердi басып өтпек. Бұл бағдар да сусыз емес, тек Әбiлхайыр таңдаған Шу жағасындай тегiстiгi жоқ, кедiр-бұдыры мол жол. Мейлi, солай-ақ дейiк, бәрiбiр Сәмеке үшiн Әбiлхайырдың соңынан сүмеңдедi деген атаққа қалғаннан гөрi осының өзi тиiмдi.

	Ал Барақ пен Батырдың аз ғана тобы Әбiлхайыр iзiмен iлбiген. Сонда да бұл екi сұлтан мұндағы жұртқа өзара ауыз жаласқандай көрiндi.

	Жанкел қарияның бұл көрiнiстен Төле биге қол ұшын бермек ниетi ғана емес, ақындық шабыты қоса оянған екен. Ол да Әбiлхайыр, Сәмеке шерулерiне тесiле шұқшиып тұрды да, мынадай күнде, ұлы би Төленiң өзi сөзге оқталған сәтте бүйiрден қосылуым сөкет-ау деместен самбырлап бердi:

	– Ала қойды бөле қырқу бұл қазақтың пешенесiне жазылған, маңдайына алла-тағала өз қолымен жапсырған несiбесi ғой. Шапсаң кетпейтiн, дүниенiң төрт бұрышындағы бақсы-балгердiң бәрiн жисаң да дауасы табылмас ескi дерт қой. Бiрақ барымен базар болайық, сол алла- тағаланың өзi қолтығымыздан демеген бiр сәтiнде тұрмыз. Сөйткен алла- тағалам бiздiң ертеңгi нәпақамызды да ойластырған шығар. Абырой, атақ бiздiңүлесiмiзде!

	– Па, шiркiн! Мен сiздiң лебiзiңiзге тәнтiмiн! – деп, бұл толғаныстың неден туғанын iлезде пайымдаған Ақтамбердi жырау аға әрiптесiн құптай ұлы билер менүлкен батырлар тасасынан күн сәулесiне шомылған жүзiн жарқ еткiздi.

	Сол сәтте Жанкел мен Ақтамбердi дауыстары жеткен аралықтағы барша қауым өз айналасы мен анау ұзаған екi-үш қара шоғырды көздерiмен алмакезек адақтады. Баршасы Жанкел ақынның соншама ұтқыр, дәл теңеу тапқанына таңырқасқан. Шындығында мұндағы дүйiм ел мен анау мамырлағандар ала қойдың бөле қырқылған жүнiндей шашау-шашау, берекесi кеткен, жекелей қайсысын алсаң да көңiл көншiмес, соншама олқы дүниелiктерге ұқсады. Кейбiр көкiрегi жүйрiктердiң көздерiне жасүйiрiлгендей де. Сол сәтте Төле бидiң даусы саңқылдай естiлдi. Жұрт дүр сiлкiне, қамыққан екi ұдай күйден тез айыға жоғарыға қайта көз тiгiстi. Жығылған жүндерi қайта тiрiлгендей. Шындығында, ол Әбiлхайыр мен Сәмеке бұл ұлы билерге неүшiн өкпеледi, бұлардың қандай ұйғарымы жақпады, анау-мынау күбiр-сыбыр, қауесет болмаса былайғы қарапайым жұрттың ол жайында анық бiлiгi жоқ. Сосын да Төлеге бағытталған ынта- ықылас бұл шақта шырқау шегiне жеткен.

	– Уа, ағайын, жәмиғат, мынау Қордай тауы қазақтың ықылым күндерден қасиеттi мекенi! – деп бастады сөзiн ұлы би. Қордай батыр жөнiнде аз-кем дерек таратты да бұл биiктiң неге сол кiсiнiң есiмiмен аталғынан ежiктедi. Сосын күрт тосын бағыт алып, бұл Қордай тауына ерекше сипат берген өзгеше бiр жайларға көштi. – Қазақ қазақ болғалы бiр ұмытылмас жағдай осы биiктiң басында болған!

	Төле би от ауызды, орақ тiлдi шешендiгi өз алдына, ғұлама шежiрешi де едi, ақындықтан да құралақан емес. Анау екi-үш шоғыр көздiң құртын жеп, жота көрсеткенмен де мұндағы нөпiр деүш жүздiң басын құрайды дерлiктей, сосын да мұндай көпшiлiк көз алдымда күнде жиыла бермейдi дедi ме, мәселенi түп-тамырдан қозғап, атам қазақтың төркiнi қайда екенiн жiлiкше шақты. Тап қазiр өйтiп, түп-тамырға бойлаудың уақыты емес екенiн, мына тықыршыған көптiң нақтылы бiр шешiм, ұйғарым жөнiнде естiгiсi келетiнiн iштей сезсе де сондайлыққа барды. Үш жүздi ымыраға келтiрудiң бұл да бiр оңтайлы сәтi санап, бойдағы қуат пен өнерге бапталған тұлпардай «әйт-шу» дедi. Сөйтiп, екi жаққа бiрдей жаутаңдаған екiұдай жұрттың мына қалпына басқаша өң бердi:

	– Түп атамыз Адам, одан бергiсi Нұқ пайғамбар, одан бергiсi Қазақ өз замандарында қиян-кескiлiктiң ћәммасын өткерiп, мынау бiздiң жарық дүниенiң қызығын көруiмiзге жар болыпты, ағайын. – Адам мен Нұқ пайғамбардың қайдан шыққанын сол заманғы құран хикаяттарына сәйкестендiрiп дамытып келдi де, атам Қазақ төңiрегiне бүркiтше шүйiлдi. – Атақты Шыңғыс хан мен оның мұрагерлерi құрған Алтын Орда, Ақ Орда аталатынүлкен-үлкен патшалықтар көп заман құлпырып, кейiндей келе, патшалықтарын өзара бөлiсе алмай тоз-тозы шыққан деседi. Жаңбырдан кейiнгi саңырауқұлақтай кiшiгiрiм, бас-аяғын атты адам бiр күнде шарлап шығатындай құртақандай патшалықтар, хандықтар жыпырлаған деседi. Ол кiшiгiрiмдер өзара және қырқысса керек. Сондай бiр ит тартысты күнде, сол заманда Шыңғыс ханныңүлкен ұлы Жошыдан тараған, Шайбани деген әулетке жататын, Дәулет-Шайхы дегеннiң баласы Әбiлхайыр атты ханның бiраз заман айналасынаүкiмi жүрiптi, ағайын. Ата-баба аруағы кешiрсiн, бұл Әбiлхайыр да тынышсыздау адам екен. Тасы өрге домалаған шағында айналасындағы елдерге ол да қырғидай тиiптi. Сосын да ол заманғы қарындас ел, ағайынды көшпелi жұрт бiр-бiрiмен ымыраға келе алмапты.

	Төле би тап осы тұсқа жеттi де даусын кiлтүзiп, сонау осы заманғы Әбiлхайыр шеруiне бұрыла көз салды. Төле би ғана емес, қасындағы Қаз дауысты Қазыбек пен Ақсуат та, бұларменүйме-жүйме Бөгенбай, Қабанбай, Сатай, Есет, Хангелдi, Саңырық, Саурық сынды атышулы батырлар да, Ақтамбердi мен Жанкел де, Жолбарыс хан мен бiршама сәндi киiнгенi ендi- ендi байқала бастаған Әбiлмәмбет сұлтан да сөйттi. Бұларды көрiп, қоршау жасушы бүкiл төлеңгiттер, кiшi қолбасылар, олардың соңынан Қордайдың өнебойын қара шұбар еткен барша қауым солай қарай жалт етiстi. Осыдан пәленбай ғасыр бұрынғы Әбiлхайыр ханның қылығын онымен аттас, бiзбен замандас мына Әбiлхайыр қайталады емес пе деген емеурiн баршасының кеудесiне тiкенекше қадалды. Мiне,үйсiн Төле биге керегi де осы едi.

	Тарихта Бiрiншi Әбiлхайыр деген атпен қалған Дештi-Қыпшақ ханының заманын бiраз күбiдей пiстi де сол кездегi алтыбақан алауыздық, тақ таласыүстiнде жеке дара бой көрсеткен Мұстафа хан, Ибақ хан, Жәнiбек, Керей, Бүрке сұлтан дегендердiң ныспыларын тiздi. Әрi әрқайсысына қысқаша сипаттама бердi. Барша қолбасылар, жауынгерлер айдан аса титықтатқан соғыстан мұндай хикаяттарға құлақтары тосаңсып қалған ба, бiр-бiрлерiн мiнбелей сiлтiдей тынысты.

	– Мiне, осылардың iшiнде Жәнiбек пен Керей ақылы дария, қайраты таудан құлаған көшкiндей жойдасыз жандар екен. Қуаң жерге шөп бiтпейдi, бұлар да жайдан-жай жаратыла салған адамдар емес. Мұндағы Жәнiбек жаңа мен атаған Ақ Орданың бұрынғы әмiршiсi Орыс ханның шөбересi, кейiн келе жығасы жығылған сол Ақ Ордаға ата iсiн жалғастырып, бiраз билiк жасаған Барақ ханның баласы екен. Ал Керей де сол Орыс ханнан тарайды. Бұл Орыс ханның басқа немересi Болат ханнан туған шөбересi. Былайша айтқанда екеуi туыстас. Мiне, сол Жәнiбек пен Керей бiр жағадан бас, бiр жеңнен қол шығарып, тiзе қосысып, Әбiлхайыр ханның құдай iсiне кереғар қылықтарына шыдамай бөлiне көшiп, өз алдына отау тiккен екен. Алайда, ол заманда түтiнiң бөлек шыққанмен жалғыз-жарымдап күн көре алмайсың. Көршi- қолаң, қоңсыластардың көмегiне зәрусiң. Жәнiбек пен Керей өз қарамағындағы тегi бiр, тiлеуi бiр елмен жылжи-жылжи осы Жетiсу маңындағы Есен-Бұға деген ханға келiптi. Бұл Есен-Бұға да кейiнгi күнiн ойлаған ба, атақты Орыс ханның ұрпақтары – Жәнiбек пен Керейдi құшақ жая қарсы алып, осы Шу алабынан жер сыйлапты. Сонда Жәнiбек пен Керей «ућ» деп, дем алып, бiз қазақ деген елмiз деп жариялап, Қазақ хандығының туын көтерген екен! Сондағы ту көтерген жерi қазiр бiз тұрған осы Қордай тауының төбесi екен!

	Ыңыранған, уiлдеген дыбыстар бiраз әуелеп барып басылды. Төле би бұдан кейiн бiраз толғау-тақпақтарды төгiлтiп өттi де бiз ендi қазақтың жығылған туын қайта түзейiк, жаңа ұлы ханды осы таудың қырқасында сайлауымыз жақсы ырым деп келiп, ұлы хандыққа Болат ханның баласы Әбiлмәмбет сұлтанды ұсынды. Барша төлеңгiттер,үлкен-кiшi қолбасылар бұл шаққа әзiр екен, қаруларын төбелерiнен асыра шошаңдатып, дуылдасып кеп бердi. Сәл тыныштық орнағанда Қаз дауысты Қазыбек те тiл қатты. Ал Кiшi жүз биi Ақсуат дағдылы әдетiнше «сiздердiң мына шешiмдерiңiзге қуанып, алшынның бұрынғы биi, жаны жәннаттағы Әйтеке Бәйбек баласы жатқан жерiнде бiр аунап жатқан шығар» деп, аруақтың құлағын шулатты. Мұның сөзiнiң «бiсмiлдасы» Әйтеке екенiн былайғы жұрт әбден-ақ байқаған.

	Ұлы хан сайланған Әбiлмәмбет шарт киiндiрiлген жас балаша құлпырып кетiп едi. Екi езуiнде күлкi. Оны ақ киiзге отырғызып, дүйiм елдiң ең биiктегiлерiн жетi рет айналдырып шығу рәсiмi сол күнi атқарылды.

	«Аллам жарылқасын», «Нұр жаусын», «Алаш ұлының ақ тiлегi отызүш мың пайғамбар, қырықүш мың сахабадан қолдау тапсын», «Жанымыз осы ұлы ханның жолында шықсын» деген сияқты сөздер Қордай тауының қыртыс- қыртыстарын сүт пiсiрiмдей уақыт тiтiркенттi.

	* * *

	Төленнiң үлкен ұлы Жәнбекей әке бұйрығы бойынша көп сауын биелер мен сойыс малдарын тап осы сәтке әзiрлеген екен. Әйтсе де ұлы хан сайлаудың шын салтанаты бұл шақта қара қалмақтан тазартылған Түркiстанда өтедi деп жарияланды. Сол күнi ұлы хан ордасының қақ төрiндегi мiнберге жапырайған Әбiлмәмбеттiң алғашқы бұйрығы әлгi Сабалақ деген жас бозбаланы алдырту едi. Бұл да қымсынатын емес екен, ине-жiптен жаңа шыққан ұлы хан мен оның оң жамбасын басқан Төле бимен екi аралыққа бiр-ақ секiрiп жеттi де әкесiнен қалған орындай қонжия кеттi. Жүзi арқа-жарқа, шектен тыс көңiлдi Әбiлмәмбет:

	– Әй, шырағым, бiр жайдың басын ашудың ретi ендi келдi. Сен осы алқа-қотан үлкендердiң көзiнше ақтарылшы! Сен осы кiмсiң? Тегiң кiм? Әкең, арғы аталарың кiмдер, өзiңнiң шын ныспың қалай? Анада жекпе- жекүстiнде қалмақтың батыры және анаусы-мынаусы емес, олардың бас батыры, қонтайшының күйеу баласы Шарышпен жекпе-жекке ұмтылғанда «Абылайлап» ұрандадың. Кейiнгi шайқастарда да сөйттiң. Бәрiнде де атақ- абыройға белшеңнен баттың. Бәрiмiз куәмiз. Ал сол өзiң ұрандатқан Абылайың кiм! Ол қай Абылай? Осының бүкпесiн ашып, мына ұлы билерге, ұлы қолбасыларға, басқаларға өз аузыңмен жеткiзшi! Садағаң кетейiн, сөйтшi! – дедi. Әбiлмәмбет бiрауық өзiнiң қазақ қауымындағы ең жоғары мәртебелi лауазымды иемденгенiн ұмытқандай да.

	Бас иесi өзгерген мына Үлкен Орданың iшiнен ине шаншарға саңлау таппайсың. Жүрелей, жамбастай, малдас құра сығылысқандар бiр-бiрiн баса- көктей тура ұлы хан, ұлы билер иегiнiң астына дейiн жетiп тоқтаған. Тiптi дастархан жаярлық ашық жер қалмаған. Жұртта көңiлдiлiк басым, сосын да бүгiнгi салтанатүстiндегi мұндай әбестiкке бәрi кешiрiммен қарайды. Мұнда жалайыр биi Ескелдi де бар. Әбiлмәмбет пен Сабалақ арасында осы науқанүстiнде керемет бiр достық орнағанынан ең жақсы хабардар адам осы. Әбiлмәмбеттiң, ендiгi жерде ұлы хан Әбiлмәмбет Болат баласының бұл Сабалаққа деген қазiргi ықыласы соның айқын нышаны екенiн бұл iштей түйдi. Екi пенденiң өзара ерекше жарастығы олардың бiр-бiрiнсiз көкiректерiнде олқылық туарына да байланысты. Мыналарда сондай бiр құдай жаратқан, екеуiн бiр-бiрiнеүздiктiрiп қойған, егiзектерде ғана болатын жан мен тән бiрлiгi бар.

	Сабалақ сөйлеуге оқталғанда Төле би басын төмен салбыратты. Бiр кезде Ораз атты құл әкесiнiң жетегiнде келiп, өзiнiң түйесiн, сосын жылқысын баққан, ұрымтал сөз бен iске әуес, шектен тыс шапшаң, қайратты бозбала тап мынадай иiндi бiр мезетте не жайларды қопсытар екен дедi ме, еңкейгенде ашық қалған мойнына үлкен салмақ түскенi шалынды.

	Сабалақ көп күттiрген жоқ:

	– Арғы аталарым Шыңғыс хан, Жошы хан. Одан бергiсi мана Төле би атам атаған, осы Қордай тауының төбесiне Қазақ хандығының туын тiккен Әз-Жәнiбек. Шежiре таратсам, одан берi Еңсегей бойлы Ер Есiм, Салқам Жәңгiр.

	Әбiлмәмбет шаж еттi:

	– Жаным-ау, сен де Салқам Жәңгiрдiң баласысың ба? – Отырған орнында ұшып-қонып, ұлы ханға лайық емес қимылдар жасады. Төле мен Қазыбек билер ерiндерiн жымқыра томырылды. Сабалақ сөзiн жалғастырды:

	– Салқам Жәңгiрдiң екi баласы болған, бiрi Уәлибақы да, екiншiсi Әз- Тәуке хан. Салқам Жәңгiр атам жарық дүниемен хош айтысқанда сол кездегi елбасылар ұлы хандыққа ағайынды екеудiң жасыүлкенi Уәлибақыны емес, кiшiсi Тәукенi қалапты. Оны осындағы жасыүлкендер бiледi. Ешкiмнiң дауы жоқ. Сосын Уәлибақы өкпелеп, Үргенiштегi Қайып ханның қоластына барыпты. Одан Абылай атты тамаша батыр бала туыпты. Жаудың қанын сел қып ағызған мiне, сол екен. Сосын да оны «Қанiшер Абылай» атапты Қанiшер Абылайдан Уәлi, сiздерше айтқанда Көркем Уәлi туады. Мен сол Көркем Уәлiнiң бел баласымын. – Осыған жеткенде Сабалақтың көздерi көп ортасынан өзiне ажырая қараған Ескелдiге түстi. Сабалақтың қос шырағындағы бөлек от жалайыр биiне «әзiрше тiл-жағыңызды қарыстыра тұрыңыз» деген сөздердi ұқтырды. Ескелдi де көзiмен оның ұсынысын құп алғанын бiлдiрдi. Иә, бiр кезде осы Сабалақ Ескелдiге өзiнiң шыққан тегiн мүлдем басқаша түсiндiргенiн екеуi де еске алысқан. Сабалақ әрi жосылды. – Менiң шын ныспым, әкем Көркем Уәлi азан шақыртып қойған ныспым – Әбiлмансұр. Бiрақ мен туғасын көп ұзамай Үргенiште топан су қаптағандай апалаң-топалаң басталады. Атам Қанiшер Абылайдың қайрат-жiгерi өз әкем Көркем Уәлiге бiтпесе керек, жаңағы апалаң-топалаң жау шабысыүстiнде әкем өлiптi де шешем менi Ораз құл деген бiреуге тапсырып, өзiнде ешқандай бала болмағанға ұқсаттырып, бiздi ел iшiнен қашырыпты.

	– Жаным! Жаным! Көркем Уәлiден сондай бiр бала қалған, өлi-тiрiсi белгiсiз дегендi мен өз құлағыммен естiгенмiн! – Ұлы хан Әбiлмәмбет тағы да отырған орнында секеңдедi.

	– Менi аман сақтаған сол Ораз құл әкем. Ол кiсi менi мына Төле би атама әкеп тапсырды. Құлдың қолында өскен балада қандай ұсқын болсын, менi Сабалақ атаған осы Төле би атам. Ал әлгi жауға «Абылайлап» шапқанымүлкен әкем – Қанiшер Абылайдың аруағын шақырғаным едi.

	Сабалақ, ендi Әбiлмансұр, сөзiн аяқтағанда Әбiлмәмбет мiнбеден құлап түсе жаздады. Есiн жия бой түзедi де Әбiлмансұрды қоса тұрғызып, оны тапжылтпай құшағына қысты:

	– Сен менiң туысымсың, iнiмсiң! Екеумiз де Жәңгiрдiң баласымыз! Сабалақ деген ныспыны таста! Сен Әбiлмансұрсың! Әбiлмансұр сұлтансың!

	– Мынау бiр бетбұрысты заман ғой! Сондай заманда хан тұқымы екенiн көлденең тартпай өз ерлiгiмен тас жарған бала! Бұл балағаүлкен әкесi Абылайдың есiмi лайық! Әбiлмансұр емес, Абылай атанса екен! – деп, Төле бидiң оң жағында кеудесi қаздиған Қаз дауысты Қазыбек тiл қатты.

	– Он атанға жүк боларлық құм, тастың iшiнен бiр мысқал алтынды адаспай табатын алты арыстың данышпаны ғой бұл кiсi. Мен де осы кiсiнiң ыңғайына жығылдым. Абылай атансын бұл бала! – деп, Төле би жайқала мақұлдады.

	– Әйтеке би де мұны даналық шешiмге балар едi, – деп, Ақсуат би де қозғалақтады.

	– Абылай! Абылай сұлтан! Туысым! Iнiм! – деп Әбiлмәмбет оны құшақтаған күйi одан әрi сiлкiледi.

	Осы бiр көрiнiс ұлы орданың iшiндегi ең бiр қақсал, ақылды бастарға өзгеше жан бiтiрдi. Әбiлмансұрдың, ендiгi жерде Абылай сұлтанның төбесiнде әнекүнгi соғыс кезiндегi ақ құсы, әлде ақ туы қайта елес бергендей. Ақ құс, жоқ, құс емес, ту, Абылайдың ақ туы! Осы бiр тiркес мұндағылардың бәрiнiң тiлiне өзiнен-өзi оралғандай. Жоқ, мынау құдайдың тегiн пендесi емес. Бұл көрiнiстiң тағы бiр бас жарып, көз шығаратыны ұлы хандыққа Әбiлмәмбет емес, осы Абылай сұлтан сайланғандай бұдан кейiнгi салтанат еселей асқындады. Сосын даүлкен-кiшi мұның хан тұқымынан екенiне имандай сендi.

	Сол күнi Абылай сұлтан өзiн қолпаштаушылардан жырылып шығып, жалайыр биi Ескелдiнi iздеп тапты.

	– Биаға, арызым бар! Қызылбөрiкшелейiкшi!

	– Сөзiңе құлдық, айт тақсыр! – дедi Ескелдi. «Тақсыр» деген сөзге әдейiлеп мән бергенi бiлiндi.

	– Бiр кезде мен сiзге өз шыққан тегiмдi басқаша баяндап едiм-ау, – дедi Абылай сұлтан сәл аптыға.

	– Иә, есiмде, жаным! Тақсыр! Сен Бұхара ханы Әбiлпейiздiң әлдекiмдердiң қастандығының құрбаны болғанүлкен ұлы Сүйiнiштен туған немересiмiн дегенсiң. Бұл хақында ешкiмге сыр ашпа деп және өтiнгенсiң. Мен ол өтiнiшiңдi әлi күнге бұлжытпай орындаудамын. Қаласаң әлi де бұлжымастығым жетедi.

	– Иә, сөйтiңiзшi, биаға! Бұл жай сiздiң ғана iшiңiздегi құпия сыр ретiнде сақтала берсiншi. Мен ол жолы сiздi алдаған жоқ едiм. Мен шынында Бұхара ханы Әбiлпейiздiң немересiмiн. Бiрақ өзiңiзге сонда жыр қылғанымдай, теңiзде адасқан жаңқадай мұннан шықтым.

	– Жаным, сонда мұның не сөкеттiгi бар? Бұхара ханының немересi болсаң сенiң тiкелей өз аталарыңның iшiнен де талай аруақты ұлы хандар, ұлы батырлар шықпады ма? Анада Абылайды емес, неге солардың бiрiн атап ұрандамадың?

	– Биаға, өйтсем Бұхара ханының, өзбек ханының нәсiлi деп, мұндағы ел менi қабылдай ма? Құлағыма құдай сыбырлады ма, мен осы желдiң өтiндегi,үрме мылтықтың аузындағы қазақ iшiн қаладым.

	– Жаным! Тақсыр! Әбiлпейiз де Жошыдан тарайды! Анау ұлы хандыққа көтерiлген Әбiлмәмбет сияқты сен де Жошының ұрпағысың. Бұл сенiң де жолың. Анау ұлы билердiң батасы өз алдына, ал мен мына Ұлы жүз елiнiң ноқта ағасы – жалайыр елiнiң ең шоқтықты биiмiн. Мен өз батамды беремiн! Сен мынау қазақтың көз жасы, төккен қаны үшiн аяушылық еткен алла-тағаламның өз қалауымен жiберген елшiсiне ұқсайсың! Солай болғай! Солай да! Мен киелi жанмын! Әне, менiң кием-ақ бурам екеумiздiң шүйiркелесуiмiздi көрiп, қуанышы қойнына сыймаған жас баладай асыр салып, ойнақтап жүр. Әне, ол қара бураға кезiктi. Екеуi ауыз жаласа бастады. Қара бура сенiң киең! Осы киең не хикметтен де өзiңдi аман әкетiп, асқар шыңға көтерсiн! Әумин!

	Ия, өзiнiң қара бурасы мен жалайыр биiнiң ақ бурасы Абылай сұлтанның да көзiне шалынды. Өзгеден қақас, өз көзiнiң ғана жанарына iлiккенiн қоса сезiп, өзiнiң құдай салған жолға бастағанын қоса ұқты.

	Қордай тауындағы, бiр заманда Әз-Жәнiбек пен Керей хан Қазақ хандығының тұңғыш туын тiккен мекендегi бұл дыр-думан үш күнге созылып, төртiншi күннiң сәскелiгiнде ұлы хан ордасы Түркiстанға бет түзедi. Әбiлмәмбеттiң бағын аспандатқанүлкендер шешiмiн алдын-ала естiп, желкелерiнiң шұқырын көрсеткен Әбiлхайыр хан, Сәмеке хан, Барақ, Батыр сұлтандардың қылықтары елбасылардың көкiректерiн қыжылдатқанмен оларды тiл ұшына iлiктiрмедi. Үш жүздiң басы қосылғандағы ұлы жеңiс бұл, оған шаң қондырмау абзал.

	Ұлы хан шеруiне ұлы билер, Қанжығалы Бөгенбай, Шақшақ Жәнiбек, Шапырашты Сатай, албан Хангелдi, алшын Есет, ошақты Саңырық, Жолбарыс хан және әр жүздiң сардарлары Қабанбай, Тайлақ, Саурық сындылар, ақын-жыршылар, төре тұқымдары ердi де былайғы рубасылар, кiшi қолбасылар қазақ даласының әр пұшпағында ошарылып, екi көздерi төрт болған өз жұрт-жұрағаттарына асықты. Ескелдi би Жылгелдiұлы да өзiне қарасты күштi екшеп, Шудың төменгi күнгей бетiндегi өз елiне тартты. Сөйтiп, қазақ тарихындағы бiр қанқұйлы кезең аяқталды. Бұл кезең жай аяқталмай қыруар хикаят, өлең-жыр, жел құйын дақпырт атаулыны қоса боратып, көпке дейiн көз аштырмады.





ОН БЕСIНШI ТАРАУ


	«Аңырақай шайқасынан» кейiн де он жылдай өткен. Бұл уақытта қазақтар жеңiске мастанғаннан гөрi масқара жеңiлiстiң у мен зәрiн татқанға көбiрек ұқсады. Ұшы-қиырсыз атамекен алып теңiзге айналып, алаш баласы сол теңiз бетiнде қираған кеменiң қаңқаларындай аннан-мұннан бiр қара көрсеттi. Бойдан жiгер, қолдан күш кеткен. Тек бар мәзiрi қос аяқта ғана, онысына бiрауық та тыныштық жоқ, жүре бередi, көше бередi, ауа бередi. Талай батырлар, қолбасылар, жай сарбаздар кешегi ұлы жеңiстен соң көшерiн жел, қонарын сай бiлетiн қаңбақ шөптiң күйiн қайта тапқанымыз қалай десiп, iштерiн ит жыртқандай ауыр құсаға ұшырады. Ел iшiнде «жын қаққан», «перi соққан» атты аурулар етек алды.

	Ескелдi би Жылгелдiұлы, Балпық батыр Дербiсәлiұлы, Қабан жырау Асанұлы бастаған жалайыр елi де осы он жылда қайда көшiп, қайда қонбады.

	«Аңырақай шайқасы» аяқталысымен бұлар Шудың оң жағалауында әжептеуiр-ақ бөгелген. Себебi, қалмақ күйредi ғой, ендi Шудан ары өтiп, Iле дариясы, Жетiсу жерiм қайдасың деп, тартып беремiз ғой деп, туған өлкеге иектерi қышыды емес пе? Шудың сол жағалауында екi қыстады, бiрақ атамекен түгiлi осында аяқтарының астындағы жер өртене бастағандай секектестi. Сосын бұлар Шуды өрлеп, керi қозғалып, оныңүлкен саласы Қорағатыда жан-жақтарына алақтап, бiраз аяқтарын суытты. Бiр кезде өздерiне аз-кем нәр татқызған осы Қорағатының оң жақтағы Аспара, Ойранды, Қарабалта, Ақсу сияқты салалары пана болар ма екен деп, солардың шүйгiн шөбi мен бал татыған суларын ойласты. Бiрақ қайда қозғалса да соңдарынан көлеңкедей еретiн қалмақ жансыздары бұлардың ойын өң-түстерiндегi жазудан оқып бiлiптi. Ендi сол Аспара мен Ойрандының жағалауларынан шыға келген, Қорағатының жайылма тұстарын дәл тауып кешiп өткен қалмақ жасақтары бұларға тап бердi. Қорағатының жағасында едәуiр соғыс болды. Қалмақтар тайып тұрғанмен де жалайыр басшылары өздерiне бұл маңның қоныс болмасын ұқты.

	Осындай күнде бұларға Саурық батыр Қайдауылұлы келдi. Тап осы мезетте жалайыр iшiнде әлгi «жын қаққан», «перi соққан», «иығына шайтан қонақтаған» сияқты аурулар бұрынғыдан да қозданды. Құлжан батыр сияқты некен-саяқтар жалғыз-жарымдап түз кезiп, айдалада қарайған жиде, қараған, тұт сияқты ағаштарды қылыштап қайтатынды шығарды. «Аңырақай шайқасында» елiрме ауруынан құлан-таза айыққан егде батыр мынадай күнде сол «ескi жолдасымен» қайта табысты. Мұндай хал тек Құлжан батырдың басында емес, сосын да Ескелдi би маңындағылар әлгiүйсiн Балқыбек бақсы дегендi еске алысып, әбден қартайған оны iздеп тапты да. Басқа бақсы-балгерлердiң де мойындарына құрық түсiп, онда-мұнда жұлқыланды. Бiрақ ем қону жағы көңiл көншiтпедi. Мiне, Саурық батыр осы жағдайдың бәрiне қанды. Ескелдi, Балпық, Қабан жырау сындылардың қасында мұның да мойны салбырап, ұзақ-ұзақ ауыр түндердi өткердi. Ақыры, Қаратаудың терiскей бетiне, сондағы дулат ағайындарға жақындаңдар деп ақыл салды.

	– Мен өзiм Арқа даласына, сол Арқамен жапсарлас батыс өлкелерде көшiп-қонған алшын Есет батырға қайта барамын!– дедi Саурық. – Әр заман өз сайыпқырандарын алға тартпай ма? Дәл бүгiнгi күнде, кешегi алапат соғыс тоқталып, оның орнына ұсақ-түйектерi топырлағанда саясат жағын мықтап болжайтын жүйрiк көкiрек жандар көбiрек бой көрсетедi ғой. Бұл жағына келгенде Шақшақ Жәнiбек, Барақ сұлтан Тұрсынхан баласы, Әбiлмәмбет хан, Абылай сұлтан, сосын әлгi кешегiүш жүздiң бас сардары Әбiлхайыр хан алдарына жан салмастардың өздерi екен.

	Саурық Әбiлхайырды атағанда Ескелдi, Балпықтар қабақтарын тыржитты.

	– Жә, жә, шырайларың белгiлi, сол Әбiлхайыр, Сәмеке сияқтылардың бөле-жарылуынан кешегi таудай жеңiстiң нәпақасы аузымызды жырып кеттi дейсiңдер ғой. Болған iске болаттай болғаннан басқа шара жоқ. Әбiлхайыр ол қылығынан еш жақсылық көрмедi, өз елiне жете бере ең алдымен жоңғар қалмақтарының соққысына ұшыраған өзi. Жұт жетi ағайынды. Жайық маңындағы Әбiлхайыр ұлыстарына башқұрттар қырғидай тиюде. Әр тиген сайын мыңдап жылқыларын әкетедi екен. Әбден зықысы шыққан алшын ханы ендi орыстармен ауыз жаласуда. Бiрақ ол да жолда жатқан батпан құйрық емес екен. Ұзынқұлақтың жеткiзуiнше Әбiлхайырдың сол аузы түктiлердiң көмегiменүш жүздiң ұлы ханы болмақ сыңайын олардың естiлерi мүлдем жаратпапты. Тек ұсақ-түйек көмек айналасында тiстерiн сақылдататын көрiнедi. Сосын да Әбiлхайыр бiр жағынан орыстармен ауыз жаласса, екiншi жағынан жаңа мен атаған Шақшақ Жәнiбек, Барақ сұлтан, әрi бiр-бiрiмен тонның iшкi бауындай Әбiлмәмбет хан мен Абылай сұлтанға қолын созуда. Қазаққа ақыл осылай жылдап, мысқалдап қана қонады ғой.

	Саурықтың осы келiсiнен соң жалайыр елi Мойынқұмды түстiк бетiнен жиектей Қаратауға қарай мамырлап, Талас өзенiнiң, оның көптеген салаларының жағалауларына шашырай орнықты. Мұнда да оннан-мұннан түртпектеу басталды. Сонда даүш қысқа шыдасты. Әлi де шыдай беретiн бе едi, тек 1735-жылдың жазында Жоңғария тарапынан анау-мынау емесүлкен соғыс басталды. «Аңырақай шайқасындағыдай» бiр жағадан бас, бiр жеңнен қол шығарған жағдай жоқ, бiр-бiрiнен қиыр жайлап, шет қонған қазақтарды қалмақтардың тастүйiн түмендерi бықпырт тигендей қылды. Сол жаз аяқталып, күз түскенде Ұлы жүз ханы Жолбарыс өзi отырған Ташкент қаласын тастап, Қаратаудың өзi аттас Жолбарысқамал атты бiр сайына келiп, әскер жиюда деген хабар жеттi. Шапқан жау жалайыр елiн одан әрi күйзелткен. Тiптi осы отырған орындарыңнан ешқайда қия баспай жыл сайын әр отбасынан бiр-бiр қарсақ, не түлкi терiсiн өткiзесiңдер, әрi қыз бен жiгiттен аманат бересiңдер деп, талап қойды. Жалайыр көсемдерi амал жоқ бас изестi. Бiрақ сол қарсақты, не түлкiнi аулауүшiн де әр отбасына жарамды мiнiс ат керек қой. Ондайдың бәрiн дерлiк қалмақтар мына соңғы шабысында сыпырып әкеттi. Ал қыз-жiгiттен аманат беру одан да қиын. Ескелдi, Балпық, Қабан, басқа да ел иелерi жұрттың наразылығын тудырып, бiржола қолдан шығарып алармыз ба деп те қауiптендi. Бiрақ қолдан шыққасын да бұл жұрт қайда барады, сайда саны, құмда iзi қалмай әр елге кiрме атанып шашырайды ғой. Бұл одан да өткен мүсәпiрлiк. Мiне, осы халде Жолбарыс ханның Қаратаудың бiрүлкен сайында ата жауға қарсы соққы бермекке күш жиюда деген хабары бұларға әжептеуiр-ақ ес жиғызды. Әне-мiне дегенше сол Жолбарыс ханның ертөлесi де есiк ашып, оның қолдарыңнан келгенше көмек жiберiңдер деген сәлемiн табыстады. Ескелдi көп томырылған жоқ. Елге бас- көздiкке Балпық, Қабан, күшiк Жолбарыс би, Тәттiбай мерген сияқтыларды қалдырды да қасына Кәшке, Көсембай, орақты Төке, Тұрлымбет және өзiнiң кенже iнiсi Бектұрғанды, оншақты атшы-қосшы жiгiттердi қоса ертiп, сол ертөлеге iлесiп, Жолбарыс ханға өзi тартты. Себебi, Ұлы жүз ханымен көзбе- көз өзiнiң тiлдесуiн жөн көрдi. Жалайыр биiнiң бүйтпеске амалы да қалмаған, ақылдаса қоярлық таяуда ешкiм жоқ, нағашы атасы Төле би сонау Түркiстанда, Әбiлмәмбет хан, Абылай сұлтан алыс Арқада, Көкшетауда, демек мұндағы бiр таяныш осы Жолбарыс хан сияқты көрiндi. «Көсеу ұзын болса қол күймейдi» деген. Әрi ұзынқұлақ осы Жолбарыс хан жөнiнде де шын-өтiрiгi аралас сан алуан лақаптарды қарша боратқан.

	Сол лақаптардың ең бастысы, әрине, Түркiстандағы Төленiң, Ташкенттегi Жолбарыс ханның Сiбiр жұртынан көмек сұрап, елшiлiктер жiберуi төңiрегiнде едi. Мұнысы бiр емес, бiрнеше мәрте қайталанған сыңайлы. Әлде бiр реттiң өзiн дала жүргiншiлерi өздерiнше әрлеп, құйқылжытып, әлденеше нұсқаға айналдыра ма? Мысалы, өткен 1734- жылдың наурызында осы Жолбарыс хан мен Ташкент ақсүйектерi Нұрмұхаммед және Наурыз-Бөкей атты екi сұңғыла бастаған елшiлiктi орыстарға, Сiбiр жұртына жiбердi дегендi өткен-кеткендердiң бiр бiлiмдары Ескелдiге нақтылап-ақ айтқан. Ол бiлiмдар кiм едi? Ол анау-мынау емес, кешегi ұлы науқанда атақ-даңқы әуелеген Қойгелдi батыр. Қасында кәртамыс Қосы мен Құттыбай батырлар. Өз туған iнiсi Қошық та бар. Үш ағайындының бiрi Ақшаның қазасы мына екеуiн егiзектерге айналдырғандай. Қойгелдiнiң ұзын бойы бiраз еңкiштенген, шодырайған бет сүйектерi, iшке кiрiңкi екi жағы, әрi бiр-бiрiнен қашақ сақал-мұрт атаулысы бұл сөйлегенде оғаш қимылдап, тап бiрнеше шоғыр әскердiң өзара шабыспақ әрекетiн еске саларлықтай. Әрине, бұл батырдiкi оңай күйзелiс емес едi.

	– Барымызбен базар болсақ өз нәсiбемiз де өзiмiзге жетiп-артылар едi- ау! Бiз сол барымызға ие бола алмаған сорлылармыз. Ата жаудың от қаруы бар деген аты ғана, бiз оны соңғы жолы құр қылышпен алдық емес пе? Сiбiр жұрты бiзге несiн бередi? От қаруын ба? От қаруға қарсы от қаруды жұмса дей ме? Ал жұмсадық. Ал жеңдiк. Бәрiбiр қалмақтар артынан қайта соғып, қайта кiрiптар етер едi. Онан да Жолбарыс хан, анау Жәкемiз әлгi бөле- жарылғандарға қайыру беруге неге күш салмайды?

	Орыстарға қарызданғанша алақандағы өз ырыздығымызды шашпай- төкпей, рәсуаламай игiлiгiмiзге айналдырсақ ше? Бiздiң бар дүниемiз сарқылып бiтiп пе? Олай емес шығар. Бiздi де құдай тегiн жаратпаған. Орыстар қарызының өтеуiне не атарын кiм бiлiптi? Бәрiнiкi мойнымызға құрық салу ғой. Алшын жақтағыларға мұқият құлақ түрiңiздершi!

	Қойгелдi Ескелдiге жай хабар жеткiзбей осылай өз күдiгiн де сапырды. Мұнiкiн Қосы мен Құттыбай тiптен ұлғайтып, қараспанды төндiрдi. Қошық көп ашылмаса да томсырайған жүзiмен мынаүшүлкендi қостайтынын бiлдiрдi. Қойгелдi осы жолы өзi мен аға туысы,үш жүздiң ұлы биi Төленiң арасында бiр сызат бiлiнгенiн де жасырмады. Ескi мiнезiне басып, осы турасында көсiлмек едi, жасыүлкен Қосы батыр тежедi. Ескелдi толық ажыратпаса да ол да сол Сiбiр жұртымен арақатынасқа байланысты деп топшылады. Сосын да Қосыны шетке ығыстырып, қазбалауға бармады.

	Жалғыз Қойгелдi емес, жалайыр елiне ат iзiн салушылардың басқа да ала-құлалары қара көрсеттi. Жалайырларды жер ауып келген ара ағайын санай ма, әйтеуiр, солай. Ескелдiнiң бұлардан ұққаны – Қойгелдi атаған, әлгi Ташкенттен Ресейге аттанған Нұрмұхаммед пен Наурыз-Бөкей бiрiншi жолғысы емес екен. Сары түктiлермен ауыз жаласты деп, Әбiлхайыр ханның шаңын қағушылар ендi iшiнара Жолбарыс ханның мына қылығына оң қабақ бiлдiргендей. Оң қабақ бiлдiрсiн-ақ, iш тартсын-ақ, бiрақүйсiндер осыншама жiк-жапар болып, алақан жайғанда, қайыр күткенде ол Сiбiр жұртының селт етiп, бүйрегi бұрғанын бұл оңтүстiк өңiрдегi қазақтар әзiрге көрген жоқ.

	Сөйте тұра ондайлыққа iш тартудың не себебi бар? Қазақтар орыстардан көмек сұрады екен деп, айылын жиған қалмақ жоқ, мiне, қайта бассалып, желкелiкке мiндi. Әлде қалмақтардың бұларды орыстарға жалтақтағаны үшiн жазалағаны ма? Жолбарыс ханның сонау Қаратаудың бiр қойнауына тығылып, жан-жақтан күш-көмек күтуi ол Сiбiр жұртынан бiржола бетi қайтқандығы ма? Мiне, әңгiме осы сұрақтарға тiрелгенде әркiм өз әуенiн құйқылжытады. Бұл әуендерден жалайыр көсемдерiнiң бастары мең-зең. Мiне, сосын да орайы табылғасын Ұлы жүз ханына Ескелдi бидiң өзi аттанып кеттi.

	* * *

	Жолбарысқамал Қаратаудың терiскейдегi Үлкен Ақтау аталатын сiлемдерiнiң тұсындағыүлкен бiр сайы екен. Батыстан шығысқа қарай жетi- сегiз шақырымға құлай созылған. Қамалдың бас жағында мұнымен жең ұшынан жалғасқан Кемпiрөлген, Ақжар атты жыралары тағы бар. Сай табанында көп бұлақтың суымен коректенетiн көздiң жасындай мөп-мөлдiр өзен сылдырайды. Алтын балық дегенiң мұнда шоршып ойнайды. Пышақпен қиып салғандай жалпақ бет жартастары Жолбарыс қамалға өзгеше сипат бередi. Ол жартастардың қалақтай-қалақтай ашық көрнекi тұстарында ескi заманнан қалған суреттер бар. Аңдардың, адамдардың әр түрлi әрекетүстiндегi кескiндерiнде көне дәуiрдегi аталарымыздың кейiнгi ұрпақтарға жеткiзбек сәлем-ұлағаты көмулi жатқандай. Бiрақ оны дұрыстап аршып оқып, көкiрекке түюүшiн Аплатонның ақылы керектей. Ал сан заманнан қара қалмақтың атының дүбiрiнен ұйқысы бұзылған көшпелi қазақ ондай ақылды қайдан тапсын? Сосын да бұл жартастардағы суреттердiң көрiнерi көп, айтары аз.

	Осындай жартастармен жағаласа, кезектесе сай табанындағы суды күннен көлегейлеп, шие, итмұрын, долана, алмұрт, алма, қаратал дегендерiң тұтасады. Жарқыраған жаз, не күз айларында сол ағаштардың тасасында отырып, алтын балық аулаған адам бұл табиғат– ананың ғажайып мейiрбандылығын сезер едi. Бiрақ ондай сезiмталдықпен жайқалуды да қазақтың жағдайы көтермейдi, сосын да қатал жау сияқты бұл заманның қазағы да тасжүрек. Табиғат-ананың ондай тасжүректiкте не шаруасы бар, суын мөлдiретiп, ағаштарын жайқалтып, құстарын сайратып, өзiмен-өзi мәре- сәре.

	Осы Жолбарысқамалды еңғұрмаса бiр жыл мекендеген адам оның құдай жаратқан сын-сипатын сырт қонақтарға әспеттеп тауыспас едi. Мұнда жел көбiне батыстан, таудың басынан шығысқа қарай соғады, жазда осындай жел кезiнде жаңбыр дегенiң аяқ астынан аспаннан шелектеп құйып, қызыл су ағады. Мұндайда адам да, мал да тұрған орнынан қозғалмауы шарт. Әйтпесе, қызыл су тобықтан қағып, шайып әкетуi ықтимал. Егер осындай жаңбыр көктемде жауса тiптен алапат, себебi, наурыз, сәуiр айларында мұнда су дегенiң онсыз да көп, сарылдап, дүрiлдеп аққанда қос аяқты пенденiң зәресi ұшады. Есесiне осының бәрi көктем таусыла, жаз шығаүлкен ырысқа айналады. Жолбарыс қамалдың күнгей бетiнде шөп дегенiң тұнып өседi, жазда да, қыста да таптырмас жайылым. Киiкоты, жалбыз, жусан, бетеге, тасжарған дегендердiң бiтiк шығатыны соншалық осы бас-аяғын көзбен шоларлық қуысқа қанша малды жауып салсаң да жыл он екi ай мұрты ойылмайды. Тек терiскей бетiн қыста қар жапқасын жылқы малының ғана тебiнiне жарайды, әсiресе, қуаңшылық жылдары солай.

	Сай табанындағы өзенге жол-жөнекей қосылатын мұндағы бұлақ суларының да бiр сиқыры бар. Жазда қол батырсаң ыстық та, қыста сөйтсең жып-жылы көрiнедi. Әркiм оларды өз бетiнше ем орнына да пайдаланады. Әрi бұл маңның көркi қандай? Көктемде қып-қызыл қызғалдақ хор қыздарының қиялынан туғандай өрнектер жасап, кiлем болып төселедi. Жастықтың, жалын махабаттың буына оранғандай оның өнебойын көзбен қуалай бересiң, қуалай бересiң. Жазда бұл сай сәл түсiн өзгертiп, жас бойжеткеннен гөрi толысқан келiншектiң аңсарындай, бұрынғыдан да мол, қымбат жасаулы, сан алуан сәуле шашатын асыл тастары оннан-мұннан көз қытықтайтын жаућарлы ұяға айналады. Аңқыған көктiң исi тiптен мұрын жарып, кеуденi атады, масайытады. Қаратаудың осы тұсындағы көктiң исiн анда-санда жұлқынып соғатын жел де айдап әкетуге қауқарсыз.

	Жазда аздаған шыбыны демесең маса, сона дегендi мұндағылар бiржола ұмытады. Түнде ай толғанда сайдың өнебойында күндiзгiдей жарық орнайды. Күнгей, терiскей беттердегi жарық бiр-бiрiмен және шағылысып, қараңғылықты мүлдем алысқа тықсырады, шамасы. Ал айсыз қараңғылықта аспандағы жұлдыздардың жарқырап жанысы қандай, шiркiн! Тiптi сол аспан шырақтары Қаратаудың осы бөлiгiне ғана ерекше мейiр төгiп, жақындап келiп, ай мен күндi жоқтатпаймыз дегендей жамыраса жымыңдайды. Жолбарысқамалдың жазы да ыстық, қысы да көбiне жылымық. Аспан ашықта күн тастарды қыздырып, пеш жағылғандай сай iшi жылы ауаға толады. Қаратаудың өзге қырқа-қырқаларынан оқтын-оқтын келетiн желге де ол жылылық былқ етпейдi. Аузы қақпақпен бекiтiлген ыдыстың iшiндегi ыстық бу сияқтанып, томаға-тұйықтанып, ешқайда ауа жайылмайды. Тек мұндайда кешке салым күн күрт суытады. Жазда да, қыста да дағдысы осы. Осындай жазы жадыраңқы, қысы жұмсақ жылдар басым болғасын да мұндағы аң бiткен керемет есiредi. Арқар, елiк, борсық, қасқыр, түлкi, қарсақ, қоян сияқты түз тағылары қазақтардың сұр жебесiне өздерi кеп iлiгедi. «Е, бiрен-саранымызды атқаннан бiздiң қылымыз да қисаймайды» дегендей одан сайын еркiнсидi. Тiптi адамдарға тiптен жақыннан көрiнiп, әлгi ел аузында мадақталатын «қойы мен қасқыры бiрге өрген заманды» еске салады. Бүркiт, қырғи, кекiлiк, сауысқан сынды құстары да осындағы аң бiткеннiң мiнезiн қайталағансиды. Тiптi қолы ептiлер оларды қалпақпен-ақ ұрып алатындай.

	Ал қуаңшылық бұл Жолбарысқамалдың сирек қатынайтын қонағы. Жетi, он жылда бiр соғады. Ондайда жаз тiптен ыстық. Раң деген ұсақ шөп таста жатып, сол тастың қызуынан жанып кетедi де өрт шығаратыны бар. Бұл Жолбарысқамалдың бiр шәлкестiгi де, екiншiсi қыста соғатын ұзақ желiне байланысты. Ол жел көбiне таудан, батыстан келедi. Бiр басталса тәулiк бойы тоқтамайды. Бiр тәулiкте тоқтамаса үш күнге созылады. Үш күнге тояттамаса жетi күн бойы ышқынып, бастарына әңгiртаяқ ойнатады. Бұл, әсiресе, адамның бойындай боп қалың қар жауғанда қиын. Боранды қар түйдек- түйдегiмен ұрғылағанда айналада түк көрiнбей кетедi. Қолда бар мал амал жоқ қорада ұсталады. Мал түгiл адамдардың өздерi түзге бiр-бiрiнiң белдерiне арқан байлап шығады. Осындай тентек мiнездерi үшiн де Қаратаудың өзге бiр де бiр қуысына ұқсамайтын бұл Жолбарысқамалды ешкiм қарғап-сiлемейдi. «Е, несi бар екен, жуастан да жуан шығады» дейтiн қазақтың өзi емес пе?

	Мiне, Ұлы жүз ханы Жолбарыс Абдоллаұлы жалайыр биiмен ең алғашқы кездескен күнгi әңгiменi осы қамалдың табиғатын сипаттаудан бастады. Ең алдымен оның бұл атауы қайдан шыққанын тiлге тиек еттi. Ерте заманда, қамысы бөренедей жуан, әрi ит тұмсығы батпастай тұтасып өскен заманда мұнда жолбарыс та жыртылып-айрылады екен. Сонда бiзден гөрi батыр аталарымыз аң төресi тарғыл жүндi аңдарды осы қуысқа тығып қырған екен дейдi. Бұл қуыстың атауы содан қалса керек. Бұл аңызды Ескелдi жалғастырды:

	– Өткендегi бабаларға тағар кiнәм жоқ, мәртебелi хан ием, бұл аңызды бiздiң де құлағымыз шалған. Сол қырылған жолбарыстардың бiрi қызыл түктi екен. Алланың жазуымен сол ғана тiрi қалып, кейiн сол қызыл жолбарыс ћәмма қазақтың киесiне айналыпты дейдi. Алты алаштың неше заманғы жау шапқыншылығынан қашып-пысып жүрсе де жан сақтағаны сол киенiң көмегiнен дейдi. Ал қазақ неге үнемi қашып-пысып жүредi? Ол осы өзiңiз отырған қамалда ойсыз қырылған аң төресi-жолбарыстың обалынан емес пе екен?

	Ханның алты қанат ақүйi сай табанындағы кiшкентай суға таяу жазаңда тiгiлген. Күн сәулесi есiктен ғана сығалап, жылт-жылт етедi. Ханға лайық емес, бiршама жұпынылау киiнген Жолбарыс Ескелдi сөзiнен соң сол есiктен сығалаған сәулеге ұзақ телмiрдi. Ұзақ телмiрiстен сопақша маңдайы, қырлы мұрны, күтiмсiздеу дөңгелек сақал-мұрты ұзара түскендей жалайыр адамдарының көздерiн тартты. Ескелдi қасындағы Тұрлымбет, Кәшке, Көсембай, Төке, Бектұрған – бесеуi ханның бұл тұрпатынан сәл-пәл қыбылжыды да. Бұлар өз басшылары Ескелдiнiң хан басына осыншама ауырлық түсiрген сөздердi үйiп-төккенiн қолдамағандай.

	Бiрақ Ұлы жүз ханы жалайыр биiнiң бұл қыстырмасына жауап берудiң тың айласын тапқандай. Ол есiк жаққа телмiрген қалпынан тез айықты да әңгiменiң алғашқы ауанына қайта жармасты. Жолбарысқамалдың табиғатын әсiрелеуге елжiрей берiлдi. Тiптi өзiнiң алтын балық аулағанын, борсықты таяқпен ұрып алғанын бүге-шүгесiне дейiн қалдырмай тiздi. Осы Ұлы жүз ханының сейiл құруға, саятшылыққа, ойын-сауыққа әуестiгiн бiр кезде Төле би де қасы-қабағы салбырап отырып, әңгiме еткен. Ендi сол есiне түсiп, Ескелдi әлденеден жаны қысылғандай өңi жүдеу тартты.

	– Кейде осы қамалдың ұзына бойын атпен де, жаяулай да кезiп жүрiп, анау жартастардағы қолмен ойылған шимай-шатпақтарға зер саламын, өйтпеске амалым жоқ, олар көзiмдi тартады. Сондағы адам пiшiндес, төрт аяқты хайуан пiшiндес әлемiштер әлдекiмдерге қарсы бiр түрлi жойқын қимылды керек еткендей тұрады. Адам сықпыттыларының қолында әр алуан қару ма, әлде өзгеше бiр аспап па, бiрдемелер бар. Сiрә, бұл суреттер осы қамалда жолбарыс қырылған заманнан көп бұрын салынса керек. Көзбен көргенiмiз емес, жай топшылауымыз ғой. Сонда ойлаймын, ата-бабамыз бiзге қару ұстауды о баста-ақ мирас еткен сияқты. Бүгiнгi ұшып-қонған тiрлiгiмiз соның куәсiндей. Сол қызыл түктi жолбарысты бiздiң ата-бабаларымыздың көз жасыүшiн құдайдың өзi аман сақтап, қазақтың киесiне айналдырған-ау!

	Бұл әңгiмеден Ескелдi сәл-пәл қайта жадырады. Қазақтың киесi-қызыл жолбарыс хақында бұл өзi бiлетiн басқа да аңыздарды ортаға салды. Одан ханның тасасында, бұған дейiн жақ ашпай, жүздерiн бүркемелей бұғыңқы отырған екi-үш уәзiрге де шабыт бiттi. Қызыл жолбарысқа байланысты бiраз хикаяттарды олар да саудыратты. Уәзiрлер саябырлай бере Ескелдi «Аңырақай шайқасында» бiрнеше ұтымды ұрыстың себепкерiне айналған әлгi Абылай сұлтанның төбесiнде ақ құс сияқтанып ойнаған ақ туды еске алды. Сол ақ туды қазақтың киесi – қызыл жолбарыс аузымен тiстеп әкелiп, әдейiлеп, сұлтанның төбесiне қадап кеткен сияқты, бiз ендiгi жерде сол тудан көз жазбасақ, шiркiн, деген бағытта ой тастады. Хан айналасындағы бiраз шоқтықты адамдар да осы кезде iшке енiп, мұндағылардың шоғырын көбейтiп, баршасының iшiне одан әрмен жел бiттi. Тiптi бұл мына Жолбарысқамалдың аңғарын қуалай соғатын анау-мынау дауылдан да бiр кем емес едi. Төле би неге Түркiстанда омалуда, ол неге Әбiлмәмбет хан мен Абылай сұлтанның Көкшетауда болуын қалады, неге қазақтың ендiгi байтақысы сол Арқа даласында орнықса деп армандады, мiне, осы сияқты мәселелер бұлардың аузында әлденеше мәрте сарапталды. Әбiлхайыр хан, Барақ сұлтан Тұрсынхан ұлы, Шақшақ Жәнiбек, Қанжығалы Бөгенбай, Қаракерей Қабанбай, Саурық Қайдауылұлы, алшын Тайлақ, Есет батырлар, дулат Өтеген, Қойгелдi, басқа да сол кезде аттары дүркiреген марғасқалардың құлақтарын аямай-ақ шуласты. Түптегенде мұның бәрi жаңағыүйсiн ханының осы Жолбарысқамал жартастарындағы айшықты кескiндемелер ата-бабамыздың бiзге қару ұстауды о баста мирас еткенiне мегзейдi дегенiне сайды. Ия, Жолбарыс хан мықтап қарулануға, қалмақтарға өз тарапынан да соққы бермекке белдi бекем буған екен. Ұлы билер Төленiң, Қазыбектiң, Ақсуаттың, ұлы хан Әбiлмәмбет пен Абылай сұлтанның Арқада, Көкшетаудың сыңсыған орманы мен әсем көлдерiнiң аясында қоныс тебуiн қалауында да көрегендiк жатыр. Бiр жеңнен қол, бiр жағадан бас шығарған дұрыс-ақ, бiрақ ортақ күштi орналастырудың тиiмдi әдiстерiн де ұмытпаған жөн. Егер Ұлы жүз бен Орта жүз жасақтары бiр-бiрiнен алшақ жатып, өзара қимылүйлестiрсе ата жаудың шаты айрылуына жақсы.

	Бұдан әрiде хан мен жалайыр биi топан сөздi көп шығын етпей тез келiсiмге келдi. Алдағы қыс өтiп, көктем туа Ескелдi өздерiндегi тәжiрибелi қолбасылардың екi-үшеуiн бас етiп, жақсы қаруланған бес жүз қаралы әскердi осы Жолбарысқамалға, осы ханның құзырына жөнелтедi. Қолбасылардың нақтылы кiмдер болуы мүмкiн дегенде өткен науқанда көзге түскен Балпық Дербiсәлiұлы, Қабан жырау Асанұлы, немере ағайынды Малтабар мен Құлжан батырлар аталды.

	Ескелдi уәдесiнде тұрды-ақ. Тек сол 1735-жылдың соңында қыс ерте түсiп, әлгi хан отырған Жолбарысқамалдаүлкен әлек салыпты. Қар дегенiң есепсiз көп жауып, бұған қасқырдай ұлыған желi қосылды. Әдеттегiдей бiр күнде, немесе,үш, не жетi күнде толастайтын ескi дағдысынан да жаңылып, апталап борандатқанда Жолбарыс ханның айналасындағы ел-жұрт, азын- аулақ әскер, төлеңгiттер осы қардың астында бiржола көмiлетiнге ұқсапты. Киiзүйлерден, жаппалардан бiр-бiрiнiң белдерiне арқан байлап түзге шыққандарының топ-тобымен жоғалып кеткенi де болыпты. Ал жалғыз- жарымдардың қасiретiн атап сұрама! Қора-қопсы салу, шөп шабу ата дәстүрiнде жоқ, қар шамадан тыс көп жауғандықтан ең бiр тiрсегi мықты, тұяғы қатты жылқылардың өздерi ол қарды аршып, тебiндеуге қауқарсыз, мiне, осындай алапат қыста тар қуысқа еш дайындықсыз келiп қамалғасын мал басы қалай ойсырамасын?! Жын, перi, диюлардың ойнағындай көз аштырмас боранүш-төрт айда әлденеше қайталанып, Ұлы жүз ханының төңiрегiндегiлердi ақсүйек қып жұтатыпты. Өткен күзде, осында алғаш орныққанда осы қуыстың табиғатын әспеттеп, жалайыр биi Ескелдiнiң алдында тiлдiң майын тамызған Жолбарыс хан ендi сол қылығынан өзi қысылғандай қараңғы орданың iшiнде талай күндер мен түндер жерге қарап мөлигенi ешкiмге құпия еместей.

	Бұл хан жалғыз Ескелдiге емес, Ұлы жүздiң басқа да батырларына сәлем жолдап, осы алдағы туар көктемде олардың да хал-қадарларынша қарулы әскер шоғырларын жiберуiн сұраған ғой. Ескелдiше басқалар да хан өтiнiшiн құп көрген. Тек Жолбарысқамалдағы табиғат апатынан құлақтанысып, ерте көктемде ентелемейiк, хан төлеңгiттерi аздап ес жисын, сәуiр айының соңы, мамырдың орта шенi тусын, сол кезде жетсек те кештiк етпейдi десiп, ұзын арқан, кең тұсауға салған.

	Тек сәуiр айының соңы туа басқа бiр хабар дүңк еттi. Осы сәуiр айында сол Жолбарысқамалға атақты Сары-Манжының үлкен бiр шерiгi шабуыл жасап, басып алыпты да, Ұлы жүз ханын Ташкентке әкетiп, соның билеушiсi етiп қайта қонжитыпты. Жолбарыс хан өзiнiң жаңа жағдайына көп бойүйретiп жатпай тұрғылықты елге ауыр алым-салық сала бастапты. Ал көшпелi қазақтар жөнiндегi қалмақ саясаты сол баяғыша, қазақтар жылына әрбiр отбасынан бiр-бiр қарсақ терiсiн, әрi қыз-жiгiттерден аманат беруi тиiс.

	Бұл хабар Ескелдiнi сең соққан балықтай еттi. Ендi қайттiк? Көп ойланбастан Ташкентке, Ұлы жүздiң өзге тармақтарының басшыларына жiңiшкелетiп, адамдар жiбердi. Олардың әкелгенi алуан түрлi ақпарат.

	– Жоңғария қонтайшысы Қытай богдыханымен соғысты тоқтатып, бiтiмге келiп, ендi соларға қарсы жұмсаған бүкiл әскерiн берi қазақтарға қарсы айдап салыпты.

	– Қытай патшасының өйтiп иiнi жұмсаруы жайдан-жай емес, бұрынғы патшасы өлiп, таққа оның мұрагерi отырған сыңайлы. Бiрiн-бiрi ауыстырса жаңасы алғашқыда қойдан қоңыр, қозыдан жуас болатын ескi дағдылары бар ғой!

	– Жоқ, олай емес, Орта жүз бен Кiшi жүз Сiбiр жұртымен, орыстармен ауыз жаласып жатыр, Жолбарыс ханның да солай кiсi салғанын кезбе дәруiштерi арқылы бiлiп, бiздi бетiмiзден қайтару үшiн қақ тұмсықтан ұрғаны, шамасы.

	Мұндай пайымдаулардың иесi шапырашты қарт Сатай батыр, ошақтының бас-көзi Саңырық, Сiргелi Қара Тiлеуке сияқтылар едi. «Жел соқпаса шөптiң басы қимылдамайды». Бұған дейiн де құлақтары түрiк жалайыр басшылары бұл ақпарларда шындық дәнi жоқ емес деп түйдi. Бұл мамыр айындағы ақпарат десек маусымның басында ұзынқұлақ бұдан да нақтырақ бiр пәленi жеткiздi. Бұған дейiн Төле би Түркiстанды билесе ендi ол Сары-Манжы адамдарының еркiмен Ташкентке ауысып, бұлүлкен шаћарды Жолбарыс ханмен қоса билейтiн жағдайға көшiптi. «Бiр-бiрiмiзден алшақ отырайық» деп,үш жүз би, батырларына уағыз айтқан осы Төле бидiң өзi едi, ендi бұлай Жолбарыс ханмен жұптасуын қалмақ билеушiлерiнiң ымырасыздығына телiстi.

	Осылай уақыт өте бердi. Қарсақ соғу қазақтардың басындағы азапқа айналды. Жалайырлар ата жаудың бағымындағы елмiз, анау-мынау еркелегiмiздi кешiрер деп, сәл өрiсiн кеңейте Қаратаудың күнгейiнде молынан көсiлдi. Бұл шақта әлгi Саурық батырдың ағасы Түрке де осы Ескелдi, Балпық, Қабан жырау қарамағындағы елге қосылып едi, бiрақ мұнда көп тұрақтамай өзiне аса мейiрбанды Төле биге жақын болуүшiн Қаратау асып, Ташкентке қарай көштi. Бұл бiр жайдан Ескелдiлер үшiн Ташкент төңiрегiндегi оқиғаларға қанығуға жақсы едi. Себебi, мұндағы жалайырлар мен ондағы жалайырлар арасында туысқаншылап, қатынау жиiледi.

	Ескелдi құзырындағы елдiң бiр естiгенi – Түркенiң морт мiнезi мұнда да шаң берiптi. Төле Ташкенттi билеу жөнiнде Жолбарыс ханмен қосақтасса да мұндағы егiншiлiк, қолөнер, сауда-саттық сияқтыларды кәсiп еткендердiң жағдайы жақсармапты. Алым-салық бұрынғыдан да асқыныпты. Сiрә, бұл Жоңғария басшыларының Ташкент қаласынүлкен табыс көзiне айналдырмақ ашқарақ саясатының тепкiнi. Төленiң мұнда келтiрiлуi де содан. Ол кезде қалмақтың қазақтағы шоқтықты адамдардан ең жақсы танығаны осы Төле би едi. Оның Жолбарыс ханнан гөрi ұстамдылығы, кең ойлылығы, әрi қазақтардың өзге тармақтарындағы хан-сұлтандарға, би-батырларға сөзi өтетiнi таптырмас ырзық көрiнген.

	Мiне, осындай күнде Төле мен Түрке арасындағы достық тiптен нығайды. Төле қала iшiнде, ал Түрке айналасындағы аз елiмен, малымен қала сыртында. Өзара көрiсулерi жиi. Тiптi Төле ұзақ сапарға шықса, жалайыр Ұлы жүздiң ноқта ағасы, бұған Түркенiң жасыүлкендiгiн қос деп, осы Түркенiң отбасына әдейiлеп кеп, дәм татып аттанатын. Бұл да Түркенiң есiмiн адағайлатты. Әрi көп жылдар өз елiнен жырақ кетуiнiң де айыбын жуып-шайып жiбергендей. Саурық сияқты батырдың туған бауыры екендiгi өз алдына. Ал Саурық та Ташкентке, хан мен ұлы биге келгенде осы Түрке аулына соқпай өтпейтiн. Кейде қырықшақты нөкерiмен бiраз уақыт жата- жастанатын да. Бiрде Есет пен Көкжарлы Көкжал Барақ сияқты атышулыларды ертiп келдi. Мiнез жарастығы ма, әйтеуiр, осы жылдары Саурық Қайдауылұлы мен найман төресi Көкжарлы Көкжал Барақтың арасындаүлкен дәнекер – достық пайда болған. Көкжал Барақтың өткендегi ұлы науқанда қалмақтың Шоян батырын жекпе-жекте омақастыруы, одан кейiнгi қолбасы ретiндегi ерлiгi де жұрттың жадында. Бұл кезде Барақтың үлкен әкесi Өтей палуан да заманында аты мәшћүр адам екен деген сөз де ауыздан ауызға көшкен. Мiне, осы Саурық, Есет, Көкжал Барақ сындылардың Түрке аулында ошарылып, оның насихатына сусындауы Түркенiң абыройынүстемелемей қайтсiн.

	Бiрде осыүш қасқа Түрке аулында қымыздың қызуымен бе Ескелдi, Балпық, Қабан жырауға арнайы кiсi салды:

	– Жалайыр бұл күндеүшке ме, төртке ме бөлiнiп кеттi ғой. Бiр қауымы сонау Iле-Қаратал аймағында, атажаудың құрамында, екiншiсi, әлгi балғалылар Жарықбас Есентүгел деген басшысының құзырында, битке өкпелеп тонын отқа жаққанның кебiн киiп, сонау алыста, Сырдарияның төменгi ағысында бiзге жонын көрсетiп олар жатыр. Ол балғалы туысқандар қаншалықты майқан шегуде, бiр құдайым бiлсiн, әйтеуiр хабарымыз аз. Сайда саны, құмда iзi жоқүшiншiсi және бар дейдi, оларды қайдан iздеп табамыз? Жә, оны да ертеңгi күннiң еншiсiне санайық. Сонда қазақтағы еңүлкен ата жалайырдың кеуде, бел омыртқа тәрiздi негiзгi буынына бас- көздiктi алла-тағалам сендерге жазыпты. Сөйткен алла-тағалам сендерге жүрiм берсiн, терең ақыл-ой, қажымас қайрат несiбе етсiн! Бiр арызымыз – сендер қол жиып, жауға шауып, шашылмаңдар. Сөйтемiз, бүйтемiз деп, тұқымы тұздай құрығандардың о дүниедегi дауыстары құлағымызды тескендей бұл күнде. Ондай жамандық ендiгiмiздi айналып өтсiн! Құдайым жар болсын! Сендер өздерiңе қарасты елдiң онда-мұнда көшi-қонына иелiк етiп, бағдарлап, желдiң өтiнен, жаудың бетiнен тайдырып әкетiп, әрдайым аман сақтауға жандарыңды салыңдар. Жауға шабу жалайыр атынан Саурық Қайдауыл баласының мiндетi дейiк. Сол дұрыс, шамасы. Анау-мынауүлкен дүрмек, қиқу тұсында ғана аздап қарулы жiгiт-желең сұрармыз. Әрi Жолбарыс хан да, ұлы би Төле де керек кезде әскер жөнiнде көмектеспек пиғылда. Бұл Саурықтың бас ауыртар iсi, сендер қалың елге ие болыңдар!

	Бұл сәлемге Ескелдi, Балпық, Қабан жырауүшеуi бiраз дағдарса да құп көрген. Ең ақылды бастар қазақтың өзек қаласы –Ташкентте тоқайласты, бiрдеменiң исiн сезiп айтатын шығар дестi.

	* * *

	Ол кезде Ташкент қаласы алты мыңдай ғана, қабырғалары балшықтан соғылған, шатыры қамыс, аулаға қараған бiр терезесi барүйлерден тұратын. Қабырғаларының сырты балшықпен сыланған, ал iшi бөлме-бөлмеден гөрi суыр қазған iндей қуыс-қуысқа көбiрек ұқсайды. Үйге жиған жићаздарында көздiң жауын алатын ештеме жоқ. Ендi қалай, төбеге жабылған қамыс желден ғана сақтайды, әрi аздаған қыстың қарына шыдайды. Ал жаңбыр жауса қабырғаларының бой-бойымен су сорғалайды. Сөйтсе де қалада келiмдi-кетiмдiлер аузын аңқитып, танауын таңқитып, тамашалайтын көрiктi жерлер жоқ емес. Олар ең алдымен көненiң ескерткiштерi – ғимараттар, медiреселер. Ерте заманғы шеберлердiң қолымен жапсырылған алтын, сүйек өрнектерiнен жұрнақ та жоқ, сонда да зәулiм де сәулеттi кенерелерiнен әлдебiр құдiрет иесi тiл қатқандай әсер етушi едi. Бұлардың кейбiреулерiнде Түркiстандағы Қожа Ахмет Яссауи кесенесiмен де тайталасарлық қауқарымыз бар дегендей бұрыш-бұрыштардан, төбе-төбелерден жымың- жымың көздерi де байқалатындай.

	Бұл бiр бөлек те, екiншi қыры тағы басқа. Бұл ғимараттарда осындай құдiретпен қатар күйзелiстi күй, күңiренгенүн де бар. Медiресе деген атаулары ғана, қазiргi қалмақ қожалығы заманында бұларда мал қамалады. Тiптi бiр кезде Ұлы жүздiң ханы Жолбарыс қонжиған ғимаратта да солай. Қазiр бұл хан мен ұлы би Төле осындағы көп ұсақ мешiттердiң бiрiн өз ордаларына айналдырған.

	Қаланың қақ ортасында Регистан атты үлкен базар бар. Оның айналасында тауықтың балапандарынша шүпiрлеген кiшкентай базарлар және табылады. Бәрi де осы Регистаннан тамыр тартып, коректенетiн сияқты. Онда да, мұнда да балшықтан соғылған кiшкентай дүңгiршектерде мақта- мата, қолөнер бұйымдары сатылады. Ал Регистан базарының тап ортасында көздiң жасындай мөлдiреген, жағалаулары түз тасымен көмкерiлген, енi мен ұзындығы он сажындық хауыз бар. Түз тастары ғана емес, алуан түрлi құстары сайраған биiк ағаштар да хауызға төне бастарын салбыратушы едi. Кейде хауыздағы суға қараған адам бұл пәнидегi тiршiлiктен гөрi су асты патшалығының сәнi мен салтанаты келiсiңкiреген бе дегендей ойға тiрелетiн.

	Күндiз қапырық ыстықта сауда жүрiп жатады. Бастарына шалма тартқан, түстерi көмiрдей базаршылар Регистанда тоғысады да, сосын қаланың өте тар сегiз көшесiн бойлап, өзге ұсақ базарларды адақтап кетедi. Оларды ары-берi кескiлеп, Регистанға қайта тұмсық тiрейдi. Кiшкентай дүңгiршектердегi өздерi iспеттес ақ шалмалылардың ән айтқандай сарнаған, мақта-мата бұйымдарын, қыш, ағаш ыдыстарды алуға шақырған дауыстарынан бастары дыңылдаса да бұл маңнан оңайшылықпен ұзамайды. Қалай ұзасын, бұл деген бүкiл қаланың соғып тұрған жүрегi ғой. Бұл жүрек соғысы қалыпты болса мұндағы әр пенденiң шаруасы түзелетiнiнеүмiт бар. Солүмiт қоса тiзгiндейдi.

	Дүкеншiлер ғана емес, қайыршылар, дәруiштер, аяқ-қолдары сүйексiз алуан өнерпаздар, сиқыршылар, шамандар, сыбызғышылар да көпшiлiк назарын өздерiне аудармаққа тоқсан тарау әуенге басқанда айнала тiптен азан-қазан. Басың дыңылдамақ түгiлi, шеке тамырларың жарылып кетсiн, оған қарап жатқан ешқайсысы жоқ. Ал ағыл-тегiл көпшiлiктiң баз бiр бөлiгiнiң бұл азан-қазаннан жүйкесi жұқарудың орнына қайта құлақтарының құрышы қанатындай. Себебi, өзiне керектi зат iздеушiлерден гөрi осындай ию-қию қан базарды қызықтаушылар басым көрiнетiн.

	Бiрде Саурықтың ағасы Түрке қалаға арнайы келiп, Жолбарыс хан мен Төленiң ордасында дәм татып шыққасын осы Регистанға соқты. Атшыларды шетте қалдырды да, өзi екi-үш адаммен базарды жаяу аралады. Бiраз жүргесiн бұлардың шеке тамырлары домбыра iшегiндей болып, мұндағы дауыстарға қосыла ызыңдады. Қалайда, Түрке жетiсулық адам, Ташкент оның күнде тамашалайтын шаћары емес, мұндағы көп кәкiр-шүкiрдi көзiнен өткiзiп, қос жанарының ауырлай бастағанын ұқты. Бұл да Саурық сияқты бойы сорайған, бет-өңiрi де ұзынша, одан жарым мүшелдей жасүлкендiгiне орай кәрiлiк аттының ақ ұлпасы жартымсыздау сақал-мұртына шашылып, осы базарда сатылатын ұнтақ-әк түстенген адам едi. Тек тұқымына дарыған жойдасыз қайраты осы жетпiстен асқан шағында да бойына шақ, оны күдiрейген желкесi өткен-кеткеннiң бәрiне сайрап-ақ айтады.

	Неге екенi белгiсiз, Түркенiң базаршылардан гөрi балшық қабырғалы дүңгiршектерде өз бұйымдарын өткiзе алмай қыл аспапша безiлдеген, күннiң ыстығы көздерiнде тұнған, сiлекейлерi шұбырған дүкеншiлерге жаны көбiрек ашыды. Бiр әлетте мұны ақ шалмалы, қап-қара сақал-мұрттарын күнге күйiңкi өңдерiнен бөлiп алу қиын екi-үш мосқал базаршы сөзге тартты. Түркенiң өзi де қысыр әңгiмеге кет әрi емес, ол бiрден ағынан жарыла әлгi дүңгiршектердегi сатушыларға жаны ашығанын бiлдiрдi. Ақ шалмалылардың iшiндегi жасыүлкендеуi:

	– Қазiргiсi ештеме емес. Кешке күнi бойы өстiп тапқан тиын-тебендерiн нояндар тартып әкеткенде қалай боздайтынын көрсеңiз, әттең! Көрмей-ақ қойыңыз, өйтсеңiз қабырғаңыз сөгiлiп түсер, әуелде!

	Бұл жасыүлкендеудiң бүйтiп таза қазақша төгiлуi Түркенiң жанына жаққанмен сөздерiнiң мағнасы керiсiнше түрпiдей тидi.

	– Не, бұлардың тапқан табысын күнделiктi тартып әкететiндер де бар ма?– деп сұрады. Әлгi жасы үлкен одан әрмен суырылды:

	– Жаратқан ием-ау, сiз бiлмейсiз бе, мына шаћар қалмақ қонтайшысының қолына көштi емес пе? Осындағы Жолбарыс деген қазақ ханы сол қонтайшының қолбаласына айналды емес пе? Сол Жолбарыс ханның төлеңгiттерi аптасына неше дүркiн бұлардың жон терiлерiн сыдырады. Сосын қала сыртында қонтайшы өз қолымен қонжитқан, өзiнiң қандас тiлеулесi, сыйынатын құдайы, пайғамбары ортақ Барша хан деген обыры бар. Жолбарыс хан жиған-тергенiн соған бере ме, жоқ, оны айналып өтiп, Ақүйлiлердiң өздерiне жөнелте ме, адам түсiнбес шат-шәлекет. Мiне, сол Барша ханның өз нояндары да мұнда ойран салып кетедi. Онымен де бiтпейдi, сонау қонтайшы ордасынан, Ақүйлiлерден тiкелей қатынайтын тағы бiр қасқырүйiрi бар. Олар «бұдан былай сендер мұсылмандықты тәрiк етiп, пұтқа табынасыңдар, бiздiң қуыршақ құдайымызға құлшылық жасайсыңдар, мынау соның ғибадатханасын тұрғызуға жұмсалатын қаржы» деп, бұл бейшаралардың қалтасын олар да қағады. Қуыршақ құдайына ма, жоқ, өз құлқындарына ма, әйтеуiр, сөйдеп әкетедi. Бұл дүкеншiлердiң жүрекжарды шын гөй-гөйi сөйтiп кешкi апақ-сапақта шығады.

	Бұл базарда сонау қазақ сахараларында не оқиғалар орын алуда, қазақ, қалмақ, Сiбiр жұрты, башқұрттар қалай ырғасып-жырғасуда, соған құлақ түрген, өсек-аяң аңдыған, солүшiн алыс елдiң жүргiншiлерiн баққан жандар да кездесетiн. Мына Түркемен дидарласқандар тап сондайлардан едi. Олар Түркенi өздерi iздеген адам деп, тап басқанмен Түрке олардың айызын қандырарлық ештеме айтпады. Бұл жолы Ташкент қаласынан тез сытылып шығып кеттi.

	Түрке осы сапардан соң Ташкент маңындағы ары-берi жүргiншiлерге мұқият зер салатын әдет тапты. Әлгi Барша ханның ордасы шаћардан он шақырымдай қашықтықтағы Шыршақ өзенiнiң бойында-тұғын. Шаћармен екi ортада қатынайтын оның нояндарын түстеп танитын шаққа жеттi. Бiрде ол қасындағы екi-үш адаммен ғана қалың ағаш арасында жасырынып, солардың iшiндегi сәндi киiнген, аздап масаңдығы бар бiреуiн садақпен атып өлтiрдi. Бұл орманды маң, бой тасалап, қашып құтыламыз деген ойлары жүзеге аспады, қалмақтардың қолына түстi. Бұлүлкен дауға айналып, мәселеге Барша ханның өзi араласып, iстiң соңы Ташкенттегi Жолбарыс хан мен Төле биге тiрелдi. Өйтетiнi Түрке жай пенде емес, ел iшiндегi белгiлi адам , әрi Саурық сынды атышулы батырдың туған бауыры. Түркеге қандай жаза қолдану керек дегенде қазақ-қалмақ белсендiлерi екiұдай болысты. Түркенiң өзi «мен қалмақ бегiн әдейiлеп атқаным жоқ, қалмақтарға өткiзiлетiн қарсақ аулап жүргенiмiзде бiр қарсақ тура соларға қарай қашты, соны көздеген-ақ едiм, мына масаң неме қиралаң етiп, атқан оғыма өзi iлiктi» деп жалтарды. Ташкент базарындағы дүкеншiлердiң гөй-гөйi тұлабойын осқылап, осындай қылмысқа итермелегенiн, әрине, iшке бүктi.

	Мынадай қалмақ тепкiсi асқынған шақта қазақтың қалмақ бегiн өлтiруiүлкен сұмдық едi, осыны сылтауратып, Барша хан Ташкент маңында көшiп-қонғандарды шауып, талан-таражға салуы да ықтимал. Тек Түрке уәжiн Төле мен Жолбарыс мықты iлгек еттi, қалмақтарүшiн қарсақ соғамыз деп елiм-телiмi шыққан қазақтарда не ес қалды дейсiң? Ақыры Түркеге құн төлеттiруге тоқайласты. Ол кезде қалмақ бегiнiң құны жүз жылқы. Немесе бiр ер баласын құлдыққа берiп те құтылуына болады. Түрке «онсыз да жаяу- жалпылап қан қақсаған жұрттан жүз жылқыны қалай жимақпын, балам Жалмырзаны беремiн» дейдi. Дәл осы күнде көп нөкерiмен Саурық сау етедi. Ағасының жағдайын ұғып торығады. Iс насырға шапқан, түзеп жiберуге кеш. Амал жоқ, Барша ханға өзi кiсi салады, «менiң алты балам бар, шетiнен балуан бiлектi, арыстан жүректi, солардан қалағаныңды ал, сонымен дау бiтсiн» дейдi. Барша хан ақылшыларының iшiнде Түркенi де, Саурықты да жақсы бiлетiндер бар едi, солар «Әй, Түркенiң екi-ақ ұлы бар, әрi Саурықтан гөрi қолы ашықтау, жеме-жемге келгенде көзiн жәудiретiп, екi баласының бiрiн бөктертiп жiбермес, бопсаласақ жүз жылқы берер» деседi де Жалмырзаны қалайды. Ал айтқанынан қайтатын Түрке ме, сөйтiп, Жалмырза қалмақтардың қолында кете барды.

	Тап осы шаруаның басы қайрылған тұста қала сыртында Түрке аулында бiраз жұрт жиылды. Олардың көбiсi Саурық айналасындағы адамдар. Көкжарлы Көкжал Барақ та осында. Ташкентке, хан ордасына бармақшы Шапырашты қарт Сатай, албан Хангелдi, дулат Өтеген, Қойгелдi, Қосы сынды батырлар да жолай осында соққан. Ұлы жүздiң ноқта ағасы – жалайыр қарты Түркенiң үйiнен дәм татуды парыз санайтындарын сылтау етiскен. Шынында бұлар Түркенiң қатты сағы сынған шағы шығар деп ойлаған. Осы отырыста Түрке оқыстан аталмыш сұрперендердiң баршасына жонын бере өзiне қарасты аз ғана жалайырларға бұрылып, жойқынүн қатты. Түркенiң сөзiүзiлген сәттерде шiркейдiң ызыңы естiлетiндей меңiреу тыныштық орнап едi.

	– Әй, Қабыланның балалары! Шұбар тұлпардың жалын айырып, Жалайыр атанған қасиеттi бабаныңүрiм-бұтақтары! Қайда барсақ та Қорқыттың көрi! Қайда аунасақ та көзiне қан толып, түгiн сыртына тепкен ымырасыз жау! Бiз жер ауып, мұнда келсек мұнда да майқан шегiп, шекесi қызған ешкiм жоқ. Әнеукүнi Ташкенттегi қан базарда көргендерiм, одан кейiнгi ұққан, түйгендерiм iшiмдi у мен зәрге толтырып, ақылымнан адастырып, жаудың шабынан түрткiзуге апарды. Ия, ағайын, ақылымнан адастым! Сосын сөйттiм. Тағы да ақылымнан адаспасам былай түйдiм. Осы бiз әрқайсымыз өз жауымызбен неге шайқаспаймыз? Әнеукүнi Ескелдi, Балпық бастаған елге «сендер жаумен шарпысуды доғарыңдар» деп неге көкiдiк? Қайта көтермеймiз бе? Сөйтiп, бүкiл жалайыр боп, сонау Жетiсуға қарай неге жосылып бермеймiз? Мұндағыларды бұларға қалдырайық та, сондағы өз жауымыздың қабырғасына көк сүңгiнi неге қадамаймыз? Ортақ жау дейсiңдер! Ортақ жау деген жоқ. Бұл жау дегенiң кесiлген жыланның бөлшектерiндей сонау Алтай, Алатаудан бермен Қаратау, Сыр бойы тегiс шашылып жатқан бiрдеме ғой. Күш бiрiктiрiп, бiрiн жойсаң екiншiсi кеп ту сыртымыздан ұрады. Өйткiзгенше әрқайсысын әрқайсымыз бөлек-бөлек иемденейiк. Осы бағдарда мынау исi қазақтың данышпаны Төле Әлiбек баласы да күмбiрледi ғой. Ия, Қабылан атаның үрiм-бұтақтары! Мынау жолымызда көлденең сұлаған Қаратаудан арыда, әлгi өздерiң қан төгiскен Шу-Iле алабынан да арыда бәрiмiздiң көз жасымыздай мөлдiреген Қаратал өзенiнiң бойына ат дүбiрлетiп барып, оны өзiмiзге қайтармай бұл жалайырдың көсегесi көгермейдi!

	Бұл сөздер баршасының көкiректерiне қадақтай тидi. Үлкен-кiшiсiнiң тегiс тiл-жақтары байланып, кеуделерiн жер тартқандай мөлиiстi. Қиыр жайлап, шет қонып, ұлы науқандардан тысқары жүрген көне сұңғыланың өзiнiң қазағына деген ескiлiктi өкпе-наласы қайта тұтанып, осылайша тарс атылғандай. Ескiлiктiң оқиғаларын ешқайсысының еске алғысы жоқ, ұмытқылары келедi, бар күш-қайрат бүгiнгiнiң әуселесiн көтерiп алуға бағышталған. Сонда қалай, Түркенiң уағызына құлап, қалмақ әр тұстан бiр шапқылайды екен деп, қазақ, оның iшiндеүйсiндер қайта бөле-жарылмақ па? Әлде бұлар бөле-жарылып көрмеп пе едi? Желдi күнгi қурайша сарнап жүрiп, қазақтың басын қосып, жауға соққы берiп-ақ едiк, оның да игiлiгiн қолдан шығарып алдық. Әлде «қызым, саған айтам, келiнiм, сен тыңда» дегендей Түркенiң өз жалайырларынаүндеуi сол шындықты, жанға батар ақиқатты исi қазақтың алдына кесе көлденең тартқаны ма? Тағдырдың сондай бiр ащы кекесiнiн у қорғасынға айналдырып, бұлардың көкiректерiне ерiтiп құйғаны ма?

	Солай-ау, шамасы. Оған Түркенiң келесi сөздерi куәлiкке жүретiндей. Тек бұл жолы қарт қазымыр әлдебiр мақсатпен әдейiлеп iз тастағандай әуелгiсiнде мүлдем басқа қиырдан шаңдатты:

	– Мынау шаћар төңiрегiндегiлердi «құрама» дей ме, жоқ, «құрыма» дей ме, әйтеуiр, осылай атауы екi ұшты шаруа халықтың да гөй-гөйiнен сай- сүйегiң сырқырайды. Мен өзiм осы жаққа келгелi базаршы атандым. Базарға барып, неше алуан сұңғылылардың көкiрегiнен тұманың суындай қайнаған мұң-зарға құлағымды тосамын. Солар айтады, бұлардың «құрама» атауы қырық құрау ел болғандықтан емес, сонау Қызыл теңiзден арыдағы Мекке- Медине маңынан келген бiр араб дәруiшi Имам Шәћiр дейтiннiң батасына орай туған дейдi. Әлгi араб дәруiшi «құдайы қонақпын» деп бас сұқса қай- қайсысы да «құдайы қонақ түгiлi өз балама берер бiр уыс талқаным жоқ, құдайың болса, диуана, берерiңдi маған бер» деп сазарысады. Сонда дәруiш «дүниенiң төрт бұрышын кезгенде аузын ауаға ашқан кiл кедейдi көрмеп едiм, құдайдың қарғысына ұшыраған ел екенсiңдер, сонда да налымаңдар, құрып кетпеңдер, құрыма,» – деп бата берiптi. Содан «құрыма» атаныпты, оны қазақтар «құрама» деп өзгертiптi. Мiне, осы құрамалар, көңiлдерiңе келсе де айтайын, осыдан екi-үш жыл бұрын қалмақтар Төле бидi Түркiстаннан мұнда Ташкентке көшiргенде, Жолбарыс хан екеуiнiң ортасында талас бұрқ еткенде осы құрамалар, мына жәкелерiңе болысып, Жолбарыс ханды ауыздықтап берiптi ғой.

	Түркенiң мұнысы ескi жараның аузын ашқандық. Бұл жайға осындағы марғасқалардың бәрi қанық, тек одан берiде ешқайсысы ол жайында бiр-бiрiне тiс жармаған. Төле би бүкiл айналасымен, құл-құтан, шағын нөкерiмен Ташкентке жақындағанда билiктi бөлiскiсi келмеген Жолбарыс хан қаланың қақпасын тарс жауып, әрi қарулы күзет әзiрлейдi. Ханның мұнысы Төлеге ғана емес, қалмақтарға да қыр көрсетуi, себебi, ұлы би солардың ұйғарымымен келе жатыр емес пе? Жолбарыс хан бұрынғы хан емес, «Аңырақай шайқасында» елеусiз қалуы, одан кейiнгi бес-алты жылдың әуселесi, әсiресе, өзiн Қаратаудың құт қойнауы – өзi аттас қамалдан қалмақтардың күштеп мұнда әкелуi, әрi осында алым-салық есебiнен аузының ақ майға толуы мұның iшкi жан дүниесiн өзгертiп-ақ жiберген. Көзi қарауытып, Төле бимен сан заманғы одақтастықты да ұмытқан. Ендi Төле мен хан арасында соғыс қаупi туады. Төленiң ең жаман қорыққаны осы, ендi ол өзiнiң бүкiл табиғи ақыл-зердесiн жұмсап, осы соғысты болдырмаудың амалын қарастырады. Ол дереу Ташкент сыртындағы өзiне танымал «құрамаларды» жиып:

	– Шыңғыс ханша қамал бұзу, не өрт салу бiзге абырой әпермейдi. Майдандасу да орынсыз. Шыршықтың бiр саласы Бозсуды қалаға лап еткiзейiк. Iнiне су жiберсең жылан да, тышқан да сыртқа шығады. Ағыны қатты тау суын бұру да өнер. Кәне, осыған қайсың барсың? – деп сұрау салады. Задында «құрамалар» ханнан гөрi осы биге iш тартатын. Оның әуел баста-ақ жер емшегiн емгендерге құрметпен қарауы, жар құлағы жастыққа тимей басқаларды да соған шақыруы, алым-салықты да аспандатпай, анау- мынаудың сұғанақ қолдарын қағатыны жандарына жаққан. Бидiң мына келiсi оған деген сондайлық ықыласқа жақсы тамызық. Сонда «құрамадан» Сексенбай деген кәрi кiсi жүн басқан көкiрегiн жалаңаштай Төлеге тосып:

	– Суды ноқталауды бiлмесем менiң қай жерiм егiншi? Маған су қайыру мал қайырудан оңай! – дейдi.

	Сөйтiп, қалаға су кiргесiн Жолбарыс хан тез жуасып, әрi ұлы бимен татуласып, оның мұндайлық тапқырлығына бас иедi. Араларынан қыл өтпейтiн бұрынғы достық қайта күшiне мiнедi. Мiне, Түркенiң iлiп түскенi осы едi. Бұл тұста Саурық батыр сәл шыдамсыздық жасады. Бұл да соңғы жетi-сегiз жылдың iшiнде қияпатына көп өзгерiс енген адам. Ұзынша бет өңiрiндегi әжiм қыртыстары бiлеулене қызарып, екi көзi шұңғылдана түскен. Қабақ жүнi, уысқа толмас сақал-мұрты ағарып, сол қалың әжiмнiң қасында тiптен мардымсыз көрiнедi. Тек отырса да, тұрса да бiрқалыпты бүкiрейген жотасы бәз-баяғы тұлғасының мыңқ етпес нышанындай. Ол қалың ернiн дүрдите, әлденеге өкпелеген адамша ағасына тiл қатты:

	– Өшкен оттың қоламтасынүрлеп қайтесiң?

	Түрке мойнын созып, ақ ұнтақ аямай шашылғандай сопақша өңiн көпке жария етпектей, көздерiн бiрнеше адамның төбелерiнен асыра Саурыққа қарады. Қабағы кекжиiңкi. Iнiсi бұған басу айтқан емес, қайта желiгiне желiк қосқандай одан әрмен сөйлеп бердi. Ендi олүйсiн ханы мен ұлы бидiң арасындағы жай сабасына түскенмен басқа бiр дызылдауық түртпектеп, екеуiнiң тұнығын лайлайтын сияқты дегенге көштi. Ол мына Сiбiр жұртымен арақатынасқа байланысты екен.Екеуi де ол қатынасты қолдайды, тек екеуi қалаған амал-айла бiр аралықта түйiсе бермейтiн сыңайлы. Саурық терiсi тарлық етiп, бұл сөздерiн де жақтырмай жөткiрiнiп едi, қырыс шал одан әрi көсiлдi. Ендi киiз қалпағы менүстiндегi қысқа жеңдi алаша шапаны қоса желп-желп етiп, әлдебiр құстың ұшып-қонысын еске саларлықтай.

	Жалпы бұл заманда көктем, жаз, күз айларында қазақтардың негiзгi киiмi есебiнде осы алашадан тоқылған бұйымдар жүретiн-дi. Түркенiң аузына аңқиған өзге батырлардың даүстiндегi сол. Қысқа, ұзынша, жеңдi, жеңсiз етiп тiгiлген шапандар. Кейбiреулерiнiң ғана сол шапан астынан ақ бөзден тiгiлген жағасыз жейделерi көрiнедi. Кең балақ, аяқтарының басын жапқан ұзын шалбарлары да солай алашадан тiгiлген. Түстерi бiр-бiрiне көп ұқсамайды. Себебi, қазақтар алашаны қынадан алынатын қызыл-жасылды бояулармен боялған жiптерден тоқитын. Тоқудың да әрқилы әдiсi бар. Бiрi боялған жiптердi араластыра, жарыстыра тоқып, жолақ алаша, екiншiсi бой жiптердi санап, терiп тоқып, терме алаша жасайды. Екеуi де киiз сияқты төсенiш ретiнде пайдаланылуға тиiс. Бүгiнгiдей жортуылды заманда бұл бұйымның күндiз-түнi иығыңнан тастамасаң да тозбастығы ескерiлiп, өстiп, басқаша кәдеге асырылушы едi. Тiптi осындай уақытта да кең, айыр балақ шалбарларға тiзеден төмен ол да қына бояулы терiлерден қошқар мүйiз, бұғы мүйiз өрнектер жапсырылған. Атүстiнде, түйе қомында күн кешкен қазақ өзiнiң шешендiк өнерi, ән-жыры сияқты өрмек тоқып, әшекей өрнек салу кәсiбiн де ұмытпаған.

	Тоқыма далбай, шапан, шалбарлар ығысып-ақ қалған. Оны iлуде- шалуда әлдебiр жұпынылардан ғана көресiң. Онда да жыртылған жең, тiзелерi жалбырап, күнi өткен дүниенiң жырын айтар едi. Ал алаша жарықтық олай емес, қашан да бүтiн, әрi кисең киiм, шешсең төсенiш, жаңбырыңа, анау-мынау қарыңа да мыңқ етпейдi.

	Батырлардың жеңiл-желпi қарулары ғана қолдарында, ал өзгесi, сауыт- саймандары атшыларының қоржындарында, не қанжығаларына байлаулы. Мына Түрке сөзiн тыңдаушылар алаша шапандарының iшiнде құнысып, ара-тұра бүктеулi қамшымен маңдайларына құлаған киiз қалпақтарын жоғары ысырып қояды.

	Бiр мезет Түрке қызынғаны соншалықүшбұрыштанған киiз қалпағын сыпырып, жерге бiр ұрды. Сол кезде сопақша өңi тiптен сорайып шыға келдi. Төбесiнiңүшкiрлiгiн көптен алынбаған, қалпақ астында умаждалап, термен жабысқан аппақ шашы да жасыра алмады. Ендi Түрке тiптен көбiк ауызданды:

	– Әй, сендер Сiбiр жұрты деп, орыс деп, көздерiңдi сүзесiңдер, ал қалмақтар олармен құда-құдандал елдей-ақ араласады екен. Қалмақ қонтайшысы әлгi «шейiт» оқымыстылары дейтiндердi бүкiл тобырымен елiне қайтарыпты ғой. Өсiрiп айтса қайдам, сондағы бас оқымыстысына өзiнiң салмағымен бiрдей алтын сыйлапты дейдi. Сайтандай сұлу қатыны бар екен, оған қалмақтыңүш қызын күтушi ғып және қосыпты. Өзгелерiне де тарту- таралғыларды аямай артыпты. Ал ендеше… Бар қызығы бұл емес, ендi оларүлкен керуен болып, Сiбiр жұртыныңүстiмен өтiптi. Жолай ешкiм олардың сабақты инесiне тимептi дейдi. Бұл деген қалмақ пен орыстың бiржола ауыз жаласқаны емей немене? «Шейiт» оқымыстылары бiзден кеттi деп, тобыршығы түскен қалмақ қонтайшысы және жоқ, бұлардан да зор ғұламалары артынып-тартынып қайта келедi дегенүмiттерi бар көрiнедi. Аналар сондай бiрүмiт отын жағып кетсе керек. Әйтпесе, неге жiбередi? Бiз бiлетiн қалмаққа жүрегi жұмсақ қонтайшы бiтiп пе едi? Қонтайшының ұзын қолы Сiбiр жұртын көктей өтiп, өзгелердiң де алқымына таянған сияқты. Сөйткен орыстан бiзге не қайыр?

	Бұл күнде қалмақтармен сәл-пәл араласа отырғандықтан ба қазақтар ата жаудың сонау алыс ұрғасында, Iле, Кеңсай, Текес өзендерiнiң сағаларында не хал, не жағдайдың орын алғандығынан жақсы хабардар. Швед оқымыстысы Ренат-Аренардың сұлу әйелi Бригиттамен, отыздан астам басқа да қандастарымен өз елiне қайтарылғаны осыдан төрт-бес жылдай бұрын-ақ жеткен. Тек әмсе саяқ жүретiн Түрке оны ендi ғана естiп, жерден жетi қоян тапқандай болып отыр. Сiрә, бұл соңғы сөздi де өз ағайындарының ойына ой қосуүшiн шұбыртты. Әрi Төле бидiң сойылын соғып, сөзiн сөйлеушiге де айналғандай.

	Түрке тоқтағанда басқалар сәл жамырасып, жалайыр қартының пайымын әр пұшпақтан бiр тiстелеп, желге желпiлдетiстi. Тек мынауың қате, не дұрыс деген сияқты кескен пышақтай айқындық қарасын шалдырмады. Бұл желпуiштер екi ұлының бiрiн қалмаққа өткiзген iшi күйiктiнiң жарасын жеңiлдетуүшiн керек болғанға да ұқсаған. Шапырашты қарт Сатай батыр:

	– Мен де бiр құс қайғылы, iшiм толған өрт, басымды игере алмай ырғақтаған бiреумiн. Түрке қарт дертiме дерт қосты, қайтейiн. Ештеменiң байыбына барар емеспiн! – дедi.

	– Жалғыз сiз бе? – деп, оның сөзiн Көкжал Барақ қостады. – Мен де бiр қара түнектiң ортасында жүргендеймiн. Қарға адымнан арғыны көрерiм жоқ. Сарыуайым ет-сүйегiмдi қоса сарғайтты.

	– Жүрегiмдi езгiлеген бiр белгiсiздiк жайлап алды емес пе? – деп, Хангелдi батыр да ыңыранды. – Жүрегiңнiң қалағанын ақыл қостамайды, ақылдың қостағанын жүрек қаламайды. Не тiрлiк, не әрекет керек бәрi көмескi, бәрi шүбәлi. Қайсысымен белдесiп, қайсысымен достасасың? Бұлдыр елес, мұнартқан сағым.

	Сөйтiп, бұлар iшi күйiктiнiң азабын жеңiлдетемiз деп, өздерiндегi құсаны ақтарды. Ал Қосы батыр өзi сынды жасыүлкендерден қалыс қалғысы келмей, тек аузына шұрайлы ештеме iлiкпегесiн:

	– О жаратқан ием, бұл тұманды сейiлтер күнiң бар ма? – деп, бiр толғата тоқтады. Өтеген мен Қойгелдiүндеген жоқ. Тек осының алдында Түрке орыс пен қалмақтың жарастығын тiлге тиек еткенде Қойгелдiнiң мойны төмен сылқ етiп, қамшысын қолдан түсiрiп алғанын байқасып едi бәрi. Ендi ол қамшысын қайта көтерiп, сабын быртық саусақтарымен езiп жiберердей қысқылай бастапты. Көздерiн көтерiп,үлкендердiң бет-жүздерiне тесiле қарады.

	* * *

	Осы тектес оқиғалар, бас қосулар төңiрегiндегi алды-салды әңгiмелер Қаратау терiскейiндегi жалайырларға да жететiн. Бұлар Ташкент маңының соңғы хабарларын қорытып таүлгермедi, Қойгелдiден баспаналап бiр адам келдi. Ескелдi, Балпық, Қабан жырауүшеуiмен ғана құпия тiлдескен жас жiгiт Қойгелдiнiң жалайыр басшыларынан атқа мықты отызшақты адам сұрайтынын, егер тез жиса оларды қазiр-ақ ертiп әкетпегiн, ал дулат батыры оларды қандай мақсатқа пайдаланбақ, ол жөнiнде бiлiгi жоқтығын, тек бiр анық нәрсе амандық күнде ол отызшақтының бәрi олжалы оралатынын айтты. Жалайырдыңүш көсемi бұл сәлемге жаман оқшырайысты:

	– Апырау, анық не мақсатқа екенiн бүкпелегенi несi? Соғыс мақсатына деуге келмейдi, олүшiн отызшақты деген тым жұпыны. Ұсақ-түйек кикiлжiң атаулыдан бiздiң қазақ қажып бiттi емес пе? Мен өз басым қалмақ бегiнiң жанын олжалаған Түрке ақсақалдың ұрт мiнезiн жақсылыққа жорығам жоқ, барсақ iрiсiне барайық, екi елдiң арасындағы iстi тентек балалардың төбелесiне айналдырмайық, тиiп-қашпа, алып-қашпа, байдың үйiнен жiп суыртпақтаған ұрлықшы кедейдiң боркемiк өрiссiздiгi алаш баласына абырой әперiп жатқан жоқ. Қойгелдi батыр сонда не ойлаған? – деп, Ескелдi бiраз сөздiң шаңын қақты. Балпық пен Қабан да би күдiгiн құптай томырылды. Үшеуi де дулат батырының мына қолқасынан әлдебiр жамандықтың салқынын сездi. Шорт кесiп, «жоқ» десiп, ертөленi құр қол қайтаруға жүректерi және дауаламады. Ол жағын да бұлар бiр-бiрiне ұстаздың шәкiртке дәрiс бергенiндей етiп, ежiктеуден жалықпады. Сөйтiп, бiр шешiмге келе алмай ертөленiүш күн ұстады. Ертөле де өзге ләм-мимге жоқ, сонау түптен ұстатып жiберген сөзден басқаны бiлмеймiн деп, қарғанып-сiлендi. Ақыры Қабан жырау қалың ормандай тұтасқан сақалын уыстай жүзiн төмен салып күбiрлей жөнелдi:

	– Ай, биекем, батыр iнiм, сөзiме иiксеңдер, нар тәуекел, Қойгелдi батырдың зәуiмде бiр назын жерде қалдырмайық. Егер жерде қалдырсақ арамыз одан сайын алшақтамай ма? Және бұл наздың иесi әлдекiм дейтiн емес, кешегi ұлы науқанда жаудың қабырғасын күйретiп, алты алашқа атын әйгiлеген батырлардың бiрi емес пе? Бұған қосарым, бұл ретте Қойгелдi жалғыз емес, оның ар жағында асқар таудай мұнартып, ұлы бидiң өзi тұр емес пе? Қойгелдi не iстесе де Төле мен Жолбарыс ханнан жасырып iстемес. Бiзден жасыратыны, екi арамыз шалғай, бiр құпия әрекетте сақтық жасағаны шығар. Қалай да бiз құдай алдында ақпыз, Қойгелдiнiң түп ниетiнен хабарсызбыз, тек екi елдiң жарастығын ойладық. Ұлы жүздiң ноқта ағасы, әншейiнде би аға едiң, түйе ауғанда қайда едiң деп, әлдеқандай қым-қуат жағдайда көзiмiздi шұқыса қайтпекпiз?

	Сөйтiп, дулат-шымыр қолбасысы Қойгелдiнiң өтiнiшiне орай бұлар сайдың тасындай отызшақты жiгiттi аттандырып жiберiстi. Бұл қазан айының орта шенi болса қарашаның жетiншi-сегiзiншi жұлдызында ол отызшақты жетектерiнде қос-қостан тең тиелген екi-үштен жылқылары бар, шынында мол олжамен Қаратауды қайта берi асып, елге оралды. Аттар да, өздерi де дамыққан, себебi, Қойгелдi керi жолда барынша шапшаң жүрiске басыңдар деп өтiнiптi. Ескелдi ордасына тұмсық тiреген бұлар тiл-жақтарын әрең-әрең қимылдатып:

	– Би-аға, мыналарды ел-елгеүлестiрiңiздершi, қалған әңгiменi сосын сапырысайық, – дестi.

	Бұлар жетектеген жылқылардағы теңдерде негiзiнде көшпелi жұрт үшiн өте қат шұға мата бар екен. Мұның бәрi Қойгелдiдей атақты батырдың тарапынан топ еткен тарту-таралғы ғой, жалайыр биi сол жағына басымырақ ден қойып, көңiлiне әлдебiр алаң орнағанын да елеместен «жарайды, жол азабынан, шөлден, аштықтан титықтаған түрлерi анау, әзiрге алқымдамайын» дедi де олардың айтқанын iстедi. Алыс-жақындағы жалайырлардың барлық рубасыларын шақыртып, алқа-қотан көпшiлiктiң көз алдында олжа дүниелiктердiң бәрiн бөлiске салды. Сөйтiп, ел-елге таратып жiбердi.

	Қазақ қауымы ата-жұрттан ауған, қуғын-сүргiнүстiнде дегенмен де көшпелi тұрмысқа көндiккен ғой, өстiп жүрiп те жалайыр елi дағдылы тiрлiктерiн жалғастыруда едi. Өстiп жүрiп те ұл мен қыз өсiрiп, келiн түсiрiп, шыр етiп, дүниеге көз ашқан сәбилердiң шiлдеханаларын жасап жатты. Қалмақ алғаш шапқан қоян жылы туып, түйе қомында ес бiлген балалар бұл күнде ат жалын тартып мiндi деу де аз, көбiсi түтiн түтетiп теүлгердi. Олар мынау тiршiлiктi құдай о баста-ақ осылай жаратқандай түйсiнетiн-дi. Сосын да оған сүйексiңiстi болып, бейiмделмесiне не шара? Әр отбасында жастардың жетiлiп, кәрiлердiң кетуi сияқты өзгерiстер де рет-ретiмен орын алысты. Бiр алуан өзгерiстер Балпық батырдың отбасында да бар. Әкесi Дербiсәлi көп жылдық сүлесоқ аурудан айықпай жақында дүние салған. Шешесi Ақбалық та солай жар қосағының қырқынан соң екi-үш жұма өткiзiп барып, ол да ақырет сапар жөнелдi. Екеуi де өкiнiшсiз аттанғандай рай бiлдiрдi. Шындығында, жалпы ел басындағы хал демесең бұлар өз балалары жөнiнде бiршама жандары жай тапқандай халде едi. Бұлардың көп заман iштерiн кемiрген бiр уайымы – Балпықтың баласыздығы едi ғой. Ол мәселе де жақсы шешiлдi. Бұл ретте, Дербiсәлi әкенiң ескi тұрғыласы күшiк Жолбарыс бидiң көп қолғабысы тидi. Ол Дербiсәлiнiң түртпектеуiмен әртүрлi айла-шарғы тауып, Балпықтың баласыздығын бетiне баса бердi. Ел қамымен жүрген Балпық өз қамын ойлауға мұршасыз болса да Жолбарыстың бiраз қылықтары қытығына тидi. Ақыры Балпық өз жайына да мойын бұрып, алғашқы әйелi, дулат қызы Кәсенсарының рұқсатымен сол маңнан Сұлушаш деген қыздыүйiне түсiрдi. Бұл да жуарақпанда құрсақ көтермедi. Сұлушаш та Кәсенсары сияқты зерделi жан едi. Балпықтыңүшiншi әйел алу қаупi төндi. Бiрде таңертеңгiлiк қотандағы қойды өргiзгенде малдың басы көкқасқа қошқар бiр орында шегенделiп қалады. Осыны әлденеге жорыған Сұлушаш басындағы күндiгiн сыпырып, әлгi қошқардың мойнына салады да Кәсенсары бәйбiшеге келедi. Екеуi ақылдасады. Ақыры «әй, сенi мен менiң бедеулiгiмiзге туған қайынатамыздан әрмен түн ұйқысы бұзылған әлгi Жолбарыс би ғой, Балпық батырдың тұнығына тас тастап та жүрген сол, бала сұрап, әулие-әмбиелердiң бастарына түнер едiк, ол әулие-әмбиелер қайда, бiз қайдамыз, осы Жолбарыс бидiң өзi де тегiн адам емес, оның сөзiн мынау жалайырдың тұтқасын ұстаған би-ағаның өзi (Ескелдiнi атағаны) екi етпейдi, кәне, Балпықты көндiрейiк те, сол Жолбарыстан бата сұрайық» деседi. Жолбарысқа әлгi көк қасқа қошқардыүшеулей жетелеп келгендегi сөздi Кәсенсары айтыпты:

	– Уа, қарт қайнаға, осындағы әулиемiз өзiңiзсiз. Мынау Қаратаудың терiскейiнде, Бетпақтың аптабында басқа мiнәжат етер жердi бiз бiлмеймiз. Мойнына күндiгiмiздi салған мына қошқар өзi сұранғандай бiр ырымға бастады. Қой пейiшке барады дейдi. Осы қошқардың жаны пейiшке барсын. Қасиетiңнен айналдық, қайнаға, күйiмiз ажарланбай,үйiмiз базарланбай өткенiмiз бе, құдайдан бiр перзент деп, тiлеу тiлеп келдiк. Бұған дейiнгi ниетiңiз шынайы болса бата берiңiз!

	Сонда Жолбарыс би бетiнiң ұшы дiр-дiр етiп, кеудесiне орнаған алай- түлей құйынды әрең тоқтатып, бар ықыласын құдай атты құдiретке арнайды. Ал мыналарға назары ауғанда аузына оралған сөздерi былайша екен:

	– Көп берейiн бе шүрегей, бiреу берейiн бе бiрегей?

	– Қатық тұздығымен болушы едi? – деп, бала-шағалы отбасында өскен Балпықтың өзi тiл қатады.

	Сөйтiп, күшiк Жолбарыс би жақ сүйектерiн темiр қайшыдай шиқылдатып, бата берiптi. Сол-ақ екен, айналасы алты-жетi жылдың iшiнде Сұлушашүйелмелi-сүйелмелi Тiленшi, Әлдеке атты екi ұлды, Парша,Торша атты екi қызды бiр-ақ дүниеге әкеледi. Мiне, дулат-шымыр батыры Қойгелдiден келген тарту-таралғының iшiнде осы балаларға жаярлық, тағы оны-мұнысына жарамды жұқа маталарды көргенде Сұлушаштың қуаныштан жүрегi жарыла жаздайды. Осы тектес көрiнiс Ескелдi шаңырағының астында да қылаңдады. Бидiң Ақжәмиләдан туған Дөмейi өзi бала-шағалы. Ал екiншi қосағы соңғы жағын жиiлетiп, алты ұл менүш қыздың басын бiр-ақ қайырды. Ескелдi әр ұлдың ныспысын ырым етiп, әр мақсатқа телiп, өзi қойды. Кiшi әйелден туған алғашқы екi ұл Арғынбай, Найман делiндi. Ежелден қоңсылас елдермен мынадай күнде де жақындықты көксегендегiсi. Одан кейiнгi екеу таң алагеуiмде, түн ортасында алыстан ат терлетiп жеткен сыйлы қонақтардың көз алдында шыр еткесiн Таңатар, Түнқатар аталды. Соңғы Мырзатай, Жылқыайдар есiмдерiнде де жақсы тiлек нышандары бар.

	Осылай ене мен келiн жарыса құрсақ көтергенүйдiң iшiнде Қаратаудың күнгейiнен келген ырзыққа қуану неге болмасын? Мұның қайдан шыққан сыйлық екенiнде еш жұмысы жоқ басқалар тiптен мәре-сәре. Қыс ызғарында босағадан сығалайтын күн сәулесiнiң болмашы жылылығындай бiр жайлы көңiл-күй ағыны бiразын сыйпап өттi. Ендi қалай? Бiраз жылдан берi қысы- жазғы сабылыста алаша лыпадан басқа түгi қалмаған жұрт емес пе? Тек Ескелдiнiң, басқа да ел тiзгiнiн ұстағандардың iшкендерi iрiң, жегендерi желiм. «Бұл не қылған батпан құйрық, жолүстiнде жатқан құйрық?»

	Мәселенiң сыры қараша өтiп, Қаратау терiскейiнде жапалақтап қар жауған желтоқсанның орта шенiнде ашылды. Себебi, оны-мұны жүргiншiлер көбейiп едi. Ал әлгi осы олжаны әкелген отызшақты жiгiт жөндi ештеме айта алмаған. Қандай да бiр керуен тоналған сияқты. Кiмдiкi, қалмақтiкi ме, хиуалықтардiкi ме, жоқ, басқанiкi ме, бұлар бiлмейдi. Әйтеуiр, Қойгелдi «қандай да бiр тәуекелге бардық, бiздi кiм жұлмаламай жатыр, мына iсiмiзге айғаққа жарайтын дүниелiктердi осылай Қаратау асырып жiбермекпiз, сендерге бұйырған шығар, тез әкетiңдер, ал мал жарықтық бiр-бiрiне ұқсай бередi ғой, тiптi оларды алыс қыстау, жайлауларда жасырып ұстармыз, олар тегiс өзiмiзде қалады» дептi. Мiне, отызшақтының ауызша жеткiзгендерi осы ғана. Ал кейiнгi жүргiншiлер мүлдем басқаны сайрап бердi. Ескелдi би жағасын ұстады. Ендi қайтсiн, Қойгелдiнiң тонағаны қалмақтар да, хиуалықтар да емес, Сiбiр жұртының керуенi екен. Жалайыр биiне қазақтардың төбесiне бөгде бiр зобалаң төнетiндей көрiндi. Осыдан төрт жылдай бұрын, Ескелдi Қаратаудың Жолбарысқамал атты сайында әскер жимақ Ұлы жүз ханына аттанар қарсаңда осы елге сол Қойгелдiнiң ат iзiн салғанын, сондағы сапырылған әңгiмелердiң бәрiн еске алды. Қойгелдi орыстармен, Сiбiр жұртымен жақындықтың керегi не деп, сонда-ақ бақсының қобызынша сарнап едi. Ендi үйсiн мен орыстардың екi ортасындағы дәнекердiң астына оқ-дәрi қойып, күлiн көкке ұшырғанын түйсiндi. Әрi Ескелдi Қойгелдi мiнезiне басқа қырынан да қарап бақты. Балпық, Қабан жырау, Тәттiбай мерген, Малтабар батыр сындыларды өзүйiнде жиып, онысын жариялады да:

	– Кешегi жеңiстiң қуанышы бұл күнде iштегi күйiкке айналды. Сол күйiкке шыдамағандар табаға қуырылған балықтай шоршиды. Малтабар ағадан ғафу өтiнемiн, айдаланы кезiп, жалғыз сорайған ағашты қылыштап қайтатын мiнез бiздiң Құлжан батырда ғана емес, басқалардан да табылуда. Қойгелдiнiкi де сондай бiр жұлқыныс. Құдайым бұл iстiң ақырын өзi оңалтсын.

	Мұнымен шектелмей Ескелдi сол күнi-ақ Кәшке, Қабан жыраудың iнiсi Көсембай, өз iнiсi Бектұрғанды бас етiп,үш топ жүргiншiнi сол күнi-ақ Қаратаудың күнгейiне қарай асырып жiбердi. Бiр тобы әлдененi сылтауратып, Төле бимен, не оның айналасындағылармен, екiншiсi Ташкент маңындағы Түркемен,үшiншiсi тiкелей Қойгелдiмен, не сондағы қарт Қосы батырмен сөйлесiп, сыр тартып, мына оқиғаның бүге-шiгесiн бiлiп қайтуы шарт. Бұларүш бағдарда тау асқанмен қайтарда бiр жолда тоқайласып, он күн шамасында керi оралды. Себебi, Қойгелдiнiң iсiн байыптап бiлу үшiн үлкен марғасқаларды сағалаудың қажетi жоқ, сондағы қарапайым ел iшiндегi гу-гу әңгiмеге құлақ тоссаң-ақ жеткiлiктi екен.

	Сөйтсе Қойгелдiнiң тонағаны жай орыс керуенi емес, Ташкенттен арыда, Шыршық өзенiнiң бойындағы Барша хан бастаған қалмақ нояндарына қару-жарақ әкеле жатқан керуен екен. Мұны естiгенде Ескелдiнiң дана көкiрегiн бөгде бiр сұмдық салқыны мұздатты. Ендi қайтпек керек? Жоқ, Қойгелдiнiң ту сыртында асқақ Алатаудай Төле би тұр. Шымыр батыры анау-мынау күнде соған, не болмаса Жолбарыс ханға арқа сүйеудi ойлаған шығар. Олар қиыннан қиыстырып, бiр орайын табар. Қаратаудың терiскейiндегi жалайырларға тап бұл қиқудыңүстiнде әлiптiң артын баққаннан басқа дәнеме жоқ.

	Әлiптiң артын бағу қайда, орыс керуенi 1738 -жылы қарашаның екiншi жұлдызында тоналса желтоқсанның орта шенiнде Төле биден Ескелдiге кiсi келдi. Төле би алдағы аптада Түркiстанда керуен тонаған Қойгелдiге сот болатынын хабарлап, соған жалайыр басшыларының қатынасуын өтiнiптi. Осыдан бес-алты күн бұрын бұларға бiр қалмақ түменi тап берген. Қыс қары қалың емес, Талас өзенiнiң бойында екi күндiк тиiп-қашпа соғыс болды. Жау аздаған жылқы әкеттi. Адамдар аман. Бұндай соғыстар жиiлеп-ақ тұрған заман ғой, ал мынаны ұмыттырмаған өзара сиыспаған екi қазақтың арасындағы оқиға. Екеудiң бiрi жас жiгiт өз туыстарынан айрылып, соқа басы қаңқиып, өзiне лайық қызы бар бiреудiң қолына кiрген екен. Мiне, осы жiгiт бiрде бес-алты ауылдасқа қосылып, қарсақ соғуға аттанады. Қарсақтың әбден жүнi жетiлген шақ, осындайда ауланған бұл аңның терiлерiн көргенде қалмақ бекзадаларының көздерi ұясынан шығатыны бар. Мiне, осы аңшы топтың iшiнде әлгi жiгiттi суқаны сүймейтiн екiншi бiреу болушы едi. Бiрде бұлар көп қарсаққа ұшырасады. Ендi соларды алдан орап, мыналардың садағының оғы жететiн жаққа бұру әлгi жiгiтке тапсырылады. Ол жiгiт қапелiмде олай қарай төте, әрi тегiс жолды таңдамай басқа бұралаңға түсiп кетедi де қарсақтар қараүздiрiпүлгередi. Сонда әлгi мұны суқаны сүймейтiн неме «Әкеңнiң аузы…. күшiк күйеу» дейдi. Онсыз да ызалы «күшiк күйеу» онымен қамшыласып кеп бередi. Осы қамшыласуүстiнде жау шауып, намыс қорғаған екеу де, басқалар да бас қорғауға көшедi.

	Дайын отырған қазақ жасақтары да көтерiлiп, Талас өзенiнiң бойындағы жұқа қар ат тұяғының астында тапталады. Қар емес, жердiң ақ топырағы шығады. Осы соғысүстiнде «күшiк күйеу» әлгi өзiн жәбiрлеушiнiң тап көк желкесiне қадалмақ жау найзасын қағып түсiредi. Оныүш-төрт қазақ сарбазы, әрi жәбiрлеушiнiң өзi де көрген екен. Соғыс аяқталғасын ол неме өзi «күшiк күйеу» атағанның аяғына жығылып, онымен өмiрлiк досқа айналады.

	«Қазақтың басын қосуүшiн жаудың соққысы керек» деген ащы мысқыл қайта жаңғырады.

	Мiне, осындай жау түртпектеген заманда Ескелдi, не Балпыққа елдi тастап шығу қайда, Түркiстанға Қабан жыраудың баруын жөн көрiптi. Қабан жырау бұл сапарға екi аптадан артығырақ уақыт жұтқызып оралды. Келген бетте жүрегi тамағына кептелгендей майталман шешен көп тарпаяқтады . Ескi жүрiсiн бiраз жол бұзып барып тапты. Бұл да Ташкент маңындағы Түркеге ұқсап, жерден жетi қоян тапқандай халде едi. Алғашқы жеткiзгенi екi хабар:

	– Түртпектеген жауға налып, бiз күңiренемiз, мына Қаратаудың күнгейiндегiлер де соңғы бiрер айда аттың терiн аямапты. Тiптi сонау Арқаға хабарлап, Қаз дауысты Қазыбек бидi келтiрiптi ғой, – деп, бiр тоқтады. Сосын соңғы он жылда қатты өзгерген Орта жүз биiнiң түр-түсiн бiраз сипаттады.

	– Бәрiн айт та, бiрiн айт, мен бұл сапарда Шақшақ Жәнiбектiң сiлкiнiсiне әскере таңырқадым. Ана жолғы соғыста да от-жалын едi, мына жолғысы одан асып түстi ме деймiн. Түркiстандағы соттың бас жебеушiсi осы Шақшақ Жәнiбек екен. Төле би де, басқалар да тап осы жолы осы Жәнiбектiң ыңғайына көнiп, iс қылыпты. Сосын да ұлы би Қазыбектi ғана емес, Түркiстан кентiнiң қожасы Сейiтханды, қырғыздың Қоқым биiн, қарақалпақтың Сасық биiн, басқа да шоқтығы жоғарыларды жиып, баршасының төрт көзiн түгендептi.

	Сосынғы бұл жырауға таңдай қақтырған Қойгелдi батыр екен. Төле би өзi саңқылдап, «жерiмiзде керуен тонау бiздiң қазақүшiн масқара қылық» деп келiп, сол керуеннiң басшысы, Пенза гарнизондық жаяу әскер полкының майоры, тәжiрибелi саяхатшы, аудармашы Карл Миллер мен Қойгелдiнi беттестiргендеүстi-басы сары-ала қозыдай талапкер орыстың өзi бiрiншi болып көзiн төмен түсiрiптi. Қойгелдiнiң кескен бөренедей тұлғасы екi иығына тау қондырғандай қалыпта екен. Шодырайған бет сүйектерi тастан қашалғандай мiнсiздiкпен бедiрейген. Жартымсыз, әрi бiр-бiрiнен қашақ сақал-мұрты, басқа да түк атаулысы сол бет сүйектерiн әдейi жалаңаштап, ондағы қайрат атаулыны айнала жұрттың дұрыстап тамашалауына жағдай жасағандай. Ал көздерiн тiптен атап сұрама. Ол көздерден өзге түгiл осы сот жиынының бас шырақшылары Төле мен Жәнiбектiң тiл-жақтары қарысқандай. Бұл әңгiме Қабан жыраудың шаңырағының астында, қысқа лайықтап, iшi-сыртын киiз, тұскиiз, алашалармен мықтап қымтаған алты қанатүйiнде өткен. Мұнда Ескелдi, Балпықтан басқа күшiк Жолбарыс би, Тәттiбай мерген, Малтабар, Құлжан батырлар, Қабанның өз ағасы Аю, әрi Қабанның бәйбiшесiнен туған, бұл күнде жиырма беске толып, әкесiнше аузы-басын түк басқанүлкен ұлы Шынтемiр бар. Бұлардан өзге белдерi бүкiрейген, құлақтары шала еститiн, бiрақ анау-мынау жаңалыққа өлердей құмар бес-алты қарт кiсiлер қоса сығылысқан. Жыраудың бәйбiшесi мен тоқалы да осында. Олар да әңгiмеге құнығып, әрқайсысы бiрер немерелерiн құшақтай келiптi. Мұнда да саясат бар. Жырау бала дегенде әскере көңiлшек, немере көтерген әйелдерiне «сендерге не бар, бұл ер адамдарға ғана лайықты әңгiме» дегендi өлсе айтпайды. Үй сыртынан да әлсiн-әлсiн аттардың пысқырғаны, күбiр-күбiр сөздер естiледi. Iштен бiздiң де құлағымызға бiрдеме жете ме деп дәмеленушiлер, сiрә, бара-бараүлкен тобырға айналған. Қойгелдiнiң орыс керуенiн тонауы, оған Түркiстанда сот ұйымдастырылуы, мiне, соған қатысты жаңалықтарға бәрi де ашқарақтанған. Түркiстанға Қабанмен бiрге ағасы Аю да барған. Ара-тұра жырау баянына қыстырма жасайтын да сол. Ескелдi мен Балпық «апырмай, ә» деген таңданыстарын бiлдiредi, не жiңiшкелеп, қысқаша сұрақтар қояды. Өзгелерi ауыздарын суға толтырғандайүнсiз. Сот Қожа Ахмет Яссауи кесенесiне таяу кең ашық далада өткен екен.

	– Менiң жағамды ұстатқан мынау, – деп Қабан жырау қатқылдауүн шығарды. – Орыстың әскербасысы мен Қойгелдi талапкер мен құныкер ретiнде бiр-бiрiне тұра қарасқанда Қойгелдi құныкер емес, ана орыстың өзiн айыпқа бұйырғандай сiлкiне гүжiлдедi. «Сiз қатын патшаңыздың сәлемшiсi – елшiсiз. Сөйте тұра қару-жарағыңызды асынып,үстi-басыңызды сары-ала жылтыраққа толтырып, елшi емес, әскер басқармақтай сән-салтанатыңызды асыра келiпсiз. Сөйтсем, қазақтардың жүнi жығылады дегенiңiз бе? Кәне, тең арыздансын десеңiз, қару-жарағыңызды, әскери киiмiңiздi тастап, жай киiммен шығыңыз» дедi. Мiне, ағайын, сендерге өтiрiк, маған шын, сонда әлгi қазақшаға судай орыс әскербасысы табанда Қойгелдiнiң айтқанын iстедi. Кiлт керi бұрылып, аттылы-жаяу өз адамдарының арасына сүңгiдi де айтып ауыз жиғанша өз терiсiн өзi сыпырғандай қайта түлеп, берi шыға келмесi бар ма? Шешiнуiне де, киiнуiне де көз iлеспейдi екен. Онысымен қоймай Қойгелдiге қарап, ыржия күлгенiн қайтерсiң. Одан әрiде Қойгелдi тiптен сiлтедi: «Алтын Жәкем, ормандай көп Орта жүздiң ұлы биi Қазыбек ата, Жәнiбек аға, өзгеүлкендер, сiздер менi қыспаққа алғандайсыздар, ал мына орыс әскербасысының қылығын сiздер неге әшкерелемейсiздер, бұл кiсiнiң әкеле жатқаны жай дүниелiктер емес,үйсiн баласын қырып-жоятын қару- жарақ едi, мен соны алдын-ала бiлiп, шапқыншылыққа әзiрленiп едiм» деп салды. Өлетiн бала молаға қарай жүгiредi ғой. Орыс әскербасысы «алдын-ала қайдан, кiмнен бiлдiң, кәне, сол адамды көзiн шұқып көрсет» дегенде Қойгелдi тiптен масайрады. «Қортыс батыр, кәне, ортамызға шық» дегенi кенеттен. Айдалада көп аттылардың iшiндегi бiреу тебiнiп, сот алқасына таман ентеледi. Қазақша киiмдi сап-сары бiреу. Орыс-қазағы тегiс аңыраймасы бар ма! Қойгелдi аз-маз мырс-мырс еттi де қара бұлтты қақ жарған найзағайдай даусымен «мiне, бұл Қортыс батыр, менiң туысым, дулат-шымырдың Бекболат атасының бестерегiнен тарайды. Түсiнiң сарылығы мұның әжесi Қазан татарының қызы. Мiне, сол Қазандағы нағашыларында бiраз қыдырыстап, осы керуенмен бiрге оралып едi» деп салды. Сонда әлгi киiмiн ауыстырған әскербасы мен оның көмекшiсi, тағы бiр қауға сақал орыс екеуi бiр-бiрiне алақтап, ақыры түсiп кетер жердiң жарығын iздедi ғой. Кейiн бiлдiм, адам нағашысына тартпай тұра ма, бұл Қортыс батырың да сау сиырдың боғы емес екен, бұл да саусағының ұшынан ақша құйылған саудагер екен, Қазаннан көп бұйым алып, Ташкент базарында сатпаққа ол да осы керуенге iлесiптi. Жалғыз Қортыс емес, мұнда алшынның еркетотайы – Әбiлхайыр хан жөнелткен бiрнеше түйеге тиелген тең-тең жүктер де бар дестi. Сiрә, орыс әскербасысы осылай қазақ пен татарлардың жүктi түйелерiн қоса ертсем анау-мынау қылығыма бүркенiшке жарайды деп ойлаған. Қайда оған, Қортыс батырың орыс керуенiндегi тең-тең маталардың iшi толған қару-жарақ екенiн Қазанда-ақ бiлгенмiн деп, орыстардың көздерiн одан сайын бақырайтты. Ал Қойгелдi тiптен екiлендi. «Анау Ташкентке таяу Балакемпiр деген жерде сiздердi тоқтатып, қаруларыңыз болса бiзге сатыңыздар, қанша сұрасаңыз да беремiн деп, қалай қиылдым, ал сiз бiзде қару-жарақ жоқ» деп мiз бақпадыңыз, демек, бұл қару-жарақты бiздiң дұшпандарымызға апарып сатпақсыз. Немене, әлгi қалмақтардың құзырындағы «шейiт» дегендердiң зеңбiрегiнен, немесе, сондағы қонтайшы ұрғасында қол-аяқтары кiсендеулi орыс тұтқындардың жасаған мылтықтарынан бiздiң қазақтардың көрген көресiсi аз ба едi? Қазiр қалмақтарүйсiн баласының iшiне дендеп енгесiн көп жайды ендi бiлiп жатырмыз. Қалмақтардың қазаққа қарсы соғысы орыс ағайындардың пәлендей көкiректерiн ауыртпапты. Ал қалмақ дегенде «қас жомарттың өзi екен» деп, ой, әлгi жазған Қойгелдi шатырлағанда орыс түгiлi Төле би, Қазыбек би, Шақшақ Жәнiбек үшеуi бiрдей тұмсықтарымен жер сүздi ғой. Сәл ес жиып, орысың «мұнда Әбiлхайырдың да дүниесi бар едi» деп, сол Кiшi жүз ханының есiмiн әлсiн-әлсiн жаңғырта бердi. Шақшақ Жәнiбек те соларды жақтап, «орыстардан көмек сұрасақ оларға адалдығымызды көрсетейiк, Қойгелдi тоналған дүниенiң құнын қайтарсын, әрi айыппұл төлесiн» деп қасарды. Ал Қаз дауысты Қазыбек би «орыстардың өздерiнде де кiнә бар, неге олар қару сатуда алалық жасайды, Қойгелдi айыппұл төлемесiн, тек алған дүниесiнiң құнын қайтарсын» деп қаңқылдады. Ақыры, Төле би, Алтын Жәкем, сол Қазыбек бидiң сөзiне жығылды. Сонымен қойшы, орыс керуенiндегi тоналған дүние мүлкi екi мың жылқы десiп, Қойгелдi соны төлейтiн болып тарасты.

	Қабан жырау бұдан кейiн де көп ағытылды, елбасылардың, басқа да егделердiң сұрауларына жауап қайырды. Әсiресе, құлағы шала еститiндер оннан-мұннан бiр жұлқып, едәуiр мазалады. Ескелдi мен Балпық оларға ренжiген жоқ, қайта соларды қанықтырамын деп, Қабан жырау қосалқы көп жайдың бетiн ашты. Бұл тұста Аюдың да бiраз қолқабысы тидi.

	Ескелдi ернiн жымқырып, Балпыққа қадалды. Балпық қысыңқы көздерiн аға тұрғыластан ала қашқандай босаға жақтағы жыраудың бiр- екiден немере құшақтаған бәйбiшесi мен тоқалына мөлидi. Себебi, ол немерелердiңүстерiне де сол Қойгелдi әрекетi арқылы қолға түскен олжа- маталардың қиықтары жапсырулы едi.

	* * *

	Мiне, соңғы он жыл осындай оқиғалармен өттi. 1739-жылдың жазында Ескелдi, Балпық, Қабан жырау құзырындағы жалайырлар Қаратаудың терiскейiмен төменiрек жылжып, оның осы жақтағы еңүлкен сiлемi – Үлкен Ақтау тауынан әрi аса қоныстанып едi. Қаратаудың қойнауларынан басталып, Үлкен Ақтауды тұс-тұстан қиып өтетiн Бүгiл өзенiнiң тармақтары Шабақты, Құршабақты, Талдыбұлақтың мөп-мөлдiр сулары бұлардың таңдайларына татыды.

	– Шiркiн таудың суына не жетсiн? Тура бiздiң әлгi Қора мен Шажаның, Көксудың кәусарынан бiр былай емес. Сондағы шiлденiң ыстығында да мұп- мұздай тұма бұлақтар ше? – Өстiп Шабақты мен Құршабақтыны мақтаймыз деп, соңы туған жерге деген сағыныштың өксiгiне айналатын, сүйсiнулер де ара-тұра шаң бередi. Тек мұнда жалайырларүшiн аса мол кеңiстiк жоқ, себебi, Ұлы жүздiң ысты мен сiргелi сияқты рулары молынан iрге теуiптi.

	Жалайыр биi Ескелдi әйгiлi батыр Сiргелi Қара Тiлеукемен «Итауыз» аталатын қақпа секiлдi төбешiктiң маңында кездестi. Бәрi атүстiнде. Маусым айының соңы, жаз ыстығы әбден күшiне енген шақ болғанмен баршасы алаша шапан, киiз бөрiк киген. Кейбiреулерiнiң көкiректерi ашық, жалаңаш тәндерi қарайып, күн көзiне жылт-жылт етедi. Аптап ыстықтан емес, қасынуға оңай болсын деп, осылай омырау түймелерi ағытулы, белбеулерi шешулi сияқты.

	Ескелдi би Қара Тiлеукемен көптен берi жолықпаған. Үстiнде қысқа шапан. Ақ киiз қалпақтың астында түсi көмiрдей қарауытып көрiнген Тiлеуке әрi астындағы ақ құла атының мазасыздығынан ба, бұларға бiр түрлi суық шалынып едi. Шынында олай емес екен, қабақ астындағы жылтыраған көздерi, қырлы мұрны, өртеңнiң орнындай берекесiздеу қысқа сақал-мұрты бiрте-бiрте қонақ– жайлылық белгiсiн бiлдiрдi. Айналасында ақылшы, қосшы дейтiндей жиырма шақты адамы бар. Ескелдiлер де осыншалық топ едi. Тiлеуке сiргелiлердiң ғана емес, осындағы ыстылардың да сөзiн ұстап келiптi. Алғашқы жамырасқан амандық-саулық төңiрегiндегi дабырласулардан кейiн бәрi осы жақтағы жер, табиғат жағдайына ойысты.

	Бұл жақтың бiр ғажайыбы мына «Итауыз» екен. Қара Тiлеуке бiрден соны тiлге тиек еттi:

	– Шындығында бұл жақ ыстылар мен сiргелiлердiң көп тармағына атамекен қоныс қой. Тек соңғы жылдары онда-мұнда жөңкiлiп, кейiн қайта қауышқасын ғана осы «Итауыздың» қасиетiн аңғарғандаймыз. Әне, осы арадан да байқалады, бiр қарағанға қақпа секiлдi, ал көздiң шарасына күш түсiрiп, зерлей назарға алсаңыздар аспанға қарап ұлыған иттiң аузына ұқсайды. Мұның «Итауыз» аталатыны одан да емес, бұл өзi арғысы, бергiсi бар, екi қақпадан тұрады, бұлардың арғы шығыс бетiүнемi тыныш, мамыражай, ал бергi батыс бетi,үнемi борасын. Әсiресе, қыс, күз, көктем айларында көрсеңiз, тынымсызүредi де тұрады. О, құдiретiңнен айналайын, осыны қалай жараттың деп таңырқайтынымыз бар. Ал ана бiр жақпар тастарға көңiл бөлiңiздершi, олардың да бiтiм, болмыстары алабөтен. – Қара Тiлеуке Ескелдiнi бiр барлап алды да ұсыныс жасады. – Асығатын не бар, кәне, соны шолып қайтайықшы.

	Ендi екi шоғыр үлкен бiр нөпiрге айналып, солай қарай аттарының тұяқтары тасыр-тұсыр етiстi. Бұл өзi ол заманда негiзiн жыңғыл мен сексеуiл құрайтын орманды маң едi. Оның ашық алаңқайларында сағызшөп, жусан, бетеге, жантақ, баялыш, қарабарқын сияқтылар жымдасып өскен. Қазiр олардың бiразы мына нөпiрдiң аяқтарының астында туралып түсiп жатыр. Сүт пiсiрiмдей уақытта бұлар Қара Тiлеуке нұсқаған жақпар тастарға да жеттi. Бұл шынында да қызықтауға тұрарлық жаратылыс бөлiгi екен. Кедiр- бұдырлы, қатпар-қатпар текше тастар екi жақтан қаланып, бой көтерiп барып, бiр-бiрiне иық сүйемектей қисайған, немесе еңкейген қалыпта қатып- сенген. Iшкi қуысы мол, бұралаң-бұралаң аңғарды еске саларлықтай. Қуыстың табанымен кiшкентай су мөлдiреп ағуда. Ол су бүкiл табанды жаппаған, екi жиегiмен атты адамдардың емiн-еркiн қозғалысына орын бар. Әрi бұл қуыс, қыспақ жалғыз емес, өзара жалғасқан есiк-тесiктiүш-төртеу. Егер олардың бiрiне тап болсаң төбеңнен әлдекiмнiң таспен ұрып құлата салуы оп-оңай.

	Бұл маңнан алыс-алыстағы қарауылтөбелер де жақсы шалынады екен. Олар да үй орнындай үлкен тастардан қаланыпты. Ерте заманда осы өлкеде үркiншiлiк туғанда сол қарауылтөбелерде үш-үштен күзетшiлер тұрады екен. Сiргелi Қара Тiлеуке сол жағын да мәнерлеп жеткiздi. Бәрiбiр оның сөзiнiң көбi өздерi ат тұмсығын тiреген мына қыры шығып, текшеленген тастар төңiрегiнде едi.

	Ескелдi қосынындағы сақа жiгiттердiң бiрi:

	– Шiркiн-ай, қалмақтарды әкеп қыратын жер екен! – деп қалды. Ескелдi оның сөзiне мырс еттi. Жалпы бүгiндiкте биде бiр көңiлдiлiк бар секiлдi. Бұл ендi Қара Тiлеукеге бұрылып:

	– Осыдан төрт жылдай бұрын бiздiң Ташкенттегi ханымыз, мынау осы тұстан қашық емес, Қаратаудың өзi аттас Жолбарысқамал дейтiн сайында күш жинап жатыр дегесiн, өз басым әдейiлеп ат iзiн салып, құзырына тауап еткем. Сонда хан сол өзi тығылған Жолбарысқамалдың шөбi мен суы, тасы мен топырағы хақында аузының суы құрып жырлап едi. Содан мен бiр түрлi секем алғандаймын. Жалпы бiздiң қазақтың жерi мен суына мадақтау сөз жақпайды. Тiл-көз тигiш пе, қайдам? Тiлеуке замандас, айып етпеңiз, сiздiң де сiлтесiңiз соған ұқсағасын астымнан су шыққандай шоршығаным ғой. Аумалы-төкпелi күнде пәле қайдан деп бола ма?

	Ескелдi қасында өзiнен басқа ел басшылары жоқ едi, өңкей балауса жiгiттер, солардың өздерi «би ағамыз Тiлеукенiң шабына тиетiн сөздер айтқан жоқ па» дегендей бiр-бiрiне алақ-жұлақ етiстi. Жолбарыс ханның сол өзi аттас қамалда күш жинаймын деп, жар салғаннан кейiнгi тiрлiгi белгiлi, күш жимақ түгiлi аудағы балықтай қол-аяғын тыпырлатуға шамасы келмей қалмақ құзырынан бiр-ақ шықты. Хан деген атағы болмаса сол Ташкент маңындағы қалмақ бегiнiң салық жинаушысының кебiн кидi. Сондағы егiншi, малшы, дүкеншi, басқа да кәсiпқойлардың жон терiсiн сыдыруда нағыз өлерменнiң өзi. Ал ол дәрiптеген Жолбарысқамал Қаратаудың өнебойындағы өзге де адам мен малға бiрдей жайлы қойнаулары сияқты қалмақтардың құмырсқаша құжынаған ұясына айналды. Ескелдiге кезiнде Жолбарыс ханның сол әсем табиғат аясы хақындағы баянын қалмақтар естiп қойғандай көрiнген.

	Бiрақ Сiргелi Қара Тiлеукенiң Ескелдi қасындағы қосшы жiгiттерден өресi биiк екен. Онсыз да жылтыраған көздерiне күн сәулесi тура түскендей жарқылы молайып, оның шұғыласы бет-әлпетiнiң өзге бөлiктерiн де нұрландырып жiбергендей. Әсiресе, қырлы мұрны мен өртеңнiң орнындай қысқа сақал-мұртына өзгеше сипат бiткендей. Қос қабағының ортасында да бiр ойық бiлiндi. Тiлеукенiң осы түрi оның жалайыр биiнiң мысқылынан терең мағна ажыратқанын айшықтады.

	– Сөзiңiзге тәнтiмiн,үлкен ағаның баласы! Сондай бiр сұмдық салқыны бiздiң де әлсiн-әлсiн кеудемiздi мұздатады. Солай дей тұра мынау атамекен туралы мылқау кiсiше үндемей отыруға әмсе шамамыз жете ме? Кейде құдай берген тiл мен жақ тәртiптi бұзып, өзi сайрап берсе қайтесiз? Көкiректегi күй тiл ұшынан өзi саңлау тауып, ұшып жатса қайтесiз? Сiздiкi қағытпа емес, терең астарлы, теңiз түбiнiң дүрiлiндей айқын мағналы ескертпе. Мұндайлық сiз сықылды дана ақылгөй жандардан ғана шығады. Көп сөз топан, желге ұшады да жоғалады. Онан да осындай iшке тұнған тұнбадай сақталатын азы жақсы. Алдағыны кiм болжапты? Ата жаудың туы төбемiзде әлi неше заман желпiлдейдi? Мынау жас ұрпақ, ертеңгi ел басшылары бәрiн осы бастан ұға жүргенге жақсы ғой. Жандары ауырса шыдар…

	Тiлеукенiң осы толғанысынан кейбiреулердiң көздерiне жасүйiрiлдi. Ескелдi оны байқамағансып, мәз-мәйрам болғансып, атүстiнде селкiлдей күлiп едi, қосшы жiгiттер оныүдетiп әкеттi. Тiлеукенiң өзi де күлдi, оның да қосшы жiгiттерi қостай жөнелдi. Мынау қыры шыққан текше тастардың қасындағы осы күлкi бұлардың бұдан арғы жарастығын тездеттi? Тiлеуке:

	– Сiздердi бұл Шабақты, Құршабақты өзендерiнiң бойында ешкiм жатсынбайды. Тек анау-мынау күнде бiрлесiп қорғануға жарасаңыздар жеткiлiктi. Екi шыбықтан гөрiүш шыбық берiк емес пе?

	Сол күнi сiргелiлер жалайыр адамдарын арқар етiмен сыйлады. Осы сыйүстiнде әлдеқалай шабыншылықта ары тарт, берi тартқа ұшырамасүшiн жалайыр, сiргелi, ысты руларына ортақ қолбасы белгiлеу мәселесi көтерiлдi. Ескелдi бiрден бұған лайық деп, Сiргелi Қара Тiлеукенiң өзiн атады. Тiлеуке «жалайыр – Ұлы жүздiң ноқта ағасы, Балпық Дербiсәлi баласын лайық көремiн» дегендi айтты. Ақыры сiргелi батырының жасыүлкендiгi ескерiлiп, Тiлеукеге тоқтасты.

	Көп ұзамай бұларды мұндай ымыраға құдай итергендей көрiндi. Жалайыр елi Шабақты, Құршабақты, Талдыбұлақ өзендерiнiң бойында, тiптi олардан да арырақ кетiп, бұрынғыдан да аяқты кеңге салып, молынан жайылып жайғаса бастап едi, Қаратаудың қойнау-қойнауларынан қара құрттай қаптаған қалмақ шапқыншылары жота көрсеттi. Сiргелi Қара Тiлеукенiң ащы айғайы сонда шықты. Әлгi «Итауыз» маңынан жақсы көрiнетiн қарауыл төбелер бар емес пе, онда Тiлеукенiң бұйрығымен екiден,үштен адам қойылған. Қас қылғандай олар да орындарында жоқ.

	Қалмақтардың алғаш көрiнгенi таңертеңгiлiк шақ. Қаратау мен Бүгiл өзенiнiң тармақтары Шабақты, Құршабақты, Талдыбұлақ арасы атты адамға едәуiр қашықтық. Мiне, сол қазақтардың жанын сақтады. Қалмақтар найзалары қылтылдап жеткенше бұлар қиқуға қиқу қосып, елдi аяқты малға өңгердi. Баршасына Шабақты өзенi құятын Ақжар көлiнiң батыс жағына жөңкiлiп, одан арыдағы Мойынқұмға ұрынбай соны жиектеп, Созақ даласына босу тапсырылды. Бұл iске жалайыр iшiнде көбiне Қабан жырау, күшiк Жолбарыс би, немере ағайынды Малтабар, Құлжан батырлар, Тәттiбай мерген, Ескелдiнiң тете iнiсi Естай, Қабан жыраудың ағасы Аю, әрi әйел заттыдан әлгi Құлжа атты ұшқалақтың зайыбы Дарабоз, Ескелдiнiң өз бәйбiшесi Ақжәмилә басшылық жасады. Мұндағы аталған батырлардың көбiсi соңғы он жылда бұрынғыдан да егде тартқан, сосын да оларды жауға салуды Ескелдi орынсыз санаған. Ал Дарабоз бен Ақжәмилә керiсiнше осы жылдарда әйелдiк нәзiктiктен бiржола арылып, нағыз ерлер сипатын бойларына жапсырған. Ерлерше киiнiп, арғымақ аттардың ауыздығымен алысқанын көрген жұрт солай ойламай қайтсiн.

	Осы қатын-қалаш, бала-шаға, шал-шауқанға да қарасты аздаған күш бар. Олар негiзiнде мал мен жанға күзет есебiндегiлер. Қалың елге тiкелей қатер төнгенде ғана осы күш қозғалысқа келедi де аталмыш кекселер, әйелдер қолбасы кебiн киедi. Өзгелерден сабырсыздығы басым Құлжан батырды бұл жағдайға көндiктiрген де мәселенiң осы жағы.

	Ескелдi би жалайыр қолбасысы Балпықпенүзеңгi қағыстырып тұрған. Алғашқы қиқу өзiнен соңғы көп қиқуға ұлысқанда Бүгiл өзенiнiң сала- салалары бойындағы томаға-тұйық ел дүрк көтерiлiп, жел шайқаған теңiз бетiнiң суретiн еске салды. Әрi екi жарылып, екi бағдарға бет бұрысқандары да көзге оттай басылды. Бiрi бала-шаға, шал-шауқан, қатын-қалаш пен олардың айналасындағы жартымсыз мал-мүлiк, шағын әскер едi, екiншiсi, илеуiн тастай қашқан құмырсқадай берi Ескелдi, Балпық сынды ел басшыларына қарай жосылған жауынгерлердiң негiзгi шоғырлары.

	– Балпықжан, мына қалмақтардың тәрiзi бiр түрлi, от қаруы барға ұқсайды ғой, – деп Ескелдi астындағы ақ құла дөненiн ауыздықтай жау жаққа көз тiктi. Бұл кезде қырық төрт жастағы жалайыр биiнiң сексеуiл түстес бет әлпетi сол сексеуiлдiң өзiнен де қаттылықты бiлдiретiн. Кәрiлiк реңi ерте жабысатын өзге түздiктердей емес, мұның жүзiне әжiм сызықтарының орнына күш-қайрат, жiгер атаулы қорғасындай ерiтiлiп, құйыла бергендей. Жүзiне ғана емес, ерүстiнде қазықтай қақшиған тұлабойына да солай. Тiзгiндi қысып ұстаған саусақтарының арасында әлдебiр жаудың қыл кеңiрдегi езiлiп бара жатқанға ұқсайды. Ал кекжиген қабағы жартасқа қонақтаған қыран құсты еске саларлықтай.

	Балпықтың мiнгенi мол бiтiмдi, сүйектi қызқара жылқы едi. Бұлан мойын, салқы төс, салбыр тiрсектi жануар. Құйрық-жалының өзi бiр адамға жүк боларлықтай. Аяқ басысында сырбаздық бiлiнедi.Қалмақы қара жүрiске дес берместiгi болғанмен суырылып озатын жүйрiктiгi шамалы. Әттең ел аман, жұрт тынышта кәнiгi атқұмарлардың күндегi тiршiлiк, қыдырысүшiн iздеп таппайтын малы. Ал мынадайүстi-үстiне жау шабуылыүдеген заманда пәлендей кәделi деуге келмейдi. Бiрақ жалайыр қолбасысы Балпық Дербiсәлi баласы соны бiле тұра соңғы жылдары өз денесiнiң күрт ауырлағанын сезiп, ең бiр қауырт шаққа керек деп, осыны сайлатқан. Қаратау жақтан жау қарасы көрiндi дегенде атын атап, түсiн түстеп, осы қызқараны алдырған.

	Ескелдiмен қатарласа қысыңқы көздерiмен түстiк бетке түйiле тесiлгенде ашу-ызадан ба, жоқ, тез шешiм таппаққа басында ой топанын қопарыстырғасын ба күлгiн топырақ түстес томпақ беттерi тарс жарыла жаздап, ендi-ендiүзiлмекшi әлдебiр жемiстi еске салды. Бұл Ескелдiге жауап берудiң орнына өзiмен құйысқан тiстескен Жайнаққа саусақ ұшын көтерiп белгi бердi. Жайнақ ендi би мен қолбасының екi ортасына сығылыса емiндi. Жайнаққа берiлген белгiнi көрген сондағы қырықшақты оққағар да бұлардың желкелiгiне мiнердей топырласып, елбасыларды тырп еткiзбестей қоршап алды.

	– Жайнақ! Биекемнiң күдiгiнiң жаны бар. Жау бас-аяғын жинақы етiп, шоқтайүйiрiлiп келедi. Бiздi де сондайлыққа шақырғаны. Егер бiз сөйтсек төбемiзден доп атпақ қой. Бұл қалмақтардың ескi әдiсi. Барлық кiшi қолбасыларға ертөле жұмса! Әрқайсысы өздерiне қарасты күштi бiр-бiрiне мiнгестiрмесiн! Тарыдай шашыла әмiр тоссын! – дегенiн баршасы естiдi.

	Жайнақ шағын денесiн ерүстiнде оңай қозғап, оққағарларға бұрылды. Олардың маңдайға баса киген дулыға астынанүңiрейген,үшбұрыштанған, жыпылықтаған, қылиланған, тағы басқаша құбылған көздерi ендi Жайнақты нысанаға алысты. Бұл жылдарда Жайнақ та едәуiр өзгерiске ұшыраған. Дөңгелек жүзi шоқтан суырған темiр табаша қарайған. Жiтi көздерiнде де бұрынғы айқыш-ұйқыш кескiленген отты сәуле жоқ. Иегiндегi қылтанақ- қылтанақ сақалы да бей-берекет. Мұндай сақал бiткенше анау өзiмнiң немере туысым Тұрлымбет сияқты неге көсе болмадым деп, оның күтiмiне немқұрайды қарайтын сияқты.

	Жайнақтың осы бұрылысында аузынан сөз шыққан жоқ. Иiрбас темiрдей кiшкене қабақтары дүр сiлкiнiп едi, отызшақты оққағардың жартысына жуығы аттарының езулерiн жырта шегiншектей керi бұрылды да әрқайсысы өз бағдарын тауып құстай ұшты. Задында, бұл жауынгерлер Жайнақтың даусынан қорқатын, сосын да оның ойындағысын айтқызбай ұғуға жандарын салатын. Жаңағы Балпық үкiмi бұларға Жайнақтың аузымен жетуге тиiс едi, бiрақ қай қолбасыға қайсысы барады, ол бұрыннан белгiлi, сосын да әрқайсысы өз мiндеттерiн атқармаққа тез қараларын батырды.

	Бұл оққағарлар кетiп үлгерiсiмен осы терiскей беттегi бас қолбасы Сiргелi Қара Тiлеукеден ертөле келдi.

	– Анау Қаратаудың өрiнен де сiргелiлер мен ыстыларға қарсы тағы бiр жау шоғыры көрiндi. Бәрi осы ма, басқасы тағы бар ма, әзiрге беймәлiм. Жалайыр күшi өздерiне төнген қалмақ әскерiмен бiрден соғысқа арандамай сәл шегiнсе дұрыс-ау. Сәл-пәл аужайын түйгеннiң зияны жоқ шығар. – Ары- берi орғыған атын әрең бәсеңсiтiп, өзi де екi иiнiнен дем алған жас жiгiт – ертөле Тiлеукенiң бұл нұсқауын әрең жеткiздi.

	– Бiз шегiнсек жаудың қай мiнезi бұрқ етерiн қайдан бiлемiз, өйтсек ата жауды қызыл қарын жас баланың төбесiнен топ еткiзермiз! – деп, Ескелдi сақтық айтты. Балпық дулығалы басын ауада бiрер сiлкiледi де ернiн жымқыра:

	– Сiздiкi дұрыс! Бiрақ шегiнгеннiң де жөнi бар. Тiлеуке ұсынғандай жаудың аужайын түйгенге де бiр мезет керек қой. Бiз шегiнiске қатты баспайық. Анау қарайған жаудың өз жүрiсiне салайық. Олардiкi аса асығыстыққа ұқсамайды, осы елден қыз айттырмақтай сән-салтанатты салмақты жүрiс. Осы арақашықтығымызды бұзбай керi iркiлсек. Ел көшiнiң ұзауына да уақыт беремiз. Бiр аралық шешiм осы тәрiздi! – деп ауаны күмбiрлеттi. Ақыры Балпықтың ыңғайына жығылысты. Тiлеукеден келген ертөле оны естiп кеттi. Жайнақ жаңа ғана ұшқан құстай бытыраған оққағарлардың соңынан жiгiттердiң екiншi легiн жөнелттi. Бұлар асықпай керi шегiнiске басты. Қалайда бұл маң көбiне жазық, түздiктер өткiр көздерiмен алысты шалады. Мiне, сонау түу шығыста жаңа ғана Сiргелi Қара Тiлеуке ертөлесi атаған, ысты мен сiргелiлердiң қалың ортасына қарай сырғыған жаудың екiншiүлкен шоғырының төбесi қылтиды. Ысты мен сiргелi түмендерi де осылай шегiнiске басқан, сiрә.

	Ия, «үйренген жау атыспаққа жақсы» деген. Қазақ пен қалмақ шабысарда тап осындай көрiнiстердiң орын алуы бiрiншi рет емес. Ертөле, сарбаз бiткеннiң қолбасы бұйырған айтқызбай ұғатындығы да осындайдан.

	Ендi бiр бие сауымындай уақыттан соң-ақ нағыз соғыс басталды. Алғашқыда тас-түйiн жылжыған қалмақ iлезде тарыдай шашырап, қазақтардың айласына айла ойластарғанын ұқтырды. Көз көрiм бiр ортада алыс-жұлыс жоқ, «Итауыз» аталатын төбешiктен Қаратауға қарай беттегi екi аралық, тақтайдай тегiс кеңiстiк бәрi бас-аяғы жоқүлкен апыр-топырға айналды. Жалайыр көсемдерi бiрте-бiрте шегiне қақпа секiлденген «Итауыздың» бiр жақ биiгiне көтерiлiп бақылап едi, мынау соғыс емес, ары- берi аттарын жосылтып, қызық қуған, әлдебiр ойын ойнаған жастардың қылығына ұқсады. Тiптi астарындағы қылқұйрықтыларының сәндi жүрiстерiн бiр-бiрiне паш етiп, ерүстiнде өзара құлдыраңдай күлiскенге де келiңкiрейдi. Ия, қазақтар да, қалмақтар да түздiктер елi, жiбек жалды жануарлар олардың iшсе тамағы, ұшса қанаты. Олардың арасында ондай дәстүр бар десе ешкiм таңырқамас та едi. Бiрақ Ескелдi, Балпық айналасындағы қолбасылар мұның олай емес, анық соғыс екенiн бiлетiн, сосын да ойынүстiндегiдей көңiл-күй бұларға қайда?

	– Апырай, Кәшке жүздiгi араласқан тұс бiр түрлi қоюланып барады ғой, – дедi Ескелдi. Би атаған Кәшке жүздiгi «Итауыздан» Қаратауға қарағанда сол жақ бетте едi.

	– Кәшке онда жалғыз емес, орақты Төкенiң де жүздiгi сонда! Анау- мынау күнде көмек беремiз, – дедi Балпық.

	– Жайнақ-ай, ана қалың елге жiберген ертөлең кешiккен жоқ па? – деп, Ескелдi қорғасын түстес жүзiн сәл қатуландыра ендi Жайнаққа бұрылды. Бұл Ескелдiнiң де басында темiр дулыға, онысы бiр жағына қисайғандай қолымен түзегенсiп, басыңқырай киiп жатыр. Сiрә, бидiң өзiнiң де соғысқа делебесi қозғандай. Бұл атаған ертөле осы соғыс басталар сәтте-ақ ұшырылған, оның келетiн уақыты болған жоқ, оны бидiң де iшi сезедi бiлем, сөйте тұра өз мазасыздығынан бiр хабар берiп тастағаны, шамасы. Жайнақ сонда да мұқияттап жауап қайырды:

	– Мен ол ертөлеге жырау ағамен қайтсең де тiлдес, басқа даүлкендермен сөйт, ел көшiнiң бас-аяғын өзiң де аужайла, сөйтiп қана орал, мұндағы көргенiңдi де жеткiз деп, мықтап табыстағамын. Бұл да аз шаруа емес-ау, кеп қалар.

	Ия, бұларға қарасты ел жалайырдың еңүлкен бөлiгi, сосын да жауапкершiлiк күштi. Тiптi Жайнақ жөнелткен ертөле бiр пәрменде оның бас-аяғын шолып қайта алмайды. Ескелдi би мазасыздығы содан туындайтындай. Бiрауық көздерiн көтерiп, қарсы алдындағы кеңiстiкке қарамақ едi, одан арыда кесе көлденеңдеген Қаратау назарын жұлқып әкеттi. Қап-қара боп белдеуленген, бұл қиырдан тым аласа көрiнетiн тау әлденеден суық тартты. Бiр мезет Кәшке, орақты Төке және басқалардың жүздiктерi айқасқан сол қанат тiптен қоюланып, тас түскен теңiз бетiнiң иiрiмiне ұқсап бара жатты. Жалайыр басшылары ақылдаса келе екi қанатқа бөлiнiп, қазақ жауынгерлерiне жақыннан нақтырақ басшылық жасамаққа көштi. Ескелдi оң қанатқа да, ал Балпық жаңағы көздерiн көбiрек тартқан Кәшке, Төке жасақтары жаққа кеттi. Ал мына «Итауызға» Қожаназар балалары ағайынды Есенбай, Есенғабыл, Ескелдi бидiң iнiлерi Естай, Досай, тағы басқалар қалдырылды. Көп ұзамай бұларға Құлжан батыр қосылды. Соңғы он жылда бұл да бiраз шау тартқан, мына Қабан жыраудың қасындағы кекселермен бiрге ел көшiн басқарасың дегенге көнгенмен бiрте-бiрте көкiректегi дауылы қайта оянып, Қабан жыраудың тiзесiн құшақтай жалбарынып, соның рұқсатымен осылай салып ұрып жеткен бетi едi. Есенбай, Есенғабылдар осындай батыр атағы бар адамның қастарына келуiн бiрден құп көрiстi. Тек нағыз майдан ошақтары бұлардан аулағырақта от шашып жатты.

	Бұл күнгi соғыстың ең қызығы сол – әлгi Кәшке мен Төке жүздiктерi шайқасқан тұсқа қай құдайдың айдауымен екенiн кiм бiлсiн қалмақтың көп күшi құйылыпты. Қалмақ қана емес, қасаптың исi тартқандай олардан арыдағы Сiргелi Қара Тiлеуке қарамағындағы көп қазақ жүздiктерi де осында тоғысыпты. Әнеукүнi ғана осы Тiлеуке жалайыр басшыларын әдейiлеп ертiп барып тамашалатқан қию, бiтiмi алабөтен жақпар тастар бар емес пе, мiне, тап соның төңiрегiнде аттарының жiлiншiктерiне аяусыз күш түсiре топырласыпты.

	Бұл тұста қалайда қазақтар көптiк еттi ме, қалмақтарды әсiресе, түстiк, батыс беттен қыспаққа алып, сығымдауға кiрiстi. Қалмақтар сәл-пәл шегiнiске салып, аталмыш жақпар тастарға қарай аттарының тұяқтарын сатырлата көткiншектедi. Бiр мезет жақпар тастар бұлардың көздерiне мықтап түскенде ол тастарды суға батқанның қармаған талына айналдырғысы келдi. Сiрә, бұндағы қолбасылары солай нұсқаған. Ол жартастарды қалмақтар бұрын аралап көрмеген ғой, соны тасалап бас қорғаймыз, әрi қарсыластарымызға соққы беремiз деп дәмеленсе керек. Ендi олар өз дұшпандарына мына халде төтеп бере алмасын өз ауыздарымен жыр қылғандай сынапша керi сырғыды. Қазақтар да бастырмалауынүдеттi. Бiр мезет қалмақтардыңүлкен бөлiгi аттарынан түсе сол жартастардың тасасына күмп берiстi. Қазақтар ендi ата жаудың азшылық бөлiгiмен шайқасты. Бұл азшылық та сол жартастарға жасырынсақ аман құтыламыз деп ойлаған, себебi, шабуылдан гөрi шегiншектеуге көбiрек жан салды. Ол жартастардың iшкi қуыстарының терең де бұлың-бұлың екенiн, әрi ондағылардың сырттағыларға қару жұмсай алмасын қазақтар бiледi ғой, сөйтiп, мына тыстағы бөлiктi жiгерлене қылыштауға кiрiстi. Бастар домалап, қазақ жауынгерлерi мiнген сәйгүлiктер оларды билей жаныштады. Бiр мезет жартасқа тасаланғандар ғана қалды. Осы кезде мұнда Балпық та жетiп едi.

	– Кәне, айнала қоршап, төбелерiнен тас атқылаңдар! – деп бұйырды. Бұл бұйрықты ең алдымен осында тоғысқан Сiргелi Қара Тiлеукеге қарасты сарбаздар орындай бастап едi. Себебi, олар табиғат-ананың осы бөлшегiнiң жықпыл-жықпылын сан тамашалағандарға жатады ғой. Олар атқылаған тастарды жалайыр сарбаздары еселеп арттырды. Екеулеп, үшеулеп лақтырылған үлкендерi, әсiресе, молынан кеттi. Бұл жартастардың астындағы су аққан қуыс-қуыстардың сыртқа үңiрейген есiк-тесiктерi әлденешеу едi, олардан пәлендей көп қалмақтардың тұмсықтары көрiнбедi. Сiрә, қорадағы қойша қамалған олар бiрiн-бiрi жаншып, әрi суға малшынып, ақыл-естен, бой жазып қимылдайтын мүмкiндiктен бiржола айрылса керек.

	– Лақтырыңдар! Лақтырыңдар тасты! – деп, Балпық күндей күркiредi.

	– Лақтырыңдар! Лақтырыңдар! Тастарды аяйсыңдар ма?

	– Кәне, кәне! Лақтырыңдар! – десiп, Кәшке мен Төке де айғайласып, өздерi де бұл жұмысқа құлшына кiрiстi. Ысты мен сiргелiнiң де кiшi қолбасылары солай. Тастардың сатырлаған дыбыстарынан гөрi «аћылаған», «ућiлеген» адам дауыстары көбiрек құлақ жарды.

	– Атаңа нәлет ит қалмақ! Мә! Мә!

	– «Өлетiн бала молаға жүгiредi» деген! Молаң осы екен ғой! Ал ендеше! Ал ендеше!

	– Мә! Мә! Мә саған! Қуыршақ құдайыңа тезiрек барасың. Қуыршақ құдайың жарылқайды!

	– Мә! Мынау қайсыңның сыбағаң?!

	Айналуға жер тар қыспақта төбелерiнен әйдiк тастар бұршақша жауған қалмақтар жаман күңiренiске басты. Кей қазақтарға бұл алғашқыда көр азабын шеккендердiң жарық дүниедегiлерден көмек сұрағанына ұқсап, тұлабойларын түршiктiрдi. Бiрте-бiрте көмекейлерi кеңiрек ашылғандай бұл күңiренiсүлкен аңырауға айналды. Тура әлгi «Аңырақай шайқасындағы» жағдай қаз-қалпында қайталанғандай. Тек ондағыдан мұндағының аумағы әлдеқайда болмашы едi.

	Қаратаудың осы терiскей етегiнде молынан көсiлген, бас-аяғы жоқ шалқар кеңiстiктiң өзге қиырларында соғыстың қалай өрбiгенiн әзiрге кiм бiлсiн, тап мына тұста қазақтар қалмақтарды аямай-ақ жусатты. Әнеукүнi ғана Сiргелi Қара Тiлеукенiң өзi бастап, жалайыр адамдарына осы жақпар тастардың жаратылысын тамашалатқанда Ескелдi қатарындағы сақа жiгiттердiң бiрiнiң «шiркiн-ай, қалмақтарды әкеп қыратын қыспақ екен» деген сөзi құдайдың құлағына сарт етiп тигендей. Осы сөзден құдайдың өзi ескерусiз қалдырған бiр дүниесiн есiне түсiрiп, сол сақа қосшының көкейiндегiнi айнытпай iс жүзiне асырғандай. Сол күннен бастап бұл жартастар мен оның айналасы «Қалмаққырылған» атанды.

	Кешқұрым белгiлi болғанындай соғыстың өзге бөлiгiнде қалмақтар күш асырыпты. Онысын-мұнысын қоса есептеп, қазақтар бұл күнгiнi теңбе- тең соғыс атады. Мына «Итауыздағы» Құлжан батыр, Есенбай, Есенғабыл, Ескелдi бидiң iнiлерi Естай, Досай, тағы басқалар «екi жағын тең өлшедiк» деп өзеурегесiн де солай ұйғарысқандай. Тек ертеңiне қалмақтар қайта бой көрсеттi. Осы «Итауыз» маңына қарай да, бұлардан шығыс бетте жатқан ысты мен сiргелi қоныстарына қарай да екi үлкен түмен қара құрттай қаптады. Тура кешегi көрiнiс қайта қайталанды. Аңғал қазақ тап кешегi әдiспен қарсы шығуға ыңғайланды. Кей тұстарында қазақтар да шоғырлана бастаған. «Е, қорқатын несi бар?» дескендей. Мiне, тап сол кезде қалмақтар от қару-зеңбiректерiн iске қосты. Қазақтар күйрей жеңiлдi. Кешкiлiк қалмақтар қайта iркiлiп, керi шегiнiп, қараларын батырғанда олардың адамнан да, малдан да олжа алмағаны белгiлi болды. Сырты бүтiн, iшi түтiн қазақ қолбасылары аздап таңданысып, ұрыс даласында құлаған өз қандастарының жүзiн жасыруға бiраз жасақшыларды жұмылдырды. Әрi өздерiндегi жағдайды айтып, Сiргелi Қара Тiлеуке, жалайыр басшылары әрқайсысы өз тараптарынан Ташкент пен Түркiстанға хабаршылар жiберiп жатты.

	Мiне, осы шабуыл жаз, күз өтiп, 1740-жылдың қаңтары қатулана келгенде тағы қайталанды. Қалмақтар қазақтарды тағы да есеңгiреттi. Тек бұл жолы да дұшпан жақ ешқандай олжа әкетпедi. Бұл қысқы шабуылдың соңында осы Қаратау терiскейiндегi қазақтар қалмақ жайсаңдарының бұл сойқандығының мәнiн ашатын бiр «тiл» ұстап алды. Ол әдеттегiдей ауыр жараланып, ұрыс даласында қалың қарға көмiлген қалмақ жауынгерi едi. Қазақтар оны ауылға әкелiп, ем-дом жасап, ес жиғызғанда оның айтқан сөзi:

	«Бар пәле сендердiң Сiбiр жұртымен, орыстармен жақындаспақ пиғылдарыңнан. Егер одан тыйылмасаңдар мұндай соққыны көре бересiңдер». Бұл қалмағың ас-су iшiп, әбден қалпына келгесiн бұл түстiкте, Қаратау бойында ғана емес, анау алыс терiскейде, Ертiс өзенiнiң бойында да қазақтар көресiсiн көрiп жатыр дегендi айтты. Ташкент пен Түркiстанға сан хабаршы жөнелтiп ала алмаған ақпарларын қазақтар осы жаман қалмақтан естiдi.

	* * *

	Жолбарыс хан таңертеңгiлiк ұйқыдан оянғанда денесiнiң сергек екенiн сезiп, «о, жаратушым, бүгiнгi күн мен үшiн жеңiл соғар, осы мейiр- шапағатың үшiн мың да бiр рахмет» дегендi iштей күбiрледi. Бiр кездегi шағын мешiттiң шәкiрттер демалатын бiр қуысын ханымы екеуiнiң жатын орнына айналдырған ол ағаш төсектi сықырлата ширақ көтерiлдi. Тек қолдары сәл-пәл дiрiлдей ала шапанның жеңiн әрең тауып, иығына iлдi де бiрден ортадағыүлкен бөлмеге қарай табалдырық аттады. Өзi сияқты екiншi төсекте қызыл шұғамен тысталған көрпе-жастықтарға көмiлiп, ұйқыға басқан ханымға жүзiн де аудармады. Табалдырық аттағандағы желкесi әлдебiр дүрдараздық атаулыдан тiл мен жақсыз белгi бергендей.

	Төрт керегелi, төбесi күмбез тәрiздес биiк ортадағы кең бөлмеде екi уәзiр мен күзет бастықтары, күтушi есебiндегi айналасы оншақты адам еденге төсеулi қызыл ала кiлем үстiнде қаздай тiзiлiп отырған. Ханды көргенде бәрi қунақ қаға көтерiлiп, тағзым етiстi. Қайта бойларын жазғанда хан өздерiне шошына қарағандай кескiн бiлдiрдi.

	Қарулы күзет бастықтары өзара әлдебiр қимылға барғандай. Кенет сыртқы аула жақтан әлдекiмдердiң шыңғырған дауыстары естiлдi. Хан жалаңбас, ол жаққа мойын да бұрмастан, тек сәл-пәл құлағын қалқитқанға ұқсап, орда iшiндегiлердi көзiмен тiнткiлей бастады. Олар қыбыжықтасып, бiрiншiлiкте тiл ұштарына қандай сөздердi iлiктiрерiн бiлмей дағдарысып, бастарын шұлғи бердi. Әрi ханның түр-түсiнен жақсылық нышанын iздегендей езулерiне күлкi үйiрiп, елжiреген жалынышты реңдерiн айқара ашуға тырысты.

	Жолбарыс хан тап осы биылдықта елуге толған едi, төре тұқымы үшiн бұл аса үлкен жас болмаса да мұның тұла бойының сыр бере бастағаны анық. Сопақ маңдайының тамырлары күдiрейiп, белдеуленген әжiм сызықтарымен қойындасып жатыр. Бiр кездегi қыз қабағындай керiлген көзiнiң үстi де тыңға түрен салғаннан кейiнгi көрiнiстi еске түсiрер едi. Қырлы мұрнының өзi де түбi босаған бiрдемеге ұқсайды. Дөңгеленген, күтiмдi сақал-мұртты аямай-ақ ақ қылау дендеген. Бар қайраты көздерiнде ғана қалғандай. Тап бүгiнгi жайлы да ұзақ ұйқы ол қайратқа қанат бiтiрiп, мыналарды жайпап жiберердей ойнақшытып тұр. Осы кiшкентай хан ордасындағы ең қатерлiсi де сол сияқты.

	– Түнделетiп келген ешкiмдер бар ма? – деп сұрады хан.

	– Бар, хан ием, өзiңiздiң iнiңiз, алшын елiнiң иесi Әбiлхайыр ханның адамдары келдi. Оларды сiз оянғанша дамылдасын деп, бөлек жайға орналастырдық. – Бұл сөйлеген екi уәзiрдiң бiрi, ол да ала шапанды, басына қоқырайта киiз қалпақ киген, күдiстеу қатыңқы қара кiсi едi.

	– Ол iнiмнiң маған кiсi салып, алдаусыратқаннан басқа бiтiрерi жоқ. Анау Арқадағы Абылай сұлтанды айтсаңшы. Өткен күзде арнайы қол жiберiп, осы Ташкент пен Сайрам маңындағы қалмақтарды едәуiр жуасытуға қолқабыс жасады. Ендi ата жау әзiрге орыстармен неге ауыз жаласасыңдар деп, қоқиланбас бәлкiм. Анау Қартаудың арғы бетiндегi жалайыр, ысты, сiргелi, ошақты, тағы басқа да ағайындарға сол арқылы қол ұшын бердiк пе деп ойлаймын. Егер қалмақтардың бүйтiп былтыр осы Ташкент пен Сайрам маңында маңдайлары тас қабырғаға соғылмаса Қаратаудың арғы бетiндегiлер, жалайыр, тағы басқалардың көресiсi одан да зорға айналар ма едi, кiм бiлсiн. Ендi, мiне, қазiр қалмақтар «аларыңды ал, бiрақ күш көрсетiп қоқаңдама» дегенге көнiп отыр. Жолбарыс осылай толғана сөйледi де бұрынғы мешiт, қазiр Ұлы жүз ханының ордасы атанғанүйдiң оң жақ кенересiндегi терезеге қарады. Бұл кiшкентай терезе көктем туып, күн жылынғалы мүлдем ашық тұратын. Содан бүр жарған алма ағашының бұтағы көрiндi. Соған қадалып, осындай ауыр ойлар менi неге қамай бередi, анау бүр жарған алма ағашының бұтағындай алаңсыздық маған неге бұйырмаған деп, ащы ойларға ұрынғандай.

	– Осы қыста ол Қаратаудың терiскейiндегi елдерге қалмақтар қайта тиiстi. Сiргелi Қара Тiлеуке, Ескелдi би сияқты адамдар маған «құдайым-ау, хан ием-ау,үш жүзге ортақ ұлы хан Әбiлмәмбет қайда, әлгi қазақтың жебеушiсiндей танылған Абылай сұлтанның ақ туы қайда, тағы да қуыршақ құдайүмбеттерiнiң аруағы асты ма, бұл не әпселең?»десiп, бiрiнен соң бiрi сұрау салды. Мен өзiмiздегi жайларды айтып саябырсыттым.Қол қусырып отырғамыз жоқ, тағынғы нәсiп тәңiрден дедiм. Мiне, бiздiң осы халiмiздi қырымнан шалар қыран бүркiттей Әбiлхайырдың танып-бiлуi керек қой.

	Жолбарыс хан таңертеңгiлiк оразасын ашпастан неге бұлай ақтарылады, бұны екi уәзiрдiң бiрi, жаңа осы ханға ең алғаш тiл қатқан, ала шапанды, қоқырайған биiк киiз қалпақты күдiстеу қатыңқы қара неме дәл ұққан. Жолбарыс өз iнiсi Әбiлхайырдың адамдарына айтарымыз осы сарындас, арғысын өзiң толықтыр деп тапсырғаны едi.

	Хан томырылып, Сайрам қаласын қайта ауызға iлiктiрдi. Жөн- жосықсыз жаңағы толғаныстарынүстi-үстiне пысықтағандай Сайрам атауын екi-үш мәрте жаңғыртып өттi. Бiрақ мән-мағнасы бұлдырлау. Уәзiрлер мен басқалар ол жағын өздерiнше топшылағансиды. Бұл Сайрамда 1737-жылға дейiн әлгi атышулы Тұрсынхан баласы Барақтың туған ағасы Күшiк хандық құрған едi. Оны қалмақтар қуып шықты. Ал қазiр ол қала Абылай сұлтанның көмегiмен қалмақтардан тазартылды. Бiрақ Барақтың ағасы Күшiк мұнда қайта келтiрiлген жоқ. Осы жөнiнде сонау алыстағы Барақ айналасында анау- мынау қаңқу сөздер барын бұлар еститiн. Әлде Жолбарыс хан соларды еске алып қобалжыды ма? Тiптi мына Әбiлхайыр адамдары сол Барақ пен Күшiкке байланысты қосалқы жайларды қоса әкелмесiн? Кiм бiлсiн, Барақ «таз ашуын тырнадан аладының» керiн келтiрiп, сол Сайрам қаласыүшiн өзiнiң ескi бақталасы Әбiлхайырға да шүйлiгуi мүмкiн-ау. Ия, жатқан бытықы-шытықы саясат. Уәзiрлер мен өзгелердiң бұл топшылаулары негiзсiз емес едi.

	Бiраз үнсiздiктен соң хан:

	– Жәкем келдi ме? – деп сұрады.

	– Жоқ! – дедi күдiстеу қатыңқы қара. – Сiрә, сол Төле сiңiрi шыққан кедей, iшегi ағармаған «құрама» дейтiндердiң әуселесiнен жуырақпанда аяғын суырып әкете алмас. Әлгi «ұзын сары қонақ» дейтiннiң келген кезi емес пе? Аш өзекке талғажау қайдан табылады деп сабылатын кез. Жер емшегiн емудi кәсiп еткен «құрамалар» Алтын Жәкемдi ықтап, анау Қаржантаудан құлайтын Келес өзенiнiң сала-салаларында егiстiк жерлердiүлеске салып жатқан сыңайлы. Жер емшегi десе Алтын Жәкемнiң өзi де шаранасын жаңа ашқан жас сәбиге ұқсайды емес пе? Ал мынау көктем дегенiң ондай мiнездiң отына тiптен май құяды. Жалғыз Келес емес, мынау шығыс беттегi Шыршықта да солай көрiнедi. Төле бидiң бiр аяғы онда, бiр аяғы мұнда сияқты. Жалғыз ол емес, сiрә, сол ұлы бидiң жалайыр Түрке елiнде, албан Хангелдi айналасында да шаруасы шаш етектен, ара-тұра сонда барып малтығады, шамасы. Өзiңiз бiлесiз, әлгi Қойгелдiнiң орыс керуенiн тонаған қылығы көп басқа зiл салып кеттi емес пе? Ендi анықталды, Қойгелдiнiң ол қылығы кезiнде албан Хангелдi батыр да қолтығына дым бүрiккен екен. Ол шау тартқан неменiң неден көзi қарайды, қайдам?

	Осы кезде аула жақтан жаңағы шыңғырған дауыс қайта естiлдi. Бұл жолы ұзаталған қыздың сыңсуындай жiңiшкеленiп,үзiлiп-үзiлiп жеттi. Жолбарыс әлi де оған назар аудармай, төрде ханның орын-тағы есептелетiн арқалы сәкi болушы едi, соған барып жайғасты да маңдайын алақанына тiредi. Ия, қым-қуат, шытырман оқиғалар. Осыдан екi жыл бұрын, яғни 1738- жылы әлгi дулат батыры Қойгелдi тонаған керуен басшысы, орыс елшiсi Карл Миллер елiм-телiмi шығып, осы Ташкентке келген. Онда да осы маңдағы Қонай мырза дейтiннiң жiгiт-желеңдерi болысқасын ғана қалған- құтқан мүлiктерiн аз ғана малға өңгерiп, өндiршегiүзiле жеткен. Көп адамдарын Қойгелдi қарамағындағы дулат-шымырлар әкеткен. Тағы бiразы қарақшылардың түрлерiнен шошып, бас сауғалап, бет-бетiне тырағайлаған. Мiне, Жолбарыс хан орыс сауда керуенi бастығының осы халi үстiнде оған қол ұшын бердi. Арнайы жасақшыларды аттандырып, әлгi Қонай мырза жiгiттерiнiң де көмегiмен дулат-шымырлар тұтқындаған орыс адамдарын қайтарды. Бұл ретте Төле бидiң ықпалы да жораға жүрдi. Сосын бас сауғалап, қашып жоғалған басқа керуеншiлер де iздестiрiлiп табылды. Сәл көңiлi тоғайған Карл Миллер Жолбарыс ханмен, Төле бимен, хан уәзiрлерiмен, Түрке, Саурық, Қосы және тап сол шақта хан ордасынан табылған қазақтың өзге де марғасқаларымен ұзақ-ұзақ дидарласқан. Мiне, осылардың көзiнше Жолбарыс хан орыс елшiсiне Ұлы жүз қазақтары Ресей бодандығына көшуге әзiр, осы тiлегiмiз орыс астанасына жетсе екен деп тiлек айтқан. Карл Миллер қайтар жолда Түркiстанда аялдап, аталмыш сотқа қатынасқанда қоржынында Ұлы жүз қазақтарының сондай тiлегi де жатыр едi. Сосын да сол сотты басқарушылардың бiрi – қазақтың ұлы биi Төле Әлiбекұлы орыс елшiсiнiң арызын қуаттап, өз туысы Қойгелдiнiң айыбын бетiне шыжғыра басты. Сосын да Карл Миллер Ұлы жүз қазақтарының басшыларына дән риза едi.

	Жолбарыс хан мен Төле бидiң Карл Миллерге арқалатқан сәлемi орыс патшайымы Анна Ивановнаға жеткен де едi, ол бiрден Орынбор комиссиясының сол кездегi бастығы Василий Никитыч Татищевке Ұлы жүз ханымен хат жазысып, оның жағдайы қандай, сенiмдi адам ба, мына ниетi шынайы ма, өз елiнде беделдi ме деген сияқты мәселелердi сарапта деп тапсырған. Бiраздан берi Жолбарыс хан сол Татищевпен хат жазысқан. Мiне, бiрде сол хаттардың мазмұны қалмақ жансыздарының құлағына шалынып, оның ақыры мұндайлыққа соқты. Қалмақтар Ұлы жүз қазақтарын Қаратаудың терiскейiнде де, түстiгiнде де бiрнеше мәрте шабуылдады. Тек Абылай сұлтанның сонау Арқадан аттандырған көмегi ол шабуылдардың сәл-пәл жарасын жеңiлдеттi. Жолбарыстың пайымдауынша Қаратаудың арғы бетiндегiлерге де ол көмектiң шарапаты тидi. Себебi, сол арқылы ата жаудың бiраз қарқыны бәсеңсiдi емес пе?

	– Мынау шыңғырған кiмдер соншама? – деп, хан ендi ғана солай қарай мойын бұрды.

	– Кеше ғана алым-салықтан жалтарушылардың ең бастыларын осылай жан даусын шығартып, таң азанда есiгiмнiң алдында гөй-гөйлетiп қой деп, өзiңiз бұйырмап па едiңiз?

	Жолбарыс хан күдiстеу қатыңқы қараның бұл сөзiне бiрден жауап қайырған жоқ. Ия, сөйдеп бұйырғаны есiнде. Өйтпесiне амал кәне? Жоңғария бектерiнiң күннен-күнге арандары ашылып, «желкелерiңнен найза шаншуды доғардық, сөйте тұра Ташкенттiң қан базарынан алтын, күмiс теңгелердiң, әшекейлi бұйымдардың түсiмi неге азайды» деп жаушыларын үстi-үстiне жұмсауда. Жолбарыс тағы да маңдайын алақанына тiреп түнердi. Мыналарды қайтпек керек? Дүре соқтыра ма? Зынданға тастаттыра ма? Жоқ, сөзбен қорқытып,үркiтiп қайтару сияқты шараның ең жиi қолданылатын түрiн қайталай ма? Себебi, дүре соғу мен зынданға тастау аса пайдалы емес, керiсiнше алым-салықтан бой тасалаушылардың көбiсi ондай жазаны көтере алмай майып болып, iстен шығатыны жиiлеуде. Ия, не iстемек керек? Бұл басын көтерiп, жаңағы биiк қабырғадағы ашық терезеге тағы да көз тастады. Жаңағы бас уәзiр тағы да тiл қатты:

	– Бiрден сарқа сөйлемегенiм үшiн ғафу өтiнемiн, хан ием! Сiзге өз туысыңыз Әбiлхайыр адамдарынан басқа да келушi бар.

	– Аттың басын сәл тарта тұрыңызшы. Осы Әбiлхайыр құзырына таяу, Сырдарияның сонау төменгi ағысында әлгi жалайыр-балғалылар бар емес пе? Олардың көсемi Жарықбас Есентүгел деген ғой. Әбiлхайыр мен Есентүгелдiң әлi күнге тұзы жараса қоймапты деп естiмедiк пе? Әбiлхайыр әлде бiр жан ашуы үстiнде соларды жайпап тастап, сол қиянатын жамап-жасқау үшiн кiсi салып отырмасын?

	– Олардың iшiне кiм кiрiп шығапты, хан ием?

	– Егер сондай бiр жайды қоса арқаланса көмекейлерiңде лайықты сөз түйдегi тұрсыншы. Ол жалайыр-балғалылар да бiздiң Ұлы жүз елiнiң бiр бұтағы ғой. Ия, сосын тағы қандай келушi бар?

	– Сiздiң құзырыңызға сұранушы екiншi неме жалғыз-жарымдаған бiреу. Осындағы Ташкент ақсүйектерi мен пiрадар-имамдарының хабаршысымын дейдi. Сiзге солардың сәлемiн ауызба-ауыз жеткiзбекшiмiн дейдi.

	Биiктегi терезе Жолбарыс назарын қайта аударды. Мына отырыстан ол терезе арқылы сыртта бүр жарған алма ағашының бұтағы көрiнбейтiн едi. Соныүстi-үстiне қызықтасам деген ынтасы бардай. Бүгiн 1740- жылғы сәуiрдiң бесiншi жұлдызы едi. Ендi бiр он күнде ол бұтақтарда көк жапырақтар пайда болмақ. Бiрақ әр кезеңнiң өз сүйкiмдiлiгi бар. Хан оның бүгiнгi қалпына көз тойдырып алмақшыдай. Қалайда, өмiр қызығына әлi де қана қоймаған жан ғой. Кенет басын сiлке әлдебiр ойлардан күшпен арылған түр көрсеттi де кенереге арқаларын жапсырған өз адамдарының бiрiне сұқ саусағын тiктедi. Ташкент ақсүйектерiнiң адамын «кiргiз» деп айтып таүлгермедi, оң жақ кенередегi есiктен ханымның тұлабойы көрiндi. Шаштары ұйпа-тұйпа, қабағы кiржиiп, қараторы арық өңiнде ұйқысы қанбай оянған адамның реңкi бар. Иығына iлген қызыл жiбек халаты аяғының ұшына дейiн жауып тұр.

	– Сыртта бiреулердi тiрiдей отқа қақтап жатыр ма? Құлындағы даусы құраққа шыққан мына сорлыларың кiмдер? – дедi де өзiнiң жуарақпанда жауап ала алмасын бiлгендей отағасына бұрылды. Жүзiн төмен түсiре орын- таққа көмiле орныққан ханды жаңа көргендей шұқшиды. Ұзақ шұқшиды. Сосын одан арыда қабырғаға арқаларын тiреп, қаздай тiзiлгендердi көзiмен сүздi. Бөтен ешкiм жоқ, бәрi Ұлы жүз ханының ескiлiктi, сыралғы уәзiр, көмекшi, күзетшi, күтушiлерi. Олар да өз тараптарынан ханымның бойшаң, нәзiк тұлғасын бас-аяғына дейiн шолып, кенет көктемнiң осы бiр неғайбiл күнiнде көкiректерiне уайым сап еткендей. Ол ненiң уайымы, ол жағы өздерiне де беймәлiм. Әлде бұл күнде хан ордасына айналған мынау тар мешiттен көңiл құстары ұшып шығып, бiр кезде, осы ақтабан шұбырынды заманға дейiнгi шақта, осы Ташкентте, сонау Жүнiс ханның мазарына таяуда, айналасында шағын көлдер мөлдiреген, самырсын, пiсте ағашы, қайың, үйеңкi сияқтылар көмкерген үлкен қақпалы, кең аулалы, зәулiм сарайды естерiне түсiрдi ме екен? Ондағы мына Ұлы жүз ханының салтанатты тiрлiгi қандай едi десеңшi. Ханның да, ханымның да жасырақ кездерi едi, ханзадалар мен ханшалар мүлдем бүлдiршiн-тұғын. Бұлардың таңертеңгiлiк, оразаларын ашпастан сарай маңындағы көлдердiң бiрiнде қайықпен серуендеп қайтатыны өздерiне ғана емес, қызмет көрсетушi құл-құтанға да қаншама көңiлдiлiк әкелушi едi? Ендi, мiне, соның бәрiнен ада. Ұлы жүз ханы анау биiктегi кiшкентай терезеден емiс-емiс шалынатын, бүр жарған кiшкентай алма ағашының бұтағын қызықтаудан басқа ермек таппайды. «Кеңшiлiктiң қадiрiн таршылықта бiлерсiң» деген мақалдағы ащы шындық әлсiн-әлсiн хан мен ханымның аш өзектерiне түсiп кетiп, ойран салатындай.

	Ол кездегi хан сарайы өзiнiң тұрпатымен ғана емес, келiмдi-кетiмдi кiсiлерiмен де ғажайып едi ғой. Ол заманда Қазығұрт баурайын мекендейтiн Төле бидiң, басқа да марғасқалардың сол хан сарайына қатынауының өзi қандай салтанат әкелушi едi. Хан сарайының iшi-сыртында жыртылып- айрылған, кейiн көбiсiнiң Жоңғария зайсандарының тыңшылары екенi мағлұм болған дәруiштердiң өздерi де оның көркiне көрiк қосатындай едi-ау! Қалай екенi белгiсiз, хан рахымын пайдаланған дәруiштер демесең, мұнда қатынайтындардың өздерi де әр елдiң төбелерiне моншақ етiп көтерген ханзада-сұлтандары, би-шешендерi, бай-бағландары едi. Ал қазiр кiмдер қатынайды? Әне, аулада жан даусы шыға әлдебiр сорлылар бебеу қағуда. Ханым айтқандай шынында оларды хан қызметшiлерi отқа қақтап жатыр ма, ащы шыңғырығы барған сайын құлақ жаруда. Өстiп зарлап-боздап, өз бетiмен келетiндер де бiрүзiлмейдi. Олардан не қайыр, не салтанат күтесiң? Тiптiүш жүздiң төбе биi есептi Төле Әлiбек баласының өзi де бұл ордаға көрiк берiп жарытпайды. Қалай жарытсын, ол ұлы би кемпiрi екеуi осы залдың қарсы кенересiнен шығатын есiгi бар екiншi қуысты мекен-жай етуде. Тек соңғы бес-алты күннiң жүзi болды, «құрамалардың», орыс керуенiн тонаушылардың әуселесiмен олар аттанып кеткен, әзiрге оралатын кейiптерi байқалмайды. Әлде сол ұлы бидiң жоқтығы мына кiшкентай мешiт-орданы ойсыратып, құлазытып тұр ма?

	Мiне, жер ортаға келiп, бұрынғы сұлулығынан, жастығынан ажыраған ханымның бас-аяғын шолған уәзiрлер, күзет бастықтары, қызметшiлер осындай ой тұңғиығына батып, әрең қайта қалқып шыққандай. Ауладағы азапталушылардың жан айқайы емес, өткен күндердiң күмбiр-күмбiрi сөйтiп бастарын азан-қазан еткендей.

	Ханым жылға бергiсiз ауырүнсiздiктi өткерiп барып, өз қосағы Жолбарысқа қайта қадалды:

	– Сiз туралы бүгiн жаман түс көрдiм ғой. Айтуға аузым барар емес! Онсыз да аза бойым қаза! Мына ауладағы кiмдер, жер өртеп қолға түссе де тыйдыршы тезiрек! Бiр жайлы етшi!

	Жолбарыс оған көзiн көтерiп едi, зайыбының түрi шамадан тыс суық шалынды. Әлдекiм қойнына мұз сүңгi салып шошытып оятқандай.

	– Жарайды, ханымның айтқанына көндiк, тек алдымен әлгi Ташкент ақсүйектерiнiң адамын кiргiзшi! Мүмкiн қойнында ат басындай алтыны бар шығар.

	Бұл келген ақ шалмалы, ақ жейде-дамбалды, түсi көмiрдей қарауытқан, сақал-мұрты да содан айырғысыз, тек көздерiнде болмашы сәулесi бар, орта денелi кәртамыс адам екен. Төмен иiлiп, маңдайын екi-үш мәрте еденге тигiзе тағзым еттi де, Жолбарыстың, не басқалардың сұрауын күтпестен бiрден сұңқылдай жөнелдi:

	– Хан ием, бүгiн түс ауа алланың, одан кейiнгi сiздiң бiраз құлдарыңыз, аллаға, одан кейiн сiзге адал қызмет етушi күнәкарларыңыз сiздiң құзырыңызға келiп, сiзге құрмет көрсеткiсi келедi. Аз-мұз арыз-мұңдарын құлақ қойып тыңдауыңызды алла атынан өтiнiш етедi.

	– Ол арыз-мұңдары не нәрсеге байланысты екен? Егер алым-салық арқамызға батты, жеңiлдет дейтiн болса ол мырзаларың аяқтарын ауыртпай- ақ қойсын! Егер оған көнбесе анау аулада жан даусы шыға шырқыраған пақырларды көрген шығарсың, мiне, солармен орын бөлiсетiн болады.

	– Жоқ, хан ием, бүгiн сiзге тағзым етпекшi алланың күнәкарлары аллаға, одан кейiн сiзге барынша адал пенделер. Барша пейiл-шапағаттары аллаға, одан кейiн күн нұрындай сәуле шашушы сiзге қаратылған. Қазiр осы шаћарда алым-салықтан тыс екiншi кесепат алқымнан алды емес пе? Дiнi басқа жат кiсәпiрлер, қалмақтың шамадан тыс қомағай атжалмандары өзгесi өзге бұдан былай алланы, Мұхамед пайғамбарды тәрiк етiп, қуыршақ құдайға табынасыңдар деп, соның ақиқат белгiсi ретiнде, қуыршақ құдайға ғибадатханалар тұрғызылады, соған қаржылай көмек бересiңдер деп, сiздiң аузыңызға қараушы шаћарлықтардың жон терiлерiн қабаттаса сыдыруда. Мiне, осылары шымбайларына батқан сiздiң күнәкарларыңыз сiздiң алдыңыздан өтiп, бiраз жайдың басын ашпақшы. Тоқ етерiне көшсем, шаћар мұсылмандарының көңiлдерi алай-түлей. Кәпiрдiң дiнiне бойсұнғылары жоқ. Осы жайында сiзбен ауызба-ауыз дидарласпақшы.

	Жолбарыс хан ақ шалмалы елшiнiң көмiрдей қарауытқан жүзiн тура нысанаға алғанда оның мына екпiнмен құдай алдында да бет бақтырмасын сезiп, көзiн аударып әкеттi. Бұл да көктен түсе қалған жан емес, мына елшiнiң саудыратқанын бұл да бес саусақтай бiледi. Не iстемек керек? Қап, Төле бидiң жоқтығы-ай! Ханның қиялы шарықтап барып, дулат батыры Қойгелдi, албан батыры, әрi ақсақалы Хангелдiнi елестеттi. Қаратаудың ол бетi мен бұл бетiндегi бiр-бiрiнен саяқ көшiп-қонған, жиi-жиi қалмақ соққысына ұшыраушы Ұлы жүз елдерiнiң жай-күйлерiн, олардың басты- басты адамдарын ойға алды. Өз туысы, жақын iнiсi Әбiлхайыр ханның бет- бейнесi де көз алдынан алмас қылышша жарқылдап өттi. Әлденеден осы iнiсiнiң құдай жомарттықпен дарытқан күш-қажыры, ақыл-айласы сан қиырға есепсiз шашылып, текке ысырап етiлiп жатқандай көрiндi. Сосын Төле би де, өзi де ерекше құрмет тұтатын Арқадағы Әбiлмәмбет хан, Абылай сұлтан екеуiне көштi. «Абылайдың ақ туы қайда?» деп өзiне-өзi сұрақ қойғандай. Оған Төле би жауап берiп тұрғандай. Себебi, Төле бидiң «бiздi осы тығырықтан, тағдырдың осы тауқыметiнен сол Абылайдың анау Шу-Iле алабындағы соғыста желкiлдеген ақ туы алып шығатындай көрiнедi де тұрады» деген сөздерi сап еттi. Сол «Аңырақай шайқасы», одан кейiнгi тiрлiк, Қаратаудың өзiмен аттас Жолбарысқамал сайында қалмақтарға қарсы қоқиланып күш жинауы, одан осы Ташкентке әкелiнiп, ата жауға кiрiптар басшыға айналуы, өз қолымен алым-салықты күшейтуi, шаћарлықтарға ламашылдықты сiңiрмекшi қонтайшы итаршыларының тiмiскi әрекеттерiне көнбiстiк жасауы, сонау алыс Орынбордағы орыс ұлығы, патша өкiлi Татищевпен жазысқан хаттар – бәрi-бәрi қаздай тiзiлiп кеп, мұның жұдырықтай миын үрген қарынша кергiледi. Бұған қоса табанының астында қара жер жоқ, бiр кезде өзi мына ханымымен, бала-шағасымен серуендеудi ұнататын қайық үстiнде, суда тұрғандай қалтылдай да бастағандай. Кенет сол судың ағынымен кетiп, әлдебiр жарқабаққа соққандай есiн жиып, қаумалаған қиялдың шырмауынан құтылмаққа басын сiлкiлей бердi.

	Жолбарыс ханның осы қалпын қаршығадай баққан ханымның арық қараторы өңiнде күдiк атаулы тiптен атойлады. Тiптi отағасының iштегi ойын түрiнен оқығандай:

	– Төле би соншама түрiкпеннiң түбiнде емес қой. Шаћардан таяқ тастамдай ғана жалайыр Түркенiң аулында сондағы игi жақсылармен ырғасып-жырғасып жатыр деп естiмедiк пе? Қос-қос атты ұшыртсаңыз көздi ашып-жұмғанша барып келе қоятын жер емес пе? Алдыртсаңызшы Алтын Жәкемдi егер басыңызға ауыр зiл түссе! – деп салмасы бар ма? Сосын күдiстеу қатыңқы қараға жүзiн аударып, тағы екiлендi. – Егер ана кiсi айтқандай Келес бойында, не Шыршықта «құрамаларға» арық қаздырып, егiн ектiрiп жатса ол жақтарға да ұшыртсаңызшы адамдарыңызды. Ұлы би өзi арық қазып жатпаған шығар. Дуалы ауыз сол кiсiнiкi десеңiз ол дуалы ауыздың тап бүгiнгi таңда бар игiлiгiн сол жер емгендер көрiп, қарық болатын уақыты жеттi емес пе?

	Ханымның мына сiлкiнiсi шынында бөлек едi. Тiптi ақ шалмалы сәлемшi әлдебiр көмек күткендей көздерiн сығырайта соған тесiлдi. Бұл кезде сыртта шыңғырған дауыстар тiптен асқынды. Соған мына сәлемшiнiң құлақ құрышы қансын дегендей Жолбарыс хан қасақана қасарып, қатып-семiп, аузын ашпай жұртты қоса құрсаулады. Ақыры:

	– Ханымның айтқанын қабыл көрдiк. Төле биге кiсiлер жөнелтiлсiн. Тек Алтын Жәкемдi асықтырып-аптықтырмаңдар! Сондағы шаруаларын бiр жайлы етсiн де осында жетсiн. Әзiргiсiне өзiмiз де бармыз ғой! – дедi. Сосын сәлемшiге бұрылды: – Сенi жұмсаған өзбек ағайындар түс ауа осы ортадан табылсын. Тыңдап көрейiн.

	Ақ шалмалы сәлемшi маңдайын жерге тигiзе екi-үш мәрте тағзым еттi де шегiншектей жоғалды. Ауладағы бейбақтардың әзiргеүнiн өшiрiп, түс ауа сол өзбек, тараншы ағайындар келгенде қайта сарнатып қоюға үкiм еттi.

	* * *

	Әбiлхайыр хан елшiлiгi жақсы киiнген, беттерiне қызыл қан тепкен, түктерi сыртына шығып томсырайған төрт адамнан тұратын едi. Басшысы Әбiлхайырдың ең сүйiктi, әрi елге-жұртқа танымал әйелi Бопайдың ағасы, бұл да төре тұқымы – Дербiсәлi сұлтан. Жиырмашақты атшы-қосшылары және бар көрiнедi. Бұл төртеудi Жолбарыс таңғы асүстiнде, жақсылап жайылған дастархан басында қарсы алды. Оң жағына манағы күдiстеу қатыңқы қара бас уәзiрi бастаған өз адамдарын отырғызды да сол жағына осы төртеудi шоқитты. Өзi көп сөйлемей, бар ықыласын соларға арнады.

	Әбiлхайыр адамдарынан сөз ұстаушы Дербiсәлi сұлтан екен. Екi бетi нарттай жанып, әрi түсiңкi қабағы да өздерiнiкi оңай-оспақ шаруа еместiгiн бiлдiргендей. Соңғы он жылдан астам уақытта бұл да едәуiр өзгерiске ұшыраған. Екi бетi нарттай жанғанмен толық кеудесi жер тартқандай төменшiктей беретiн сияқты. Жасы ұлғайғандықтың белгiсi. Тек замана ойыны ғана кәрiлiк, әлсiздiк атаулыны ауыздықтап, iште бүгiп тұрғандай. Бұл өз баянын атышулы Барақ Тұрсынханұлын қаралаудан бастады. Орта жүз – қоңырат елiнiң және найманның, бұған қоса Кiшi жүздiң де бiраз саяқ руларының билеушiсi бұл сұлтан сонау «Аңырақай шайқасынан» соң Бұхара хандығының жерiне өтiп, ал 1732-жылы берi қайта көшiп, қазiрде Есiл, Тобыл өзендерiнiң екi аралығында, Әбiлмәмбет хан, Абылай сұлтандармен қатар көшiп-қонуда едi. Тек Дербiсәлi сұлтан Барақ туралы осындай деректердi бiр төңкердi де ары қарай ол сұлтанның кәкiр-шүкiр қылықтарын көгендегi қозыша түгендедi. Әбiлхайырдың соған орай жүйкелейтiнiн де ащы iшекше созғылады. Осы тұста шыдамсыздық еткен Жолбарыс:

	– Азуын айға бiлеген Әбiлхайыр неменесiне шала бүлiнедi? Ел iшi болғасын анау-мынау лаңкес, сойқан адамдар бой көрсетпей тұра ма? Ондайлық бiзде де бар. Мысалы, осыдан екi жыл бұрын орыс керуенiн тонаған Қойгелдi Сарт баласына екi мың жылқы айып салынды емес пе? Ал сол Қойгелдi орыс керуенiн тонаған жалғыз мен емеспiн деп, әлi күнге жалтаруда. Үш жүзге билiгi жүредi дейтiн Алтын Жәкем сол өз iнiсiне қайыру бере алмай ит әуре! – дедi.

	– Дәл осы жайды есiме салғаныңыз үшiн сiзге мың да бiр рахмет, хан ием! – деп Дербiсәлi жүзiндегi қызылды одан әрi атойлата ырғалды. – Бiздiң, кiшi ата баласының ханы Әбiлхайырдың сiзге салмақ бiр қолқасы сол әйгiлi батыр Қойгелдiнiң қыңыр езулiгiне байланысты едi. Қойгелдiнiң өзiңiз атаған сот шешiмiн тәрiк етуi анау iргелi ел – орыс патшалығының қазақ жұртшылығына қырғи қабақтануына соқтырып тұр емес пе? Осының бүге- шiгесiн сiзге әдемiлеп сипатта деп тапсырып едi.

	Дербiсәлiнiң мұнысы Жолбарыстың өз iшiндегi жанды жараға тырнақ салғандай едi. Оны сәл ауырсына Орынбор комиссиясының бастығы Василий Никитыч Татищевпен жазысқан хаттарды, ондағы орыс ұлығының аз-мұз наразылығына ұқсас ырғақ, сарындарды еске алды. Мiне, өткен жаз айларынан берi ол хаттардың өздерi де тыйылды. Бұл да көкiрекке қаяу салмай қайтсiн. (Әрине, өткен 1739-жылдың жазында В.Н.Татищев қызметтен босап, оның орнына Василий Алексеевич Урусов дейтiн әскери адамның тағайындалғанын, оның Ұлы жүз ханымен хат жазысуда әзiрге сақтық мәселесiн ойлап бөгелуде екенiн бұл Жолбарыс бiлмейтiн).

	– Орыс патшасы бiздiң ел iшiндегi Қойгелдi сияқты бiр тентектiң бас асаулығына орай тонын ауыстырып кимес! – деп, Дербiсәлi алғашқы райындағы қатқылдықты сәл жұмсарта даусын созды. – Тек құдайдың осы күнiнде мұқым қазақ баласы мұң шағушы да, сары түктiлер кесiм айтушының тұғырында ғой. Анау-мынау арыз-мұңымыз үстiнде осы Қойгелдi сындылардың бұзақылығын сыныққа сылтау етiп, оқтау жұтқандай қақшиып, қасармасына кiм кепiл? Тiптi бара-бара шиқанының аузы жарылмасын!

	Жолбарыс бас шұлғығасын Кiшi жүз сұлтаны одан әрi жосылды. Барақ Тұрсынхан ұлының әуселесiне қайта соқты. Жолбарыс бұл жолы сөзге қыстырылмады. Ия, Барақ Қойгелдi емес. Қойгелдi атышулы батыр дегенмен Барақтың одан шоқтығы жоғары. Кешегi «Аңырақай шайқасында» аз ғана күштi басқарып, оны қолдан шығарып алып, «Жауды қара қашырды, батыр атақ Барақта қалды» деген сияқты хан баласына күйе жаққандай келiсiмсiз мақалдың тууы да беделiн опырмады. Барақтың аты Барақ. Арғы атасы сонау Жәдiк, одан бергiлерi Бөкей хан, Күшiк сұлтандар. Әкесi Тұрсын хан сол Күшiктен туады. Ата-тегi жөнiнде қай хан-сұлтанмен де жаға жыртысарлық. Әрi қарауында Орта және Кiшi жүздердiң көп рулары бар. Айтысқа, мейлi шайқас-тартысқа түссе де жол тауып шығар саңлаулары көп. Бұған құдай молынан дарытқан сұңғылалығын, шешендiгiн, көрегендiгiн, айлакерлiгiн қос. Ия, бұл оңай тентек емес. Әбiлхайыр сосын да оған көп бетпе-бет бара қоймайды.

	Ия, қазақ хан-сұлтандары Өсек, Жәдiктен тараса Әбiлхайырдың нашар ата-Өсектен, өзiнiң хандық билiкүзiлмеген Жәдiк тұқымы екенiн де Барақ екi сөзiнiң бiрiнде алға тартады. Ұлы хан Әбiлмәмбет және Абылай сұлтандармен арақатынаста бүкiл Жәдiк әулетiнен, яғни өзiнiң ғана емес, Әбiлхайырға қарасты елдер атынан да сөйлеудi ұят санамайды. Ол аздай орыс патшалығымен де сөйткiсi келедi. Әбiлхайыр ханмен жарыса бұл да Орынборға қарай бiр хаттан соң бiр хатты тоғытуда. Солардың iшiндегi ең маңыздысы 1735-жылдың соңындағысы едi. Өзiнiң туған ағасы, ол кезде Сайрам қаласының ханы атанған Күшiкпен бiрiгiп, Орынбор ұлықтарына бiзге қарасты руларды Ресей бодандығына өткiзу үшiн Орта жүзге арнайы елшiлiк жiберiлсiн деп хат жазбасы бар ма? Бұл хаттың дабысы талайға жеттi. Әсiресе, қазақтардың өз iшiнде қаулаған өсек тудырды. Барақтың өз басын жақсы бiлетiндер «бұл сұлтанның сары түктiлерге еметайы езiлiп тұрған жоқ, Әбiлхайырмен бақталастығының сыртқа тепкенi» деп бағаласты. Осы тектес сараптаулар Әбiлхайырдың өз айналасында да шаң бердi. Ал шаңды жел ұшырмай тұра ма? Тек Барақ пен Күшiк өтiнiшiне Орынбор ұлықтары да аса елп еткен жоқ. Қазақ iшiндегi ырың-жырыңды олар да танығандай ұзын арқан, кең тұсауға салды.

	Осының бәрiн тiзбектегенде Дербiсәлi су жорғаша шайқалды. Қасындағылары кейбiр толықтырулар енгiздi. Ол арқылы Дербiсәлi баянының тiптен ажары ашылғандай. Ал Жолбарыс «апырау, мұның бәрiн неге соншама езгiлейдi, әлде Бараққа байланысты да бiр қолқасы бар ма, Қойгелдi жөнiндегiсi дұрыс, ал Бараққа мұның қандай қатысы бар, тiптi оны көрмегенiне он жылдан асты емес пе, әлде ол Барақтың бiр кезде осы Ташкентке таяу Сайрам қаласында хан атанған ағасы Күшiкке тiрелетiн мәселенiң бiр жағы бар ма» деген сауалдар iшiн тессе де жағын қарыстырып бақты. Жаңа бiр әзiрде осы Әбiлхайыр адамдарының келгенiн естiп, өзiнен- өзi ағытылғанда үш-төрт мәрте тiлiнiң ұшына оралған Сайрам қаласының атауын ендi аузына құдай салған сөздей көре бастады. Ал уәзiрлер мен күзет бастықтары Жолбарыстың ол толғанысын ойша қалай дамытты, одан бұл, әрине, хабарсыз.

	Бұл бас қосуда уәзiрлерден сәл төменiректе Жолбарыстың ханымы да отыр едi. Ол өз қосағының болмысына қарсы беттен телмiре мынау алшын тарланбоздарының қатты жүрiсi оны да сең соққандай етпес пе екендей күдiк бiлдiредi шамасы. Жоқ, әлде түнде көрген түсiн отағасына баяндауға мұрша жоқтығына назаланғаны ма? Әлде екеуiнiң қосындысы ма? Жолбарыс хан әлдекiмдi сүзердей сопақ маңдайымен алға ұмсына көздерiн ойнақшыта ханымға сазарғанда осындай сұрақтар кеудесiне қоса қадалды. Қырлы мұрнын, сақал-мұртын алақанымен бiр сипап өттi де мынау ханымның түрiнен байқағаным рас па дегендей оған қайтаүңiлдi. Ханымның манағыдай емес, сәл түзелген шашы демесең кiржиген қабағы, ұйқысы қанбағандай реңкi бар арық қараторы өңi бұрынғысынан да бұзыла бастағандай. Әлде түндегi түсiнен шошып, бiр жаманшылықты iшi сезiп отыр ма? «Жарайды, мына алшындардың жыры тиянақталсын, сосын ханыммен сәл-пәл оңаша күбiрлесуге уақыт табармын» деп шештi. Сосын Дербiсәлi жаққа қайта құлақ тосты.

	Ас үстiнде аздап жүзiм суы – шарап iшiлдi. Ол кезде қазақ ақсүйектерiнiң арасында осындай алыстан ат арытып жеткен сыйлы қонақтармен шарап iшу дағдыға ене бастаған. Дербiсәлiнiң жүзi одан сайын қызарды. Шабытына шабыт қосылды. Ендiгiсiнде тiстерi мен тiстерi бiр- бiрiне тие сақылдағанда тастақтағы тағалы аттың жүрiсiн еске саларлықтай.

	– Ол Барақ сұлтан «Аңырақай шайқасынан» соң iле-шала Бұхара хандығының жерiне өтiп,үш жылдай сонда омалды емес пе? Онда да қарап жатпай Бұхара ханы Әбiлпейiздiң санасын улап, Әбiлхайырға қарсы айтақтап бақты. Әбiлпейiздiң санасының уланғаны соншалық көзi қарайып, өзiнiң шын жауы қай тараптан келерiнен жаңылды. Өткен күзде Нәдiр шах бассалғанда аяқ-қолын тыпырлатуға шамасы келмедi. Парсы елiнiң боданымыз деп, Әбiлпейiз жылап-сықтап, Нәдiрдiң аяғына жығылды. Сөйтiп, оның құлына айналып қана жаны қалды. Мiне, Барақтың алдап-арбауына түскендердiң көресiсi.

	Бұл қайғылы оқиғадан Жолбарыс хан хабардар. Тек Дербiсәлiнiң осы сөздерi тұсында мырс етiп күлуден өзiн әзер сақтады. Себебi, Барақ сұлтанның Бұхара ханы Әбiлпейiзге тигiзген әсерiн Дербiсәлiнiң осыншама қампитқаны бұған ерсi көрiнген.

	– Бұл Нәдiр шах түрiкменнiң апшар тайпасынан тарайды, – деп Дербiсәлi өз баянын одан әрi созды. – Тумысынан ашқарақ, бiрiн қылғытса екiншiсiне бiрден тәбетi ашылатын нағыз айдаћардың өзi екен. Әбiлпейiздi екi бүктеп астына салғасын Хиуаға тап бердi. Ал Хиуаның ханы өзiңiз аттас Жолбарыс хан ғой. Оның кiм екенiн өзiңiз бiлесiз. Ол сiзге де, Әбiлхайырға да iнi. Амалым қанша, сөздiң ең ауырына келе жатырмын. Осы Жолбарысты, өз туыстарыңызды Хиуа ханының тағына қонжитуүшiн Әбiлхайыр қаншама тер төктi? Одан бұрын да Хиуаны қазақ хандығына бұруүшiн не iстемедi? Сонау жылдары Хиуаның солқылдақ ханы Серғазы өлгесiн Әбiлхайырдың беделi арқасында ол орынға өздерiңiзге аға Тоқтамыс сұлтанның баласы Мамай сұлтан отырды емес пе? Бiрақ ол алты-ақ күн хандық құрып, аттан құлап өлдi. Сосын Әбiлхайыр ол таққа әз Тәукенiң мұрагерi Қайып ханның өзiңiз жақсы бiлетiн баласы Батыр сұлтанды отырғызды. Бұл Батыр сұлтан Әбiлхайырға да, сiзге де күйеу бала есептi едi ғой. Бiрақ әкеге тартып ұл туа бере ме? Бұл да сондағы ақсүйектердiң көңлiнен шықпай басына қатер төнгесiн қашып құтылды. Бұл оқиға Әбiлхайыр ханға оңай тисiн бе? Ол тiптi Хиуа хандығынан бiржолаүмiтүзудi де көздедi. Бiрақ Әбiлхайырдың Хиуа өзбектерi мен түрiкмен-маңғыттарының алдындағы беделiнде шек жоқ едi. Олар Әбiлхайырмен жұп жазыспақ емес. Сосын да сондағы ең атақты Ешмұхамед би мен Жұмағали аталық дегендер осы сiздерге туыс, сiз аттас Жолбарысты Әбiлхайыр хан иемнен жалбарынып сұрап алды. Бұл Жолбарыс өзiне дейiнгi Серғазы, Мамай, Батыр дегендерге мүлдем ұқсамай Хиуа хандығын дөңгелетiп-ақ әкеттi емес пе? Нәдiр шах ел шетiне басып кiргенде өзбектер мен түрiкмен-маңғыттарды тiк көтерiп қарсы қойды. Қырғын шайқас өршiдi, бiрақ амал не, хан ием, өткен күзде, қарашаның соңында Нәдiр шахүстем шығып, Жолбарыс ханды жиырма әмiршi-уәзiрлерiмен қоса дарға асты.

	– Аћ! – дегенде Жолбарыстың аузынан жалын атты. Ташкент ханы мына хабарды әлi естiмеген едi. Дербiсәлi ендi ғана саябырлап, алақанының сыртына бетiн басып, көз жасын құрғатқансыды. Бұл қайғылы хабар бәрiн дүр сiлкiндiргенмен осындағы бiр адамға ғана жайлы тигендей. Ол Жолбарыстың ханымы едi. Ол түнде көрген түсiн осы хабармен байланыстырып, бiр жамандықтың өз отбасынан айналып өткенiне балады.

	Дербiсәлi баяны осы тұста сүт пiсiрiмдей уақытқаүзiлдi. Жолбарыс хан, басқалар Хиуа ханы Жолбарысқа беттерiн сипап, iштерiнен дұға қылысты. Бұдан арғыны Дербiсәлi аз сөзге көп хикаятты сиғыза қысқаша түсiндiрдi. Хиуа ханы Жолбарысты құртқасын Нәдiр шах оның орнына өзiне құлақ кестi құл есебiндегi Әбiлпейiздiң немере iнiсi Тахирдi қонжитыпты. Бұл да мансап күтiп зарыққанның өзi екен, құйрығы таққа тиiсiмен қандыкөзденiп, Иран мен Ирактағы парсылар арасында кең тараған шииттiк рәсiмдердi күшпен енгiзе бастайды. Мiне, биыл, осыдан жиырма күндей бұрын, наурыз айының орта шенiнде өзбек ақсүйек-әмiршiлерi бас көтерiп, Тахирдi қуып шығып, Әбiлхайырға елшi салып, өздерiне қорған болуды өтiнiптi.

	– Ол ғана емес, – деп Дербiсәлi сұлтан әңгiменiң мына тұсына Жолбарыстың назарын ерекше аударды. – Сол Әбiлхайырға Хиуа өзбектерiнен елшi келген күндерде бiр орыс жүргiншiсi ұсталды. Ол өзi жай жүргiншi рәуiштi емес едi, сосын да оны Әбiлхайырдың өзi сұраққа алды. Сөйтсе оның қалтасында осындағы бiр жер өлшеушi орыстың Орынбор ұлығына жазған хаты бар екен. Ал хатта не айтылған дейсiз ғой. Жер өлшеушi орыс Нәдiр шахтың қолбасыларының бiрiмен ауызба-ауыз сөйлесiп, олардың Сырдарияның бойына жетiп, Түркiстан мен Ташкенттi қоса қабат бағындырмақ пиғылын ұғыпты. Ал, ендеше! Сосын бiздiң Әбiлхайыр хан не iстесiн? Әлгi орыс жүргiншiсiн табанда босатып қоя бердi. Себебi, Орынбордағы орыс ұлықтарының да бұл жайды естiгенi жөн ғой. Оның соңынан өз елшiсiн және жөнелттi. Орыстардан әскер сұрады, Жанкент қаласының орнына таяу жерден бекiнiс-қала салуды және Түркiстан, Ташкент айналасындағы елдердi ортақ жауға қарсы жұмылдыруға болысуды өтiндi. Үлкен атаның балалары, Ұлы жүз халқы төбесiне моншақ етiп көтерген хан ием, Әбiлхайырдың сiзге де базынасы осындай. Нәдiр шах ортақ жау! Қолынан келгенше әскер құрап, алдағы мамыр-маусымда Түркiстан қаласының маңынан табылсын дейдi. Хақ тағала мұндай iстi хош көрерi ақиқат!

	Бұдан әрi көп сөз өрбiмедi. Жолбарыс хан әңгiме барысында әлгi жалайыр-балғалылар көсемi Жарықбас Есентүгел жайын сұрамақ едi, оны мынадай сұмдықтардан соң ұмытып та кеттi. Тек қонақтарға жайлы орын дайындалсын деп бұйрық бердi. Мұнысы «жауап мәселесiн ойланайық» дегенi едi. Шындығында бұл Төле бидiң келуiн күтпекшi. Қонақтар сыртқа қотарылып, Жолбарыс хан өз адамдарымен оңашаланғасын аузына су толтырғандай қайта томырылды. Иығынан ауыр жүк түскендей болған қараторы өңдi бойшаң ханым орнынан ширақ көтерiлдi де осы мешiт маңындағы қабырғалары құйма балшықтан соғылған, төбесi қамыспен жабылған, бiр ғана терезесi бар шағынүйде сығылысқан өз бала-шағасына кеттi.

	* * *

	Түс ауа манағы ақ шалмалы сәлемшi атаған шаћарлықтардың сөз ұстарлары келдi. Өңкей сәндi киiнген, жүздерiнде мейiр-шапағат дегендерiң алтын-жаућардан әрмен сәуле төгетiн ығай-сығайлар екен. Бұларды да Ұлы жүз ханы дастархан басында қарсы алды. Шаћарлық ақсүйектер ханға сыйымыз деп, түктi кiлем, алтын жiппен зерлеген тақия, кемер белдiк, қаптамалы шапан, қыш ыдыстар әкелiптi. Ханымға арнаған бешпет, көйлектерi де бар. Бiрақ өз қосағы жайында көңлi тынышталған ханым бала- шағасының әуселесiмен кетсе керек, мұнда әзiрге бас сұқпады. Мұның сыртында естен тандырарлықтай сұлу хор қыздарының суретiмен әшекейленген, ер адам екi қолдап әрең көтеретiнүлкен қыш құмыраға толтырылған жүзiм шарабы да бар екен. Шаћар елшiлiгiнiң басшысы – көздерi ойнақшып, сап-сары тiстерiн жалаңаштай ыржиып күле беретiн, қап- қара сақал-мұртты қақсал кiсi бұл соңғы сыйлықты ерекше ылтипатпен ұсынды. Жолбарыс хан бұл шараптан iшуге жүрексiнiп, сәл-пәл тартынып едi. Елшiлiк басшысы көздерiн одан әрмен ойнақшытып, сап-сары тiстерiн одан әрмен жалаңаштай қарқ-қарқ күлдi де қыш құмыраны еңкейте бiр кесеге толтыра шарап құйып, қылқылдата түбiне дейiн жұтты. Қасындағы адамдарына да сөйтiп бiр-бiр кеседен iшкiздi. Жолбарыс сосын ғана тәуекел еттi.

	Елшiлiк басшысы отырған орнында теңселiп, көзiн жұмып, әндетiп сөйлейтiн, көмекейi кең нағыз сарнауықтың өзi екен. Манағы ақ шалмалы сәлемшiнiң айтқандарын әлдеқайда кеңейтiп, Мұхамед пайғамбарүмбеттерiнiң намысы аяққа тапталып, қалмақтардың қуыршақ құдайы өздерiне тырнақ батыра бастағанын аңыратқанда қазақтың қара шанақты қобызы жолда қалатындай.

	Жолбарыс ханға өзбектер әкелген шараптың дәмi ұнаған. Тек бiр бие сауымындай уақыттан кейiн жаман ұйқысы келдi.

	– Хан ием әбден шаршаған екен. Жарайды, бiз әзiрше тыныштық берейiк. Осы маңда қосалқы шаруамыз бар едi, соны тындырып, бұл кiсi бас көтердi-ау дегенде қайта соғайық. Себебi, бiз хан иемнiң жауап сөзiн әлi естiгемiз жоқ қой! – деп, елшiлiк басшысы ендi көздерiн емес, қабақ, маңдай терiсiн онда-мұнда жүйткiттi. Түрiнде дағдарыс, ренiш нышандары қара көлеңкешеүймелеген.

	Жолбарыс сол ұйқыдан оянбады. Бұл ұйқы емес, Ұлы жүз ханына ажал сағатының соққаны кешкiлiк сам жамырағанда анықталды. Ханымның аш өзегiн жарған ащы даусы Ташкент шаћарыныңүстiнде жұлдыздары ендi- ендi жымыңдаған аспанды қақ айырды.

	Төле би ертеңiне түс ауа жеттi де бүкiл қала тiзгiнiн уысқа қысты. Кеше хан алдына шаћарлықтар елшiсiмiз деп келгендермен болған әңгiмеге қатысқан уәзiрлер, күзет бастықтары – бәрiн аяқтарынан тiк тұрғызып, әрқайсысына оннан, жиырмадан қарулы сарбаз берiп, сол келгендердiң қайсысын болмасын тауып, кiсендеп, алдыма әкелiңдер деп бұйырды. Тек олар қаланың iшi-сыртын аласұрып кезгенмен ешқайсысын таппады. Бәрi құр қол қайтты.

	Осындай тағы бiр ұлы қазаны ала келгендей қолайсыз жағдайға ұшыраған Дербiсәлi сұлтан бастаған Әбiлхайыр адамдары көздерiнен сорасы аққан көп жылаулар қатарына қосылғаннан басқа амал таппады. Төле би оларды әңгiмеге өзi шақырды. Дербiсәлi арқасына екi пұт тұз артқандай алғашқыда зорлана сөйледi. Тек Төле бидiң мұқият ден қойған ықыласын таныған соң ғана бiрте-бiрте аяқ-қолы жазылып, өзiнiң кәдуiлгi жол жорғасын тапты. Әнеукүнгi Жолбарыс хан Абдоллаұлы алдындағы жырын әдемiлеп, бабына келтiрiп қайта уiлдеттi. Ия, бұл жыр Төле бидi одан әрмен ширықтырды.

	Бұл уақытта Ұлы жүз ханы Жолбарыстың мәйiтiн сонау Түркiстандағы Қожа Ахмет Яссауи кесенесiне апарып жерлеуүшiн қажеттi әзiрлiктiң бәрi аяқталып қалған. Ұлы жүздiң барлық руларының басшылары хан қазасына қатысуға сол Түркiстанға шақырылған. Ендi аялдайтын ештеме жоқ, ұлан- асыр салқар көш болып дүрк қозғалғанда көше-көшелерде Ташкент тұрғындарының көлдеткен көз жастары осы шаћарды жанамалай ағатын өзен суларынан бiр былай еместей. Кейбiрi күштеп келтiрiлген, кейбiрi өз аяғымен, жай қызықүшiн шыққан баршаның бет-жүздерiнде Жолбарыс ханға деген аяушылық тайға таңба басқандай айқын едi.

	Төле би Әбiлхайыр хан өтiнiшiне жауапты сол алаш баласының рухани астанасында,үйсiн елiнiң сорпа бетiне шығарларының төрт көзi түгелде берермiз деп шешкен. Өйтпеске амал кәне, осыдан он жылдай бұрын ұлы хан Болаттың, былтыр Хиуадағы Жолбарыс ханның, ендi мiне, мына Ташкенттегi Жолбарыстың – бәрiнiң кiсi қолынан өлiм құшуы Төле бидей қара еменнен берiк адамның да қабырғасын сөктi емес пе? Көзiнiң алдын тұман басты емес пе? Өзiмше ақыл табам деп, адаспауына кiм кепiлдiк бередi?

	Ташкент пен Түркiстан арасы мынадайүлкен шеруүшiнүш күншiлiк жол. Осы екi аралықта Төле Дербiсәлi мен оған ергендердiүнемi қасында ұстады. Ой, бұлардың гөй-гөйiне құлағының құрышы қанды-ау! Әбiлхайыр хан айналасы барлық көкжиегiмен, iшкi иiрiмдерiмен, iшек қырындысымен мұның көз алдында көлбеңдедi.

	Қаратаудың өне бойында, әлгi шөбi шүйгiн, суы бал, аң мен құсы садақ жебесiне өзi кеп iлiгетiн Жолбарысқамал сияқты қуыс-қуыстарында қалмақтар орныққан. Сөйтiп, қазақтардың желкелiгiне мiнiп, саптыаяққа ас құйып, сабынан қарауыл қараған сипатта едi. Жолай қазақ руларының көсемдерi ғана емес, сол Қаратау қойнауларындағы қалмақтардың да бiршама нояндары аз-мұз нөкерлерiмен осы шеруге iлестi. Себебi, Жолбарыс ханның қазасы оларүшiн де өзек өртер өкiнiш едi.





ОН АЛТЫНШЫ ТАРАУ


	Бүгiнгi салбурынның жөнi бөлек. Ендi қалай, қазақтың ұлы ханы Әбiлмәмбет пен Абылай сұлтан жиырмашақты ығай-сығайды желiктiрiп, қоса көтердi. Олардың сыртында жүз қаралы төлеңгiттер сұлу сәйгүлiктерiн ары-берi ойқастатып, Сiлетi өзенiненүш-төрт шақырымдай қашықтықтағы осы бiр ұсақ шоқылы кеңiстiктi тiптен қан базарға айналдырған. Бәрi де хан мен сұлтан жүздерiндегi жаймашуақ ақжарқын реңдi байқап, жас төлдерше есiредi, шамасы.

	Шiлденiң алғашқы жұлдыздарының бiрi, жаз көбiне ашық, ылғалсыз болғасын да күн арқан бойы ғана көтерiлген осы ертеңгiлiк шақта да дағдылы ми қайнатар ыстық өзiнiң аяқ басысынан хабардар етiп, жұрттың арқа, маңдай сияқтыларын қыздыра бастаған. Жаз жауынсыз да, көктем керiсiнше толассыз жаңбырға әбден тойдырғандықтан бұл өңiрдiң бетегесi мен селеуi бiтiк шыққан. Онда-мұнда топ-тобымен шоғырланған бұта, итмұрын, талдар да тұтасқан жапырақтарын күннiң сәулесiне шомылдырып, ынтымағы жарасқан жанды бейнелерге ұқсайды.

	Әзiрге аттар да тың, тiзгiнге оңай көнiп, олай-бұлай жұлқынған олардың мiнезiне көңiлдерi көнши ме, ерүстiндегiлердiң бәрiнiң дерлiк екi езулерi құлақтарында. Орынды-орынсызүзеңгiлi аяқтарын қаққылап, көп көздердiң алдында найзағайдай атылып, қилы өнер көрсетедi.

	Мұнда кiм жоқ дейсiң? Бапкер құсбегiлер де, саңлақ саятшылар да, құралайды көзге атқан мергендер де, қашқан қасқыр, не түлкiнi алдан орап қайыратын әуесқой аң қағушылар да, түз қызығы десе iшкен асын жерге қояр елгезек атшы, қосшылар да жыртылып-айрылады. Олардың неше алуаны жасы, кәрiсi – бәрi аралас. Тiптi елу-алпыстан асқандарының өздерi кәрiлiктi мазақ етiп, аттарын құйғытқанда тап бiр аналарынан жаңа туғандай бал-бұл жанады. Беттерiндегi әжiм талшықтары сәулеленiп, адамдағы көңiл-күй дегенiң не хикметтiң де iз-тозын қалдырмай жуып-шайып кетерiне қосымша айғақтай. Жуып-шаяры өз алдына, тiптi сол әжiм талшықтарына бәз бiреулер iздегiнiн жаңа тапқандай жұтына қарайтынын қайтерсiң. Иә, Сiлетi өзенiне таяу осы кеңiстiктегi мынау қара-құра салбурыннан гөрi асқа-тойға аттанған, желiгi мен масаңы кемерiнен асқан шоғырға көбiрек ұқсайды.

	Сiлетiнiң тап осы тұсынан түу шығысқа тартсаң Қоянды тауына, одан әрiректе Өлеңтi, Шiдертi өзендерiнiң жағалауларына тiрелесiң. Ал түу батысында Бурабайдың сыңсыған орманы, түстiгiнде Есiл өңiрi. Бұл аралықтың бәрi мына саятшыларға атажұрттай таныс та, ыстық. Сосын да бұлар есiрмей қайтсiн. Тек терiскейге көп ұзап кетпе. Онда Ертiстiң ми батпақты, көлшiктi, тоғайлы жазығына ұрынасың. Абылай сұлтан астындағы салқы төс, түйдек жалды, аққұла атының тiзгiнiн қатты тартып едi, жануар тас қабырғаға соғылғандай төрт тағандай кiлт тоқтады. Оң қолына қондырылған қылыш тұмсық, кесек қауырсынды бүркiтi де мұны күтпеген екен, етпетiнен түсердей иiлiп барып, тек қанатын жазыпүлгергендiктен ғана қайта бой түзедi.

	Қатар қозғалған Әбiлмәмбет хан озып барып, ол да атын тежеп, сұлтанға күрт бұрылғанда оның сiлке көтерген қабағынан қосалқы бiр жайларды аңғарғандай. Жалпы бұл ұлы хан өзiне iнi сұлтанның оқыс мiнездерiне әлдеқашан-ақ бойүйреткен. Тек мына жолғысының мәнi не дегендей ғана оған көз еттерiн ауырта сүзiлдi. Мұның да құсы бар. Бұл да Абылай қолындағы қылыш тұмсыққа ұқсап, қанатын кең жая жалп-жұлп еттi. Әбiлмәмбеттiң қазiргi байқағаны Абылай сұлтан қабағын көтерiп, жақ сүйегiнiң шығыңқы ұштарын одан сайын қатуландырып, сол өздерi тұрған аймақтың шығысы, батысы, түстiгi бiздiкi, ал терiскейге, сонау Ертiс жазығына қарай неге аяқ баса алмаймыз деген сұрауға байланып алабұртқандай. Сырмiнез жандар бiр-бiрiнiң iштегiсiн де алақандағы жазудай таниды ғой. Бұл күнде жасы жиырма тоғызда, адам ретiнде әбден қалыптасқан, ақыл мен күш-қуаты толысқан, тек сол қалыптасқан мен толысқанның бәрi iште сығымдалып, ұсталар жиған оқ-дәрiше тарс атылатын шақты тiлегендей буырқана ма? Сол iште буырқанған күш сұлтанның көздерiн, ынта-ықыласын онда-мұнда жұлқылай ма? Әбiлмәмбет атақты Болат ханның баласы бола тұра көл-көсiр ақылдың иесi емес. Тек мына сұлтанның әртүрлi жағдаяттарға көзқарасы, сөз саптаулары мұның iшкi зердесiн темiр кездiкпен түртiп оятқандай болушы едi. Сөйтiп, соңғы он жылда Абылай сұлтан Әбiлмәмбеттiң көп нәрсеге көзiн ашқан, сөйтiп, бұл да бiраз деңгейге көтерiлген. Тiптi өткендегi ұлы хан – әке тәрбиесiндегi жылдар да мына өзiнен көп кiшi сұлтанмен қосақтасқан жылдармен салыстырғанда ол жағынан ояздау.

	– Абылай жаным, құсың бiр мiнез шығарды ма, сен тоқтағанға бiз де тоқтаймыз деп, аттың жалын құша жаздадық қой! – Әбiлмәмбет осыны айтты да алдымен сұлтанға қадалып, сосын оның томағалы құсын көзiмен тез сүйкеп өтiп, қайта өзiнеүңiлдi. Абылайдың бүркiтi оның биялай киген оң қолына қондырылған. Одан төмен ердiң қамшылар жақ алдыңғы қапталындағы шеттiкке бекiтiлген балдақ. Құсбегiнiң бiлегi соған сүйеулi.

	Әдеттегiдей ағаштан емес, таутекенiң мүйiзiнен жасалғасын күнге жылтыраған сол балдақтың өзiнде бiр әсемдiк бар. Ал сұлтанның өз басына тартқан түсi оңық сарғыш бөз орамалының екi ұшы оң жақ самайынан төмен құлаған. Үстiндегiсi белiн жалпақ қайыс белбеумен тас қып буған қысқа жеңдi, қос өңiрi жiңiшке ою-өрнектi, көкшiл қыжым шапан, кең балақ, ол да аздаған ою-өрнектi былғары шалбар. Күмiсүзеңгiдегi саптама етiктi аяғының ұшы шалбар балағының астынан әрең көрiнедi. Сөйтсе де сұлтанның киiмдерi өзiне тар сияқты, егер бұл күшi тасыған сәттерде келтек ағаштай бар iрi сүйектерi мен бұлшық еттерiн ойнатып берсе бәрi тiгiсiнен сөгiлiп түсердей. Қияпатындағы қайраулы пышақ iспеттес кескiн, жiтi назар, сауысқандай сақтық, тағы басқа белгiлер сол жағын әсем қиыстырып, көрер көзге айқын жеткiзетiндей. Әбiлмәмбет хан осы сұлтанға көңлi ауған сайын киген киiмдерi ғана емес, мынау кең дүние де тарлық ететiндей пiшiнiн танып, осыншама iрiлiк, жойдасыздық бұл сұлтанға қай құдайдың жомарттығымен дарығанына бойлай алмай қибыжықтайтын.

	Хан мен сұлтан қасында тап осы аралықта ең жақын қозғалған Олжабай батыр, Қаздауысты Қазыбек бидiң баласы Бекболат, осы Бекболатпен туыстас Шобалай баласы Жәнке батыр, жалайыр Өтеген батыр едi. Бұлармен құйысқан тiстескен екiншi топтың iшiнде Бұқар жыраудың да сұлбасы шақырайған күн астында жарқ-жұрқ етедi. Бұқар әлдененi айта бастағанда Әбiлмәмбет ханның Абылай сұлтанға қойған сауалын естiп, бұл да қасындағыларымен қоса атын iркiп, құлағын едiрейттi.

	Бiрақ Абылай сұлтан жұртты салғыртты да қойды. Тiптi сұрақ қоюшы ұлы хан Әбiлмәмбеттiң өзi екенiн де пәруәйiне iлмегендей. Бұлардан шеткерiрек қозғалған, сыптығыр қара жас жiгiт, арғынның қаракесегiнен шыққан құсбегi Құлнияз қолындағы бүркiтiн жалп-жұлп еткiзiп, тәует бас атын хан мен сұлтанға бұра кимелей саудырады:

	– Сұлтан ием, сiз жаңа ғана Жалайыр Шора хақында тағы бiр әңгiменi тыңдамақ едiңiз ғой. Сөзiмiз бөлiнiп кеттi.

	Бұған Қазыбек баласы Бекболат қарсы өзеуредi:

	– Әй, шырағым, Жалайыр Шора құсбегi туралы жырдың өз кезегi бар. Әуелi, жырдан гөрi iстi қаузайық та. Алдымен өзiңе келейiк. Осындағы құс бiткеннiң тiлiн ұққан сұңғыла деп сенi әуелетiмiз. Сөйте тұра сенiң мына хан мен сұлтанға таңдаған құстарыңның нарқы төмен ғой. Әсiресе, Абылай сұлтандiкi қарын ашырарлықтай.

	– Пәле! – деп, Құлнияз тарс атылған мылтықша саңқ еттi. – Хан иемдiкi Өр Алтай тауының ақиығы. Нағыз қыран деп, осыны ардақтайды. Ал сұлтан иемдiкi Ұлытау құсы. Қылыш тұмсығына қарасаңдаршы. Әңгiме тұмсықта емес аяқта десек, әне сан бұлшығы тұтам төрт елi, әрi қысқалау, шоқпар санды, бұл деген не, бұл деген әлдiлiктiң белгiсi. Жiлiншiгi де сiңiрлi, саусақтары алшақ-алшақ. Қасқырға түссе жон арқасын екi айырып жiберуге бар. Бүркiт атаулының көп сипаты көзiнде тұрады. Томағасы сыпырылған сәтте сұлтан иемнiң құсына дұрыстап назар салыңдаршы. Көз жанарынан сағым аунап, түбiнен миы көрiнген дейтiн қазақтың ескi сөзi бар емес пе? Мiне, тап сондай ақ шегiр қанды көздiң өзi.

	Құлнияздың сипаттамасы таусылғанда көп аттылар екi қапталдан садақша иiлiп кеп, хан мен сұлтан шоғырын қоршауға ала бастап едi. Бәрi де сұлтан бiр мағналы сөз айтады деп дәмеленгендей. Соны сезген сұлтан қалайда аузынан бiр леп шығарып, баршаның сабыр суын басқысы келдi:

	– Жоқ, хан ием, құсым ешқандай мiнез шығарған жоқ, қайта бұл қазақ неге мiнезсiз деп, бұл қанатты неме өзiмдi сөгетiн сияқты. – Осыны айтты да ханға бұрыла ыржия күлдi. Сұлтан жүзiндегi мұндай күлкi сирек қатынайтын қонақ. Сосын да қызық iздеген жiгiттер сұлтанның жауабын соншама бiр жан жадыратар әзiлге балап, қарқылдай күлiстi. Тiптi кейбiреулерi ерүстiнен ауып түсе жаздады.

	Бұлар тағы қозғалды. Құлнияз жай құсбегi емес, жаңа Бекболат Қазыбекұлы айтқандай осы кәсiптiң бiлгiрi, арғы-бергi саятшылар хақында iште тоқығаны көп, құйма құлақ жас. Мұндай өнер жетi атасынанүзiлмей жеткенiн мақтан етедi. Кейде сонысын iс жүзiнде дәлелдеуге құштарлана ма, асығып-үсiгiп, күйгелектенiп, сөздiң асылы мен жасығын араластырып алады. Қалайда жасығынан асылы басым. Абылай сұлтан оның осы жағын танып, қасына ерткен. Ханға да, бұған да құс таңдауда Құлнияз көп әбiгерленген. Хан Құлнияз нұсқаған Өр Алтай ақиығына құлаған. Ал Абылай сұлтан сәл басқаша. Құлнияз тiлдiң майын тамызып, әсiрелеген неше алуан қанаттының iшiнен осы Ұлытау құсы аталатын қылыштұмсыққа пейiл бердi. Затынан гөрi аты көбiрек ұнаған. Ұлытау деген не? Ол Абылай сұлтан көкiрегiндегi қыл iшек тәрiздi. Саусақ тигiзсең ызыңдай бередi. Саусақ емес, сәл самал жел ессе де әрқилы күйге басады. Осы соңғы он жылдың iшiнде Абылай Бұқар жырауды, топ жарған шешендердi, өзге де көне көздердi iлестiрiп, сол Сарыарқаның оңтүстiк-батыс бөлiгiндегi Ұлытауды, оның маңындағы ұлан-асыр кеңiстiктi екi мәрте кезiп қайтқан. Оның сыртында да ары-берi сапарүстiнде бiрнеше рет ат тұяғын тигiзген. Соның бәрiнде де сол өңiрдегi Қараторғай, Сарыторғай, Ұлы Жыланшық, Қаракеңгiр, Жездi өзендерiнiң жағалауларындаүшқат пен тобылғының, арша мен жусанның мұрын жаратын исiне бөгiп, осы өңiрдiң тарихына қатысты талай хикаяттарға ден қойған. Атасу, Қарқаралы, Беғазы, Едiге тауларындағы тас мүсiндерге тауап еткен. Бала кезiнде Хантау, Қаратау сияқты атажұрт орындары iштегi қылқобызын қалай боздатса мұндағы тас мүсiндер ендiгi есейген шағына сәйкес мәселенiң одан да терең тұңғиығына әкеткен. Тұңғиық түбiндегi көп қыртыстарды балтамен шауып, одан әрiдегiсiне бойлатардай әлемнiң шексiздiгiне парапар бiр белгiсiздiк дүниесi қауiп-қатердi қоса ойлатқандай.

	Ұлытаудағы көп дөңестерде бедiрейген тас мүсiндер бағзы заманғы, бергi заманғы деп бөлiнiп те жатады. Шежiрешiлер оларды арғы түркi, бергi қыпшақ дәуiрiндегiсi деп, ашып-айыра жiктейдi. Арғыларында көбiне төрт бұрышты тас шарбақтың күншығыс шетiнде бой түзеген, бес қаруы сай көсем, қолбасы, батыр пiшiнiнде көрiнедi. Бәрiнде дерлiк қылыш, қанжар, жорық белбеуiмен бiрге құты-сауыт қоса жапсырылған. Адам мүсiндi кiшкене тастар-балбалдар қарсы алдарында жыпырлай ұйлығысқан. Кейбiрiнде бұл балбал тастар санап тауысқысыз. Бергi қыпшақ дәуiрiндегiсi де iшiнара құты-сауытпен қоса өрiлсе де бейқұтшылық күнге бiр табан жақындау, сiрә. Мұнда айдарлы, ұзын мұртты, бөрте сақалды ерлермен қабат еш бұйымсыз өз түр-сипатымен қашалған, жас мөлшерi әрқилы әйелдер мүсiнi де көздiң жауын аларлық. Төгiлген бұрымдары, омырауларындағы алқалары қандай келiстi десеңшi. Ал кейбiр нобайы ғана сақталған, олпы- солпылылау, дөрекiлеу мүсiндердiң өзiнде адамның бет әлпетi, кеуде тұсы сияқтыларында тартымдылық, биязылық ұялаған.

	Мiне, Абылай сұлтан солардың әрқайсысына қаншамадан телмiрдi десеңшi. Кейде кiшкентай бiр мүсiннiң өзi сұлтанды өз қасында сүт пiсiрiм, немесе, бие сауымындай жiпсiз матайтынын қайтерсiң. Әрi, Бұқар жырау, басқа да жақ жоқ жыршы, шешендердiң төкпесiн қос құлағы арқылы көкiрегiне құяды. Атшы-қосшылар мұндайда зерiксе Абылай сұлтанға көргенi мен естiгенiн ой елегiнен өткiзуге уақыт жетпейдi. Сардаладағы күн мен түн бөлшектерi бiрiн-бiрi бастырмалатып, зуылдап өтiп, қол ұшына тимей кетiп жатады.

	* * *

	Абылай сұлтанның бiр қасиетi бiр мезетте бiрнеше адаммен әртүрлi тақырыпта сөйлесе алады, әрi бiр мезетте өз басында бiрнеше мәселенi пiсiрiп, шешiмiн табады. Осылайша көрген, естiгендердiң әсерiмен қабат Ұлытау аңыздары мен осындағы бiр тауға есiме телiнген Едiге төңiрегiндегi жыр-дастандарды көкiрегiнде күмбiрлетедi. Соларды топтап, әттең, өткенiне қарасаң Ұлытау қазақ жұртының кiндiк ортасына лайық мекен екен-ау деп, өзегiн өрт шалады. Ал Едiге хақындағылар қиялын одан әрi шарықтатады. Ол қиял алпыс екi ғаламды кезiп-кезiп, ұясына қайта қонады да «апырау, осыншама iс-әрекет бiр адамның өмiрiне қалай сыйысқан» деген сауалды бөренедей етiп, қарсы алдына серейтедi.

	Мынау су жұқпас жыраулар, көненiң құрсауларын қолындағы ескi киiмнiң тiгiсiндей сөгетiн шежiрешiлер не дейдi? Олардың әуенiне бақсаң ежелгi маңғыт әулетiнiң ұрпағы, Қаратаудаңы Құмкент қаласының әмiршiсi, Құтлу-Қабаның баласы Едiгенiң көз ашып, ес бiлгендегi алғаш көңiлге түйгенi Алтын Орда аталатын Жошы ұлысынан Ақ Орданың бөлiну машақаты едi. Алайда, бұл мәселенi әр сұңғыла әртүрлi екшейдi. Олардың баянындағы басты ерекшелiк оқиға қиыстырудағы, Едiгенiң шыққан тегiн қазбалаудағы сәйкессiздiк. Едiгенiң кiм екенi мұхит түбiндегi жақұттай мың құбылады. Бiрi Едiгенiң әкесi Құтлу-Қаба емес, Темiр-Мәлiк дейтiн ханның ең беделдi билерiнiң бiрi – Балташық деп соғады. Ал «Қырымның қырық батырын» аңыратушылар Едiгенiң әкесi Тоқтамыс ордасындағы әйгiлi қарт құсбегi Құтты-Қия деп, тыңдаушысын және ұйытады. Ал ертегi-аңыздардың шеберi – қария кiсiлер таңғажайып жайларды көлденең тартады. Ескi заманда Баба Омар деген әулие өмiр сүрiптi. Ал оның Баба Түктi Шашты Әзiз деген баласы әулиелiк жағынан өз әкесiнен асып түсiптi. Бiрде осы Баба Түктi Шашты Әзiз әулиелiк қылып, жер-жердi кезiп жүргенде Ағұн дариясының жағасында алтын шашын тарап, ай мен күндей көз қарықтырған перiнiң сұлу қызын көредi. Баба Түктi Шашты Әзiз бұған аса таңырқамайды. Осылай боларын әулиелiкпен алдын-ала сезсе керек. Ақыры, екеуi бiрiн-бiрi ұнатысып, некелеседi. Мiне, Едiге осы перiнiң қызынан туыпты деп сендiредi. Тағы бiр бiлгiштердiң Едiгенiң түп-тұқиянын атақты төрт шадиярдың бiрi Әбубәкiрге, тiптi Мұхамед пайғамбардың өзiне апарып тiрейтiнiн қайтерсiң.

	Сөйте тұра, Едiгенiң ес бiлгеннен кейiнгi тiрлiгi баршасында өзара ұқсастықпен өрiледi. Алтын Ордадан Ақ Орда оңайшылықпен бөлiне қойған жоқ едi. Iштей қырқыс талай түмендердi жұтты. Талай қолбасылар оқтан, не ауыр құсадан өлдi. Ақ Орда өз алдына шаңырақ көтергесiн де бұл қырқыс бәсеңдемедi. Мiне, Едiге осы Ақ Орданы жеке-дара билеген Орыс ханнан бас сауғалап, Самарқандағы Ақсақ Темiр құзырына жөнелдi. Осы Орыс хан десе Абылай сұлтанның бүйрегiнiң бүлк ететiнi және бар. Ендi қалай? Атасы Төле бидiң, басқалардың ырғауынша қазақ жұртының өз алдына ел атануына осы Орыс хан мен оның балалары Жәнiбек, Керей хандар мұрындық болмап па едi? Бұл жайын Төле би «Аңырақай шайқасы» аяқталғанда, сонау Қордай асуында,үш жүздiң басы қосылған ұлы жиында жайқалтып қалай айшықтап едi. Әсiресе, Жәнiбек пен Керей арасындағы достыққа аузының суы құрып тамсанып едi ғой. Кейiнгi бiр отырыстарда Төле би ол екеуiнiң ауызбiршiлiгiн сыпаттауға Жиренше шешеннiң тiлi жетпей мүдiрген екен деп салды емес пе? Мiне, сөйткен Жәнiбек пен Керейдiң әкелерi Орыс ханнан Едiге қашты екен деп, екi қошқардың бiрiнiң мүйiзiн алтынға, екiншiсiнiкiн қу ағашқа балайтын сыңарезулiк Абылайүшiн жат мiнез. Әр заманның өз жықпылдары, жеке адамның, мейлi, ол мың жерден данышпан көрiнсiн, еркiне бағынбас себеп пен салдар дейтiндердiң боларын бұл әлдеқашан-ақ ұғынған. Сосын да ол әр құбылысты жердегi кәкiр-шүкiрден көп биiкте тұрып бақылауға дағдыланған. Орыс хан мен Едiге оқиғасына да сол биiктен қарайды.

	Мiне, Едiге Самарқанда жүрiп, ол да сол Орыс ханнан бас сауғалаған, әлгi Алтын Орданың бұрынғы билеушiсi, Жошы ұрпағы Тоқтамыспен достасады. Едiге мен Тоқтамыс! Бұл екеуiнiң достасуы, жауығуы қазақ жыршыларының неше заманғы ұрпақтары жырлап тауыспаған, шексiз де түпсiз құбылыс. Әйгiлi «Мың бiр түн» оқиғаларынан бiр былай емес. Самарқанда Едiгенiң Тоқтамыспен достасқаны соншалық – екеуi бiрiгiп, Орыс ханға қарсы соғыс ашып, ақыры Тоқтамыс Алтын Орданың тағына қайта қонжияды. Алайда, отта шыңдалған бұл достықтың құйрығы тым шолақ екен. Едiге тап осы тұста Тоқтамыстан сырт айналып, әлгi Орыс ханның немересi Темiр Құтлық дейтiнмен бiрiгiп, Ақсақ Темiрге қайта жалт бердi. Едiге тарих-намасындағы ең күрделi жағдай осы. Себебi, Ақсақ Темiр Орыс ханның да, Алтын Орданы одан тартып алған Тоқтамыстың да, тiптi олардың ғана емес, осы Алтын Орда мемлекеттiгiнiң де ымырасыз қас дұшпаны едi.

	Темiр Құтлық әке жағынан Орыс ханға немере де шеше жағынан Едiгемен немере ағайынды едi. Бұл екеуi ақыры өз дегендерiне жеттi. Ақсақ Темiр ұлы қолбасшы ғана емес, ұлы саясаткер де едi. Қалайда, Едiге мен Темiр Құтлықты ұзын арқан, кең тұсаумен өз ықпалында ұстаймын деп, бұлардың Алтын Орда билiгiн иемденуiне жәрдемдестi. Тек Едiге Ақсақ Темiр ойлағаннан әлдеқайда мол мүмкiндiктiң, шексiз қабiлеттiң адамы едi. Билiк мәселесiнде ол Ақсақ Темiрдiң тап өзiнiң кейбiр айласын қолданды. Мысалы, Темiр Құтлықты төре тұқымы ретiнде Алтын Орданың ханы атандырды да, шын мәнiндегi билiктi өз уысына қысты. Едiгенiң алғаш шырқап шыңға шыққан жылдары осы. Алтын Орда ғана емес, сонау батыстағы Едiл мен Жайық арасы түгелдей дерлiк Едiгенiң құзырына көштi.

	Абылай сұлтан Едiге туралы қилы-қилы хисса, аңыздарды тыңдауүстiнде нақтылы бiр деректердi қоса iрiктейдi. Мұның анықтауынша Тоқтамыс Төле-Қожаұлы Алтын Орда тағында отырғанда Ақсақ Темiрменүш рет аса iрi қанды шайқасқа барып,үшеуiнде де жеңiлiске ұшыраған. Осының екiншiсiнде осы Ұлытауда Алты Шоқы деген жерде Ақсақ Темiр қорым тасүйдiрiп, төбесiне мынадай жазу қалдырған: «793-шi қой жылы Тұранның әмiрi Темiр бек екi мың қолменен Тоқтамыс ханға қарсы аттандым. Бұл жерге оба тұрғыздым Белгi болсын деп». Әрi осы маңдағы бiр төбенiүңги қаздырып, пеш жасатады да оған қайың, қараағаш, терек ағаштарын мол жақтырып, мыс қорытады. Оныңүлкен бiр құймасын аса қата қоймаған шағында төрт қырлап, әдемiлеп, оны да сол қорым тастыңүстiне орнықтырады. Мың сан жауынгерлер жан-жақтан анталап көз тiккен аса бiр салтанатты жағдайда Ақсақ Темiр өзiнiң ең бiр сүйiктi мiнiс атын жетектеп, сол қорым тастыңүстiне шығады. Сосын әлгi аттың алдыңғы бiр аяғын өз қолымен көтерiп, тұяғын әлгi мыс құймаға дiк еткiзiп қойдырады. Сөйтiп, ат тұяғының таңбасын қалдырады. Бұл таңба Тұран әмiрiнiң осы өңiрге басылған мөрi iспеттес едi.

	Абылай сұлтан осындай жазуды, мыс белгiнi көзiмен көрiп, аталмышүш шайқастың,үш жеңiлiстiң болғанына неге сенбесiн? Бұған қоса сұлтан Ақсақ Темiр, Едiге, Тоқтамыс –үштiгiнiң өзара арбасуындағы өзгелер мән бермес қыр мен сырларға бойлайды. Ақсақ Темiр осы Едiге мен Тоқтамысқа кезек-кезек болысқанда қандай сәттердi таңдаған. Әрине, Едiге мен Тоқтамыс өз кезектерiнде Алтын Ордадағы билiктен шеттетiлiп, сол билiк басында қалғандарға қарсы оқты көздерiн қадаған сәттерде қол ұшын берген. Билiк басында Орыс хан, не басқа қала ма, тiптi Едiге мен Тоқтамыстың бiрi отыра ма, бәрiбiр Тұран әмiрiнiң бұл саясаты өзгермейдi. Басқаны қой, мысалы, Едiге таққа орнығып, Тоқтамыс қуғынға ұшыраса Тоқтамысқа, ал Тоқтамыстың тасы өрге домалап, таққа қонса оның қас жауына айналатын Едiгеге жәрдемдескен. Мұндайда, «мынау кешегi жауым ғой», «мынау кешегi одақтасым-ау» деген сияқты күйкi ойлар Ақсақ Темiрдi маңайламайтын. Сөйтiп, бұл Ақсақ Темiр өз дұшпандарының ұясы – Алтын Орданы сол өз дұшпандарының қолымен күйретуге қыруар күш жұмсады. Мiне, мұның ћәммасын Абылай сұлтан өз көкiрек қуысының бiр пұшпағына түйiп қояды.

	Едiл мен Жайық арасы, бүкiл Алтын Орда – күллiсiнiң Едiге құзырына көшуi кешегi Жошы ұлысының бар аумағымен толық қалпына келуi едi. Алайда, Тоқтамыс хан мен оның балалары да оңай тентек емес. Олар ендiгi көмектi түу алыс батыс елдерiнен сұрады. Абылай сұлтан заманындағы шежiрешiлер бұған қатысты оқиғаларды қиял-ғажайып ертегiлерiне ұқсаттырады. Ал еуропалық жазба тарихтағы дерек былай: Тоқтамыс Қырымға, сосын Балтық теңiзi жағалауындағы Литваның ұлы князi Витовт дегенге барып бас сауғалайды. Бұл Витовт та Тұран әмiрiнiң саясатын ұстанып, Алтын Ордадағы ырың-жырыңды кәдеге асырып, өзiне қаратуды көксейдi. Екi жақтың әскерi Ворскла өзенiнiң жағалауында кездеседi. Витовт Алтын Орда басшыларына «соғыссыз берiлiңдер» дейдi. Ал Едiге «жоқ, сен маған берiл, бас и, алым-салық төле, елiңдегi барлық ақшаға Алтын Орданың таңбасын соқ» дейдi. Бұл сөздер жақында ғана Батыс рыцарларын талқандап, атақ-даңққа белшесiнен батқан Витовты шапқа түрткендей едi. Шайқас сол жерде басталады. Данышпан қолбасшы Едiге Витовтың литвандар мен орыстардан, ляхтар мен алмандардан құралған, мұздай құрсанған қалың әскерiн жусатып салады. Жай жауынгерлер ғана емес, демдерiне нан пiскен ұлы княздер мен әскербасылар қоса қанға бөгiп, Витовтың өзi әрең қашып құтылады. Бұл жеңiс талай заманның оқымыстыларына таңдай қақтырады. Орыстың әйгiлi тарихшы-жазушысы Н. М. Карамзин «Ресей мемлекетiнiң тарихы» атты көптомдығында «Мұндай жеңiске Шыңғыс та, Батый да қол жеткiзген емес» деп түйдi.

	Бұдан соң Алтын Орда тiптен нығаяды, Едiге ендi Ақсақ Темiрдiң өлiмiн пайдаланып, Сырдария бойын, Хорезмдi өзiне бағындырады. Бұл Алтын Ордадағы шын мәнiндегi алтын жауған заман едi. Ол кездiң ақын- жыршылары Едiге дәуiрiндегi күндер нұрлы сәулеге, түндер арайлы шапаққа толды деп жырлады. «Ел қамын жеген Едiге» деп жар салысты. Бұл бiраз жылдарға созылды. Бiрақ сыртқы жарадан iшкi жара қауiптiрек қой. Тоқтамыс пен оның балалары жалғастырған соғыс Едiгенiң қазасына әкеп соқты. Бәрiбiр Едiгенiң аты Едiге, көп iстi оның ұрпақтары тындырды. Ноғай ордасы солардың қолымен құрылды. Едiгеден тараған Мұса, Мамай, Орақ, Қарасай, Қази, Телағыс сияқтылардың iс-әрекеттерi қыруар хисса, дастандардың өзегiне айналды.

	Едiге хикметтерiне Абылай осы тектес хисса, дастандар арқылы ой жеткiзедi. Кейде оларда ел сүйiктiсi – қаћарман мен оның дұшпандары арасындағы тайталас ақ пен қараның шарпысуына айналады. Мысалы, бұл сан мәрте ұйып тыңдаған, құлағының құрышы ешқашан қанбаған «Едiге» жырында рахымсыз хан мен әдiл де, мейiр-шапағатты би арасындағы ымырасыздық өзiнiң әуел бастағы тарихи сипатынан айрылып, өзге әуенге ұласады. Сөйтсе де Абылай бұл жырды өзге шежiрешiлердiң ырғауымен шендестiре, ондағы-мұндағы iркiс-тiркiстердi сараптай оларға өз зердесi, танымы арқылы жарық түсiредi. Шындығы қайсы, әсiреленiп, қиял дүниесiне айналғаны қайсы, соларды шекелерiнен шертiп-шертiп, бөле-жарады. Әрине, Абылайдағы зерде, қабiлет екiнiң бiрiне еншi емес, сосын да бұл өз замандастарынан озып, сондайлыққа ауыз салады.

	Аса келелi iсте ғана емес, анау-мынау кәкiр-шүкiрде де сұлтан сол өткен күндердiң әсерiне бағынушы едi. Жақ сүйегi буынсыз Құлнияз алдына неше алуан қанаттыны көлденең тартқанда мына бiреуiнiң Ұлытау құсы деген аты ұнаған. Себебi, Ұлытау деген бiр сөз кеудесiнде сығымдалған неше алуан тарихты қозғаған. Орыс хан, Едiге, Тоқтамыс бейнелерi аспаннан атылған найзағай оттарынша көз алдында суырылған. Сосын да осы Ұлытау құсына өзiнiң қалай құлағанын сезбедi де.

	* * *

	Мынау салбурынның қызығы өзгелер үшiн, ал Абылай осындағы қызықтар арқылы өз басындағы сауалдарды тасқаяқтай қағыстырады, оларға жауап iздейдi. Кейбiр мәселелердiң пiсуiн жетiлдiредi. Бұл әлi де Ертiс жағалауының әуселесiмен кетiп едi. Шығысың Қоянды тауы, Өлеңтi, Шiдертi өзендерi, батысың Бурабай, түстiгiң Есiл өңiрi, кенет осының бәрiн мiсе тұтпай, анау қалмақтар құмырысқаша құжынаған Ертiс өзенiнiң жағалаулары көзiнен бұл-бұл ұшқанын сезгендей әлденеден желiк бiтiп, ойсыз қимылдарға бара жаздайды. Жаңағы атының басын қатты тартып, кiлт тоқтаған қылығы соның нышаны. Кенет Бурабай мен Қоянды тауы екi өкпесiн қысқан тар киiм де, ал мына Сiлетi өзенi аяғына оратылған арқан сияқтанып, мұның бәрiн күшпен сыпырып, көкке қарай жұлқына далбалақтаған құстың әрекетiне баспақ пиғылы қайта оянды. Оған бiр түрлi икемi келмегесiн «апыр-ау, менде Едiге мен Тоқтамыстың мiнезi неге жоқ» деген дәрменсiздiкке ұқсас бiр сезiм самал желше сүйкеп өттi.

	Бұл аралықта бәрiнен көбiрек сөйлеген Құлнияз. Ол хан мен сүлтан қолдарына қондырған бүркiттердi әспеттеп тауысқасын өзi бiлетiн өзге қанаттылар жайында кеукiлдедi. Олжабай батыр, Қаздауысты Қазыбек бидiң баласы Бекболат, бұған туыс Шобалай ұлы Жәнке сияқтылар ара-тұра iлiп- қақпайласа да етi қызған Құлнияз толастар емес. Кейде Құлнияздың ұшып- қонба болмысына арт жақтан Бұқар жырау көзiнiң ағын молайтып, сүзiле қарайды. Сөзшеңнiң сөзшеңдi жаратпайтындығының көрiнiсi. Бiрақ бұл қақпайламады. Осы топтың бiр көрнекi адамы – Жалайыр Өтеген тiптен жақ ашпады, тек бұл да Құлниязға көптен-көп шұқшия бердi. Бұл сидам да, аса ұзын бойлы едi. Ерүстiнде кеудесi тiк шаншылса қос аяғы ат бауырынан көп төменде салақтайды. Осындағылардың ең көнесi осы, алпыстан асқан, пайғамбар жасындағы адам. Оқығаны, дiндарлығы, жићангездiгi, тағы сол сияқтыларымен ел iшiнде аты шыққандығы бар. Жалайырдағы Тұрлымбет Бекенұлы, Жайнақ Қайырұлы – екеуiнiң немере ағасы. Тұрлымбет пен Жайнақ Қожаназар-Сәбденге немере де, ал Өтеген Сәбденнiң бел баласы, әрi жетi ұлының еңүлкенi. Өтеген, Темiрбек және Жайнақтың әкесi Қайыр – үшеуi Сәбденнiң Алтынай атты бәйбiшесiн туушы едi. Кезiнде Абылай өз қасында ұстауға жалайырдан бiр адам сұратқанда Ескелдi-Балпық осы жасыүлкендi таңдаған. Анау-мынау сауал, мәселе жөнiнде Ескелдi-Балпыққа кiсi салып әуреленбей-ақ өз жанынан жауап, сөз суыруға қарымы жетедi.

	Сонау 1723-жылы қазаққа қалмақ шапқанда бұл Өтеген Сәбден баласы ел iшiнде жоқ болатын. Ауған, парсы жерiн кезiп, оқып та, тоқып та, әрi көп аласапыранды қоса өткерiп, отызыншы жылдардың орта шенiнде өз елiн әрең iздеп тапқан. Өз шаңырағының астына еңкейе бас сұққанда бойлары серейген балалары өз әкелерiн танымай да қалған. Ал көрген-бiлгенi Ескелдi-Балпық түгiлi ол да жићанкез , әрi ғұлама Қабан жыраудың өзiн тамсандырған. Бiрақ Өтеген Қабан жырау сияқты шабыты тасыған жан емес, бап, көңiл-күй қосақтаса қос иығына қонса ғана желмаяша желедi. Жасым үлкен демей осы ел iшiне оралғаннан кейiн де ара-тұра ойда жоқта әлеңкедей жаланған жаудың там-тұм бөлiктерiне қарсы соғыстарға кiрiпүлгердi. Бұл ретте Өтеген Қабан жыраудың ағасы Аюмен тағдырлас. Ел көшi-қонында екеуiнiң тiзе қосып, басшылық етуiүйреншiктi көрiнiске айналған.

	Өзгелердей саятүстiнде делебесi қозғанмен Өтеген тап осы кәсiптiң жанкештiсi емес. Тек бiр өңiрдiң адамы болғасын да әлгi атышулы Жалайыр Шора жөнiнде естiгенi жетерлiк. Мына Құлнияз сол Шораны атаса-ақ ұзынтұра денесi ерүстiнде бүгiлiп-жазылғандай қозғалысқа келедi. Құлағы қалқия елеңдейдi. Кейде сол Шора хақындағы әңгiмеге бел шеше кiрiсуге аңсары ауғанмен Құлнияздың кәнiгi құсбегiлiгiн, әрi өзiнiң бұл ортаға аса сүйексiңiстi еместiгiн ескерiп, тiл мен жағын қаңтарып ұстайды.

	* * *

	Кенет хан мен сұлтан айналасындағы жiгiттер шу етiстi. Мұның не шу екенiн бәрi де түсiндi. Қалай түсiнбесiн, «әне, әне, елiк» деген сөздер қоса естiлдi. Саятшылардан екi оқ атымдай жерде бiр орында шыр айналған, аша мүйiздi елiктiң текесiн бәрi шалды. Текенiң басына ендi ғана саңлау түскендей ол ары қарай секiрiп ала жөнелдi. Жүнi де, аша мүйiздерi де әбден жетiлген нән теке. Жаз айларында бұлардың осылай жалғыз-жарымдап жүретiн әдетi бар. Жiгiттердiң шуылыүдеп барып, өздерi екi айырыла хан мен сұлтанды алға шығарды. Оларға бұйрық беретiн ешкiм жоқ, тек өз қимылдарымен ой салса жеткiлiктi. Абылай Әбiлмәмбетке жалт етiп едi, оның оң қолы балдаққа қондырулы Өр Алтай ақиығының томағасына беттемедi. Соны табанда сезген сұлтан өзiнiң қылыштұмсығының томағасына жармасқанда Әбiлмәмбет хан бұған қарай ерүстiнен ауып түсердей iнiсiнiң қолын қақты.

	– Сәл сабыр! – дегендi тамағына тас тығылғандай зорланып әрең жеткiздi. Абылайүлкеннiң тiлiн алғансып, томағадан қолын тартты. Ұлытау қылыштұмсығы өз иесiнiң бiр әрекетке оқталып, тез айнығанын қауырсынды денесiмен сезгендей қанатын сәл жая далбалақтап, таутекенiң мүйiзiнен жасалған балдақта қайта отырыс түзедi. Сiңiрлi жiлiншiгi қайнаған күш- қуаттан тарс жарылардай. Сөйтсе де, құс атаулының ең басты құдiретi екi көзiнде ғой. Онысын ұсақ шытыралармен безелген былғары томаға қара түнекке айналдырғасын бұл дәрменсiз.

	Хан мен сұлтандағы осы iркiлiстi қапысыз аңғарған төлеңгiттер айналаны өзге әуенмен дуылдатып әкеттi. Басқалардың да бiразының құстары бар едi, бiрақ олар да томаға сыпыруға жоқ, оның орнына аттарын тебiнiп, ердiң алдыңғы қасын қаққылап, кеңiрдектерi жыртылғанша айғайлап, ой құйындатты-ау дейсiң. Қашқан елiктi садақпен атпай, не бүркiт салмай арқан, не шылбыр тастап, тiрiдей қолға түсiруге иектерi қышығандай. Әрине, мұндай елiк текесiн бүркiттiң небiр мықтысы да өз бетiнше ала алмайды. Тек қыр арқасына болат тұяқтарымен шаншылса елiк бөгелеңдеп, аңшылардың қуып жетуiне жағдай туады. Тек бұл да қатерлi iс. Сосын да ма, ешқайсысы құстарын ұшырмады. Елiк текесi бiр қалың жынысқа қойып кетiп, қашып құтылды.

	Мұның дабыр-дұбыры бiразға созылды. Елiк қуғандарға хан мен сұлтан тобы келiп қосылғанда ол бұйырмаған аңның сырт пiшiнiн аузының суы құрып сипаттаушылар көбейдi. Аңшылардың бiр қасиетi шетiнен сөзуар. Көрген-бiлгендерiн асыра, әспеттей жеткiзбесе көңiлдерi көншiмейдi. Бұл дабырдың қашанға созыларын кiм бiлiптi, ендi тап иектерiнiң астынан түлкi қашты. Бұл да өз тектесiнiң қарабайыры емес, терiсi оттан суырған қалақ темiрдей көз қарықтыратын неме екен. Мұның қасында жаңағы елiктiң сын- сымбаты әлдеқайда жадау-ау, шамасы. Әрi бұл жақсы ырымның да нышанындай. Айтып ауыз жиғанша көз алдарында екi түрлi аңның бой көрсетуi, шамаң жетсе ұстап ал дегендей тым жақыннан сытыла зытуы бүгiнгi салбурынның нағыз қанды қасапқа айналарын айғақтағандай.

	Әрi мына түлкi сәт сайын құбылып, әккi құсбегiлердiң көздерiн ағызып түсiрердей арбап, желiкке желiк қосып, тiптен әкетiп барады. Уақыт сәскелiкке жақындап, күшiне мiнген аспан шырағына терiсi шағылысқасын да шығар, мейлi сонда да бұлайша жойқын қызаруы мұның да әбден пiскен, жетiлген шағы екенiн әйгiлейдi. Саятшылар бұл жағын қапысыз таныды. Түлкiнiң қашуы да керемет. Қып-қызыл қалақ темiрдей денесiнiң бөлiк- бөлiктерi әр секiрген сайын таяқ тастамдай қашықтықты бiр-ақ еңсерiп, мол кеңiстiктi қас қағымда қусырып барады. Әрi қандай сурет салады десеңшi. Бетегелi, ақ селеулi боз далаға алтын жолақ тартқандай. Түз қазақтарыүшiн бұдан тамаша көрiнiс жоқ. Сосын да бұлардың қаны қызбай қайтсiн!

	Қашқан түлкiнiң о баста ұстаған бағыты дұрыс екен. Сiлетi өзенiнiң көктемде тасығанда су барып, жазға қарай сарқылатын шолақ салалары болушы едi. Сол көктемдегi ылғалдың қалдығын корек етiп, көктерек, әр алуан бұталар араласа өсетiн шалғынды шоқ-шоқ тоғайлар сол шолақ салалардың бойында. Мiне, тап сондай тоғайлардың бiрiне мына түлкi де жан ұшыра көз iлеспес шапшаңдықпен зуылдады. Мiне, оған сүңгiп те кеттi. Ендi жiгiттердiң өз арасында бiр iркiлiс туғандай бiразы сәл тiзгiн тарта, екiншi бiр тобы аттарын құйғытып алға шықты. Сол алға шыққандар жаңағы түлкi сүңгiп жоғалған қалыңды жағалай тебiнгi қағып, тiптен жаман айғай-ұранға басты. Ердiң алдыңғы қасына ұрғыланған қамшы саптары қақ бөлiнердей. Немесе, сол ердiң алдыңғы қасының өзi қақ айрылардай. Бұлар қағушылар едi. Қашып барып, паналы жердi қорғалаған аңды өстiп, ашық кеңiстiкке шығаратындарды қазақтар қағушы атайды.

	Мынау шынында жай түлкi емес екен, осыншама айғай-шудан былқ етпей жыныстың iшiнде ұзақ жасырынды. Тек бүкiл қауым, оның iшiнде хан мен сұлтан, бұларды төңiректеген әр ел, әр рудан iрiктелген көрнектi адамдар-баршасы ұрандап, бiраз дамықты-ау дегенде ғана әккi түлкi шоқ тоғайдың басқа жақ шетiнен инелiктей суырыла ытқыды. Хан мен сұлтанға бұл жолы да өз құстарынан томаға сыпырудың қисыны келмедi. Өзгелерге рұқсат еттi. Ендi мұндағы мол нөпiр екi жарыла, бiрi хан мен сұлтан қасында иiрiлдi де, екiншiсi – түлкi соңынан оқша зуылдады. Құлнияз етi қызған тәует бас атын ауыздықтап, осында аялдаған.

	– Шiркiн, мынау түлкiнiң сойы екен! Қайсысының қанжығасы майланса да көңлi бiр тоғаяр! – деп, сыптығыр денесiн қозғап, өзiнде кәнiгi құсбегiге лайық қасиет барын тағы да сездiре сөйледi. Ысылған, ширақ қимылмен екi жаққа бiрдей алақтайды. «Сендер болмасаңдар анау жосылғандардың алдына өзiм түсер едiм-ау» деген де сыңайын хан мен сұлтанға жiңiшкелеп жеткiзгендей.

	Бұлар түлкi соңынан кеткендердi алыстан шолып тұрды. Әбiлмәмбет хан бiр жайдан денесiнде қырым ет жоқ мынау Құлниязға ұқсап, соның қылығын қайталайтындай. Қазiрде жасы қырық бiрде, бұл да Құлниязға ұқсаған сидам денелi, арық өңдi, тек қап-қара сақал-мұртының ауқымы молайған, ақылы да толысқан iспеттi, тек мiнез-құлқы баяғысынша, әрi жұмсақ, әрi ұшқалақтау көрiнедi. Әрi Абылай сұлтанның қасында есеймей, керiсiнше күннен-күнге жасара беретiндей. Бұл да түлкi соңынан кеткендер мен қасындағы сұлтанға алма-кезек алақ-жұлақ етедi. Ал сұлтанның өз басы мынау оқиғадан аса делебесi қозғанға ұқсамайды, анау көз ұшындағыларға бұл да сығырайғанмен көбiне қолындағы құсын тамашалайды. Шалғысы мен құйрығының қауырсындары сабаудай, жүнi тораңғы жапырағы түстес талтақ бұт, қожыр аяқты Ұлытау бүркiтiн неше айдан берi көрiп тауыспағандай. Осы құсқа назары ауған сайын сонау алыстағы неше ғасырға созылған соғыстардан шым құйқасы шымырлаған Ұлытау өлкесi көз алдында қайта көлбеңдейтiндей. Ия, шым құйқасы шымырлаған Ұлытау! Сенi Бұхара ханы Әбiлпейiздiң Сүйiнiш атты баласынан туған немересi, бүгiнде қазақтың екi пiрiнiң бiрi Абылай сұлтан ешқашан жадынан шығармайды.

	Алыста шуласқандар ендi көкжиектi көлегейлеп секектейтiндей. Терiсi күн көзiне алтынша шағылысқан түлкiге қайсымыз құсымызды саламыз деп, олар өзара дау-дамайға да басқандай. Кенет Абылай сұлтан ол жақтан көздерiн күшпен жұлып әкетiп, ұлы ханға қатулана қарағандай:

	– Сiз менiң қолымды бекер қақтыңыз! – дедi

	– Абылай жаным-ау, қалай қақпайын, жаңа өзiң де көрдiң ғой, анау теке ана қалыңға қарай зулады емес пе? Егер мен қолыңды қақпай, сен құсынды салсаң ол құсың елiкке түсiп, елiк оны қалыңға өзiмен бiрге әкетiп, парша-паршасын шығармай ма? Осындағы бiлiмпаздардың талайы жыр еттi емес пе, ұшырған құсымыз елiк текесiнiңүстiне қонып, олар қалың жынысқа қойып кеткенде бiр сирағы соның арқасында кеттi, бiр сирағы бұтада қалды деп. Жаным-ау, мен содан сақтандырдым ғой.

	Құлнияз ұлы ханға күлiмдей қарап, бұл уәждi толықтырмаққа қозданып едi, сұлтанның қан түленген жүзi беттен қақты.

	– Хан ием, менiң көкiрегiмдi сыздатқан жай өзге. Кешегi қаңғыбасүш дәруiштiң бiреуiнiң ғана басын шаптым, екiншiсiне оқталғанда сiз қолымды қақтыңыз. Өйтпесеңiз ғой, екiншiсiнiң де жаны жаћаннамнан орын тепкенiн көрiп,үшiншiсi сайрап берер едi. Ал қазiр не, екеуiнiң де көздерi бақырайып, тiлдерiн жұтып өлуге әзiр. Бұлардың дiнi қатты. Он дәруiш қолға түссе тоғызының қанын шашыратсаң соңғысы ғана жан қадiрiн бiлер едi. Сөйтiп қана тiл мен жағына салынған құрсауды сыпырар едi.

	Салбурын қызығына есiл-дертi бiржола ауған Әбiлмәмбет Абылай сұлтанды түйеден түскендей сөйлегенге ұқсатты. Аспан асты, жерүстi телегей теңiзше лықып-тасқан мынадай шақта бұл тап сол кешегiге өзегi өртенер деп ойламаған. Сосын да хан тағы да бiр тоспаға соғылғандай қол- аяғынан әл кетiңкiрей жалма-жан атын тежедi. Тағы да сұлтанға сұқтанып, салбурын әсерiнен тез айығып, кешегiнiң әуселесiн көкiрегiнде жаңғыртуға күш салды. Ақылы алқымынан аспаған адамға бұл да оңай шаруа емес. Тек сұлтан қасында оның сояу темiрдей тиер айнымалы оқыс мiнезiне бойүйреткендiгi ғана сүйеу. Сұлтанға, өзгелерге сыр алдырмағансып, кешелi берi аузына сан оралған уәждердiң бiрiн тез-тез қайталады:

	– Абылай жаным, артық қан төккеннен не пайда таптық? Бәрiн жойсақ, сосын ең соңғысы расында түк бiлмес көр бiлтенiң өзi шықса қайтпекпiз? Сосын оны атасың ба, шабасың ба, өнерi не? Әзiрге сәл сабыр! Қалған екеуi қашанғы аузын буар дейсiң, өйтсе бiз де тiрi жанбыз ғой. Ол жағын ұғатындай дәрежеге жеткiздiк қой. Қанша дiнi қатты десек те шыбын жан да жерде жатқан дүние емес екенiн көздерiмен көрдi.

	Хан мен сұлтанның осы сөз алмасуы тұсында бұлардың екi ортасына аттарының бастарын сұғындыра кимелеушiлер көбейдi. Олар Бұқар жырау, Олжабай батыр, Бекболат Қазыбекұлы, Жәнке Шобалайұлы, Өтеген Сәбденұлы, тағы басқалар. Қазiр салбурынның ендi-ендi күш алған кезi. Хан мен сұлтан аралығына бүйтiп сұғынудың еш сөкеттiгi жоқ. Салбурын қызығы хан мен қараны бiржола теңестiрiп те жiбергендей. Тек әлгi тотыдай құйқылжыған Құлнияз сәл шетке ысырылған. Өзiнiң бұл жағдайына көндiккiсi жоқ өлермендiгi бет терiсiне көмулi жатса да көрiнiп тұр едi.

	Абылай сұлтан ол дәруiштерге неге соншама қатыбас, ымырасыз? Бүгiнгi әр тараптағы ахуалдар хақында нақтылы ақпарларға зәрулiктен емес, әрине. Сұлтанның дәруiштерге өшпендiлiгi осыдан көп жылдар бұрын, Төле бидiң түйесiн баққан, Жолбарыс ханның ордасын алғаш төңiректеген сонау қара табан кезiнде-ақ көкiрегiне қара тастай қатқан. Төле бидiң күйiнiшi ол қара тасты одан әрмен қатайтқан. Ал ендi сұлтан есейiп, ел тағдыры хақында ең өзектi шешiмдер iздегенде ол қара тасқа анау-мынаудың соққысы тиiп жатқанда ол неге ұшқын шығармасын?

	Әбiлмәмбетүшiн салбурын қызығы әдiрем қалған. Алдағы мол кеңiстiктi, онда көкжиектi қолмен қармардай сағыммен қойындаса зуылдаған аңшы мен қағушыларды көзiнен өшiрiп, оның орнына миына тiкенекше қадалған ескi жайларды жiктеуге көштi. Ойы солай ауды да, қос жанары түсi оңық сарғыш бөз орамал тартқан сұлтанның қас-қабағына қадалды. Сұлтанның көтерiңкi керме қабағы, ұзын кiрпiктерi, шығыңқы жақ сүйектерi, бастағы орамалының самайдан төмен құлаған екi ұшы, көкшiл қыжым шапаны – бәрi-бәрi, тiптi қолына қондырған құсы мен салқы төс, түйдек жалды ақ құла атына дейiн күн сәулесiне емiн-еркiн шомылғанмен жылылық атаулы ырымға жоқ. Бәрiнен де терiстiктiң мұзды мұхитындай ызғар еседi. Сол ызғармен бұл осы төңiректегiнiң баршасын құрсаулап тастағандай.

	Жаңағы ұлы хан уәжiнен соң ешқайсысы тiлге тиек етер ештеңе таппағандай едi. Үнсiздiктi бұзған Бұқар жырау:

	– Айтары жоқ, менiңше хан иемдiкi жөн! – деп, ат жақты, қара бурыл сақалды жүзiн атының қос құлағынан асыра бiр атойлатты. Бұл күнде қырық жетi жасар жырау Абылайдың Сабалақ кезiнде, сонау Қазығұртта, Төле би ордасында, немесе алғаш ел шабылған жылы, Қаратаудың батысында, Созақта, әлгi атышулы сүлейлер Қожаберген, Қабан қасында көрген Бұқарынан басқашалау едi. Бадана көздерi төңкерiлiп, «мен тек ән аңыратар, ұйқасты сөздер қуар, өзгеге жанының нәрi жоқ, жайдақ, жадағай емеспiн, хан-сұлтандарға да ажарым өтер, керек жерде бедел салар зордың өзiмiн» деген кесiмдi райы бар. Сол райыүшiн Абылай оны жанына жақын тартқан.

	Осындағы басқа жайсаңдар да ол дәруiштер хақындағы өз пiкiрлерiн iште пiсiргенмен сөзге қосақтасыпүлгермедi. Абылай қайта екiлендi:

	– Бiз аялдағанмен аспандағы ай мен күн өз домалауын доғара ма? Жұмсақ шығып уақыт оздырсақ өзгелер төс пен балғаның ортасында темiр шыңдап, жаңа бiр сұмдығын жасап тастайды. Ал ол сұмдығы жiбек матадай бiздiң кеудемiзге жұмсақ тимес!

	Кенет бәрiнiң тiлдерi байланды. Уақыт үнемдеуге осыншама мұқият сұлтан мына салбурынға қалайша ұйтқы болды деген сауал кеңiрдектен алған. Әлде бұл өз қателiгiн ендi ғана түсiнiп, «жә, жеттi, аттың басын ордаға қарай бұрыңдар» деп, бұйрық бергелi тұр ма? Осы екi ортада Олжабай батыр:

	– Сол қалған екi сiлiкпенi маған табыстаңызшы, өтiн алып, аузына құяйын, –деп дүңк еттi. Бұл оның шын ниетi екенiн атүстiндегi шомбал қара түс-тұрпатының өзi-ақ паш еткендей. Баршасы Олжабайдың қалың түк басқан бет-ажарына, төртбақ денесiне сыналай қарағанмен құлақтары хан мен сұлтан жақта едi. Солар тараптан оқыс бiр шешiм қара көрсетерiн сезiнгендей. Бiрақ сұлтан мен оған жалтақтаған ұлы хан уақытты одан әрi созды. Тек Бекболат, Жәнке, Өтеген –үшеуi жанағы Олжабай атаған қызметтi өздерiнiң де атқармаққа әзiр екендiктерiн сездiре ары-берi аттарын ойқастатты.

	Бұлар осыдан бiрер күн бұрын тұтқындалғанүш дәруiштiң қайдан екенiн бiле алмай әуре-сарсаңда едi. Қалмақтардан ба, Сiбiр жұрты орыстардан ба, жоқ, әлде Хиуа, Бұхара хандықтарынан ба? «Жер астынан жiк шықты, екi құлағы тiк шықты» дегендей осында Қарасақал деген бiреу бар. Мұның әуенiне бақсаң әңгiме тiптен ұзаққа кетедi. Бұл өзi жай пенде емес, шығыстағы Жоңғария ханының заңды мұрагерi Шұна-Доба екен. Сонау 1725-жылы-ақ, Жоңғарияның бұрынғы ханы, әкесi Сыбан Рабтанның тiрi кезiнде-ақ, осында бас қолбасшы атанып, неге екенi белгiсiз, өзiнiң туған ағасы Қалдан-Серенмен сыйыспай Едiл бойындағы екiншi Қалмақ хандығына қашқан Шұна-Доба екен. Едiл бойының хандығы бұл Шұна- Добаны 1732-жылы өз ауруынан өлдi деп жариялаған. Алайда, Қарасақалдың айтуынша бұл өлмептi, Едiл бойындағы хандықтан қашып шығып, алдымен түрiк, сосын Кубань жерiнде бой тасалапты. Одан да жылыстап, Башкирия жерiне өтедi. Мұнда Аладжай-Гулу деген атақты адаммен танысудың сәтi түседi. Бұл Аладжай-Гулу башқұрт ханына қаны қас екен, соған қарсы көтерiлiс ұйымдастыруүшiн өзiне сенiмдi, қабiлеттi одақтастар iздеп жүр екен. Бұл Қарасақалмен бiраз достасқасын оны құдайдың көктен тастаған олжасына балайды. Себебi, оның тегiн пенде емес екенiне оп-оңай көз жеткiзедi.

	Екеулеп, башқұрттар көтерiлiсiне басшылық жасайды. Көтерiлiс сәтсiздiкке ұшырағасын бас сауғалап, Қарасақал қазақ жерiнен пана табады. Қазақтың игi жақсыларымен ауыз жаласады. Бұған бәрiнен зор пейiл берген «алты арыстың данышпаны» атанған Қаздауысты Қазыбек едi. Барақ сұлтан Тұрсынхан баласы да осы Қарасақалдың қамқоршысына айналады. Алайда, Қарасақалдың атақ-даңқы бұлар ойлағаннан он есе, жүз есе асып түсiп едi. Бұл ең әуелде Жоңғарияның, сосын iргелi ел – Ресейдiң тұнығына тас түскендей еттi. Атақты Қалдан-Серен, хан тағына қонжиғанына онүш жыл өткен, Жоңғарияның тынысын кеңейтiп, буынын бекiткен Қалдан-Серен өзiнiң қас дұшпаны, кiшi шешесi Сетержаптан туған iнiсi Шұна-Добаның тiрi екенiн, Қазақ ордасы басшыларымен тонның iшкi бауындай араласып, өзiне қарсы пышақ қайрауда екенiн естiгеннен-ақ iшкенi iрiң, жегенi желiм болды. Ия, Шұна-Добаның Қалдан-Серенде кешiрiлмес кегi бар. Оны екi жақ та ұмытпаған.

	Мiне, қазiр де осы Қарасақал жөнiнде Ресей, Жоңғария, Қазақ ордасы, Башкирия, Едiл бойындағы Қалмақ хандығы сияқты артық-кемi жоқ бес елдiң арасында хат алмасу, елшi жүргiзу жиiледi. Мұның бәрiне Қаздауысты Қазыбек би ыржия күлгенмен Абылай сұлтан, әрине, Әбiлмiмбет хан да осқырая қарасты. Абылай сұлтан Қарсақалды мүлдем қабылдамап едi. Ол жағын Қарасақал да дәл түсiнген. Мүмкiн кешегi үш дәруiш сол Қарасақал атты жырындының жансыздары шығар. Әйтеуiр, тiл жоқ, өлi сүйек сияқты бiрдемелер. Бәрiнен де бататыны олардың ажалдан қорықпастығы едi. Етiнен ет кессең де қыңқ деспейдi. Кеше хан мен сұлтан ордаларының сыртында қанша азапталғанмен тiстерiнiң арасынан сыр шығармады. Ақыры, мұндай жанкештiлiк Абылайдың олүшеудiң бiреуiнiң басын шабуына апарып соқты. Одан да қалған екеуi сабақ алмады.

	* * *

	– Жә! Кеттiк алға! – деп, сұлтан ақ құласын тебiнiп едi, басқалар да сөйтiп, бәрi алға қарай жосылып бердi. Жаңа түлкi қуғандар тым ұзап кетiптi. Мыналар ендi соларды қуып жетпек. Өздерi құс салғаннан гөрi сол алдағылар не тындырды соны қызықтамақ. Бұлар сүт пiсiрiмдей шапқылап, даланы алашұбарландырып, оларға әрең жеттi. Байқаса олар манағы түлкiнi алған да екен. Жас төлеңгiттердiң бiрiнiң қанжығасында терiсi қызарып, салақ-салақ етедi. Әбiлмәмбет пен Абылай екеуi әдейiлеп жақындап, тамашалады.

	– Шынында түлкiнiң сойы екен! – дестi. Сонда әлгi сақал-мұрты ендi- ендi тебiндеген жас жiгiт хан мен сұлтанға кезек-кезек алақтап, ақыры:

	– Хан ием, бұл олжамды сiзге байладым! – дедi. Әбiлмәмбет әлденеден ашу шақырып:

	– Немене, менiң өз құсым жоқ па? Өз құсымның алғанын олжаласам да несiбем ортаймайды! – деп, зiрк-зiрк еттi. Жүйкесiнiң жұқалығы бiлiндi. Сосын жас төлеңгiт жiгiт Абылайға қарап едi, ол да қолындағы бүркiтiн жалп-жұлп еткiзiп, шырай бермедi. Хан мен сұлтанның алдынан аман өтiп, өзiне бұйырған олжасына жас жiгiт ендi соншама iлтипатпен иiлiп, сүйсiне сүзiлдi.

	Алда кеткендердiң бiр тобы тағы бiр түлкiнiң соңына түсiптi. Бұлар ендi бұрынғыдан даүлкен шоғыр болып, солай шоқақтады. Бiрақ екiншi түлкi қашып құтылыпты. Бәрiнiң бастары қайта қосылғаннан кейiнгi еңүлкен шаруа хан мен сұлтанның қолдарындағы Өр Алтай ақиығы мен Ұлытау қылыштұмсығына бақ сынату едi. Өр Алтай ақиығыүшiн iстiң қолайлы сәтi тез туды. Оған иесiнiң де айтқанға көнгiш, хан емес, жай саятшыдай ұшып- қонба мiнезi, сергек қимылы ықпал еткен. Бұған Құлнияздың, басқалардың аттарын алашапқын етiп, қашқан аңды алдан қайыру, Әбiлмәмбет ханның өзiн олай-бұлай жүйткiтiп, томаға сыпыру мерзiмiн дәл ескерту сияқты көмектерi тидi. Сөйтiп, бұл да жақсы түлкiнi қанжығасына байлады. Жас балаша шаттанып, атүстiнде арқа-жарқа болуының өзi осындағы танымал азаматтар, батырлар, төлеңгiттерүшiн бiр алуан әңгiме едi.

	Ендi Абылай сұлтанға кезек келгенде бiраз қиналысты. Көп ұзамай алдан тағы бiр түлкi қашты. Тек «томаға тартыңыз» деп айғайласқанда сұлтан қолын олай апармай, құр далақтай шауып, уақыт өткiзiп алды. Сөйтiп, түлкiден көз жазысты. Абылайға Құлнияздан гөрi мана өз құсы алған түлкiсiн хан мен сұлтанның бiрiне байламақ болған жас төлеңгiт жiгiт көбiрек қолғабыс жасауға тырысты. Бiрақ Абылай Әбiлмәмбеттей емес, көнтерлiлiгi жоқ, икемсiздеу, кейде ең бiр қысталаң шақта өз ойымен кететiнi бар.

	Күн қызуы шекелерiнен өте бастағанда бұлар шағын төбешiкке көтерiлiп едi. Екi оқ атымдай жерде қалың селеудiң iшiнен саятшыларға кесе көлденең зулаған бiр сұр неме шалынды.

	– Қасқыр! Қасқыр! – деп шуласып кеп бердi бәрi.

	– Сұлтан ием! – деген Құлнияздың ащы даусы қоса естiлдi. Абылайдың бұл жолғы да икемсiздiгiне зығырданы қайнаған Құлнияз оны тiлдеп тастардай қарағанмен жағын күшпен қарыстырды. Зығырданы қайнағаны соншалық басқа инабаттырақ сөз таппай қылғынды. Одан гөрi манағы төлеңгiт жiгiт ақыл-есiн өз иелiгiнде ұстайды екен:

	– Сұлтан ием! Алға! Алға шабайық! – деп, Абылайға жанаса өз атын аямай қамшылады. Бұл кезде манағы кесекөлденеңдей зулаған қасқыр кiлт бағытын өзгертiп, ары терiскейге қарай жонын жылтыратты. Бұл ең қиыны едi. Абылайдың осы кезде ғана санасына ұшқын түскендей. Салқы төс ақ құланы сол дала көкжалының соңынан ой бар пәрменiнше қосаяқтатты-ау. Басқалар да солай. Ендi жер қыртысының ат тұяғымен ойылғаны соншалық арттарында аппақ шаң қалып бара жатты. Шын құсбегiлер мұндайлықты аса жаратпайды. Мұндайда тек бүркiт салушы мен қағушылар ғана алға озып шығуы шарт. Бiрақ мыналарды тоқтату қайда? Сұлтан құсын қалай ұшырады, ол аңға қалай түседi, сосынғысы не, соның бәрiн әлдекiмнiң аузынан емес, өз көздерiмен көрiп, бiлiп, өздерi жыр қылса ғой, мiне, содан жоғары мәртебе бар дейсiң бе?

	– Сұлтан ием, сабыр! Сабыр! Мен айтқанда ғана! – деген жаңағы төлеңгiт жiгiттiң даусы қатар естiлiп келедi. Кенет бұл төлеңгiт жiгiт әлдекiм өзiнiң жалаңаш денесiн отта тұрған темiр табаға тастағандай шаж еттi: – Сұлтан ием! Томаға! Томаға сыпырыңыз!

	– Томаға сыпырыңыз! Қап кешiктiк-ау! Ананың зытуы жаман! – деген Құлнияздың да шаж-бұжы бәрiнiң құлақтарында жаңғырды. Ендi ғана Абылайдың Ұлытау қылыш тұмсығының бағын байлауға шамасы жоқ едi.

	Қылыштұмсық жарық дүниеге көзi ашылғанда өз иесi сияқтанып ой қорытып жатпады, оның бәрiн томағалы қалпымен-ақ баста пiсiрсе керек, бiрден екi құлаштай қанаттарын жайып жiберiп, ауаны «ысс» еткiзiп, көтерiлдi. Бiрақ қасқыр осы екi ортада тым ұзап кеткен. Неге екенi белгiсiз, қылыштұмсық қайта төмендеп, жербауырлай ұшты да қасқырға қарай тура бағыт алды. Бiраз зулап барып қайта биiктедi. Едәуiр кейiн қалған, әлi де бәйге жарысындағыдай шабыстан танбаған көп аттылар айғай-ұрандатып, көктегi құсқа жiгер қосқандай ой өңештерiн кергiледi-ау! Бiрақ Абылай құсының жербауырлап барып, көкке қайта шырқауын бәрi де жақсылыққа балағандай:

	–Ұшуы дұрыс!

	– Ендi адаспайды!

	– Мынау қарқын алуы!

	Осылай шуласқандардың ен ортасында Құлнияз бен жаңағы төлеңгiт жiгiт. Тек Құлнияз бұл жiгiтке осындай шабысүстiнде де оқты көзiн қадап қоятындай. Бiр кезде көз ұшында қара ноқатқа айналған Ұлытау қылыштұмсығы төмен құлдилады. Мына атталар айғай-ұрандап, шабысты одан әрiүдеттi. Мидай жазық емес, шөптесiнi, кедiр-бұдыры көп далада аты сүрiнгендер кейiндеп қалып, басқалардың соңдарынан қайта тепектеп, онсыз да мол шоғырдың бас-аяғын ұзартып жiбердi. Бүркiт пен қасқырды бұлар тез- ақ қуып жеттi. Бiрақ баршасындағы мазасыздық осы қысқа уақыттың өзiн жылға бергiсiз еткендей.

	Ең алдымен жеткен Құлнияз бен жаңағы төлеңгiт жiгiт. Екеуiнiң аттан аунап түсуiне көз iпеспедi. Абылайдың өзi де солай. Ұлытау қылыштұмсығы Сiлетi жағалауының арланын шеңгелге алып, тапжылтпай ұстап тұр екен.

	– Қараңызшы, құсыңыз әуеле қасқырдың қыр арқасына түсiп, ол құстың жiлiншiгiн қыршып тастамаққа тұмсығын бұра бергенде бұл екiншi аяғымен қақ маңдайдан ұрған. – Құлнияз ана төлеңгiт жiгiттiң алдын орауүшiн осылай тез сөйледi. Атын тастай жаяулай жетiп, мұқиятүңiлген Абылай сол Құлнияз сөзiнен соң ғана байқады. Бiр аяғы аңның қыр арқасында, екiншi аяғы маңдайына қадалып, бүктей ұстап, өзi қанатын жалп- жұлп еткiзiп тұр екен. Азу тiстерi ақсиған арланның көздерi аспанға аунап, көмек күткендей қалыпта едi.

	Айнала айғай-шу, ешкiм ештеменi ести алар емес. Әйтеуiр, денi Абылайдың бүркiтiн марапаттау екенiн долбарласады. Бiр аралықта әлгi төлеңгiт жiгiт:

	– Сұлтан ием, сiз томағаны дер уағында сыпырдыңыз! – деп қалды. Көпшiлiк оған сүйсiне, ал Құлнияз бүгiнгi салбурындағы абыройды қолынан жұлып әкеткендей көрiнген оған тағы да оқты көзiн қадады. Көкжалдан бүркiттi айырып, қызылдауға қойғанда Бұқар жырау, Олжабай, Бекболат,

	Өтеген, Жәнке бастаған көпшiлiк өздерiнiң бiр айға, тiптi одан да ұзаққа созылуы мүмкiн әңгiмеге азық алғанын түйсiнiстi.

	Ұлытау қылыштұмсығы да, оның иесi де мұнымен тояттамады, ендi бiр бие сауымындай уақыттан соң Абылай құсы елiктiң текесiне шаншылды. Құлнияздың да, әлгi төлеңгiт жiгiттiң де манағы Әбiлмәмбет ескертпесi тәрiздес сақтық сөздерiне сұлтан құлақ аспады. Көп ортасынан алға озыңқырай барып, өзi мөлшерлеген сәтте томаға сыпырды. Қыр арқасына құстың тырнағы қорс еткен елiктiң текесi алаңғасарланып, бiр орында шырқ айналып, уақыттан ұтылды. Қойып кетер таяуда қалың жыныс та шалынбады. Сөйтiп, бұларға жетiпүлгерген саятшылардың сұр жебесiне iлiктi. Тағы да айқай-ұранды даңғазамен Арқа даласын бастарына көтердi. Ақыры бұлар тоқтасып, көлеңке тауып, шөлдерiн басты.

	Түстен кейiн Әбiлмәмбет хан да, Абылай сұлтан да өз құстарын аңға салмады. Өзгелерге жол бердi. Құсы бiр арлан мен елiктiң текесiн алған сұлтанның қасында ұлы ханның табысы қарын ашырарлықтай екенiн ойлаған естиярлар Әбiлмәмбеттi желiктiрiп едi, ол былқ етпедi. Өр Алтай ақиығына екiншiлей бақ сынатсам манағы абыройдың бiр пұшпағы опырылар дегендей тартынды. Салбурынның ендiгi додасына сөйтiп өзгелер екiлендi. Хан мен сұлтанға солардың да қызығы жетерлiк. Шетiнен сайдың тасындай, қағiлез, ептi саятшылар Сiлетi өзенi маңындағы бұйығы далада ерсiлi-қарсылы жұлдыздай ағып, түз тағыларының алаөкпесiн шығарды. Құс ұстағандардың, әрi қағушылардың қанжыға майламағаны жоқ. Кейбiрiнiң тiптi екi жандарында неше алуан қасқыр мен түлкiнiң бастары, құйрықтары салақтап, аттарының тiрсегiн соғады. Салбурыннан емес, тап бiр қайын-жұрттарынан олжалы оралғандай артынып-тартынған түрлерi, амал жоқ, қызығушылық тудыратын едi.

	Хан мен сұлтан тобында қаршыға ұстағандар да бар. Олардың да қызығы бiр төбе. Жалпы түсi көк бурыл, тамағы ақшулан, құйрықтарында көлденең сұр жолақтары бар қаршығалар шабыттап ұшып, әрi бүркiт атаулыдан гөрi ары-берi тез бұрылыс жасап, зуылдап жүрiп, дуадақ, кезқұйрық, қаз,үйрек сияқтылардың бiразын алдарынаүйдi. Сөйтiп, бұлар күн батырды. Сiлетi өзенiнiң қалың жынысты, бiрақ жадағайлау, алыс көкжиек молынан шалынатын бiр тұсына тоқтасты да түнемелiк қамына кiрiстi. Ертоқымдарын сыпырысып, сәйгүлiктерiн атшыларға тапсырып, бiр жайланған шақта ерен құсбегiлер өз олжаларын хан мен сұлтанның алдына жайды. «Қалағандарыңыз сiздердiкi» дестi. Бiрақ хан мен сұлтан аса ашқарақ емес екен. Әбiлмәмбет бiр қасқырды, ал Абылай түгiнiң қызылы мол бiр түлкiнi қалады. Ал өзгелерi сол саятшылардың өздерiне бұйырды.

	Кеш қараңғылығы қоюланып, айнала қара барқын тартқанда әр-әр тұста ошақ қазылып, от жағылды. Жiгiттердiң аузы әлi тыным табар емес. Хан мен сұлтанның бүркiттерiн сөзбен бiр сылап-сипап өтедi де өз құстарының жырын жырлауға көшедi. Сөйтiп, өздерiндегi бапкерлiк бiлiмдi хан мен сұлтанның алдында ой құйқылжытады-ау. Бiрақ сөйлеушiлерден қимылдаушылар көп. Осы екi ортада бiр ғана жадағай қос тiгiлдi. Оның неге тiгiлгенi белгiсiз, хан мен сұлтан оған кiрмедi, бүкiл айналасымен сыртқа жантайысты. Күндiзгi кеңшiлiктi түнгi тар қауызға алмастырғысы келмегендей. Бұл төлеңгiттерүшiн де пайдалы, қызмет көрсетуге осылай ыңғайлы. Қараңғылық тұмшалаған әр-әр жерде қазылған ошақтардың аузы жалын атып, аңшы мен қағушылардың бойындағы қызбалықты одан әрмен қыздырғандай. Бұған қоса астың жағымды исi де мұрын қытықтайды. Алғашқыда баршасына қымыз таратылып едi, ендi сол аш қарынға iшкен қымыз iшектерiн шұрқыратып, қуырдақ пен асылған еттiң исiн тiптен құтыртады. Иә, құдай бұйыртса қазiр алдарына қара қуырдақ келедi. Соның өзi көңiлдi тоғайтып, желiккеннiңүстiне желiгедi. Ой, аңшылардай сөзуарлар табылар ма екен? Әрi айтушысына тыңдаушысы сай келсе таудан құлаған тасқын судай ғой тура.

	Хан мен сұлтанның айналасында әлгi Бұқар жырау, Олжабай батыр, Қазыбекұлы Бекболат, Жалайыр Өтеген, Жәнке бастаған жиырмашақты ығай-сығай. Баршасы жүз қаралы төлеңгiттiң алғашқыда шамамен жиырма- отызы бұларды қоршай шөгiп едi, бара-бара олар көбейдi. Түлкi, қасқырды бiтеу сою, босаған терiнiң iшiне қу шөп тығу, құстарын қызылдап, тыныштандыру сияқты жұмыстарды шала-пұла атқарып, мына хан мен сұлтан маңындағы әңгiмеге асыққандай. Асықпай қайтсiн, салбурынның басты қызығы осындай әңгiмелер арқылы жалғасады. Оныңүстiне хан мен сұлтан алдында жiгiттердiң ең бiр өнерлiсi, шашасына шаң жұқпас жүйрiктерi тiлдiң майын тамызады ғой. Тiптi бұл бара-бара шын мәнiндегi өнер жарысына айналады. Себебi, сен аузыңды аштың ба, өзiңе дейiн сөйлегеннен асырып сөйле, ондайға өнерiң жетпесе тiл мен жағыңды қаңтарып ұста.

	Бiр шамада, айнала жұмыс қызды-ау дегенде хан мен сұлтан шоғырының ортасына әкелiнiп те от жағылды. Арқа түнi масалы, әрi салқындау. Мынау оттың соның екеуiне де дауасы бар. Әрi өзара жүз көрiсiп отыруға да жақсы. Бiр кезде бiрнеше саптаяқпен қара қуырдақ таратылды. Оны ұсынушы жiгiттердiң ырсиған жүздерiндегi күлкi табын ортадағы оттың жалыны қызартып, күндiзгi құмарлықтың тарқамаған нышанындай құлпыртады. Расында мына кешкiлiкте көп қызықтан құр қалған осы қызметшi жiгiттер едi. Себебi, қоңыр аңдарды сою, қуырдақ қуыру, ет пiсiру, өзге де қым-қуыт шаруа осылардың мойнында. Сосын да мұндағы ду-ду әңгiмеден көбiне тысқары.

	Қуырдақ, не ет таратқанда бұлардың хан мен сұлтан шоғырының маңында көбiрек айналшақтауға тырысатыны содан. Әрине, жүзден астам адам бiр оттың басында қалайүймелесiн, әрi хан мен сұлтан айналасын мүлдем ат-көпiр етуге жол да берiлмейдi. Өзге көсемсымақтар өз оттарының басында хан мен сұлтан шоғырынан қалыспайық дегендей өздерiнше ақ езу, көк езу болысады. Түймедейдi түйедей етiп, көптiрiп сөйлеу, iрiлеу марғасқалардың астына көпшiк қою да осы жақтан жиiрек шаң бередi.

	Жалғыз бұл емес, бұған кереғар көрiнiстер де баршылық. Ашқарақ жұртқа қара қуырдақ жұғын да болмады. Сыр бермегенсiп, түнгi даланы бастарына көтере еттiң келуiн күтiспей ме? Қарын тоймаса тiл дегенiң тiптен кезеулi пышақ қой. Кiмде-кiм қызды-қыздымен шарасынан асса оның жанына тигiзе қағытып, түйе қотыр сөздердi ытқытар да табылады. Сосын да көбiсi ауыздарына сақ. Жазатайым бiр пәрменде шабыты тасып, мақтангөйлiкке басса өзiне көлденеңнен килiккендi көкiректен ұруға жарайтын уәжiн көмекейге және тақап қояды.

	Мiне, ет те келдi. Қолы қолша, саны санша асылған аң мүшелерi ендi ыстық күйiнде төлеңгiттердiң ептi саусақтарымен жiлiк-жiлiкке бөлiнiп, өз дәрежелерiне сай таратылды. Ең аталы сүйектер, әрине, хан мен сұлтандiкi. Одан кейiнгiсi басқалардiкi. Мысалы, жамбас, тоқпан жiлiк, кәрi жiлiк, ортан жiлiк, асықты жiлiк деп кезекке қойылған. Үйде арнап сойылған мал етi болмаса да мынау түзде де жiгiттер олүрдiстен жаңылмайды. Осы ет жеуүстiнде сәл-пәл тынышталысты. Тек ара-тұра жаңа ет келгенге дейiн өзiне сөз тимеген кейбiреулер аузын босатпастан-ақ ананы-мынаны бiр мылжыңдап қояды. Оларды қағытушылар некен-саяқ. Шұрқыраған қарынның әуселесi бас көтертпейдi.

	Еттен кейiн саптыаяқтармен құрт, сүзбе қатылған ыстық сорпа таратылды. Арқа қазақтары мұны қарсақ жон сорпа атайды. Ол қарсақ жон сорпадан соң ғана сәл тоғайған жұрт ой, қайта елiрдi. Алғашқыда бүгiн сынға түскен бүркiттердiң хикметтерi қайта сипатталып, сол хақында тың ақпарлар ортаға тасталды. Бұл манаданүнсiз омырылған Бұқар жыраудың iшiн тескiледi. Жырау мен сұлтан ұлы ханды ортаға ала жайғасқан. Сонда да жырау көздерiн ханнан асыра Абылайға қарап сөйлейдi:

	– Менiң ерте кезде бұл күнде жаның жәннатта болғырүлкендерден естiген бiр жағдай жадымнан шықпайды. Бүркiт атаулы өлген малдың, не аңның жiлiгiн шағып, iшiндегi майын жегендi ұнатады екен. Олүшiн не iстемек керек? Олүшiн әлгi жiлiктi түу аспанға көтерiп, сол аспанға қарай шаншылған биiкүшкiр тастар бар емес пе, мiне, сол тастардыңүстiне тастайды екен. Сонда әлгi жiлiк қақ бөлiнедi де бүркiт оның iшiндегi мойын сорып жейдi екен.

	– Ой, астапыралла-ай! – дестi айнала жұрт.

	– Бiр қызығы мынау. Ол бүркiттiң iстегенiн қарға да iстемек болады екен. Бiрақ қарға жiлiктi аспанға көтерiп апарғанмен анадай аран тастардыңүстiнен тастауға ақылы жетпейтiн көрiнедi. Жай жерге лақтыра салады. Жұмсақ жерге құлаған жiлiк шағыла ма, сөйтiп қарғаның жiлiк майына аузы жетпей дағдарады екен, – деп Бұқар әңгiмесiн тиянақтады. От жарығымен сұлтанның көн шарықтай жағында күлкi нышаны ұялағанға ұқсады. Бұл жiгiттердiң қарқ-қарқ күлкiсiне ұласты. Бұдан әрiде бүгiнгi салбурынүстiнде де кей құстардың ақылдылығы жарқ бергенi тәптiштелдi. Сондай құстарды баптаған құсбегiлердiң бiлiмпаздығыүзiп-жұлқыланды. Осы екi ортада көбiрек ауызға iлiккен Құлнияз бен әлгi жас төлеңгiт жiгiт едi. Бұл төлеңгiттiң мана Абылайға жасаған қолқабысын көбiсi көрген, оны атаусыз қалдыру әбестiк қой. Мiне, осылайша дуылдасуүстiнде Жалайыр Шора қайта тiлге оралды. Бұл Құлнияз үшiн олжа едi.

	Бүгiнгi салбурын жайындағыдан құлағы сарсыған бiреудiң сол Шора хақында бiрдеме айтқысы келдi. Хан мен сұлтан да соған ыңғай бердi. Құлнияз көсiлiп берiп едi, от басында сұлтаннан үш адам әрiде жайғасқан Өтеген жүйрiктi жолдан тосқандай әрекет жасады. Даусын әндете соза, Құлнияздан сөз тiзгiнiн iлiп әкеттi:

	– Ғафу ет, шырағым, осы Шораның шыққан тегiн сырт ағайындардың әрқайсысы өздерiнше қолдан жасап жатады. Кейде содан iштегi дүниең қыбырлағандай болады, сосын да шыдамайды екенсiң. Мен сол Шора шыққан елдiң адамымын ғой. Сiздердi одан әрмен адастырмасүшiн бiр басы ашық жайды жеткiзсем деп едiм. Құлнияз жаным, көлденеңнен килiккенiмдi айыпқа бұйырма, Шора туралы баянның бас-аяғы жоқ, саған да жетiп- артылады. – Осылайша ырғап-жырғады да от басындағы сәл қолайсыздау отырысын қайта түзегендей аударылып-төңкерiлдi. Денесi ұзын да сидам адамға хан мен сұлтаннан да биiк көрiнудiң өз ыңғайсыздығы барын сезген адамның әдептiлiгi де жарқ бергендей.

	– Жалайыр он екi атаға бөлiнедi ғой, соның бiрi Андас делiнедi. Аруақтардың құлағын шулатпаққа бет бұрдым, құдай, аруақ өздерi кешiрсiн! (Бұдан әрiде Өтеген бұл Андастың iшкi тармақтарын бiраз қазбалады, түн ұзақ, асығатын не бар, егде кiсiнiң баянын бәрi ұйып тыңдады). Сол Андастан тараған бiр ата Қанқожа делiнедi. Бұл әлгi бүгiнгi жалайыр көсемдерiнiң бiрi Балпықтың әкесi Дербiсәлi деген бар емес пе? Осы Дербiсәлi сол Қанқожаның баласы, иә, Балпық сол Қанқожаға немере. Мiне, осы Қанқожаның ерте өлген бiр ағасы болыпты, оның Қырғыз атты әйелiненүш бала қалыпты. Қырғыз деген қасиетiңнен айналайын, керемет әйел екен, сол әйелдiң арқасында әлгi үш бала бүгiнде рулы елге айналды. Оларды андас-қырғыздар дейдi. Мiне, сiздер мансұқтаған Шора сол андас- қырғыздан шыққан Уәли дегеннiң баласы. Жалайырдың өз iшiнде бұл данышпан құсбегiнi Уәли Шора атайды. «Аспанда жүрсем қанатым талады, жерге қонсам Уәли Шора алады» деп, құс жылаған екен» дегендi өздерiңiз де ауыздан тастамайсыздар. Бұл құсбегi хақындағы басым сөздi Құлнияз баламның еншiсiне қалдырдым, менiкi жай түбiн аша кету ғой, бiр-екi хикаятына ғана рұқсат сұраймын. Уәли Шора жас кезiнде қолға үйренбес екi сауысқанды үйретiп, соларға бұғы алдырған екен. Сауысқан деген әлсiз құс қой, бiрақ Шораның үйретуiмен қашқан бұғыны қақ маңдайдан қаққылап, көздерiн шұқылап, жүргiзбеген екен. Сөйтiп, бөгелеңдеген бұғыны аңшылар қуып жетiп, төрт аяғына арқан тастап құлатқан екен. Үлкен бiр жиында Уәли Шораның мұндайлығына сенбеушiлер табылыпты. Сонда көкте қалықтаған бiр бүркiттi көрiп, Шора «әй, мынау әлгi сасқалақ сары ғой, қазiр төбелерiңнен түсiремiн, қане, жас жiгiттер, тез атқа қонып, айғай-ұран салыңдаршы» дейдi. Қымыздың қызуымен онсыз да желiккен жiгiттер дүрк көтерiледi. Аттарына мiнiсiп, ердiң алдыңғы қасын қаққылап, өңештерiн кере шуылдасқанда әуедегi сасқалақ сары есiнен танып, әлгi жиынның ортасына топ етедi. Сонда Уәли Шораға шәк келтiрушiлер жағаларын ұстап, iшектерiн тартып, көз алдарында құсбегi емес құдайдың елшiсi отырғандай тiл-жақтары қарысыпты. Әлгi Тiнейдiң Сарықұсы дегенге байланыстырып та Шораның қасиетiн сан саққа жүгiртедi. Ол жағына менен гөрi Құлнияз балам жетiк-ау!

	Өзiне көпшiк қойған Өтеген шалға Құлнияздың ризалығы от жарығында-ақ айқын сәулелендi. Мұнда қызғаныш қана емес, мақтансүйгiштiк те бiр басына жетерлiктей. Найман Тiней жөнiнде аса көсiлмедi, тек оның түлкi, қасқырдан өзгеге шамасы жоқ Сарықұс дегенiн Шора баптағасын оның қоңыр аңға, бұғы-маралға түскенiн келтiрдi.

	«Тiнейдегi қасиет ұялас екен Сарықұспен, Шорадағы қасиет ұялас екен бар құспен» дегендi тiлге тиек еттi. Тiнейдi тез қайырып, Шораның өзiне көшкенде Құлнияз тосын жүрiс тапты. Бұл тiлмарлау, тек жақ жоқ шешен емес, есесiне, бақайшағына дейiн құсбегiлiкке жаратылған жас, бұл әрi оның әрдайымғы сүйiктi тақырыбы, тыңдаушысы келiссе бұл жөнiнде әжептәуiр-ақ әңгiмеге қарымы жетедi. Тек оттың ар жағынан қарайып, сұлбасы шалынған төлеңгiт жiгiт iштегi қызғанышын қоздыратындай. Бiрақ төлеңгiт жiгiт мынау түнгi, тым мәртебелi бас қосуда көбiне тым-тырыс едi.

	– Мен арғының қаракесегiненмiн ғой, шұбырынды заманға дейiн ата- бабамның қонысы Қарқаралыда едi. Бiздiң жақта құсбегiлiк, салбурын дегеннiң ерте күнненүзiлмеген дәстүрi, амал-айласы бар. Мен ондайлыққа бала кезiмнен құлақ құрышын қандырдым. Қыран дегенiң асыл тектi дейдi екен бұрынғылар. Асылдан асылдығың, тектiден тектiлiгiң аспаса тiлсiз құстың iшiндегiсiн ұғып, оған өз дегенiңдi жеткiзе алмайсың дейдi екен. Құр кеуде, қарадүрсiндiк, бос далақтау, табан астында олжа табуға құмарлық құсбегiлiкпен сыйыспайды. Бапкер деген осы кәсiпке шексiз сүйiспеншiлiк, құстың да адамға тән мiнездерi болады, соны ұғу, сонымен санасу, көңлiн табу сияқтылардан тұрады. Дiлi қатты, сырын iшке бүгiп сазаратыны, немесе, ашық, аңқылдақ, жаймашуақ мiнездiлерi де болады екен құстардың. Асырып айтса өз обалдары өздерiне, адамда қанша мiнез бар, асыл тектi құстарда солардың бәрi табылады дегендi де өз құлағыммен естiгенмiн. Өтiрiк десеңдер ант-су iшуге дайынмын.

	– Жоқ, Құлнияз жаным, неге өтiрiк? Шын құсбегiлер өтiрiктiң жанға байлау болмасын бiледi ғой, – деп Өтеген Құлниязды тағы да көтермелегенге ұқсады. Демiне нан пiсiңкiреген Құлнияз сөздiң созаңын сабақтап, тiптен бұра тартты. Шора туралысы жайына қалып, құсбегiлiкте жиi естiлетiн қолбала бүркiт, түз бүркiтi, түз тебiн, шүйелеу, топ қанат, сары сулы сырқат, қанды балақ сияқтыларды түздi. Мынау от басындағылар ондайдан хабары жоқ кiлең саңыраулар емес, тек хан мен сұлтанныңүнсiз омырылуын, әрi Өтегендей жасыүлкеннiң қолпаштауын көрiп, ешқайсысы Құлниязды беттен қақпады. Құлнияз аузы ақжемденiп, Шора есiмiмен қайта табысқанда құлақтарын қалқитып, ынта-ықылас жағын молайтты.

	Сосын да ма Шора хақында Құлнияздан тәп-тәуiр әңгiме туды. Арғынның қаракесегiнде ертеректе осы Құлниязбен аталас бiр байдың баласы құсбегiлiкке әуестенiптi. Сол маңдағы бiр бiлгiрден балапан құсты сатып алады да оны өзi баулиды. Басқа дүниенi ұмытады. Балапан өсiп, ендi күзде оны қайырып аңға салмақта ол өлiп қалады. Байдың баласы құсаланып, жер бауырлап жатады. Әке-шешесi «немене, торғай табылмай ма, Балқаш көлiнен арыда, Iле дариясының бойында Уәли Шора деген құсбегi бар, ол құс iздеген адамды құрқол қайырмайды, даланың құсын өзiнiң бағулы жылқысындай ұстайтын көрiнедi. Тормен де алады, түнде ағаштың басына қонған жерiнен шам жарығын түсiрiп, тұзақ салады, тойынып, жүгiруге жарамаған құстарды қуып жүрiп те ұстайды, қия тастардағы ұядан да әкетедi, мiне, сол кiсiге бар» деген сөздердi ой тоғытады-ау!

	Бала келiседi. Әкесi өз жалшыларынан етi тiрi, бiршама батырлығы бар Күдерi дегендi баласына қосып, Шораға сый ретiнде бiр ту биенi қоса жетектетедi. Шора бұларға: «әнтек кешiктiңдер-ау, құстың бәрi қайтып кеттi, жиырма күн бұрын келсеңдер ғой көңiлдегi құсты алар едiңдер, бiрақ адасқан құстар болады, ертең кешке бiреуi ағашқа қонады, бiрақ аса қыран шықпас, бабы қиындау келер, түлкiге түсуге жарар, соны алып қайтыңдар» дейдi. Ертеңiне емес, сол күнi кеште Шора өз қонақтарына: «қайсысың елгезектеусiң, кәне, соның атын ерттесiн, бiр балапан қыран Балқаштыңүстiмен ұшып келедi, шамасы жетпесе Балқаштың суына құлап өлер, жетсе бергi жиекке құлар. Үмiтсiз шайтан, кәне, барайық, тез» дейдi. Бай баласы атақты құсбегiмен бiрге баруға атқосшысы Күдерiнi жұмсайды. Ол екеуi көлге қарай шабады. Бұлар көл жағалауына көз байлана жетедi. Қартайыңқыраған Шора «сонау тұста айдын бетiнде қарайған бiрдеме бар ма» деп сұрайды. Күдерi батыр «бар» дейдi. Шора: «бұл тұста судың тереңдiгi белден аспайды, кәне шешiнiп солай жүзейiк» дейдi. Бұлар жақындаса бiр құс қалқып жүр екен. Шора оны түйе жүн шекпенмен орап алады. Бiрақ құс өлiп қалған. Шора: «мен мұның өлетiнiн бiлгем, бәрiбiр керек болады» деп, құстың басы мен сирақтарын кесiп әкетедi.

	Ертеңiне бұлардың осылай келедi-ау деген қыранды күтуi керек едi. Шора «осы Iленiң бойында жоғарырақта мен жинап жүрген құстардың бас, сирақтары бар, соны көрсетейiн, маған ерiңдер, қыранды сол тұста күтемiз» дейдi. Бұлар бiрер күн жол жүрiп, дарияның ағаш, бұтасыз, жалаңаштау бiр жағалауына жетедi. Бұл нағыз құм патшалығы едi. Осында атты кiсiден биiк, бiр-бiрiмен иiн тiрескен шоқалақ құмдар бой түзептi. Өсiмдiк атаулыдан көсенiң сақалындай селдiреп, тасбұйырған, түбiртек, ақ сексеуiл, қара сексеуiл, шеңгел сияқтылар ғана шалынады. Сол шоқалақ құмдардың басқалардан алабөтен биiк бiреуiнiң кең де жазаңдау төбесiнде құстың қуарған бас сүйектерi, сирақтары шашылып жатыр екен. Аткөпiр болып, молынанүйiлген тұстары да бар. Бас сүйектердiң еңүлкенi марқа қозының басына жетеғабыл. Жалаңаштанып, iрiсi, ұсағы аралас айқасқан әрқайсысы күн сәулесiн өзiнше ұялатып, суалған, бiткен өмiрдiң суретiн бередi.

	Бұл сапарға Шора кенже ұлын қоса ертiп шығыпты. Оған ештеме таңсық емес, ал әлгi бай баласы мен оның атқосшысы Күдерi мұншама сүйектердi көргенде көздерi алақандай болады. «Бұл неге керек?» деген сауал бет-жүздерiнде тыңға түрен салғандай сойылып түседi. Шора оны аңғарса да жауап қайыруға асықпайды. Осында бiраз тыныстайды. Әңгiме шертуге уақыт кең. Шора өз қонақтарын қыран құс және олардың түрлерi хақында бiраз бiлiммен суарады. Шора қыран атаулыны төрт топқа бөле сөйлейдi. Алғашқы топтағысы назарына iлiккен аңды жiбермейдi. Бiрақ адам оны ұстап ие бола алмайды. Бұл жойдасыз күштiң иесi, әрi өзi де iрi келедi. Оны қолғаүйретiп, саятқа шығуүшiн құсбегiнiң хас сауаттысы, түлете, әрi баптай бiлетiн, зар күйiне келтiрiп, аңға салатын, әрi ондайда бап қылауын түсiрмей ұстай бiлетiн адам керек. Құс мертiксе сынықшының, ауырса емшiнiң қызметiн атқарар өнерлiсi қажет. Әрi онда ептiлiк, сақтық та шектен тыс болуы шарт. Себебi, бұл бiрiншi топтағы құс қолдан ұшқанда адамның өзiн көтерiп әкетуi ықтимал. Анау-мынау жас құлындарды ыршытып, ұршықша иiрiп әкеткенi жайында Шора бiраз мысалдар келтiредi. Азу тiсi пышақтай арлан қасқырды алатын да қыранның осы түрi. Дұрыстап, қайырып салсаң елiк пен арқарды да жотадан бүрiп, көз алдыңда тыпырлатып, кесекөлденең ұстап тұрады.

	Ал екiншi топтағы бүркiтке келгенде Уәли Шора тiптен ұзаққа салады. Оған байланысты ел iшiнде әр алуан хикаяттар тараған екен, солардың Шора өз басы сенiмдi санайтын бiраз нұсқаларымен таныстырады. Кешегi өздерi Балқаш көлiнiң бетiнен өлi күйiнде түйе жүн шекпенге орап алған құс сол екiншi топтағысы екен. Бұл қасқыр ала алмайды, iштерiндегi ең ерен бiтiмдiсi ғана ондайға жарайды. Мұның негiзгi нысанасы шүйебөрi, түлкi, қасқырдың төрт-бес айлық бөлтiрiгi, басқа да ұсақ-түйек аңдар. Ал мықтап бабына келтiрсең мұның мiнез-құлқы бiрiншi топтағыдан да жаман. Әбден бабы келiсiп, қатты ашығып, көзi қарауытқанда не нәрсеге де шаншыла құлайды. Аю мен бұғыға, қасқырға, тiптi адамға да, адам болғанда кәдiмгi өз иесiне де түседi екен. Бұлақтан су алуға барған, қызыл шәлi жамылған бiр жас келiншекке түсiп, оның құлындағы даусы шыққанда бүкiл ауыл өре түрегелiптi. Ендi-ендi көтерiп әкетпекшiде қуғыншылар жетiп, әзер-әзер айырады. Тiрi дегенiң болмаса келiншектiң кеудесiнде құр жаны ғана қалыпты. Әңгiменiң осы тұсында iштерiндегi жасыүлкенi, әрi сұңғыласы Күдерi: «Ақсақал, осы сiз әлгi Сарықұс дегенiн бабына келтiрген найман Тiнейдiң ажалы неден болған?» деп сұрайды. Шора мырс етiп, өзiнiң де осы жайға соқпақшы екенiн айтады. Бiрақ ол құсбегiнiң ажалы жөнiндегiге тура тартпай оның өз басы жөнiнде бiраз ырғайды.

	Найман Тiней де бақайшағына дейiн құсбегiлiкке жаратылған жан екен. Жалғыз Сарықұс емес, одан өзге талайының балақ бауын ағытып, томағасын сыпырып, Арқаның қырқа-қырқаларын атының тұяғымен кертiп тауысқанның өзi екен. Әлгi:

	Атан өлсе сойылар

	Атам өлсе қойылар

	Бұл сықылды қансонар

	Ендi қашан табылар? –

	деген шын құсбегiнiң көкiрегiн жара атқылаған жалынды сөздердiң иесi де осы найман Тiней дейдi Шора. Оның көп қызықтарын бiлгiрлiкпен баяндайды. Кейiн Сарықұсы, өзге де қанаттылары ғұмырын тауысқасын бұл мына Шора жiлiкше шаққан екiншi топтағы қырандардың бiр тектiсiн қолғаүйретедi. Оны хас өнерпазша бабына келтiредi. Бiрде алыстағы тауларға кетiп, саят құрады. Бүркiттiң бабына жетiп, қатты ашығып, көзi қарауытқан шағы екен. Тiнейдiң сорына орай ол тауда аң, құстан ештеме көзге iлiкпейдi. Хас өнерпаздың да қателесетiн кезi бар ғой, бiр жел шайқаған бұтаны Тiней тiрi мақұлыққа ұқсатып, құсының томағасын сыпырады. Онсыз да жетесiне жете ширыққан ызалы құс иесiнiң қателiгiнен мүлдем тарс жарылса керек. Аң атаулыдан ештеме таппағасын, «осы қиырға әкелген сенi ме» дегендей өз иесiнiң төбесiне зуылдайды. Тiней мұны күтпесе керек, сөйтiп, өз құсының тырнағынан ажал табады. Күдерiнiң естiгiсi келгенi де, шамасы, осы. Сұрауында да, түрiнде де бiр мысқыл барын Шора, әрине, таныған. Бiрақ арзанға алданатын бұл емес, әйтпесе, данышпан құсбегi атана ма, қонақтарының әңгiмеге құлықты екенiн сезiп, келесiсiне көшедi.

	Бүркiт атаулыныңүшiншi топтағасын Шора нашар, әрi айнығыш атайды, ал төртiншiсi шәулi бүркiт делiнедi екен. Шора осы соңғысына көп көңiл бөледi. Бүл шәулi бабы келiссе қоян мен суырдыүйiп салатынның өзi. Ортақол шаруа адамға ең қолайлысы осы. Егер иесi өнерпаз шықса мұның түлкiге, шүйебөрiге де жүрегi дауалайды. Бұл соңғы екi топтағыға қатысты хикаяттардың да бiразы Шораның көкiрегiнде қаттаулы екен, соларды ақтарады. Бiр құсүшiн осы Шораға арнайы келген бай баласы мен Күдерi батыр Шораның жай құсбегi емес, немесе, әңгiмесi iш атқан, мылжың көбiк ауыз емес, өз бiлгенiн кейiнгi ұрпаққа мирас етпекке жан салатыны бар киелi жан екенiне көз жеткiзедi. Сонымен қойшы, бұлар екi-үш күндi сол шоқалақ құмның төбесiнде өткерiп, бiрде кешкiлiкте Шора қасындағылардан «мен кексе жанмын ғой, көзiм жақсы көрмейдi, анау ағаштың басында қарайған бiрдеме бар ма» деп сұрайды. Бұлар бiрауыздан «бар» дейдi. Сосын Шора күн батып, әбден қараңғылық орнағандаүшеуiн де ертiп, мысық жүрiспен сол ағашқа жақындайды. Сосын баласына «бiз жарық салып тұрамыз, сен ағашқа өрмеле де мына тұзақпен құсты ұста» дейдi. Сондағы ең ғажабы, тұзақтың бiр шетi тиюi мұң екен, ұйқыдағы құс қанат серпуге жоқ, домалаң етiп жерге құлайды. Бұл тұзақты Шораның өзi iстептi. Жабысатын желiмi бардай құсқа тисе-ақ оны жiбермейдi. Мiне, Уәли Шора өзiне арнайы келген қонаққа ұсталған құспен қоса осы тұзақты да сыйлайды. Бiрақ данышпан құсбегiнiң бұларға жасаған еңүлкен сыйы шоқалақ құмның төбесiнде тапжылмай жатып, төккен әңгiмелерi едi. Өз елдерiне барғанда бай баласы мен оның атқосшысы Күдерi Шорадан ұққандарын талай заман жырлап тауыспапты. Әрi аталмыш құстың дәл сол мерзiмде, кешкiлiкте шоқалақ құмның қасындағы ағашқа қонақтайтынын Шора қалай болжап бiлген, әлде көп құстардың қураған сүйек-саяқтарында бiр қасиет бар ма, тағы осы сияқты сұрақтардан бастары зеңгiп, өзгелердi де миғұла етiп, ауық-ауық есеңгiрейтiн халге жетiптi.

	* * *

	– Үйсiн атаныңүрiм-бұтағын бiз аға балалары санаймыз. Сол аға балаларының ханы Жолбарыс осы көктемде кiсi қолынан қаза тапты. Бұл бiз көрген алғашқы құқай ма? Одан сәл бұрын, осы өткен қыстың қарсаңында Хиуадағы Жолбарыс хан, ол да кiсi қолынан сөйтпеп пе едi? Сонда көздi ашып-жұмғанша, бiр қыстың о жақ, бұ жағында Шыңғыс ханның екi бiрдей нәсiлiн әлдебiр обырлар қайраңдағы балықтай соқты. Ал одан да бұрын ше... иә, зырылдауық заман бiр орында тұра ма, он жылдан астам уақыт өтiптi-ау, аруақ кешiрсiн құлағын шулатқанымүшiн, Болат ханның өлiмi, он жыл өтсе де сол өлiмнiң күйiгi әлi күнге өзегiмдi өртейдi. Әлдекiм төре тұқымдарының ең бiр жiлiгi татитындарын күйеше жалағандай. Жарайды, Болат хандiкi бұрынғы, ал мына екi Жолбарыстан айрылуымыз алаштың қай баласының жанына жай таптырмақ? Осы турасында Қаздауысты Қазыбек би мен Қаракерей Қабанбайдан сыр тартсам олар менi мұрнын тескен тайлақтай өзге жаққа бұрады. – Көлденеңнен килiккен Абылай сұлтанның сөздерi манадан қыран хикаяттарына елiтiп, өзге дүниенi ұмытқан көпшiлiкке сол құс атаулының төресi самұрық алып қанаттарын «ысс» еткiзiп, төбелерiне құлағандай әсер еттi. Ең жайсыз күйге ұшыраған Құлнияз. Аузы ақжемденiп, осыншама балпылдағанда бар сарыққаны сұлтанүшiн қара бақырға тұрғысыз көрiнгенi ме? Оттың арғы бетiндегi әлгi төлеңгiт жiгiтке көзi түсiп, оны масайрай бастағанға ұқсатты. Жалғыз Құлнияз емес, осы тектес күй өзгелерде де бар. Бәрiнен де қайратты шыққан Әбiлмәмбет хан.

	– Өзге жаққа бұра тартқаны қалай? Қайта ол екеуi мына Ұлы жүз ханы Жолбарыстың өлiмiн ата жау қалмақтан көрiп, соған қарсы тағы бiр бұлқынысқа шақырды емес пе? Қазыбектiң де, Қабанбайдың да байламынша егер қалмақтар қолтықтарына дым бүрiкпесе Ташкенттiң ақ шалмалы сарнауықтары қазаққа бүйтiп қыр көрсетпес едi.

	Ұлы ханға сұлтан не жауап қайырар екен деген жұрт сiлтiдей тынды. Ортада жалпылдап жанған оттың түтiнi бет-жүздерiн қармап, көздерiн ашытқандар да шыдап бағып, құлақтарын сұлтан жаққа түрдi. Бұндай сөздердiң өзiне арналарын Абылай алдын-ала бiлген де сияқты.

	– Сөзiңiз рас! Дәл қазiргi таңда алты арыстың бiлгiр биi мен найманның дүлей батыры қалмаққа қарсы қарт бураша шабынуда. Сөйте тұра орыстарды шапқа түртпесе қайтер едi?

	– Абылай жаным, сөз тәрiзiң бiр түрлi, түсiнсем бұйырмасын, Қазыбек пен Қабанбай орыстарды қашан, қай жерде шапқа түрттi?

	Абылайдың мырс еткенi от жарығында-ақ шалынды. Көздерiн төмен салып, басына тартқан бөз орамалының самайдан төмен құлаған екi ұшының сәл-пәл дiрiлдеуi де соған айғақтай. Әрi саптама етiктi аяқтарын жиыңқырап, тез отырыс түзеуi де сұлтан кеудесiн күлкi мен күдiктiң қосақабат жайлағанына куәлiкке жүретiндей.

	– Ана Қарасақал аттыны байлаудағы иттей арсылдатуы орыстарды шапқа түрткен емей немене?

	– Қобызым не дейдi, жыным, сен не дейсiң дегендей, Абылай жаным, мен әбден шатасудамын! Әкем-ау, мен терiс ұқпасам ол Қарасақал орыстарға қарсы емес, сол қара қалмаққа қарсы байлаудағы иттей арпылдап тұр емес пе?

	Ендi Абылайдың iшiн шындап күлкi кернегендей. Келтек ағаштай iрi сүйектерi мен бұлшық еттерi қозғалысқа келiп, қыжым шапаны мен былғары шалбарын тiгiстерiнен сөгiп-сөгiп жiберердей сурет бердi. Екi жағына пышақ жанығандай қияпаты да от жарығын өзiне көбiрек тартып, жұрт назарын қосақабат байлап-матап ұстағандай. Бiрауық қазақ жерiне аяқ басқанынаүш- төрт-ақ айдың жүзi болған Қарасақал аттының бүкiл Орта жүз аумағын тұнығына тас түскендей еткенiне қызғанышпен де қарағандай.

	Бұл тұста от басында сығылысқан көпшiлiк хан, сұлтанға ғана емес, олармен сап түзеп, тiзе тиiстiрген Олжабай, Бекболат, Жәнке, Өтеген, Бұқар сияқтыларға да зейiн қойды. Осы көрнекi адамдар бұл ырғасуға қалай қарайды, хан, сұлтан тiл ұшына iлiктiрген жайларға қатысты өз көзқарастарын, iс-әрекеттерiн солардың бет пiшiндерiндегi жазуға орай белгiлемек сыңайлары осы түн қараңғылығында да бүркеулi еместей. Осы көрнекiлердiң iшiндегi сабырлысы Бекболат. Хан мен сұлтан жарыса өз әкесi Қазыбектiң құлағын шулатысқанда екi иығына ауыр салмақ түскенiн сезсе де былқ етпедi. Есесiне, қасындағы туысы Жәнке алақ-жұлақ етiп, Бекболаттың томсарған жүзiн бiр барлады да өзге ынта-ықыласын хан мен сұлтанға арнады. Задында бұл Жәнке Шобалайұлы батыр атанғанмен осы Бекболаттың ығындағы адам. Қашан да хан, сұлтан арасында қазақтыңүш ұлы биiнiң бiрi Қаздауысты Қазыбек, не оның қарамағындағы ел төңiрегiнде талас туса Бекболат қалыс қалады да, Жәнке бел шешiп сөзге кiрiседi. Қазiр де сондайдың тықыры таянғанын сезiп, жазғы күпiден мойнын жалаңаштай созып, көздерiн төңкере қарады.

	Абылайдыңүнсiздiгi ұзаққа созылғасын Әбiлмәмбет қайта желпiндi:

	– Балаларыңды қалмаққа аманатқа бермеңдер деп, зарлайтын сол Қарасақал емес пе? Әне, Тұрсын ханның баласы Барақ сұлтанға арқа сүйеп, тiптi маған доңайбат жасауда. Бала деген адамның бауыр етi, қайтейiн, қара қазақтың тыныштығыүшiн сол бауыр етiмдi, бiр баламды қалмақтарға аманатқа берiп отырмын. Ал Барақ пен Қарасақал сол қалмақтың бiр бүйiрiне пышақ сұқпақшы. Қарасақал орыстарды шаптан түрттi дегенiңдi түсiнбедiм, жаным! Орыс қайда, қалмақ қайда?

	Қазақтың ұлы ханы Әбiлмәмбеттiң бiр баласы дәл қазiр шынында Жоңғарияда аманатта едi. Сондағы қонтайшының отбасында оның өзге балаларымен бiрдей қамқорлықта делiнсе де әке көңiлi күптi. Иә, бұл 1740- жыл Орта жүз ғана емес, бүкiл қазақ тарихындағы ең бiр аласапыран оқиғаларға толы жыл едi. Парсы елiнiң патшасы, түрiкменнiң апшар тайпасынан тарайтын Нәдiр шах Хиуа ханы Жолбарысты жиырма әмiршi- уәзiрлерiмен қоса дарға асқаны, оған қоса Ташкенттегi Жолбарыс ханның қазасы хақындағы хабарларды өзiмен бiрге әкелген бұл 1740-жыл өзiнiң сол бастапқы ажарынан қайтпай тұр. Бiр сұмдық екiншi сұмдықты жетектеп, осылай тасып жатқандай. Иә, Барақ пен Қарасақал Жоңғарияға бiр бүйiрден тиiспекшi. Әзiрге сөз жүзiнде болса да көкiректе ызғар тудырады. Оның әуселесiн көтерiп алармыз дегенмен де қалмақ жақтан басқа бiр жаманат сумаңдағандай. Кеше Абылай бiреуiнiң басын шапқанүш дәруiш сол қалмақтардың жансыздары емей немене? Оларды қазақ жерiне аяқ басқанынаүш айдан әзер асқан Қарасақал дейтiнге телу ақылға сыйымсыздау емес пе?

	Абылай әлi деүнсiз. Бiрақ хан сұрауын жерде қалдыру әдептiлiкке жатпайды:

	– Құдайдың тап осы күндерiнде бiз жатсақ та, тұрсақ та ненi ойлап жүрмiз, хан ием? – деп, сұлтан жауаптың орнына сұрақ қойды.

	– Алдағы орыс ұлықтарымен кездесудi айтасың ба?

	– Дәл соны айтамын!

	– Ал айттың..?

	– Күншығысқа қадалып тұрып, күнбатысқа кiлт бұрылып, алғашқы бағдарымызға жота көрсеткендей жайымыз бар. Сiз өз балаңызды қалмақтарға аманатқа бергенде бiз сол алғашқы бағдардан қайыр күткендей дәмеде емес пе едiк. Ендi бергiсi жоңғар, арғысы қытай, түстiгiң Нәдiр шаћ – бәрiндегi ашкөздiк, ашқарақтық бiзге неге ой салмасын? Мен жасырақ кезiмде түз кезiп жүрiп, жұрағаты сонау Алтай тауында бiр жићанкезбен дидарласып едiм. Сол менiң сөз ұғарлығым барын сезiп, көл-көсiр баянға басты. Өзi Қытайда да, орыс iшiнде де тұрыпты, тiптi жоңғар жерiн де ары- берi сан кескiлептi.

	– Өзi қазақ па? – деп қалды Әбiлмәмбет.

	–Қазақ! Қазақ болғанда қандай? Төле бидiң қасында сөздiң тұнығын жүзiп iшкен менiң өзiмдi жаңылдырады. Сол менен қазақта қытайға байланысты қандай мақал бар деп сұрады. Мен «Қара қытай қаптаса ақырзаман болады» дегендi айттым. Ол сәл мүдiрiп, «Ақыр заманды шақырып қайтесiң, жақсы сөз жарым ырыс, мұныңды былай өзгерт, «Қара қытай қаптаса сары орыс әкеңдей болар» деп қисындыр» дедi. Мiне, содан берi сан жыл өттi, алтайлық жићанкездiң сол мақалы көкiрегiмнен ойып орын алғанын ендi бiлдiм. – Абылай осыған жеттi де түтiн көзiн ашытқандай қибыжықтады. Бiрақ бұл ойүзiлiсi екен. Келесi сөздерi басқа қиырдан жота көрсеттi. – Рас, қара қалмақ Қарасақалдың атын естiгелi астынан су шыққандай апалаң-топалаң. Егер ол шын мәнiнде кезiнде сонау Едiл бойындағы екiншi Қалмақ хандығына сiңген Шұна-Доба болса Қалдан- Сереннiң түн ұйқысы бұзылмай неғылсын. Шұна-Доба Қалдан-Сереннiң бiр әкеден туған, бiрақ шешесi бөлек iнiсi. Ал Қалдан-Серен сонау қаралы қоян жылы Жоңғарияның бас сардары атанған өз iнiсi Шұна-Добаны Едiлге қарай ығыстырғанымен қоймай оның шешесi Сетержапты және одан туғанүш бойжеткен қызды кеуделерiне қыздырылған темiр бастырып, жерге тiрiдей көмдiрмеп пе едi? Бұны көзiмен көрген қалмақтың баянын тыңдағанымыз есiңiзде ме, хан ием? Мiне, соның күйiгi Шона-Добаның көкiрегiнен кеттi дейсiз бе? Егер бұл Қарасақал шынында сол Шұна-Доба болып шықса қалмақ қауымының қақ жарылмауына кiм кепiл? Егер одан да асып, мынау басым түссе Қалдан-Сереннiң сол өз өгей шешесi мен одан туғанүш сұлу қарындасына тартқан азапты өлiмi бұл Қалдан-Сереннiң өз басына айналып соқпасына кiм кепiл? Тiптi бұл құқай ол құқайдан да қатыгез шығуы мүмкiн ғой. Жалғыз Қалдан-Серен емес, оның зайсан мен бектерiнiң де жамбастарына мұз батқандай болуы кiмге құпия? Ал орыстар бұған орай неге қыбылжиды? Бұл Қарасақал орысқа бұрыннан бодан, айрандай ұйыған башқұрт елiнiң де ту-талақайын шығарған. Тап өкпе тұсындағы моп-момақан ел бiр күнде Ресейдiң қас дұшпанына айналды. Сосын да орыстардың ол Қарасақалда кегi бар. Егер бұл Қарасақал Жоңғарияға шауып, тiптен туы желбiресе онда орыстардың тап өкпе тұсындағы жазылмас жараға айналуы қиын ба? Мiне, сосын да, хан ием, Қазыбек пен Барақ сұлтанның Қарсақалды құтыртуын орыстарды шапқа түрткендiкке балаймын. Бiрақ осы сөзiме қарап, хан ием, басқалар менi сол қара қалмақпен ауыз жаласпаққа мойын бұрды деп, сөкпегейсiздер. Ондайдан құдайым сақтасын, қара қалмақ атамекенiмiздi түп-түгел босатпайынша олармен ешқандай ымыра жоқ. Бiрақ әр нәрсенiң өз жөнi бар. Алда, сонау батыста, Жайық өзенiнiң бойында орыс ұлықтарымен мәртебелi кездесу тұр. Оған баршамызды мына хан иемнiң өзi бастап бармақшы. Орыс ұлықтарының өздерi де осы кiсiнiң келуiн қалапты. Тайлы- таяғымен анау Әмудария жағасынан, Арал теңiзiнен Әбiлхайыр хан да шақыртылыпты. Оның да баруға келiсiм бергенiне жүргiншiлердiң сөздерi куә. Құмнан қашқан түлкiнiң жонындай құбылатын Әбiлхайырдың бұл қай қыры екенi әзiрге беймәлiм, бiрақ, бүгiнгi анық шындық осы. Бiз орыстармен жүздескенде бiр нәрсенiң анықтап бетiн ашқанымыз абзал. Ол тағы да мына қара қалмаққа, жоңғар хандығына қатысты. Бiз Қазақ ордасымыз, анау ең әрiде айдаћардай ысқырып Қытай жатыр, екi ортамызда Жоңғария, ендi байыптаңыздар, бiз өз күшiмiзбен, не орыстарға арқа сүйеп, сол Жоңғарияны тып-типыл етсек, жақсылық па, әлде бүгiнгiден он есе жамандықты жақындатып аламыз ба? Жаны сiрi Жоңғария сол Қытаймен неше мәрте соғысты, неше мәрте күйредi, неше мәрте қайта бойын түзедi? Жоңғарияның көзiн құртамыз деп, Қытайды өзiмiздiң өкпе тұсымызға келтiрiп алсақ бархадар табамыз ба? Осындай сұраулар көкiрекке қадалғанда әлгi алтайлық жићанкез қазақтың «Қара қытай қаптаса сары орыс әкеңдей болар» деген мақалы анамнан қалған сөздей iштегi бар дүниемдi оятады.

	Абылай негiзiнде қысқа сөздiң адамы, бұлай ұзаққа сiлтеуi сирек. Сол сирек қара көрсететiн мiнезi мынау күнi бойғы қызығы мол салбурыннан кейiнгi түнде жалынынан түтiнi мол оттың басында жаңа күшпен бұрқ еткендей. Әбiлмәмбетке, басқаларға сұлтанның күндiзгi құс салудағы ара- тұра оқыс қылықтарының, сөздерiнiң сыры ендi ашылды. Бұл күнi бойы салбурын әуселесiн емес, алдағы Ресей ұлықтарымен кездесудi ойлап, мына әуенiнiң астарындағы жайларды басында пiсiре берген, шамасы. Әбiлмәмбет, тағы басқалар сұлтан тебiренiсiнен соң жақ қимылдатуға қайсымыздың тауанымыз жетедi деп, бiр-бiрiне алақтасты. Оттың басы дегенмен баршасының бет-жүздерi қара көлеңкелi. Қайсысы қандай күйде, iшкi сезiмнiң қай мөлшердегi дауылына ұшырады, айыру қиын. Тек томардай сұлбалары ғана жансызға жан бiткендей етiп, мардымсыз қимыл-қозғалыс жасайды. Бiрi тiсiн шұқылап, екiншiсi маса шаққан мұрнының ұшын ысқылап, әрқайсысы әртүрлi ермек тапқандай. «Мен едәуiр ырғастым ғой, сендер де бiр леп шығарсаңдаршы» дегендей Әбiлмәмбет өзгелердi көздерiмен түртпектеп бақты. Бiрақ ең алдымен өз басына зiл түскенi ап- айқын. Жалайыр Өтеген мен Құлнияз Уәли Шора хикаясын көйiтемiз деп, ендi оның әдiрем қалғанын сезгендей мойындарын iшке тықты. Жалайыр Өтеген, көптi көрген, тақымы кеппес жүргiншi, әрi оқыған-тоқығаны мол сақа адам ғой, тiлiнiң ұшына ұтымды сөз оралғанын сездi де мойнын созып, кеудесiн тiктедi. Тек бұл ортада өзiнiң бiршама жаңа адам екенiн есiне алып, бөгелдi. Үнсiздiктi басқа бiреудiң бұзуын қалады. Байқайды, бәрi Бекболаттан қайыр күтедi. Себебi, жаңа Абылай сұлтан ең алдымен осының әкесi Қаздауысты Қазыбек бидi тiлмен түйредi емес пе? Ол сөздер Бекболаттың iшiне дарып, қаншалықты жарылыс жасады, кезек күттiрмес нәрсе соны анықтап бiлу ғой, сосын да оған кезек бергендерiн бiлдiре бiр кiсiдей Бекболатқа назар аударысты.

	Бекболаттың әкесiне ұқсаған сидам денесi қазықша шаншылып, басы төмен салбырап, ләм-мим дейтiнге ұқсамады. Манадан сөзге даярланған Шобалайұлы Жәнкенiң мазасыздығы бiлiндi. Сайрайтын уақыты туған, тек әлдебiр темiр қазық тобықтан қағып, аяғын ғана емес, тұлабойын түгел ауыртып әкеткендей. Мұны тобықтан қаққан темiр қазық – сұлтанның орыс жұртына, олардың ығай-сығайларымен кездесуге қатысты сөз ауаны едi. Жәнке өз бетiнше оған ой жеткiзе алмады. Әрi Қазыбектiң, Қабанбайдың Қарасақал дейтiнге қатысты iс-әрекеттерiн Бекболат қалай бағалайды, ол да жұмбақ. Егер Бекболат осы екi жағдай жөнiнде тiсiнiң арасынан бiр дыбыс шығарып, бағдар сiлтесе Жәнке оларды жiлiкше шағып әкетуге әп-әзiр.

	Бiрақ Бекболатүндейтiн емес. Жәнкеүшiн осы Бекболаттың бiр басында түсiнiксiз жайлар жетiп артылады. Бiр жайдан осы Бекболаттың ұлы хан мен сұлтан тобына қосылуының өзi қызық. Осыданүш жылдай бұрын iшке дендеп енген қара қалмақтың қыспағында жүрiп-ақ алты арыс елдiң екi зоры

	– арғын мен найман арасында дау туған. Күллi найманның сөзiн ұстап, Қаздауысты Қазыбекке Төбет би деген келген. Төбет би дегенмен бұл даудың сыртында найманның ең атақтылары Қаракерей Қабанбай мен төре тұқымы, ол да әйдiк батыр, әйгiлi Өтей палуан немересi, Шүрек баласы Көкжарлы Көкжал Барақ тұр едi. Төбет бидiң сол екеуiн арқа тұтқаны бiрден танылған. Қазыбек те оңайда жатқан дүние емес, Төбетке тойтарыс бередi. Бiрақ Төбет би қоқан-лоққыға барып, Қазыбектi ықтырмаққа бет алады. Мiне, осы тұста Бекболат килiгедi:

	– Ақсақал! Найманның батыры Қабан, сұлтаны Барақ, биi Төбет боп келетiнi несi? Жайдан-жай ма, жоқ аттарың заттарыңа сай ма? Қара ағаштай қалың найман, көптiгiңе басып, күштегендi қашан доғарасыңдар?

	– Жөн, жөн, Бекболат шырақ! – дейдi Төбет би – Екi аяқты, төрт аяқты, қос қанатты деп өзiмiз жiктеймiз, әйтпесе алпыс екi ғаламдағы тiрi жан иесiнiң түбi бiр ғой, түбi бiрге болмаса әкең Қазыбек қаздың даусына салып қаңқылдар ма едi?! Батырым Қабан атанса қалмақты қамыстай шалып қырғаны, сұлтаным Барақ атанса қотанға тиген қасқырды алып ұрғаны, биi Төбет атанса елiне айбар, жауына бөгет, дұшпанның басынбағаны, ешкiмнiң сөзiн басынан асырмағаны!

	Сонда Бекболат та қайтпай «дұшпан басынбаса мына көрген күнiмiз не» дей бергенде Қазыбек «Тоқтат!» деп айғайлайды. Сосын кеудесiмен ауыр тыныс алып, «Сен, Бекболат, жеңiлдiң, жүйелi сөз наймандiкi, жатқан жыланның құйрығын басқан өзiмiз, сол айыбымызүшiн қонақтардың шаруасын бiтiрiп, жолға сал» деп, көпе-көрнеу өз баласын жығып бередi. Осы оқиғадан соң онсыз да әкесiнен қонысы аулақтау Бекболат мүлдем тоңторыстанады. Ел iшiнде әке мен бала араздығы хақында өсек тарайды. Сол өсектi естiген Қазыбек баласын жұрт көзiнен аулақта құпия әңгiмеге шақырады. «Сен екеумiздiң араздығымыз хақында өсек бар, сол өсек шындыққа балана тұрсын, мал-жаныңмен Әбiлмәмбет хан мен Абылай сұлтан құзырына көш, соларға сiң, жазатайым олар мен хақында ұнамсыз бiрдеменi көңiрсiтсе ер-тоқымыңды баурыңа алып тулама, бас шұлғы да отыр, сенiң осы сiңiстiгiң ырыс әкелер» дейдi.

	Ұлы хан мен сұлтан құзырында Бекболаттың өрiсi кеңейгендей де. Әрi бұлардың ең сенiмдi адамдарының бiрiне айналды. Әрi хан мен сұлтан Бекболаттың өресiнiң биiктiгiне тәнтi едi. Хан мен сұлтан Қазыбектi жазғырса бұл iштегi туыстық желiнi ызыңдатпайды, қайта оңы, терiсi қайсы деп, ойлана қарайды. Анық ақылы жеткен тұстан ғана шаң бередi, әйтпесеүндемейдi.

	Қазiр Бекболат қана емес, Олжабай, Бұқар жырау сияқтылар да түнерiңкi едi. Бұларды да сең соққандай еткен Абылай сұлтанның арысы орыс пен қытай, берiсiүйреншiктi жоңғар, одан да бергiсi өзiмiздiң қаны бiрге қандасымыз, мұңы бiрге мұңдасымыз – Барақ сұлтан Тұрсынханұлы, Қаракерей Қабанбай, Қаздауысты Қазыбек, алшын ханы Әбiлхайыр, ол аздай әлгi Қарасақал – бәрiн топтап, қорадағы қойдай бiр тоғытып, орыстармен кездесу қалай өтедi, Қытаймен екi ара жалаңаштанып қалмай ма деген сияқты сұрауларға ат басын тiреуi едi. Сiрә, бұлар да мұндай сұрауларға жауап табуға дайын емес, әсiресе, онысы мен мұнысының арасында қандай байланыс бар деген сияқтының шырмауында қалған. Үнсiздiктi бiр бұзған Шобалайұлы Жәнке едi:

	– Түу, мына түтiннiң ащысы-ай! Тура кеңсiрiгiңдi жарады! – деп, мұрнын, бетiн қаққылай қозғалақтады. Сұлтан пайымдауларына жалғастықты табуға сол түтiн кедергi жасағандай түр көрсетуден де кет әрi емес. Шындығында Жәнке сөзге жетiк адам, тек ол Бекболаттың томаға- тұйықтығына зығырданы қайнай сонысын осындай қимылмен тарқатпақшы. Бұқар жырау тамағын кенедi. Бәрi сол жырауға қоғадай жапырылысты. Қараңғыда оның да сұлбасы анық емес, әйтеуiр қарайған бiрдеме:

	– Мен бiлсем, сұлтан иемнiң сөзiнде түктi жүректi, балуан бiлектi, кеудесi сом алтындай жiгiт қана бойлайтын тұңғиық бар. Сол тұңғиықтың жай-жапсарын ашуға себi тиер ме екен, қалмақтың Шұна-Добасы хақында, ол Қарасақал ма, жоқ па бiлмеймiн, сол Шұна-Доба жайында естiген бiр баянымды бас-аяғын жұмырлап жеткiзейiн.

	Ақыл таппай сансырағанда осылай ертегi, аңыз-жырға жүгiну қазақта ертеден барүрдiс. Бұқардiкi сол заманда ел iшiне кең тараған аңыз. Қонтайшының Қалдан және Шона атты екi ұлы бар, соңғысы әрi батыр, әрi кемеңгер екен. Шонаның тұтқын қыздардың iшiнен таңдаған Қарақыз атты сұлуын Қалдан тартып алады. Намысы қозған Шона өр Алтайдың қыраттарында он екi досымен сейiлде жүрiп, оларға мұңын шағады. Солардыңүгiтiмен Шона алыстан өз ағасының киiзүйiне садақ тартады. Жебе Қалданға емес, кереге ағашқа тиедi. Қалдан жебенiң Шонанiкi екенiн танып, қонтайшы әкесiне шағымданады. Әкесi Шонаны шақыртып, ел көзiнен тасада зынданға тастаттырады. Қонтайшыға кiрiп-шығуы көп бiр данагөй шал мұны сезiп, жетi жыл бойы зындандағы Шонаға ас-су жеткiзумен айналысады. Бiрақ ел iшiнде батыр да кемеңгер Шона қайда жоғалды деген күңкiл тарайды. Бұл күңкiл бұрындар қалмақтардан алым алушы, тек Шонаның ерлiгi арқасында ғана онысын тыйған көршiлес елдiң ханына жетедi. Шона тiрi ме, жоқ па, осыны айыру бұлүшiн өте маңызды едi. Хан қонтайшыға екi сауысқан жiберiп, «бұлардың бiреуi сиқыршы сауысқанға айналдырған қарға, сол қайсысы екенiн табасың, егер таппасаң баяғыдай алым төлейсiң» дейдi. Қонтайшы сасады, мұны шешер өздерiнде шама жоқ, әлгi Шонаға ас-су тасушы данагөй шал Шонаға барады. Шона: «Жерге қада қағып, оған таяу талдан аспалы қалқа жасаңдар да қададан солай қарай екi сауысқанды ұшырыңдар, шын сауысқан қалқаның астымен зу етедi, ал қарғасы қалқаның төбесiне қонып қарқылдай бередi» дейдi.

	Көршi елдiң ханы өз жұмбағының оңай шешiлгенiне тоқтамай бiр тал тобылғыны жiберiп, «осының басы мен түбi қай жағы, соны айыр» дейдi. Тағы да Шона «тобылғыны суға салсаң бас жағы алдына қарап ағады» дейдi. Сөйтiп, қонтайшы алым-салықтан құтылады. Бiрақ ызаланған көршi елдiң ханы жыл өткiзiп барып, темiр садақ жiбередi, «осыны тартатын адам тап, әйтпесе алым-салық төлейсiң» деп қайта қоқаңдайды. Мұндағылардың бiреуi түгiл отызы жабылып, садақты тарта алмайды. Сонда Шонаның кеңесiмен әлгi данагөй шал қонтайшының алдында сақалының ұшына көз жасын домалатып, ағыл-тегiл боздайды. «Өз батырымыз Шонаны құрттық, ендi жауға кiрiптармыз». «Әй, ол Шона тiрi шығар, көрейiкшi» дейдi қонтайшы. Зынданнан шығарып,үлкен аяқпен шарап iшкiзiп, түйенiң сүтiне шомылдырып, Шонаны қалпына келтiредi. Сөйтiп, ол темiр садақты тартады. Әкесiн, өз халқын жауға кiрiптарлықтан құтқарған Шона соңында «жанымды осынша жыл азаптаған, әке, мен саған жоқпын» деп, ел-елдi кезiп кетедi. Қалмақша сөйлемеске ант-су iшедi. Ақыры орыс жерiнен шығады. Онда да тұрақтамай башқұрттарға келедi. Мұның керек кезiнде қар, жаңбыр жауғызатын, ауруларды емдейтiн қасиетi бар екен. Башқұрттар сосын да оны өз көсемi сайлап, орыс жұртының қыспағына қарсы көтерiлiстi басқартады. Шонаның орыстардың ызасын тудыратыны содан екен. Бұқар жырау бұл аңыздың кей тұстарын ұйқасты өлеңге айналдырып, адамның сай-сүйегiн сырқырататындай әсем сөзбен әрлеп, зор шабытпен жеткiздi. Қара қалмақ қаншама дұшпан дегенмен оның да көз тартар қылықтары барын ескерткендей. Жаңағы Абылай сұлтан толғанысына жалғастықты осылай тапқандай.

	Ортадағы от өшiңкiреп, түтiнi молайып, төбелерiнен төнген түн салмағы бұрынғыдан да ауырлады. Сұлтанның сөзi бiр зiл де, жыраудiкi екiншi зiл. Бәрi қосылып, қос иыққа, көк желкеге батпан темiрдей артылғанда қол-аяқтан әл кетiп, тырп ете алмайды екенсiң. От басындағылар жырау төгiлткен аңыздағы Шона батыр мен Жоңғарияның бұрынғы қонтайшысы Сыбан Рабтанның тоқалы Сетержаптан туған кiшi ұлы, әйгiлi қолбасы Шұна- Добаны iштей салыстырып, ұқсастық белгiлерiн iздестi. Бұл Шұна-Добаның бүгiнгi қонтайшы, өз ағасы Қалдан-Серенде қандай кегi барын да ескерiстi. Тек Қарасақалдың сол Шұна-Доба екенiне анық сенiмнiң жоқтығы ғана тiл- жақтарын қарыстырғандай. Ал сенбейiн десе осы Қарасақалдың атын естiгеннен-ақ анау Жоңғария басшыларының аяқтарымен шоқ басқандай ыршығаны несi? Балықшы балықшыны алыстан таниды емес пе? Қара қалмақ өз қандасын қазақтардан гөрi дәл аңғаруға тиiс қой. Қалайда мұнда бiр гәп бар. Тек Абылайүшiн ғана мұның өтiрiк, не рас шығуының келiп- кетерi шамалы. Қай-қайсысының да өз халқының мүддесiүшiн қажеттi қырларын iздестiредi.

	Жалайыр Өтеген Абылайдың ойын оқығандай екен. Сұлтанның манағы толғанысынан соң iле-шала көмекейiне кептелген сөз нұсқалары Бұқар жырау баянының әсерiмен сәл өңiн өзгертiп, пырылдап ұшуға қайта сұранды. Өтегеннiң ендi ашылмасқа лажы жоқ:

	– Мен бiлсем, жаңа жырау iнiм баршамызды ұйытқан хиссасының беташарында сұлтан иемнiң ойларында анау-мынау бойламас тұңғиық барын әдiл бағалады. Жырау iнiмнiң осы бағасын мен де жақтаймын. Бiрақ әр тұңғиықтың да адам байламаса да еңғұрмаса тастаған тас жететiн бiр түбi, аяқпен басып, көзбен көрерлiк жағалаулары болады. Бiз баяғының ғұламасынша ойға шомғанмен саусақ ұшын қимылдатуға енжармыз ба, қалай? Не нәрсенi де ажыратуүшiн, ой ойлау аз, там-тұмнан басталатын қимыл керек. Сол жағы жетiспей тұр-ау, осы!

	– Сонда не, Барақ сұлтан мен Қаздауысты Қазыбектiң әуенiне басып, бiз де осындай шақта қара қалмаққа екiншi бүйiрден тиiсуге қам жасайық па? – деп Әбiлмәмбет хан дүрсе қоя бердi.

	– Өзiңiз түстiктен келген жансыз. Жолбарыс атты екi бiрдей ханымыз жау қолынан өлiм құшты деп, Ташкенттiң ақ шалмалы сарнауықтарына, немесе, парсының Нәдiр шаћына қарсы соғысқа арандатпақсыз ба? – деп, манадан терiсiне әрең сыйып отырған Шобалайұлы Жәнке шабаланды. Өтеген мұндай шабуылды күтпеген екен, түтiннен бас қорғағандай қараңғылықта жұрт көзiне әрең шалынатындай бiр қозғалыс жасады да даусын сәл өзгертiңкiрей созды:

	– Жаным Жәнке, бас жаққа барыспайық. Бас жаққа барыссақ айтарым – сол екi Жолбарыстың кегiн қуу мына қазағымның ұлы ханы Әбiлмәмбеттiң, аруағыңнан айналайын кешегi қазақтыңүш жүзiне билiгi жүрген ұлы хан Болаттың орнын басқан хан ием Әбiлмәмбеттiң айналасындағы сорпа бетiне шығарлардың пешенесiне жазылған жұмыс. Ол жағын сен тап бастың. Бiрақ мен олай сiлтеген жоқ едiм. Там-тұмдап таяудағы шаруаны бiтiруге бiр қол- аяқ қимылы керектiгiне мегзеп едiм. Бiр мысал, сол Қарасақал жөнiнде бал ашқанша сонымен бетпе-бет кездесудiң, Қазыбекпен де, Қабанбаймен де, Барақ сұлтанмен де бiр дастархан басында тоқайласып, сөз әлпетiн танысақ неттi дегенiм. Бiр жоқты бiр жоқ табады, қол-аяқ қимылы көп жайға көз ашпасына кiм кепiл?

	– Хан ием! Сұлтан ием! – Күндiз де, мына түнде де аузын буған өгiздей томсырайған Олжабай дүр еттi. – Маған «әп, бәрекелде» деңiздершi. Сол Қарасақал, қонтайшының емес, құдайдың ұлы болса да тауып, мықтап танысып, дидарласып қайтайын. Нағашы атам –үйсiн Қаратайдың адам танығыштығы маған да дарыған. Қиқалақтаса атқа өңгерiп, алдарыңызға әкелейiн!

	Олжабайдың әулекi мiнезi қайтадан жарқ еттi. Мана күндiзгi салбурынүстiндегi әлгiүш дәруiш жөнiндегi тiлегiн айна-қатесiз қайталады. Осындағы ең ақылдылар Олжабай мiнезiнен бұл жайдан гөрi әлдеқайда терең мағналы шындықты естерiне алып, тiлдерiн тартты. Жалпы соңғы жылдары қалмақтармен екi арадағы жағдай басқа бiр пәлекеттi ушықтырып бара жатқандай. Ол осы Олжабай тектес еңсесi биiк, ернi салпы батырлардың iш дүниесiндегi аласапыран. Қазақтыңүш жүзiнiң басы қосылған жойқын қозғалыс сонау «Аңырақай шайқасынан» соң қайта көрiнiс таппады. Өзараүзiп-жұлқысулар ғана шаң бередi. Әрi қалмақтар қазақтардың iшiне жылдан-жылға дендеп енуде. Тек анау алыс күншығыстағы Iле дариясының жоғарғы ағысына Кеңсай, Текес сияқты тау өзендерi құятын тұстағы қонтайшы байтақысын қазақ ортасына көтерiп әкеп, топ еткiзе салу ғана қалғандай. Қазақтағы осы жайбарақаттық, көнбiстiк кейде құдайдың өз қолымен әкеп мойындарына кигiзген қамытына ұқсайды. Сосын да Олжабай сияқтылар iштей торығады. Әлгi жалайырдағы Құлжан батырдың айдаладағы жалғыз ағашты қылыштап қайтатын дағдысы сәл өңiн өзгертiп, басқа қиырлардағы қазақ батырларына да таралғандай. Басқаны қой, дулат батыры, әйгiлi қолбасы Қойгелдiнiң өзi осылай тарс жарылғалы жүргендердiң қатарында. Бiраз қылықтары неше құбылып, ауыздан ауызға, елден елге тарауда!

	Бiрақ мына от басындағылардың бәрi бiрдей ондай ой тұңғиығына бойламады. Тiптi бұлардан аулағырақта тас қараңғылыққа көмiлген әлдекiмдер Олжабайдың сөзiне мырс-мырс еттi. «Сен бiр қазақтың Олжабайы болсаң, ол төрт-бес елдiң Қарасақалы, байқа, арындама» дескендей. Бұл арғын батырының намысын одан әрi қоздырды! Тек Бұқар жырау биязыүн қатты:

	– Ондайда Қазыбек, Барақ, Қабанбайлармен екi арамыз тiптен алшақтамай ма?

	– Жарайды, мен алшақтамастай етейiн. Түз кезiп жүрiп, абайсызда жолыққанға ұқсатайын. Арғы жағын жағдайға қарай жалғастырайын!

	– Олжекеңнiң сөзiнiң жаны бар? – деп түйдi Абылай.

	– Ағалар! Ақылы асқан даналар! – Бұл қараңғылықтан шыққан жiңiшкелеу дауыс әлгi жас төлеңгiт жiгiттiкi едi. – Егер Олжекең Қарасақалға аттанса менi қасына алсыншы. Мен бiр сайыпқыран досымды қоса ертейiн. Кәдеге асармыз.

	– Әй, қарағым, жайыңа отыр! – деп, кеудесiндегi күндiзiгi бақастықтың оты әлi өшпеген Құлнияз басу айтқансыды.

	Бұдан кейiн жұрт қысыр әңгiмеге көштi. Өздерiнен шалғайдағы қандастардан ұзынқұлақ арқылы жеткен ақпарлардыүзiп-жұлқыды. Төле би, Әбiлхайыр, Есет батыр, Шапырашты Сатай, жалайырдың бетке ұстары Түрке, Саурық, Ескелдi, Шақшақ Жәнiбек, дулаттағы Қойгелдi, Өтеген сияқтылардың ныспыларын бiр-бiр жайқап өтiстi. Қазақ ордасының бiр астанасы Түркiстан да ауызға iлiктi. Сол тұста мынаүш жүзге ортақ ұлы хан Әбiлмәмбет неге сол Түркiстанда емес деген сауал осындағы хас зерделiлердiң кеудесiне мұз сүңгiдей бойлады. Ол жайында ләм-мим десе баршасының жанды жарасын тырнайтындай көрiп, ешқайсысы ол тақырыпқа аттап баспады. Ауруын жасырған өледi, әрi бұл шындық хан-қараның тегiс жадында жүрсiн дегенi ме Қазыбек баласы Бекболат тәуекел еттi. Әрi осы отырыстағы өзүнсiздiгiнiң орнын толтырғаны да сияқты:

	– Бiз қалай да бiр заманауи кездесудiң қарсаңындамыз-ау осы. Бұл пәрменде орыс жұртының бет-ажарын зергерше зерлейiк, аужайын түйейiк, сосын баршамыз ақыл қосып, ұлы ханымыз Әбiлмәмбеттiң атыңнан айналайын Түркiстанда, қасиеттi шаћарда ханға лайық алтын тақта жай табуына жол ашайық та! Қара бастың емес, қазақтың қамын ойлаған кiм- кiмге де бұл ұғынықты. Ұқпағанға ұқтырайық!

	«Ұқпайтын кiм? Орыс жұрты ма, жоқ, қара қалмақ па, жоқ, одан да әрiдегi қытай ма, ә, олардың ешқайсысы емес, өзiмiздегi алшын төресi Әбiлхайыр екен ғой» деген сұрауы мен жауабы аралас сөз тiркестерi баршасының көкiрек қуыстарына сумаңдады. От басындағыларға түннiң ең бiр ауыр шағы ендi туғандай. Иә, қазақтың ұлы ханының қаратабан қарашамен бiрге сардалада ауа көшiп жүргенi бәрiне ауыр айыпша таңылғандай. Сiлтiдей тынған көптiң қарауытқан ұсқындарын көзбен тiзбелеп, Бекболат анық жанды жараға сояу тырнақты өзiнiң салғанын ұқты.

	«Ұлы хан ордасы Көкшетауда, Оқжетпестiң түбiнде, тұнжыраған көл, сыңсыған орманның ортасында болсын» дегенүш жүзге ортақ би Төле Әлiбекұлының ұйғарымы ойға оралса да жан ауруын жеңiлдетпедi. Ендi Бекболат Жәнкеге бiр, басқаларға бiр алақтап, өз күнәсiн жуып-шаймақтың амалын iздестiрдi. Жәнке Шобалайұлы Бекболаттың ұсынысынан шабыт тауып, Түркiстанды мадақтай жөнелмек едi, Бекболат бетiнен қақты. Сөйтiп, оны тыныштандырғасын қайта орнағанүнсiздiк әбден күшiне ендi-ау дегенде Бекболат жалайыр Өтегенге бұрылды:

	– Аға, ақыр түн ұзақ қой, сiз осы ауған жерiнде болған дейдi, сол жақтың софы ғұламаларынан дәрiс алған дейдi, басқа да бiр жағдайларды қоса естимiз, бiле жүргенiмiз абзал ғой, сол жағынан бiр сыр шертсеңiзшi, – деп, даусын жiңiшкерте жаймашуақтата қолқа салды. Бiрақ өзгелердегi күй Өтегенде де бар едi:

	– Тап қазiр ондай сырға зауқым соқпай тұр. Кейiн, бiр арқа-басымыз кеңiгенде есiме саларсың, айызыңды қандырармын! – деп жауап қайырды. Жауабында мысқыл бардай.

	Бұл түнгi дабыр-дабыр осымен тамамдалды. Бәрi ертоқым жастанып, ұйқыға қисайды да кеш тұрысты. Оған себеп те бар. Масалы өңiрде таңғы шық түскендегi ұйқы дегенiң керемет қой. Оның қызығын көрген де арманда, көрмеген де арманда. Күн найза бойы көтерiлiп, Арқа даласы жас балаша жадырағанда баршасы екiншi күнгi салбурынға сатыр-күтiр аттанысты. Кешегi атүстi дәурен сол рет, сол бояумен айна-қайтесiз қайталанғандай едi, тек сәске түстiң кезiнде хан ордасында иелiкке қалған бас уәзiр Нияз, Шақшақ Жәнiбек, Шанышқылы Бердiқожа, Уақ Сары, Тiлеуке батыр, тағы басқалардан екi атшабар жеттi. «Орынбордағы орыс ұлықтарынанүш адам келдi, хан мен сұлтан тез ордаға оралса жарар» дептi. Сөйтiп, бұлар салбурын қызығын шорт кесiп бұл шақта Есiл өзенiнiң оң жағалауындағы кең алқапқа орныққан ордаға қарай ат басын бұрысты.

	* * *

	Хан ордасының ең шетiндегi жатаған киiзүйдiң қу далаға қараған сыртында туырлыққа арқасын тиiстiре бiр жас жiгiт жебенiңүш қырлы темiр ұштығын қайраққа жанып, өткiрлеп отыр. Бұған дейiн бiраз ағаш та жонған сияқты. Көсiлген екi аяғындағы саптама етiгi, алаша шалбары ағаш жаңқаларына едәуiр көмiлген. Басына таңулы ескi орамалының ұштары оң самайын қаққылағанына қарап, жұмысқа жан-тәнiмен берiлгенiн байқайсың. Белi бүкiрейiп, жалаңаш қап-қара арық кеудесiнiң де сол кiп-кiшкентай сауытбұзар ұштықүшiн толайым қозғалыс жасауы жас жiгiттiң мұқияттылығына айғақ. Бұл осыданүш күн бұрынғы салбурынүстiнде Абылай сұлтанға қолқабыс жасаған құсбегi төлеңгiт жiгiт едi. Қасына Құлнияз келдi:

	– Әй, Саржан, екi бүктелiп, мұрныңнан су кетiп, ненiң ақысына мықшыңдап жатырсың?

	Төлеңгiт жiгiт – Саржан:

	– Ненiң ақысына дерiң бар ма, Құлнияз аға! Паң дүниенiң кезеңiнде тұрған ел емеспiз бе? Жан тылсымға тақаған шақ десең де қателiгi жоқ. Бiздiкi жай далбаса қылу ғой, тiрлiктен күдерүзбегеннiң қарбаласы емес пе? Айтқызбай ұғатын жайың ғой, – деп, шешенси тақпақтады.

	– Әй, ай мен күннiң ажарын ұғатын түрiң кәнеки? Хан мен сұлтан Сiбiр жұртына арқа сүйесек қара қалмақты түу шығысқа қарай жел айдап әкетедi деп жатыр емес пе? Еңбегiң зая кетпесiн!

	– Әй, Құлнияз ағай-ай, қанша ақылды санасам да бiр жетпей тұрған жерiңiз бар, қайтейiн? Сол Сiбiр жұртымен қоңсылас қазақтар, «орыспен жолдас болсаң балтаң жаныңда жүрсiн» дегендi кiрешiлер арқылы бiзге неше мәрте жолдады? Дос та, қас та күшiң барда сыйлайды, әлсiздiгiңдi таныса екi туып, бiр қалғанның өзi басып-жаншып өтедi. Иә, Құлнияз аға, ұлағат сөзiмүшiн сөкпегейсiң.

	Құлнияз «енеңдi ұрайын» деп, iштей бiр балағаттады да әңгiме ауанын кiлт өзгертiп:

	– Ертең жалғыздап салбурынға шықпақпын, – дедi.





– Қанжығаң майлансын! Жасым кiшi болса да бата бердiм. – Осыны айтты да Саржан Құлниязға жүзiн көтерiп, көзiн сығырайта қарады. Құлнияздың бет терiсi сүйегiне жабысқан арық күйiңкi өңi, ұзара өскен шашы, қырлы мұрны, қолға iлiнбес болмашы сақал-мұрты, ойнақшыған көздерi Саржанның жаңағы сипаттамасын өзiнен-өзi айғақтап тұрғандай. Құлниязға шынында да әлдененiң жетiспейтiндiгi айдан анық. Жоқ, ол салбурынға шығуүшiн керектi серiк қана емес, оның аржағында, одан әлдеқайда қомақты, мол жатқан екiншi дүние. Ол екiншi дүние адамнан сұрап ала қоятын нәрсе деуге де келмейдi. Саржан iштей Құлнияздағы сол арғы-бергi екi жетiмсiздiктi iштей сезсе де бұдан ары тақақтап бiлгiшсiнудi жөнсiз санады. Тек жасыүлкен жiгiтке құрмет көрсеткендей ибалы жүзбен тесiле қарап көз айырмады. Көзi де, iшi де сезгiр Саржан осы қалыпта Құлниязға жетпей тұрғанүшiншi жайды де тап басып таныды. Сосын да қасақанаүндемедi. Қандай да қолқаүлкеннiң өз аузынан шықсын сонда қадiрлiсiң, өзiң сұрансаң керiсiнше. Ал Құлниязға керегi Саржанның сұрануы едi. Ендi екеуi көздерiмен текетiреске түскендей. Саржанның қаншама делебесi қозғанмен «салбурынға менi де ертсеңшi» деген сөздi көмекейiнде буып ұстады.

	Бұл биенiң бас сауымы болған шақ. Күн бұлтты. Аздаған жел де бар. Кейде ол ұйтқи соғып, осы маңда жүздеп тiгiлген киiзүйлердiң ара-арасында бiраз әбiгер тудырып кетедi. Ортадағы ақүйлерден аулақ шеткерiдегi қара қостардың уықтарын да сықырлатады. Бұл жел Құлнияздың да көптен алынбаған ұзын шашын дудырата бастады. Саржан оған өзiнiң де әбден тотыққан жүзiн молынан тосып, бiр емеурiндi асықпай тосты. Бiрақ Құлнияз шiркiн де дiнiне берiк. Сегiз өрме қамшысының ұшымен алаша шалбарының балағын ұрғылап, не ары жоқ, не берi жоқ, ұзақ сiлейдi. Сосын солүндемеген қалпы терiс бұрылды. Саржан өзiнiң қателеспегенiн ұқты. Егер бұл тақ етiп, салбурынға сұранса Құлнияз алдын-ала қайраған шанышқы тiлiмен мұның бетiн қайырмақшы. «Дұшпаннан түк тартса да пайда». Құлнияз сондайдың өзiн олжа санайды. Тiптi қанжыға майлағаннан бiр былай емес.

	Ендi Құлнияз жоғалған жақтан етектерi желпiлдеп, бiрiн-бiрi қуған, сегiз-тоғыз жасар екi кiшкентай қыз көрiндi. Етектерi ғана емес, жас шамаларына қарамай қос-қос бұрымдары да ұп-ұзын. Тiптi оларына байланған шашбаулары тiрсектерiн соққылайды. Олардың соңынан алты- жетi жасар ер бала көрiндi. Бұл да ана екi қыздың соңынан жүгiрмекшi. Бiрақ мұның жүгiрiсi болымсыздау, әлтек-тәлтек. Саржан «әттең, мына балаға бiр ойыншық, ана екi қызға әдемi шаштеңге жасап берсе» деп қиялдады. Бұл балалар да тез көзден тайды. Өз iсiмен әуре Саржан бәрiбiр солар сiңiп кеткен қуысқа алақ-жұлақ еттi.

	Кенет сол қуыстан әлдебiр елес жүгiрiп өттi. Саржан алғашқыда сәт сайын күшейген мына жел айдаған қаңбақ секiлдi бiрдеме ме деп, ошарылды.

	«Жоқ, жоқ, олай емес» деп, ол өз жорамалын өзi табанда терiске шығарды. Бұл бiрден-ақ ол елестi адамға ұқсатқан. Бiрақ неге айқын көрiнбейдi, әрi неге соншама найзағайдай ұшқыр деген сауалдарға тiрелдi. Орнынан атқып тұрды. Қолындағы кiшкене жебе ұштығын сiлке жерге ұрды. Шалбарын қаққылап, ағаш жаңқаларынан арылды да адымдай басып, киiзүйдiң есiк жағына шығып, алдындағы ұлан-асыр көрiнiске көз салды. Саржанның арқа тиiстiрiп оқ ұштағаны хан ордасы, сұлтан ордасы аталатын жүз шақты, ақ- қарасы араласүйлердiң ең шеткiсi ғой. Бiрiн-бiрi жасыра, ұзыннан-ұзақ шұбатылған киiзүйлердiң бiр тұстан бәрiн бiрдей көру мүмкiн де емес едi. Арқа даласы тарлық еткендей бiр-бiрiне мiнгестiрiле тiгiлгенүйлердiң жиырмашақтысын ғана көзбен шола аласың. Жас төлеңгiт жiгiт – Саржан не iстердi, кiмге барып ой бөлiсердi бiлмей сол қалың ақүйлерге қарай адымдай басты да кiлт тоқтады. Жел тiптен күшейiп, құлақ түбiн аямай қаққылады. Тiптi өзiн де ұшырып кетердей. Кенет жаңағы екi қыз бен кiшкентай баланы тағы көрдi. Олар бiр-бiрiн қуған күйi бiрүйдiң тасасынан екiншiүйдiң тасасына сүңги жоғалды.

	Кенет әлгi елес көз алдынан тағы да белгi бергенге ұқсады. «Жоқ, ә, ешқандай елес жоқ, мына жел қуған сидаған қурай сияқты бiрдеме ғой»! деп, сондай жорамалға құламақшы едi, әлденеден дүрс-дүрс соққан жүрегi ырық бермедi. Сасқанда тапқан ақылы өзiнiң әлгi елгезек те сайыпқыран досын iздеу керектiгi едi. Осыданүш күн бұрынғы салбурыннан соң Саржан ол досын әдейiлеп iздеп тауып, егер Абылай сұлтан ныспысы да, iсi де жұмбақ Қарасақал дегендi ұстауға Олжабай батырды жұмсаса екеумiздi Олжабай батырға қоспаққа уәде еттi дегендi айтқан. Шындығында ондай уәде Абылай аузынан шықпаған, жай әшейiн мынау қоразданып, солай көйiткен. Оған досы мырс етiп күлген. Сонысы еске түссе де Саржан оны iздеп таппаққа бел буды.

	Қалың киiзүйлер Саржан жебе ұштығын қайраған шеткерiден алыс емес. Сәл ары жылжысаң бiр-бiрiнен таяқ тастамдай, тiптi оқ атымдай қашықтықта орналасқан киiзүйлер Арқа даласының тұтас бiр өңiрiн алып жатқанға ұқсайды. Үй-үйдi атүстiнде кезiп жүргендер ұшырасыды. Жаяулар да баршылық. Бастарына түсi белгiсiз күндiк тартқан жас, не егде әйелдер де әр тұста күйбең-күйбең етедi. Аспан бұлттанып, әрi мынадай жел басталғаннан қауiптенiп, түңдiк бауларын мықтап тартып жатқандары да бар. Саржан мұндағы дағдылы тiршiлiкке көп алаңдамай ары қарай аршындай басты. Байқайды, қос аяғы мұны тұпа-тура ұлы хан Әбiлмәмбет жайғасқан он екi қанат ақ орданың өзiне қарай дедектетiп әкетiп барады. Мұның жаман шошынғаны содан-ақ бiлiнедi. Жаңағы елес мұның сезгiр iш дүниесiн мынау желдi күнгi даладан әрмен ұйқы-тұйқы етiп, әлдебiр жаманшылықтың анық нышанына сайған. Бұлүлкен ауыл ұлы хан ордасы аталғанмен хан ордасы, сұлтан ордасы делiнiп, iштей және екiге бөлiнушi едi. Тек қазiргi пәрменде Саржан сұлтан ордасы аталатын қалыңүйлердiң тұсынан қиғаштау сырғыған. Бұл да жайдан жай емес, тап бұл кезеңде Абылай сұлтан Орынбордан келген орыс ұлықтарымен бiрге күндiз-түнi Әбiлмәмбет хан қасында екенiн осындағы ит пен құсқа дейiн бiлетiн. Сонда да Саржан сұлтан ордасы жаққа да көз қиығын салып өттi. Сұлтан ордасы күн ашықта алыстан-ақ көз қарықтыратын оншақты ақүйден тұратын. Сонау «Аңырақай шайқасынан» кейiн-ақ Әбiлмәмбет Абылайды барынша баурына тартып, екеуiнiң жарастығы күллi қазақтың көзiнiң құртына айналды емес пе? Сол қарқынмен Әбiлмәмбет онымен хан билiгiн де бөлiсiп отырды. Атығай– Қарауыл елiнен алты бiрдей қызды бұған әйелдiкке әпердi. Одан кейiнгi кезеңде де Абылай тағы екi әйел алды. Олардың бiреуi қалмақ қызы Топыш. Барлығы сегiз, мiне, сол сегiзге сегiз ақүй тiгiлiп, әрi Абылайдың оңаша ақ ордасы, оңаша тыныстайтын ордасы, сыйлы қонақтарға арналғаны бар – бәрi қосылып, он екi шаңырақты құрайтын. Бұлардан таяқ тастамдай қашықтықта айнала күтушi, күзетшi жұрттың қара қоңырүйлерi, лашықтары жыпырлайды.

	Саржан осы қарқынмен бұдан оқ атымдай тұстан басталатын хан ордасына тақады. Апырау, бұл қайда бармақ, әуел бастағы ойы әлгi өзiнiң сайыпқыран досын iздемек едi ғой, ай-шай жоқ ұлы хан ордасына қарай ентелегенi несi? Жә, қалайда, осы тұстан да бiр қара көрсетейiн, мүмкiн ақылдасатын адам табылар деген дәмесi iшiн жылытты. Мұнда да бiр-бiрiне ұқсаған еңселi бозүйлер көздiң жауын алатын едi. Хан ордасы дейтiн бiрiнiң айналасында бiтiм-болмысы жарамдырақ ел адамдары ығы-жығы екен.

	Аттары аулағырақта, өздерi аяқтарының ұшымен ғана басып, бiр-бiрiне ерiн жыбырлатып қана сөйлейдi. Мұны Саржан табанда аңғарып, жүрiс баяулатты, тiптi тоқтады да. Сол шақта хан, сұлтан, орыс ұлықтары жайғасқан Ақорданың киiз есiгi айқара ашылды да iштен әлгi Шобалайұлы Жәнке шықты.

	Жан-жағына алақтап, көп адамдардың iшiнен әлдекiмдi көзiмен iздей бастады. Мынау шамамен жиырма-отыз қаралы адамнан ешкiмдi мiсе тұтпағандай қарсы алдынан Саржанның тiкiрейген сұлбасын көргенде жүндес бет-аузы керiлiп, айғайлап жiбере жаздады. Кенет өз қылығынан өзi шошына бiр алақанымен аузын жаба, екiншi қолымен ымдап, жалмажан Саржанды өзiне шақырды. Саржанға керегi де осы ғой. Екi-ақ аттап, Жәнкенiң қасына барды.

	– Айналайын, iнiшегiм! Атың Саржан ба едi? Иә, әнеукүнгi салбурыннан есiмде қалыпты. Аттың жалы, түйенiң қомында сенен қолайлыны табу да қиын сияқты. Әнеукүнгi Құлнияз қайда, көзге көрiнбейдi ғой тiптi, жә, сен де жарайсың, тiптi сен Құлнияздан да ептi шығарсың. Құлнияздың керегi де жоқ, – деп, Жәнке тасбұлақтың суындай сыңғырап, Саржанға жата-жабысты. Саржанның iшi дуылдады. Батыр атағы бар, әрi хан мен сұлтан айналасындағы ығай-сығайлардың бiрiнен саналатын адамның бұлайша жалпаштануын өзiнiң көктен тiлегенiнiң жерден табылғанына балады. Жаңағы өзiн шошытқан елес жайын осыған баяндап, осы арқылы хан, сұлтанды хабардар етпек едi, Жәнке оған мұрша бермедi:

	– Саржан, жаным, тоқта! Мына ұлы хан ордасында хан мен сұлтанның орыс ұлықтарымен дидарласуда екенiнен хабардарсың ғой. Ендеше, былай, әңгiме арасында хан ием орыс ұлықтарына әнеукүнгi салбурын жайында тiлдiң майын тамызып ырғап едi, анауыңның аузының суы құрыды. Орыс ұлықтары да аң-құс аулауға өлердей құмар екен, тек мына ел мен ел арасындағы шаруа қолбайлау. Жә, қысқартып сөйлейiн, бүйтшi, жаңа айтым ғой, орыс ұлықтары да аң-құс аулауға өлердей құмар екен, тек оған мұрша қайда?

	Мұның қолқасы не деп, Саржан тағатсыздана бастап едi, сол шақта Ақорданың киiз есiгi тағы ашылып, iштен Бекболат Қазыбекұлы шықты. Оған iлескен екi-үш адамның қарасы қоса көрiндi. Бекболат өзiне iлескендерден озыңқырай Жәнке мен Саржанға қарай адымдай басты. Мiне, сонда ғана Жәнке өз қолқасын айқара ашуға қауқар тапты:

	– Жаңа айттым ғой, бүйтшi, ия, орыс ұлықтары салбурынүстiндегiдей отқа қақталған құс етiне жерiк екен. Сен бүйтшi, әнеукүнгi салбурында атып алынған қаз-үйрек бар, кешелi-бүгiн де аң-құс атқандар бар, соларды тез тауып, етi жарамдылау бес-алты қауырсын құйрықтыны таңда да, тез жерошаққа, отқа қақтатшы. Тiптi өз қолыңмен қақташы. Тек дәмi тiлүйiретiн болсын. Тез бар, iзде, анау-мынау қиқаңдағандар жолықса, бұл хан жарлығы де, жотаңды қамшы тiледi де.

	Арқасының құрысқанын жазып, сыптығырлау денесiн оңды-солды қозғаған Бекболат Жәнкенiң соңғы сөздерiн естiпүлгерген.

	– Иә, жаным, солай, сөйтшi, мен де осы шаруаның әуселесiмен шығып ем, – дедi ол да. Жәнкенiң бойы Бекболаттан сәл аласа едi, тек көздерi отша жанып, адамның назарын өзiне көбiрек тартады. Айтулы екi батырдың бұлайша өзiне өтiнiш салуы Саржанды сәл-пәл жiгерлендiрген де едi. Тек өзiндегi өтiнiш те өзегiн қарыды:

	– Ағалар, менi бұл хан ордасына бiр оқыс жағдай дедектетiп әкеп едi, – дей бердi.

	– Немене, жау қарасы көрiндi ме? Олай болса, ашып айт! – деп, Жәнке бiрiншi кезекте шапылдады. Бекболат та ерiн жыбырлатып, сол мағнада құлаққа естiлер-естiлместей бiрдеменi күбiрлеттi.

	– Құдай сақтасын! Әзiрге көрiне қойған жау қарасы жоқ, ағалар!

	– Ендеше өзге жағдайдың бәрi құйрығын қыссын! Ешқайсысы мына жағдайдың шалымына да жарамайды. Осыны тындыршы, айналайын, тездетшi, сосын басыма алтыннан тауүй десең де көрермiз! – Жәнкенiң бұл сөздерiн Бекболат та, бұған iлесе Ақордадан шыққан екi-үшеу де қостады. Ол екi-үшеудiң бiрi Ұлы жүз батыры Сiргелi Қара Тiлеуке едi. Жалайыр Өтеген сияқты бұл да едәуiр уақыттан берi хан мен сұлтан құзырында болатын. Саржанның iшiне жел бiткендей тайып тұрмасқа амалы кәне?

	Бұл шаруаның басы тез қайырылды. Хан жарлығы дегесiн Саржан ұшыратқандардың қай-қайсысы да жандарын қоярға жер таппайүй керегелерiне керулi құс еттерiнiң ең бiр майлы, салмақтыларын көлденең тартты. Саржан Ақорда маңына арқалана қайта оралғанша Бекболат пен Жәнке де қарап жатпапты, құс етiн қақтаудың еркек, әйелi бар өзге де шеберлерiн құлақтарынан тартып, көгендегi қозыша тiзiп қойыпты. Саржан әкелген ырзық ендi солардың қолында кеттi. Бұл жай бақылаушыға айналды. Хан мен оның уәзiрлерi, қонақтарыүшiн тамақ асылатын жерошақтар Ақордадан алыста емес, бiр-бiрiмен иiн тiресе тiгiлген қара қостардың аржақ тасасында едi. Түстерi, қолдары көмiрдей қарауытқан, алаша шалбар, алаша көйлектен басқа көрнектi ештемелерi жоқ, тек алабажақ бөз орамалмен бастарын бүркеген еркек, әйелдер құрақ ұшып қимылдап, қатар-қатар қазылған бiрнеше жерошақтың басын жын ойнаққа айналдырды. Бытырлап жанған бұта, қурайы аралас қу отын алғашқыда айналаны көк түтiнге көмiп, бара-бара түтiн азайды да қып-қызыл жалын тiлi аспанға шапшыды. Астау- астауға толы жалаңаш қаз-үйректi ұзын сапы пышақтармен мүшелеп бөлген кей еркектердiң қылығын жерошақ басындағы қатындар жаратпай анау- мынау қағытпа сөздердi қарша боратады:

	– Атан түйенi соятындай қорбаңдаған түрiң ұнамайды-ау маған! Байқасаңшы! Құс деген нәзiк жаратылыс. Қақтаған етiмiз ботқа шықпасын. Сонша паршалама!

	– «Сексенiмiз жабылып, серке жыққан батырмыз» деп, бұлар асыра құнжаңдап, ұятқа қалдырмасын, әуелде!

	– Ау, жездеке, андағың құлан жаратын пышақ қой, немене, кездiк сияқты кiшкене бiрдемеңдi атаңа атап қойып па ең?

	Еркектер жағы да қарызға қалмайық дегендей кекесiндi сөздердiң небiр тұзы ащысын терiп, әйелдерге қарай ытқытады. Жаңағы «жездеке» атанған қара күйелеш бiреуi көздерiн күнге шағылыстыра күлiмсiрей жайнаң қағып, өз «балдызсымағына» жатыпатар жауабын қайырғансиды.

	– Тар қазан тасқалақ, мешкей адам ашқарақ! Қатын деген өмiрiнде жұмырына жұқ бармайтын ашқарақ, бiр асатсаң екiншiсiне ындыны құритын тойымсыз емес пе? Пышақ па? Басқа ма? Қай-қайсысының да зорын ұстап, ұсынбасаң қатын шiркiннiң мейiрi қана ма? Сосын ғой, не нәрсенiң де зорына ұрынатынымыз.

	– Әй, шала еркек! Мынау қатынға емес, ханға баратын ас! Ханның қонақтары – сонау Сiбiр жұртынан келген сарыала бау, жез топшылы зиялыларға арналған ас! Терiскен шыққыр тiлiң терiңдi сыпыртып, басыңа қаптатпасын!

	Бұлар отқа қақтаған табақ-табақ құс етi орыс ұлықтарының тiлiнүйiрiптi. Саржанның бұл сәтте абыройында шек жоқ едi. Соны пайдаланып, бұл әлдебiр қосалқы шаруаны қоса сылтауратып, хан, сұлтан, орыс ұлықтары, басқа да жақсы мен жайсаңдар жайғасқан Ақордаға бас сұқты. Ақорданың iшiнде ортадағы шамадан тыс кең дастархан демесең оның айналасында ине шаншарға жер жоқ екен. Тiптi Бекболат пен Жәнкенiң өздерi босаға жақта жер тiзерлей әрең сыйысып отыр.

	Қымыз тасыған қызметшi жiгiттер босағадағылардың ара-арасынан сығылысып әрең өтедi. Саржанның да осында қаққан қазықша қақимасына амалы қалмады. Бұл мезетте төрдегi Әбiлмәмбеттiң оң жағында жарқырағанүш орыс ұлығына Саржан мықтап көз тiкпекшi едi, ханның сол жағындағы қазақтардың өз дау-дамайы назарын аударып әкеттi. Ханның сол жағында бiрiншi Абылай, екiншi бас уәзiр Нияз,үшiншi Шақшақ Жәнiбек, төртiншi Бұқар жырау, одан соң бiраз ел ақсақалдары, олардан берiректе Сiргелi Қара Тiлеуке, Жалайыр Өтеген батыр, Шанышқылы Бердiқожа, Уақ Сары, Олжабай, тағы басқалар.

	Дау негiзiнде Нияз бен Бұқар жырау арасында өршiген. Екi ортадағы Шақшақ Жәнiбек қайсысын жақтарын бiлмей кезек-кезек жалтақтап, ара- тұра ғана сөз тастайды. Анық дәнекерлiкке батылы бармайтындай. Елудi ендi ғана еңсерсе де сақал-шашы аппақ қудай бас уәзiр Нияз шүңет көздерiн түйiлдiрiп, Бұқарды сол сақал-шашының ақтығымен еңсергiсi келетiндей. Ал Бұқар Нияздан бiр жарым мүшелдейүлкен бола тұра сақал-мұртының қарасы басым. Есесiне көздерi кезеулi мылтықтан бiр былай емес. Бәз бiреулер Абылай сұлтан мен осы Бұқар жыраудың көздерiндегi ұқсастықты тiлге тиек ететiн. Бұқар қатты ашуланғанда сол көздерi қорғасындай ауыр салмақ тартады. Бұқар Ниязды сол көз сайысына шақыратындай. Шақшақ Жәнiбек те биiк қабақ, қаба сақалды, жағы кере қарыстай тұлғалы адам, тек сол түрiмен де Нияз бен Бұқар дауыныңүстiнде су бетiнде қалқыған жаңқа сияқты.

	Нияз:

	– Хан иемдi орыстың қатын патшасының алдында тым мүләйiм, мүсәпiр етiп жiбердiк. Кiмнiң басы кiмнiң қанжығасында жүр едi сондай-ақ? Әбiлмәмбет те қазақ сынды бiр елдiң ұлы мәртебелi ханы емес пе?

	Бұқар:

	– Үлкеннiң алдында кiшiрейiп iлтипат бiлдiрсе кiшiнiң бойы аласарып, қабырғасы қаусамайды. Сiбiр жұрты шырғасы берiк, өнерi озық, әлдеқайда зор ел. Олардың бiзге емес, бiздiң оларға күнiмiз түскен заман емес пе? Еңкейгенге еңкей, шалқайғанға шалқай!

	Жәнiбек:

	– Осы тұста жыраудың сөзi аңғардан соққан желдей шындықтың көрпесiн түрiп ашты ма, қалай?

	Әңгiме Әбiлмәмбет ханның алдағы кездесуде орыстың қатын патшасының сенiмдi өкiлiне тапсырылуға тиiс хат нұсқасы жайында екенiн Саржан бiрте-бiрте түсiндi. Нияз бен Бұқар толастамады. Ендi араға Сiргелi Қара Тiлеуке, Жалайыр Өтеген, Уақ Сары түстi. Ақыры Әбiлмәмбет хатының ұзын-ырғасы дұрыс, Сiбiр жұрты сияқты ұлы ел патшасына осылай майдалап лебiз, бiлдiру жарасымды деп шешiлдi. Бас уәзiр Нияз да жеңiстi қолдан беруге жоқ, бұл ендi Абылай сұлтан атынан бөлек тапсырылатын хат нұсқасын сәл қатайтайық деп қасарды. Оған да бас шұлғығандар некен-саяқ. Нияздың шамырқанған даусы бiразының құлағын жарды. Ал Әбiлмәмбет пен Абылай дауға араласпай бастарын төмен салуда едi.

	Ақыры Шақшақ Жәнiбек:

	– Кәне, сұлтан хатының мәтiнi қайта оқылсыншы! Бiр сөзiн де бойлауық қашағандай қолдан шығарып алмай құлақтарыңызға құйып тыңдаңыздар! – дедi. Бәрi келiстi. Қалақтай қытырлақ ақ қағазға жазылған хатты орыс ұлықтарымен қатарлас шоқиған, татар молдасынша басына сырмалы көк мауыты тақия киген бiр жас жiгiт оқыды. Жұрт сiлтiдей тынды:

	«Дәрежесi асқан, ұлы мәртебелi патшайым әмiршi, бүкiл жарық дүниедегi ең даңқты патшайым! Ақиқат пен аққа жақ құдiретi күштi құдай оның игiлiктi-iзгi патшалық құруын қолдап, қуаттай берсiн! Өзiмнiң осындай шын жүректен айтылған тiлегiммен мен, қазақтың Орта жүзiнiң Абылай сұлтаны, ұлы мәртебелi патшайымның алтындаған бейнесiнiң алдына келiп, ұ. м. Патшайымның құдайдың рақымымен нұрланған кескiнiнiң бейнесiн көрiп тұрып, ақыл-ойыммен ұ. м. и-ға бас ұрып, өзiме қарасты адамдарыммен аса дәрежелi ұ. м. патшайымның шын берiлген бодандары қатарына қабылдауды өтiне сұраймын. Мұндай зор мейiрiмүшiн менiң өзiм ғана емес, қарауымдағы барлық адамдарыммен ұ. м. и-ның ақиқат шын берiлген құлдары болудан айнымауға тиiспiз.

	Жоғары мәртебелi генерал-лейтенант мырза, сiздi өзiмнiң жарылқаушым және осындай iзгi игiлiкке бастаған жолбасшым ретiнде достық пейiлiммен құттықтаймын және менiң осы тiлегiм мен шын ниеттен айтылған өтiнiшiмдi ұ. м. патшайымға жеткiзiп, айғақтауыңызды сұраймын».

	Хат оқылып бiткенде Абылай жүзiн көтерiп, мұртынан күлдi. Оған елең еткен Әбiлмәмбет хан да сөйттi. Бұны көргенүшiншi бiреулер «әп, бәрекелде» дестi. Бұдан ары ырғасып-жырғасу тез сиырқұйымшақтанды. Абылай сұлтанның өзiнiң мақұлдауы, хаттың орысша нұсқасының да әзiрлiгi қай қыңырға да тұсау. Әрi қазақтардың анық не жөнiнде салғыласқанын ұқпаған сарыала бау, жез топшы орыс ұлықтарының таңырқай қатып-сенген сұлбалары да аяққа оралғы едi.

	Бұдан әрiде Ақорда iшiнде көңiлдi әңгiме кепкен қурайша сытырлай жанды. Саржан Абылай сұлтан өзiн танып, «жаным, жайшылық па» деп, сұрар депүмiттенген. Бiрақ олүмiтi ақталар емес. Бiр кезде киiз есiк молынан ашылып, сәндi киiнген басқа бiр төлеңгiт жiгiт бас сұқты:

	– Хан ием, сұлтан ием, қонақтар келдi! – деп хабарлады ол.

	– Қайдан келген қонақтар! Шақырылғандар ма? – деп, сақал-шашы аппақ құдай бас уәзiр Нияз шақылдады.

	– Қаздауысты Қазыбек би мен Қаракерей Қабанбай батырдың адамдары екен. Шақырылмаған қонақтар ғой!

	Бұл сәтте босағадағылардың Бекболат пен Жәнкеден басқасы сыртқа қотарылды. Бұлардың соңын ала Саржан да сөйтпек едi, сырттан баса- көктеген сәндi киiнген бiреулермен маңдай түйiстiре жаздап, амалсыз керi шегiндi. Бұларүшеу екен. Iшiндегi көк шұға шапанды, еңгезердей бiреуi еңкейiп, төрдегi хан мен сұлтанға иiлiп, тағзым еттi де бойын жаза берiп, ешкi сақалды жалпақ секпiл бетiн бiрден тап қасындағы Бекболатқа бұрды. Сәл күлiмсiрей:

	– Ормандай көп Орта жүздiң данышпаны, әкең Қазыбек бидiң оң жағын хан ордасының босағасыүшiн қиып кеткенсiң бе, қалай, шырағым? – деп бiр түйреп қалды.

	– Хан ордасының босағасы да жерде жатқан дүние емес, Шотана аға! Бiрақ мен сыртқа бiр шаруамен шығып, оралған бетiм едi. Тiлiңiздiң мерезiн әзiрге iште сақтаңыз, құдайдың ертеңгi күнi де бар ғой. Асығыстықтан абырой таппассыз. Бұл шақта жарға жығылғанның оңбай жығыларын таразыларсыз.

	Жауаптан мүдiретiн Шотана емес, тек сол мезетте ұлы ханның сол жағындағы түр-түстерi, киiмүлгiлерi бөлек орыс ұлықтары көзiн жұлқыды. Сосын ғана тiлiн тартты. Осы сәтте ғана Саржан сыртқа атқып шықты. Осыданүш күн бұрын мына орыс ұлықтары келген күнi кеште Әбiлмәмбет пен Абылайдың сонау Жайық жағалауына, сондағы Орынбор маңында орыс жандаралымен кездесуге қай шамада баруға тиiс екенi анықталып едi. Сосын да хан мен сұлтан мұндай орасан зор мәртебелi сапарға өз қастарына ертпекшi барша рубасыларына адамдар жөнелтуде едi. Тек Қаздауысты Қазыбек би мен Қаракерей Қабанбай батырға ғана шақыру жiберiлмеген. Бұл жайды Саржан бiлетiн. Мына қара сөзден қамшы өретiн шешен, әрi айғайлағанда жер жаратын даусы бар Шотана бастағанүшеудiң соған байланысты бiр қап наразылықты арқалай жеткенiне Саржанның мысқалдай да күмәнi жоқ.

	* * *

	Саржанның Абылай сұлтанға өз байқағанын бiр ауыз хабармен жеткiзбек ниетi бұл күнi жүзеге аспады. Сiрә, мына соңғы келгендер хан мен сұлтанды тұнығына тас түскендей еткен. Шотананың басындағы ерен қасиет өз алдына, бұған қоса бұл Қаздауысты Қазыбек пен Қаракерей Қабанбай сияқтылардың сәлемiн арқалағандар ғой. Ақорда iшiнде бұл күнi қандай уәждердiң сайысқа түскенiн Саржан сыртта жүрiп-ақ топшылады. Ертеңiне де солай. Ауа райы әлi де жақсара қоймап едi. Аспан ала бұлттан арылмай бiркелкi өкпек жел соқты да тұрды. Ақорда тас бүркенiп, iштегiлердiң дыбысын тысқа шығармаймын дегендей аузы-мұрны бiтеу жұмыртқаға айналғандай, қызметшi жiгiттерден өзге кiрiп-шығушылар мүлдем сап тыйылған. Тек түс әлетiнде хан, мен сұлтан, тағы басқалар сыртқа қотарылды. Бiрақ сонда да хан, сұлтанды айналсоқтаған ығай-сығайлар оларға жуытар емес. Кейбiреулерi iште жеткiзе алмағанын сыртта құлақтарына құймақтай сақалды иектерiн шошаңдатып, олардың алдын кес- кестейдi

	Тек түс ауа орыс ұлықтарының өтiнiшiмен тағы да құс етi қақталды. Сiрә, олар қазақтардың сорпа-суынан, iрiмшiк-құртынан мезi болған. Қызық iздеген орыстар алтын жолақты асыл киiмдерiмiз былғанады-ау деместен сылқ-сылқ күлiсiп, құс етiн қақтауға өздерi де араласты. Шеттерiнен көңiлдi, тiптi тойүстiндегiдей мәз-майрам. Ұзын сары шаштарын сiлке артқа қайыра күлгенде езулерi құлақтарына жетедi. Қолтоқпақтай дөңес орақ мұрын да осылардiкi. Қулығын тереңге бүккендей көкпеңбек көздерi шүңет тәрiзденедi. Қабақтары жүндес, салбыраңқы, көздегi қулыққа ол да бiр қалқа, шамасы. Сақал-мұрттары мұқият қырылған, тек бiреуiнiң ғана едiрейген жез мұртының шалғысы күлегеш езуiмен жарыса құлағына асылған. Иектерi жап- жалтыр, тортасынан айырған сары май түстес. Жерошақ басында түтiнге қақалып-шашалса да отқа батыл жақындасып, ширақ қимылдасады.

	Бұған қазақтар, еркегi-әйелi аралас – бәрi ежiрейе қарасып, таңдай қағысады. Әбiлмәмбет пен Абылай да солай. Хан ордасынан кете қоймаған Шотана тобы да орыстарға сұқтанудан танар емес. Саржан өзi бұрынан танитын осы Шотананың түтiккен жүзiне қарап, мұның хан мен сұлтан төңiрегiндегi игi жақсылармен мықтап тiстесуiне осы жатжұрттықтардың кесiрi тигенiн топшылады. Баршаның осылай алақ-жұлақ етiскен бiр шағында ғана Саржанға Абылайға жақындаудың сәтi түстi:

	– Сұлтан ием, шыққыр көзiм анық көрдi, осы ұлы мәртебелi хан иемнiң қасиеттi ордасындаүй-үйдiң арасымен бiр елес жүгiрiп жүр. Елес емес, кәдiмгi бiр қуаяқ адам сұлбасы ма деп зәре-құтым жоқ. Кешелi берi сiзбен бiр тiлдесуге зар болып, әбден зықым шыққан жайым бар!

	Абылай сұлтанның жайдары жүзi суық соғып өткендей тез бұзылды. Жалт қараған көздерi Саржанның өңменiнен өттi. Сосын ол көзiн жұлып әкетiп, будақтаған түтiн айналасындағы шоғырдың екiншi шетiнде көк шұға шапанды еңгезердей денесi кескен теректей сойдиған Шотананы нысанаға алды. Түйiлiп, бiр ойға шомды да Саржанға қайта бұрылды:

	– Бiз дегенде тiсi қақсағандай зар күй кешетiн бiреулердiң жансыздары ғой!

	– Менi де сондай күдiк кеулегесiн өзiңiздiң алдыңыздан өтпекке жан ұшырдым емес пе, сұлтан ием!

	Сұлтан бiрден шешiм қабылдамады. Бiрақ Саржанды қасында ұстады. Орыс ұлықтарының құс етiн жерошақтағы отқа қақтауы, бет-ауыздарын айғыз-айғыз етiп жеуi, басқаларды сыйлауы жалғаса бердi. Кенет Абылай қасына сақал-шашы аппақ қудай бас уәзiр Ниязды шақырды да сұқ саусағын ауада сiлкiлеп, бiр тапсырма берiп жатты. Сол-ақ екен Нияздың аяғы аяғына жұқпай көпшiлiктi айнала торуылдап, әлдекiмдердi iздей бастады. Айналасына iлезде бiрнеше төлеңгiт жiгiттер топталды. Олар да Нияздың ауызша нұсқауын естiдi де шашырай әлдебiр қамға кiрiстi. Ендi құс етiн қақтаған орыс ұлықтарының маңында бiраз көрнекi адамдар екшелiп бөлек қалды да, басқалары сынапша сырғып, Ақорданың айналасын көмкерген ақ, қарасы аралас өзгеүйлердiң аржағына, шығысқа беттедi. Сұлтанның орыс ұлықтарының көздерiнен тасада шұғыл бiр жиын өткiзбек ниетi бiрден танылды. Шотана бастағанүшеу де солай ұққан. Бiрақ Шотанаға бұл не жиын болса да қызығы жоқтай, сiрә, мұның жүйкесiне бiраз күш түскен. Себебi, ешкi сақалды жалпақ секпiл жүзi жаман түнерiңкi. Екi қолына да тыным жоқ. Еңгезердей денесiне лайық мол пiшiлген көк шапанының алдыңғы екi өңiрiн тартқылап, суықтан қымтанғандай әрекеттерiн әлсiн-әлсiн қайталайды.

	Жұрт әлi де арырақ мамырлап, орыс ұлықтары мен олардың айналасындағылар (Әбiлмәмбет хан да сонда) дауыс жетер жерден кейiн қалды-ау дегенде Шотана Абылайға әдейiлеп мойын бұрып, зәр төге сөйледi:

	– Қазыбек пен Қабанбай ызғарлы күнде қазақтың ықтасын етер екi тауы емес пе? Сол тауларды көрмеген адамның қылығын жасау ақылға сия ма? Сiбiр жұртының бетке ұстарларымен кездесуге барғанда тап қастарыңда Қазыбек пен Қабанбайдың алтын жүздерi жарқыраса айбыныңа айбын қоспай ма? Сөздерiңнiң салмағы артпай ма? Орыстардың шашасына шаң жұқпас талай кезбелерi, ығай-сығайлары ертеректе олардың да алдарынан өткен, демек, сары түктiлер ол екеуiн де жақсы бiледi. Қайта ол екеуiнiң қасында хан ием мен өзiң ине-жiптен жаңа шыққансыңдар! Бiр қазықтың айналасын қайта шиырлады деп сөкпе!

	– Шотана аға! Мына сөзiңiзүшiн мың да бiр рахмет! Анау Ақордада орыс ұлықтарының ешкiкөзденген татар тiлмаштары отырғасын тұсаулы аттай бауырымды жаза алмап едiм, ал ендi тыңда! – деп, жүрiсiн баяулатты. Абылайдың басында мынау ресми кездесуге лайық кең шалғайлы, алтын жiптермен зерленген ою-өрнектерi алыстан көз тартатын қазақы қалмақ,үстiнде де сондай қос өңiрi көздiң жауын аларлықтай әшекейленген, мол пiшiлген кең мауыты шапан едi. Шапанының қос өңiрi далақтап, iштегi сары жездей сәндi белбеумен мықтап тартылған шұға бешпетi, сол белбеуден төмен салақтаған қынапты ұзын алдаспаны әлсiн-әлсiн көзге ұрады. Жүзiнде алабұртқан шабытты рең бiлiндi. Мына топта Ақордадағы басқосуға қатысқаны, қатыспағаны бар – бәрi сұлтан жүзiне мұқият көз тiгiстi. Ұлы мәртебелi хан мен Абылай сұлтанның тап осы күнде көкейлерiн тескен не екенi мынау Қазыбек би мен Қабанбай батырдың елшiсi алдында қолмен қойғандай тiзiлерiненүмiттенiстi. Қай-қайсысының да одан әлi де толық хабары жоқтай. Сәл бөгелеңдеген сұлтан даусы жiңiшкерiп, жаны саудаға түскен адамның ышқынысындай уiлдеңкiреп, бара-бара дағдылы қалпын тапты. – Шотана аға, атыңнан айналайын Қазыбек би де, Қабанбай батыр да, олардың сәлемiн арқалаған сiз де, хан ием де, мына мен де – ешқайсымыз көзiн жаңа ашқан бала емеспiз. Атам қазақтың талыстай керiлген даласында, одан тысқарыда не әпселеңнiң ойып орын алғанын суқараңғы зағип жандарша емес, көзi ашық, көкiрегi ояу ел басшыларынша көре бiлейiк. Қалмақты жалғыз шауып ала алсақ баяғыдан ай қарап жүрдiк пе? Қалмақ ата жау, сол ата жауға қайыру бермек түгiлi өз iшiмiздегi кейбiр асаулардың бетiн берi қаратуға дәрменсiзбiз. Алшын ханы Әбiлхайырды атаймын. Кiр жуып, кiндiк кескен ата-жұртымызды қара қалмақтан арылтуға күш бiрiктiрейiк десек құйрығын сыртына салатыны бар. Мұның әбестiгiн сол Әбiлхайырға ұғындырып келер қай мықтың бар, кәне!

	Бұдан әрiде Абылай әнеукүнгi салбурын түнiндегi баянын сәл жұмырлай қайталады. Орыстармен ырғасудан туған тың ойларды да ара-тұра қосақтады. Сол Ресей мен Қытай сияқты ұлы елдер патшаларының ұстанымы, сол қас қағымдаүш-төрт мемлекеттi әбiгерге түсiрген, жаратылысы бөлек Қарасақал, сол Қазыбек, Қабанбай, Барақ сындылардың осы Қарасақалға қатысты iс-әрекетi, сол Әбiлхайыр, сол Жолбарыс атты екi бiрдей ханның қайғылы қазасы, сол Нәдiр шаћ... төңiрегiндегi бiлiгiн аямай төктi. Тек Нәдiр шаћқа келгенде тiлiне қыл бұрау түскендей тұтығыңқырап, зорлана сөйледi. Орыс ұлықтарыменүш күндiк сөз сайысынан дамыққаны ма, жоқ, Нәдiр шаћқа деген iштегi шексiз долылығының белгiсi ме, әйтеуiр, майталман шешен тап осы тұста сәл-пәл тарпаяқтады.

	Бұл шоғырда Бекболат пен жалайыр Өтеген де бар едi. Өтеген Абылайдың бұзылған қалпын танып, қол ұшын бермекке ұмсынды. Қасындағы Бекболатқа мойын бұрып:

	– Шырағым, сен әнеукүнгi салбурында менiң ауған жерiн кезгенiмдi ескертiп, содан хикаят тыңдамақ едiң ғой, – дедi. Сөйттi де Абылайдың бет пiшiнiн тағы бiр барлап, көмекейiндегiсiн тез-тез ақтарды. – Сол хикаяттың кезегi туғандай. Ұзаққа шаппаймын, қысқасына бастым, «айтпаса сөздiң атасы өледi». Сұлтан ием Нәдiр шаћтың дүниенiң төрт бұрышына тiмiскiленуiн қозғады ғой. Ауған хикаятының ең ащы тұздығы мынада. Мен Нәдiр шаћтың ауған жұртына да ауыз салып, тiс батырғанын көзiммен көрген адаммын. Сiбiр жұрты, Қытай деп, бебеу қаққанда бұ жерде жоқпыз, солармен терезесi теңүшiншi аждаћа сол парсы елiнiң патшасы болып шықпасын!

	Абылай бұл сырды бұған дейiн неге бүккесiз дегендей көзiн оқыс көтердi. Осыған жалғас басында өзге ойлардың кiреукесi сөгiлгендей бетiнде қызыл-ала қан тепкiнi бiлiндi. Сосын Шотанаға бұрылды:

	– Ағасы, менiкi де сөздiң қысқасы. Қазыбек би, Қабанбай да алты арыстың емес, күллi қазақтың айбары! Оған хан ием де, мен де бас шұлғимыз! Тап осы жолы бiр өкпесiн бiзге қисын. Би де, батыр да Қарасақал аттыны қолтығының астына алды деген атаққа қалып тұр. Ал Қарасақал бiз қазақтың сөзiн ұстауға бара жатқан Ресей елiнiң жанды жарасы – башқұрттарға тырнақ батырған адам. Шынына бассам ол адам емес, iбiлiс. Егер Қазыбек пен Қабанбай бiзге iлессе Орынбордағы орыс ұлықтарының көздерiне ең алдымен солар түспей қайтсiн. Сосын қайтсе де орыстар сол iбiлiске қатысты қара сөзден қармақ тастайды. Би мен батыр iлеспеген күнде де ол қармақтың тасталары ақиқат. Бiз ондайда бұл Қазыбек, Қабанбай, Барақ сияқты атышулылардың шаруасы, бiз олармен әзiрге бұл ретте тiл табыса алмаудамыз деген бағдарда жалтарма жауапқа әзiр тұрамыз. Сөйтiп тiгiсiн жатқызбасақүлкен елдiң майталмандары бiзге есе бере ме? Олардың онсыз да тағар кiнәлары баршылық. Өздерiне тиiмдi сәтте Әбiлмәмбеттi Орта жүз емес, күллi қазаққа ортақ ұлы хан атап, өзге қиырлардағы барымта, ұрлық- қарлық сияқтыларды бетке салық етедi. Жер-жердегi кәкiр-шүкiрлердiң бiрiн ұмытпай қыздың моншағындай етiп жiпке тiзiп, қағазға түсiрiп сөйлейтiн орыстардан басы артық дау-дамайды сұрап алып қайтемiз? Айыпқа бұйырмасын!

	Шотана көп жайға көзi жеткендейүндемедi. Сұлтан тағы да алғашқы бағытпен шығыс бетке адымдады. Мұның бұған өзге де айтпақ салиқалы ойлары барын сезiп, баршасының аяқтарына жел бiткендей. Қамыс-құрақты айдын көлге асыққан қаз-үйректердей қаздаңдай қозғалысады.

	Кенет арттан әлдекiмнiң төбе құйқаңды шымырлатар жаман даусы шықты. Жалт бұрылып, жетектеулi аты бар, өздерiне қарай ентелеген,үстi- басы сауыс-сауыс Құлниязды көрiстi.

	– Сұлтан ием! Сұлтан ием! – деп, жандәрмен айғайлай бередi. Кiлт тоқтаған жұрт Құлнияздың асай-мұсайы сай, қанжығасында бiрер қасқыр, түлкiнiң салақтағанын байқап, iштерiнен «мынау сығыр тағы да салбурыннан оралған ғой» дестi. Ал ол тiптен жақындағанда басқа бiр жәйт бетке қаққандай әсер еттi. Көзгеүйреншiктi сұлбасы, ұзара өскен шашы, қырлы мұрны, болмашы сақал-мұрты, қарлықса да табиғи нышаны басым даусы демесең мұның анық Құлнияз екенiн айыру да қиын едi. Онсыз да күнге күйiңкi арық өңiн қара тер басып, басқа бiр адам пiшiнiн жасағандай. Ойнақшыған қос жанары да қасы-қабағымен бiрге терге малшынып, неше қабат баттасқан бiрдеменiң тасасында қалғандай. Бүгiнгi күн салбурынға шықпақшы екенiн кеше Құлнияздың өз аузынан естiген төлеңгiт жiгiт – Саржанның алғашқыда iшiн күлкi кернегенсiп едi, тек өз әрiптесiн жақыннан бақылағанда тұлабойына суық жүгiрдi. «Апырау, салбурынға шықса мұның құсы қайда» деген сауал да кеудесiне шаншылды. Әлде шеткiүйлердiң бiрiнде қалдыра берi жан ұшырды ма екен? Жоқ, оған ұқсамайды. Құлнияз бос мақтан, орынсыз даңғазаға қаншамаүйiрсек десең де тап мына жолғысы жалғандықтан ада. Мынау анық шошынғандық белгiсi. Және де анау-мынау оңай-оспақтан да шошынбаған сияқты. Саржанның сезгiр көкiрегi осылай сайрады.

	– Сұлтан ием! Сұлтан ием! – деп, Құлнияз басын бұлғалақтата әлi де ес-түссiз айғайлай бердi. – Сұлтан ием! Мен бiр ғажайып жайды көрдiм. Имандай шыным! Көрдiм! Көрдiм!

	– Иә, жаным, не ғажайып көрдiң! Тыңдадық өзiңдi. Сабаңа түссеңшi былай! – Абылай осылай сабырға шақырса да Құлнияз ентiгiн басуға жоқ, тамағына кептелген әлдененi лоқсып құспақтай қимылдар жасады. Сөйтiп, едәуiр сөзден тыйылды. Соны пайдаланған көп iшiндегi бiреуi:

	– Құлағы қалқиған шайтан көргеннен саумысың? – деп ыржалақтады.

	– Жалайыр Тұрлымбет атты бiреу айдалада шайтан пормына енiп, қалмақтардың зәре-құтын ұшырады екен. Сол Тұрлымбет жолықпасын! – деп, екiншi бiреу iлiп-қақпайлады. Абылай бұл соңғы екеудiң сөздерiн жаратпап едi. Басқалар да солай. Ендi баршасы Құлниязды ат-матымен қоршауға алысты. Құлнияз сәл есiн жиды:

	– Менiң көргенiм шайтан емес, кәдiмгi адам! Әлгiүш-төрт ауыл емес,үш-төрт елдi дүрлiктiрдi деп, Қарасақал дегендi әулием етесiздер ғой. Мен сол Қарасақалды көрдiм!

	Бұл сөзге ең алдымен дүр сiлкiнген Шотана. Ол басқаларды киiп-жара Құлниязға жақындады. Құлнияздың айтпағын қызық көрдi ме, жоқ, артық бiрдеменi көңiрсiтсе ауыздан ұрмақ па, әзiрге түсiнiксiз. Құлнияз сөзден қайта жаңылып едi, бiрақ Абылай мықтап қолға алғасын ғана ол iштегiсiн сарықты. Құлнияз бүгiн жер жүзi ашылыр-ашылмастан салбурынға аттанып, әнеукүнгi Сiлетi өзенiне жетiптi. Сосын әлденеден өзiне тың кеңiстiк iздегендей өзеннiң арғы шығыс жағалауына өтiп, Қоянды тауына тартады. Мұнда мол олжаға жолығады. Қолына қондырған бүркiтi қас пен көздiң арасында бiр қасқыр, бiр түлкi алады. Қаз-үйректiң де бiразын қағып түсiредi.

	«Бүгiнгi күннiң ырзығы молға ұқсайды-ау» деп, әрi оң қабағының тартқанын сезедi. Сөйтсе бүгiнгi күннiң олжасы бұл ойлағаннан он есе, жүз есе көп екен. Құлнияз Қоянды тауының түстiк сiлемдерiнiң арасынан ары-берi желдей жүйткiген қырықшақты топқа жолығады. Олар Құлнияздың бүркiтiнiң тағы бiр түлкiге түскенiн көрiп, оған Құлнияздың өзiнен бұрын жетiп, бүркiттi де, олжа аңды да күшпен тартып әкетедi. «Апырау, бұлар кiмдер, қалмақтар ма» деп, Құлнияз алғашқыда жата таңырқайды. Жоқ, қалмақтар емес, таңдайлары тақылдаған нағыз қазақтар. Құлнияз «еңғұрмаса құсымды қайтарыңдар» десе аналар «бастан құлақ садақа» дегендi бiлмейтiн неткен пақырсың» деп едiреңдейдi. Құлнияз «мен қазақтың ұлы ханы Әбiлмәмбетiң адамымын, мұндай зорлық өз бастарыңа зобалаң әкелмесiн» десе, аналар тiптен құтырады. «Әбiлмәмбет қазақтың ханы да, Қарасақал Жоңғария тағының мұрагерi, кешегi Сыбан Рабтанның бел баласы. Ертең ол Жоңғария қонтайшысы атанбақ, бiз сол Қарасақалдың адамдарымыз, әне, Қарасақалдың өзi де жүр арамызда, ендi жөнiңдi тап» деп, көп iшiнен қара сақалды бiреудi нұсқайды. Тек онiкi Құлнияздың байқауынша сақалдан гөрi иекке байлаулы қара шүберекке көбiрек ұқсайды. Жылға бергiсiз бiр сәттiк қысқа уақытта Құлнияздың құсбегiге лайық өткiр көздерi бұл қырықшақты жырындының ортасында бес-алты қалмақтың да барын көредi. Бiрақ көргенiн ақылға сыйдыруға қауқарсыз. Қазыбек, Қабанбай, Барақ сияқтылардың Қарасақалға әскер қосындарын, бiраз түтiн, мал бөлiп бергенiн бiлетiн. Ал қалмақтар бұларға қалай сiңiскен, ол жағынан хабарсыз. Ақыр соңында Құлнияз астындағы атын аямай хан ордасына қарай шауып, жеткен бетi осы екен.

	Құлнияз әңгiмесiн тауысқанда Абылайдың қызарған жүзi ендi қан- сөлсiз сұрғылт реңге кезек бердi. Көздерi де түйiлiп, тура қараған адамның өңменiнен өтерлiктей. Бiрақ бұл бiр сәттiк қана көрiнiс едi. Сұлтанның кеудесiнде ашуды ақылға жеңдiрерлiк екiншi қайрат жасырулы жататын. Ендi сол алға шықты. Көздерiмен Шотананы бiр түйреп өттi де Қазыбек баласы Бекболатқа шұқшиды. Одан да назарын жұлқып әкетiп, өзiнен сәл аулағырақтағы төлеңгiт жiгiт Саржанды нысанаға алды. Бұған ұзағырақ тесiлдi. Осы аралықта сұлтан өз басында басқа бiр ойды пiсiрiпүлгерген сыңайлы.

	Құлнияз хабарынан бәрiнен де көп тiтiркенген Бекболат. Ендi қалай? Өз әкесi мен атышулы Қабанбай батырдың пiр тұтқан Қарасақалы Жоңғарияға қарсы соғысатын әскер емес, кiсi тонайтын қарақшы топ құрған ба? Жоңғария қонтайшысына балаларыңды аманатқа бермеңдер, сөйтсеңдер ғана бiр жеңнен қол, бiр жағадан бас шығарамыз деп, жарқұлағы жастыққа тимейтiн Қарасақал ендi осынша құлдыраған ба? Әншейiнде Бекболаттан екi елi ажырамайтын Шобалайұлы Жәнке осы Бекболаттың еркiмен Әбiлмәмбет хан маңында қалып едi. Ендi соның жоқтығын бiле тұра бұл мына көпшiлiк ортасынан сол Жәнкенi iздеп көзiн жүгiрткендей. Батырға лайық қайрат Бекболатта да бар, ендi сонысын жұмсап, iшкi сезiмдерiне тежеу салды да не мәселенi де сұлтанның өзi шешсiн деген сыңайға көштi. Абылай да Бекболаттың сол қалпын таныған. Төлеңгiт жiгiт Саржаннан соң Олжабай батырға қадалды. Жай қадалыс емес, осынша жұртты ұлы хан маңынан екшеп әкеткендегi алғашқы мақсатынан ендi айнып, құйындай соққан басқа бiр ойлардың жетегiнде кеткенi жүзiнен бiлiндi. Кең шалғайлы, ою-өрнектi қазақы қалпағын сыпырды да терге шыланған қара шашты басын мына бұлтты күнгi қоңыр самалға тосып, әлi де толғата бөгелдi. Кенет жүзiндегi сең бұзылғандай әлдене жыбыр-жыбыр еттi. «Қазақты құртқан қызыл сөз ғой, қимыл керек, қимыл» деп, сол жыбыр-жыбыр бiрден атойлай жөнелгендей.

	Кенет Абылай Олжабай батырды, Бекболатты, Шотананы, Саржанды, Өтегендi қасына шақырды. Неге шақырғанын айтпады. Басқаларды жұмсап, әлгi өз қолымен бiреуiнiң басын шапқанүш дәруiштiң қалған екеуiн қол- аяқтары кiсеңдеулi күйде осында алдырды.

	– Бұлардың тiл-ауыздары әлi байлаулы ғой? – деп айғайлай сұрады Абылай.

	– Байлаулы! – деген жауап алынды. Осы тұста Абылай Саржанға тағы бiр көз тiктi. Оның манаүй-үйдiң арасын сағалай жүгiрген елес көрдiм дегенiн мықтап жадында тұтқан. Бәрiнiң жұмбағын тез шешу керек. Сонау Жайық өзенiнiң арғы бетiнде, Орынборда орыс ұлықтарымен аса мәртебелi кездесуге баратын қарсаңда, әсiресе, солай. Иә, олүшiн қол қимылы керек. Нар тәуекел! Ұлы хан жазғыра қоймас. Басына қалпағын қайта кидi де қабағын кiржите көп iшiнен ықшам денелi, жанында қынапты қылышы салақтаған бiр жас жiгiттi саусағының ұшымен қасына шақырды.

	– Шап мынаның басын! – деп, екi дәруiштiң өзiне жақындау бiреуiн нұсқады. – Мұндай тiл жұтқандарды масыл қылғанымыз жетедi!

	Абылай әлi де әкiреңдей сөйлеп едi. Бұл жолы өзi емес, басқаның қолымен екi дәруiшке жаћаннамға жол сызып бермекшi. Анау да екi айтқызатын жiгiт емес екен, дәруiштiң бергiсiне екi аттап жеттi де қылышын суырды. Мұндағылардың бiразы әнеукүнiүш дәруiштiң алғашқысының басын Абылайдың алдаспанмен қақ айырғанын көзiмен көргендер. Аспанға қан шашырап, қызыл-ала перде тұтылғандай сондағы көрiнiс қайталанар деп, көздерiн алақандарымен баса берiп едi. Екi дәруiштен аш иттей ырылдаған, аза бойыңды қаза қылар жаман дыбыс естiлдi. Ендi бiр қас қағымда ол жаман дыбыстың жарымы өшпек. Себебi, жалаң қылыш ұстаған, талай қан көрген жас жауынгердiң қимылында қапы жоқтай. Жас жiгiт қаруын сiлтепүлгермедi, бiр бүйiрден әупiлдектiңүнiндей оқыс бiрдеме селт еткiздi. Солүнмен қатар тұлабойы сыптай, боз қурай түстес жұқа киiмi денесiне жабысқан екiншi бiр жас жiгiт шыға келдi. Құрқол,үстi-басында қару атаулыдан денеме жоқ. Ат жақты ұзын бет өңiрi сол киiмi түстес. Жаңағы қылышын суырған жауынгердiң мұның келiсiнде жұмысы жоқ, өзiне тапсырылған шаруаны тындырмақшы едi, Абылай белгi берiп тоқтатты.

	– Араша! Араша! – дей бердi әлгi бөтен жiгiт те. Сөйттi де сумаң етiп, Абылайдың тап қасында бойы серейiп тұра қалды. Мұндағы бiрiншi адамның кiм екенiн бұрыннан бiлетiн сұңғыла екендiгi де көзге ұрды. Сұлтанды жаңа көрген адам бүйтпес едi, алысырақтан бас иiп, тағзым етiп, кiшiлiк ибамен жақындар едi, мынанiкi бiр түрлi баса көктегендей оғаш қылық. Оны баршасы ажыратты. Тұлабойында еш қарудың жоқтығы ғана айнала төлеңгiттерге сақтықты ұмытып, бөтен неменiң сұлтанға тым жақындауына жол бергiзгендей. Сөйтiп, бәрi сiлтiдей тынысты.

	– Араша! Араша, сұлтан ием! Бұлар қазақ жұртына титтей де залалы тимеген, сүттен ақ, судан таза жазықсыз жандар. Маңдайының соры бес елi пақырлар тағдыр тәлкегiмен қайда адаспайды? – деп сәл-пәл қалмақ мақамын араластыра сайрап бердi.

	– Сен бұларды қайдан танисың? Қай итке жататын немелер? Өзiң кiмсiң? Қайдан шыға келдiң? Айт шапшаң! – Абылайдың өктем даусы анық қаћарға мiнгенiн сездiргендей. Тiптi сұлтанның осы екпiнiнен-ақ мұндағыларға жаңағы төлеңгiт жiгiттiң жалаң қылышы ең алдымен осы сыптай бейтаныстың мойнын қиярдай көрiндi. Бiрақ мынау да көктегi құдай өзiн қос алақанымен көлегейлеп, қорғап тұрғандай неме екен:

	– Мен қалмақпын! Бiрақ менiң әжем қазақтың қызы, сiздерге туыспын!

	– Сен сияқты жиеншарлардан талай көресiнi көргенбiз. Ендi қай көресiмiздi сыйға тартпақсың?!

	– Сiз әбден адастыңыз, сұлтан ием! Сiздердiң қалмақ жиеншарларыңыз қазақтарға әрдайым зор аянышпен қарайды. Сiздерүшiн уайымдап, жылағанда етегi жасқа толады. Бiрақ олардың қолдарынан келер не шара бар?

	– Ғафу өтiнемiн, сұлтан ием! – деп, сол сәтте Саржан Абылайға бұрылды. Осы ойда жоқта суырылып шыққан бейтанысты басқалармен бiрге кiрпiк қақпай баққан бұл Саржанның тiптi көз еттерi ауыра бастаған. – Сұлтан ием! Мен кешеүй-үйдiң арасынан бiр елес жүгiргенiн айтпадым ба? Сол осы пәлекеттiң елесi екенiн жүрегi құрғыр сезiп тұр.

	– Хош, жиеншарлар ахуалын бiр жөнге келтiрдiң! Ал мыналар хақындағы жырың ортан белiненүзiлдi. Бұлар кiмдер? Қай тағдырдың тәлкегiмен тiл-ауыздары байланып, қазақтың ұлы ханының ордасында алшаң басып жүрiптi? – деп, Абылай Саржанның сөздерiн естiмегенсiп, қол-аяғы кiсендеулi екi дәруiштi нұсқады. – Қысқа сөйле, иттiң баласы!

	– Бұлар да қалмақтар, араттар, сұлтан ием! Қалмақ жұртында зорлық- зомбылыққа шыдамағандар құмырсқаша құжынады емес пе? Әсiресе, мыналар сияқты араттардың халi жан төзгiсiз. Бiздегi нояндар, олардың сойыл соғарлары жон терiлерiнүстi-үстiне сыдырғасын осында, қазақ жұртында, бiздiң қонтайшы Қалдан-Сереннiң әкесi бiр, шешесi бөлек iнiсi, бiрақ сол қонтайшының бiтiспес хас дұшпаны Шұна-Доба, ал сiздерше атасақ Қарасақал Жоңғарияға қарсы күш жиып жатыр деп естiгесiн, сол Шұна- Добаны, яғни Қарасақалды паналамақ пиғылмен сiздерге қарай қашып шықққандар ғой.

	Абылай мен Құлнияздың көздерi түйiстi. Құлнияз жаңа ғана Қоянды тауындағы қырықшақтының iшiнде қалмақтардың да жүргенiн баяндады емес пе? Әлде мына жанкештiнiң сөзiнде шындық дәнi бар ма? Абылайды әртүрлi екiұшты ойлар көбiрек дендедi. Сыр алдырмасүшiн дереу мына жаңа бейтаныстың да қол-аяғына кiсен салып, ана екi дәруiшпен бiрге қамауды бұйырды. Бейтаныс «менде де ешқандай жаман ниет жоқ, бар жазығым мына екi мылқаудың сөйлер тiлi болуүшiн келгенмiн» – деп, қиғылық салғанына да қарамады. Бұлүшеу қамалған лашықтың сыртына мықты күзет, әрi саққұлақ тыңшылар қойылды.

	* * *

	Ертеңiне солүшеу қамалған лашықтың сыртында әлдене тарс жарылғандай едi. Адамның тұлабойын мұздатар қиқулаған дауыстар естiлдi. Жылап-сықтау ма, таңырқау ма, айыру қиын. Абылай сұлтан да iлезде хабарланып, өз ордасының маңындағы күзетшi-төлеңгiттердiң бiрiнiң жайдақ атына қарғып мiнiп, шауып жеттi. Мұнда анық не болғанын естiгенде қара емендей қайыспас сұлтан атүстiнен ауып түсе жаздады. Сұлтанның мұншалықты жiбiнiң босаңдығын көргендердiң көздерi ұясынан ұшты. Бiр сұмдық екiншi сұмдықты жетелеп, қосақтаса жеткендей. Ел қорғаны Абылай сұлтан бүйткесiн өзге қалың қазақтың күнi нешiк деген сауал ең бiр ақылы тайыз, саңлаусыз бастардың өздерiне қара тастай тидi. Әлгiүшеу қамалған лашықтың сыртындағы күзетшi, тыңшылар әкелерi өлгендей еңiреп-боздап, «кессең, мiне мойын, мiне бас» дегендей Абылайдың алдына еңбектей жеттi. Абылай сәл ес жиып, шынында олардың бастарын шаппақтай екi жанына қармана бердi. Бұл қылыш, не басқа да бiр қару iздегенi едi. Жанында ондай аттыдан денеме жоқ. Қайдан болсын, сұлтанныңүстiнде орыстың ақ бөзiнен тiгiлген жейде, дамбал ғана.

	Әп-сәтте бұл маңға көп адам топырласты. Ұлы хан ордасының маңынан да аттысы, жаяуы аралас қара-құра дегенiң осылай шұбады. Көп ұзамай ұлы хан Әiлмәмбет, бас уәзiр Нияз, олардың және сұлтанның өз маңындағы кешегi ығай-сығайлардың баршасы осы маңнан табылды. Әбiлмәмбет өз құлағына өзi сенбей керең адамша қасындағы бас уәзiр Ниязды сұрақтың астына алды. Ұлы хан шынында ештеме ұқпаған екен деп, Нияз аппақ қудай сақал-шашын таңғы самалға желбiретiп, басын шайқай сампылдады:

	– Апырай, хан ием-ай, бұл шынында ұятты iс! Ана орыс ұлықтары бұл жайды естiсе қазақтар туралы бiр қап күлкiнi қоса әкетерi анық. Әлгi екi дәруiш бар емес пе? Кеше олардың сөйлер тiлi болуға келгенмiн деген тағы бiр сұңқылдақ торға түспеп пе едi? Үшеуiнiң де аяқ-қолы кiсендеулi, қара лашыққа қамалған, сыртына бiр емес, бiрнешеуден күзет, тыңшы қойылды емес пе, ал бүгiн қарасаүшеуi де ұшты-күйлi жоғалған дейдi. Ана екi дәруiштiң қол-аяқтарындағы кiсендер сындырылған, ал кешегi сұңқылдақтың өзiне салынған кiсендер сол қалпында, құлыптары да бұзылмаған! Оны қол- аяғынан қалай сыпырды? Ақыл жетер емес. Ол бiр басқа. Құдайдың құдiретi, лашықтың сыртындағы сауысқандай сақ күзетшi, тыңшы жiгiттер бар ғой. Солардың көздерiне түспей қалай қашты? Ол да бiр алланың өзiне ғана аян шешусiз жұмбақ.

	Бас уәзiр Нияздың сөздерiне айғақ ретiнде бiр төлеңгiт жiгiт саудыраған темiрлердi ұлы ханның алдына тосты. Ұзақ тосты. Ұлы хан да оларды ұзақ аударып-төңкерiстiрдi. Ханнан кейiн Бұқар жырау, Бекболат, Шақшақ Жәнiбек, Жәнке, Өтеген, Олжабай, Шотана, Сiргелi Қара Тiлеуке, Шанышқылы Бердiқожа, Уақ Сары сияқтылар да хан қылығын қайталады. Бұлардан соң Құлнияз, Саржан сияқтыларға кезек тидi. Бәрi де кiсендердiң өздерi ақаулы емес пе едi деген күдiкке тiрелген. Жоқ, ондай байқалмайды. Қара темiрлердiң бұрап сындырылғаны көрiнiп тұр. Кiсен ақаулы болса оны сындырып не әуресi бар. Бұған қоса сындыруүшiн де қанша күш керек? Қазақтардың да арасынан небiр атан өгiздi алып ұратындар табылады, солардың өздерi саудыраған темiрлердi қолдарынан өткiзiп, бас шайқасты. Тiптi күштен бұрын бiр-бiрiне айқастыра жалғанған немелердi сындыруға қолдың ыңғайы да келмейдi ғой.

	Ал кешегi сұңқылдақтың өз қол-аяғындағы кiсендердi бiр төлеңгiт жiгiт өзiне салып байқады. Мың жерден тыраштансаң да сыпыру мүмкiн емес. Әлде анау сүйексiз, буынсыз жаралған ит пе? Тәрiзi солай. Бұған қоса тiлге оралған бiр жәйт қашқындар кiсендердi өздерiмен бiрге әкетпеген, көрiп, қазақтардың айызы қансын дегендей жатқан жерлерiнде қалдырыпты.

	«Бұл қалмақтың бiзден өнерi асқан, өнерi асқан» деген сөздер осы таң мезгiлiнде ауыздан ауызға көштi. Бара-бара саябырласып, баршасы Абылай сұлтанның аузына қарады. Әбiлмәмбет хан да солай. Осыны сезген Абылай тез шешiм айтты:

	– Бiзге мына қашқындардың соңынан пырақ мiнiп қусақ та жету жоқ. Сиырдың қара тiлi1 деген бар. Бұлар қайтсе де сонымен қашты. Ендiгi амал мынау! – дедi де айнала көпке көзiн жүгiртiп, Олжабай батырға кiдiрiстедi. – Олжеке, сiз әлгi Қарасақалмен беттеспеске ниеттенiп едiңiз, соның шағы туғандай. Қасыңызға Құлниязды, тағы қырықшақты сарбаз алыңыз. Хан иемнiң қасындағы ақылы дария зиялылардан да қалағаныңызды ертiңiз. Мына Шотана аға да серiктерiмен барсын. Не iстесеңiз де Қазыбек би мен Қабанбай батырдың қытығына тимейтiндей етiңiз. Бәрiн Шотана аға көзiмен көрсiн. Орынсыз өсектiң түтанбауына жақсы. Қарасақалға еңкеймеңiз де, шалқаймаңыз да. Кеше Құлнияздың құсын тартып әкеткендей қылық жасаса оған да сақадай сай тұрыңыз. Қысқасы, сөзiне сөз, айласына айла, қылышына қылыш. Қайтсе де аужайын түйiңiз. Құлнияздың хабарынша онда қалмақтар да жүрген сыңайлы. Құдай сәтiн тудырса, олар да көп тылсымның бет пердесiн сыпырар. Қол күшiнен гөрi тiл-жақты алға тосыңыз. Мына қашқанүшеу оларға қосылды ма, жоқ па, Қарасақалдағы қалмақтар бұлардан хабардар ма, олар жағдайды қалай түсiндiредi, көкiрек қуыстарынүңги сөзге тартыңыз. Арғысы өзiңiздiң құзырыңызда. Қалайда, бiзге бiр жөн-жосық керек. Осыған қазiр аттансаңыз! Нағашы атаңыз –үйсiн Қаратайдың аруағы қолдасын!

	Iште оянған жiгерден, не қуаныштан ба Олжабайдың түктi бет-ажары алабұртып, жауырынды төртбақ денесi де құрысып, жазылғандай қимылдар жасады. Бұл хан маңындағылардан жалайыр Өтегендi таңдады. Шау тартқанмен төрт тарапты кезген жићанкез Өтеген ойлығы да, ойсызға да жұмбақ Қарасақал аттыны дәл тануға септесер депүмiттендi. Төлеңгiт жiгiт – Саржан өзi сұранып қосылды. Ол Қарасақалды көзiмен көрген әлгi сайыпқыран досын да ертпекшi едi, онысы бұл екi ортада тағы да қолға түспедi. Сөйтiп, Олжабай, Өтеген, Шотана, Құлнияз, Саржан бастаған қырықшақты қарулы топ тез сайланып, Сiлетi өзенiнен ары шығыс беттегi Қоянды тауына шеру тартты.

	Ал орыс офицерлерiне сол таңғы сапырылыс хақында басқа сылтау айтылды. Бұл орыстар да сол күнгi сәскелiкке таман жол қамына кiрiсiп, ұлы бесiнде олар да атқа қонысты. Батар күнмен жарысқа түсердей олар батыс қиырды бетке ала жөнеп бердi. Себебi, Жайық жағалауындағы орыс-қазақ кездесуiнiң мерзiмi жақындап едi. Жүрерлерiнде Қазақ ордасының ханы мен сұлтанын, олар бастаған зиялыларды, күтушi, күзетшi шоғырларды, баршасын ертiп әкететiн арнайы офицердiң келетiнiн тағы бiр ескертiстi. Ал Әбiлмәмбет хан мен Абылай сұлтан өздерiнiң де бiрер күнде батыс терiскейдегi Бурабайдың сыңсыған қалың орманды жынысына қарай қозғалып, сондағы Оқжетпес атты биiк тасшоқы түбiндегi ашық алаңға жайғасатанын қайталай бiлдiрдi. Оқжетпестi, ондағы әсем алаңды, түнжыраған көлдердi, қыз қылықты бишi қайыңдарды бұл қиырда бiлмейтiн жан жоқ. Орынбор комиссиясының бастығы генерал-лейтенант Василий Урусовтың адамы сол Оқжетпестi, оның айналасын нысана етсе бiздi адаспай табатыны ақиқат дестi.

	Шынында да, осыдан екi күннен соң ұлы хан ордасы Есiл өзенiнiң жағалауын артқа тастап, Арқаның кең даласын алашұбарлап, батыс терiскейге сырғыды. Домбыралы тауын жанай, Итемген, Мамай көлдерiнiң суын татып, Бурабайға асықпай жеттi. Ел-елден шақыртылған жүз жиырма сегiз рубасының көпшiлiгi қазақтың ұлы ханының ордасын осы екi аралықта қуып жеттi. Орынбордағы орыс-қазақ кездесуiне жалайырдан Түрке, Саурық Қайдауыл балалары, Ескелдi би Жылгелдiұлы, Балпық Дербiсәлiұлы, Қабан жырау Асанұлы да шақыртылған едi. Алайда, жол қашықтығын, заманның алай-түлейлiгiн ескерiп, әрi ол кездесуден пәлендейүлкен жақсылыққа иектерi қышымаған жалайыр басшылары оған тек Саурық батырдың баруын жөн көрiстi.

	* * *

	Қоянды тауында арғын Олжабай мен жалайыр Өтегенге Қарасақалды ұшырастыру оңайға соқпады. Бұлар сондағы тышқан жонданған, аздаған суы бар қыраттарда ит жүгiртiп, құс салғансып, бiр аптадай бекiндi. Ақыры әнеукүнгi Құлнияз соқтыққан Қарасақал тобы дейтiндер бұларды өздерi iздеп тапты. Олжабайға керегi де осы. Алғашқыда олар Олжабай шоғырын қоршауға алмақтай шашырай шауып, айнала орағытып, соңынан қайта тоғысып, тастүйiн жұдырыққа айналды. Ендi бiр-бiрiне бетпе-бет келiп сөз алмасудан басқа амал жоқ.

	Ұлы хан адамдарынан Олжабай, Өтеген, Шотана, Құлнияз, Саржан, тағы бес-алты оққағар бөлiндi. Олжабай:

	– Құдайым-ау, iшiндегi Қарасақал ғана, өзгесi өзiмiздiң арғын- найманның жатырынан қағынған тентектерi ғой. Ата жаумен беттескендей бұл не қылғанымыз? – деп күбiрледi.

	– Не деп болады бұл күнде? Қарасақал аттының шылауындағылар ғой. Ондайлар жын-шайтаннан жолдас ертiп, әке-шешесiн танымай кетедi деп естiмедiк пе? Әрi Қазыбек пен Қабанбайдың хан-сұлтанға өкпесi қара қазандай. Сақтықта қорлық жоқ! – Бұл Өтегеннiң сөзi. Сосын Өтеген Құлнияздың түйiлген қабағын көрiп, оны да тыныштандыруды ойлады. Себебi, әнеукүнi бүркiтiн тартып әкеткендiгiнiң ызасы бұдан әлi кете қоймаған. – Сенiң де әзiр дымың iшiңде болсын. Дүниеқоңыздықтың жүретiн жерi емес бұл. Бiр құстың дауымен келгендей болсақ өзiмiздi бұлардың алдында қорлағанымыз емес пе? Сосын хан-сұлтанға не бетiмiздi айтамыз? Неүшiн жiбердi бiздi мұнда?

	Қарсы беттегiлерден ерүстiнде денесi алабөтен тiкiрейген, сәндi киiнген, астындағы боз арғымағының да айыл-тұрманы көз тартарлық бiреу бөлiнiп, берi жүрдi. Олжабайлар ондап шықса бұл жалғыз. Екi ортада таяқ тастамдай қашықтық қалғанда ат басын iркiстi. Осындай жақындықта ғана хан-сұлтан адамдары мына немеге өткiр көздерiн қадап бақты. Мұның ең басты белгiсi сәндi киiмi емес, май жаққандай жылтыраған, қайшымен ұзын төрт бұрышты етiп әдейiлеп қиғандай, иектен көп төмен салбыраған қап-қара сақалы едi. Әнеукүнi Құлнияздың мұны сақалдан гөрi иекке жапсырылған қара шүберекке ұқсатуы содан, сiрә. Басында дулыға iспеттелiп тiгiлген көк шұға қалпағы,үстiнде сол түстес, белiн тас қып буған ұзын жiбек шапаны бар. Бiр қызығы белiн буған жуан жүн белбеуi де қап-қара, онысы анау ұзын төрт бұрышты сақалымен алабөтен жарастық тапқандай. Тосыннан қарағанға ол белбеу емес, ұзын сақалдың белге орай салған ұшы сияқтанады. Боз арғымақтың түсi ол қара бояулыларды одан сайын айшықтап, мойылдай етедi.

	Олжабай мен оның серiктерiнiң бұл Қарасақалдың өзi екенiне еш күмәнi жоқ. Оның сырт пiшiнiн тамашалап тауысып, ендi бет ажарына сұқтанысты. Селдiр жүндi қабағының түсi сәл оңық. Қос шырағында суық сәуле мен өткiр мысқыл алма-кезек орын ауыстыратындай. Тесiлiп қарасында өңменiңнен өтетiн ештеме жоқ, қайта ынта мен жұмсақтық басым. Тек бiр есте қаларлығы – сол көзiнiң асты ауық-ауық дiр-дiр етедi. Әр дiрiл сайын сынық тағаның iзiндей белгi сойылып түседi екен. Хан мен сұлтан адамдарына бәрiнен де көп таңдай қақтырған мұның жас шамасы едi. Олжабай, Өтеген, Құлнияз сияқты құймақұлақ жандар Бұқар жырау, басқа да жақ жоқ ақын, шешендер арқылы мұның өткендегi хикметтерiн жақсы бiлетiн. Қанша елдiң ойран-ботқасын шығарған десеңшi. Қарақалпақтар, жоңғарлар, Едiл бойының торғауыттары, орыстар, башқұрттар, тағы басқалар осы бiр боз арғымақ мiнген, қара сақалды, оқтау жұтқандай тiкiрейген денесi бар адамның соңынан ұлардай шулап қала бердi емес пе? Ендi, мiне, осы бiр жұдырықтай iбiлiстiң кесiрiнен қазақ iшi де бүлiнгелi тұр. Өткенi мен бүгiнгiсiнiң бәрiн сараптаса бұл кем дегенде елудi еңсерген адам болуға тиiс қой. Жоқ, олай емес екен. Зерлей бақыласаң бұл тым жас, отыз, не отыз бестен артықты бере алмайсың. Көзiнiң астындағы дiрiл сәл-пәл саябырлағанда бет сүйегi мен сәл iстiктеу мұрнының айналасы пәлендей көптi көргеннiң емес, өмiр қызығына ендi-ендi құныққан жiгiттiң сыпатын бейнелейдi. Әттең, анау дулыға iспеттелiп тiгiлген көк шұға қалпақ пен алабөтен ұзын сақал көп дүниенi тұмшалаған, оларды сыпырса нағыз сұлу шырайлы бозбаланың кейпi ашылары анық. Тiптi сөздерi де соны растағандай! Дағдылы аман-саулықтан соң:

	– Кей-кейде кең дүние де тар. Арқаның ақ селеулi жонында ат тұмсығы түйiскен қай ағайын, қай туғансыздар? – деп, таза қазақша судырады.

	– Бiз қазақтың ұлы ханы Әбiлмәмбет пен алла-тағалам артық жаратқан Абылай сұлтанның құзырындағылар едiк. Сүржамбастануға әмсе шыдам жете ме? Мына Қояндыда аң мен құс жыртылып-айрылады дегесiн саят құра шыққанымыз ғой! – Олжабайдың осы сөздерi тұсында қара сақалды неме бұлардың арасынан Құлниязды таныды да ыржия күлдi. Артындағыүлкен қол серiппелi темiрдей бүгiлiп-жазылған қозғалыс байқатты. Олжабай тобындағылар қос шырақтарына күш түсiре олардың киiм киiсi, сауыт- сайманы сан-алуан, қырық құрау жұрт екенiн аңғарысты. Бұдан бiр апта бұрын хан, сұлтан адамдары көз жазған қос дәруiш пен әлгi елес сияқтанған, боз қурай түстi сыптай «жиеншар» да осылардың арасында емес пе деп те қадалысты. Қара сақалды жiгiт бұлардың ойын танығандай көп сөздi текке ысырап етпеуүшiн өз қосынындағыларға екi саусағын шошайта белгi бердi. Олардан екi жауынгер берi бөлiндi де бiрi бөркiн аспанға атып, екiншiсi оны садақпен атып түсiрдi. «Мiне, бiз қандаймыз» дегендей қара сақалды тағы да ыржия күлдi. Бұған Олжабай қасындағылар, әрi олардан сәл арырақтағы қырықшақты жауынгер кекiрiне күлiстi. «Аспанға атқан бөрiктi дәл көздейтiндердiң көкесi бiзде» деген кекесiндi сөздер ауаны кескiледi. Қара сақалды тағы да жымиып, ендiүш саусағын шошайтты. Сонда басқа бiрүш атты берi бөлiндi де екеуi қосақтаса бөрiктерiн көкке лақтырып,үшiншiсi ол екi бөрiктi бiр жебемен атып түсiрдi. Мұны көргенде Олжабай жақтағылардың тiл-ауыздары байланды.

	Ендi қара сақалдының ыржиюындаүлкен сес бардай. Бұл осымен де шектелмей Олжабайлардан әлдене сұрамақтай оң қолын алға созып, арт жақтағылардың бiр-екеуiне сұқтанды. Бiр жауынгер атын тебiне жақындады да ерүстiнен қарғып түсiп, қанжығасына байлаулы әлдебiр жабдықтарды шештi. Оның бiреуi кәдiмгi елiк терiсiнен тiгiлген биялай екен, онысын қара сақалдының оң қолына кигiздi. Екiншi жабдығы да алып-жұлып бара жатқан таңсық дүние емес, құсбегiлер құс қондырған оң қолын сүйейтiн кәдiмгi ағаш балдақ. Тек сәл-пәлi сәнi бөлектеу. Балдақ таяғының екi басы да бүлдiргелi, жауынгер жiгiт оның төменгiсiн қара сақалды мiнген ердiң қамшылар жақ қапталындағы шеттiкке бекiттi. Үстiңгiсiн ердiң алдыңғы қасының маңдайындағы бұжыралы шығыршыққа байлады. Қара сақалды биялайлы қолын сол балдаққа сүйедi. Нағыз құсбегi, тек құсы жоқ. Екiншi жiгiт мұның осы қолына томағалы бүркiт әкеп қондыратындай көрiнiп едi, жоқ, ол мүлдем басқа әрекетке көштi. Бұл да ең алдымен ерүстiнен жерге қарғып түстi. Дереу белi буулы, көкшiл қысқа да жұқа шапанынүстiнен сыпырды да шаң-тозаңы кетсiн дегендей ауаға бiраз қаққылап, сосын онысын әлгi қара сақалдының балдаққа сүйеулi биялайлы қолына апарып жапты. Апырау, мұнысы несi? Құс қондырудың орнына шапан жапқаны несi? Олжабай тобындағылардың тiптi көз еттерi ауыра бастаған.

	Кенет... ия кенет, қара сақалды сол қолымен оң қолына жабылған шапанды жұлып тастады. О ғаламат! О жаратқан ием, өзiң сақтай гөр! Бұл тұста көргеннiң көзiн ағызып түсiрердей көрiнiс оттай басылды. Шапанның астында қара сақалдының балдаққа сүйеулi биялайлы қолы ғана болуға тиiс едi ғой. Жоқ, олай емес, онда кәдiмгi томағалы бүркiт қонып отыр екен. Күтпеген жағдайдан ол да шамырқанған ба қанатын жазып жiберiп, жерге ауып түсердей жалпылдап, тербелiс жасады. Сол кезде Құлнияздың ащы айғайы құлақ жарды:

	– Ағайындар! Мынау менiң құсым! Әне, әне, қанатын жазғанда анық байқадым!

	Құлнияздың айғайынан қара сақалдының бетiндегi бiр түгi де қисайған жоқ, асықпай қолындағы құстың томағасын сыпырып едi, ол ауаны «ысс» еткiзiп, түу аспанға көтерiлдi. Ендi екi жақтан да сақалды иектер көкке шошайды. Тiптi кейбiреулерiнiң жүндес жүздерi бiржола төңкерiлiп бара жатқандай. Аспанға шарықтаған қыран шәулi жердегiлердi көп салғыртпады, зуылдап екi-үш айналып өттi де төмен тiк құлдилап, дәл Құлнияздың қолына кеп қонды. Құлнияз да бұған сақадай сай екен, биялайын киiпүлгерiптi. Иесiн дәл таныған қыранын ендi жас балаша аймалай бастады. Құлнияздың бұл сәтте құсбегi ретiнде беделiнде шек жоқ едi. Бiрақ бәрiбiр бұл топтағыларды қарсы беттегiлердiң ғаламаты көбiрек алаңдатты. Олжабай мен Өтеген бiрауық Шотанаға зер салысып едi, оның ешкi сақалды жалпақ секпiл бетi ұрлықүстiнде ұсталғандай бiр уыс болып, сүрланып кетiптi. Көк шұға шапанының қос өңiрiн өз қолымен қақ айырмақтай мытып ұстаған. Олжабай мен Өтегеннiң жүздерiндегi сұрауды айтқызбай ұғып:

	– Менiң бұл iбiлiстiң атын естiгенiм ғана бар. Құдай ақысы, бұл бiрiншi көруiм! – деп, тiсi тiсiне тимей сақылдады. Олжабай мен Өтеген оның сөзiне амал жоқ сенiстi.

	Бұл аралықта қара сақалды ерткен шоғырда басқа бiр жойқын қозғалыс байқалды. Көз iлеспес шапшаңдықпен екi бөлiнiп, ендi бiр-бiрiне лап қойған олар жауласушы екi жақтың қоян-қолтық айқасқан әскерiне ұқсауға тиiс едi.

	Жоқ, олай емес, бiр-бiрiне тап берiскенде-ақ әлдебiр ақылға сыймас оғаш қимылдар тағы да бас жарып, көз шығаратындай әсер қалдырды. Бiрер жауынгер аяқ-қолдары ербеңдеп, шапандарының етектерi далбаңдап, аспанға атылды. Тура жаңағы қара сақалдының қолынан ұшқан Құлнияз бүркiтiнiң қылығын қайталамақ жанкештiлер сияқты. Бiрақ өйтiп, аспандап ұшуға жоқ, көтерiлген биiктерiнен құлап, ерүстiне қайта қона кетедi. Қимылдарында еш жаңылыс бiлiнбейдi. Әне бiреу өзiне қарсы келген екiншiнiң найзасынан шап берiп ұстады. Ол екiншi алғашқыны найзасының ұшымен көкке көтерiп әкеттi. Көкке көтерiлген неме қарныма найза сұғылады-ау деп қорықпастан найзаның ұшынан екi қолдап ұстап, көк жүзiнде көлденең жатып алды. Жай жатпай кәдiмгiдей суда қалқығандай бүкiл денесiмен ақырын айнала бастады. Олжабай адамдарына бұл өңдегi емес, түстегi шым-шытырық халге ұқсады. Тiптi араларында естерiнен танғандар да бар.

	Қара сақалдының бiр-бiрiне қарсы келген өзге жауынгерлерi де өзара осындай ойындардың көкесiн көрсетiп жатты. Оның бәрiн көз ауқымына сыйғызып, ақылмен, сабырмен қабылдау мүмкiн де емес едi. Хан, сұлтан адамдарының iшiндегi ес жоғалтпағаны ел-елдi көп кезген жићанкез жалайыр Өтеген едi:

	– Бұл әшейiн көз байлау, сиқыр. Тым абдырап, сыр алдырмаңдар! – деп, ескерту жасады. Бiрақ қасындағылар Өтегеннiң сөзiне сенген ыңғай бiлдiрмедi. Себебi, бұл сөз бен аналардың iсiнiң парқы аспан мен жердей едi. Тiптi iштерiндегi ысқаяқ, жаңа ғана жоғалтқан құсын қолына қондырып, «қайтқан малда береке бар» дегендей көңлi тоғайған Құлнияздың өзi қайта өзгерiп, өңi жүдеп, ұрты солғандай тұр. Ал Шотана Қазыбек пен Қабанбайдай тұлғалардың арнайы жiберген, әнеукүнi ғана ұлы хан Әбiлмәмбетпен, Абылай сұлтанмен, бас уәзiр Ниязбен тәжiкелескен адамы емес, қаймана қазақтай тым шөгiңкi. Сiрә, бұл алты арыстаң биi мен найман батырының тонның iшкi бауындай жұптасы емес, мұны тек қарсыласын аямай опырар тiл мен жағына бола жiберген, әйтпесе, бұл мыналарды бүйтiп таңсық көрiп, абыржымас едi ғой. Бұған бәрi таныс болуға тиiс қой.

	Өтегеннiң жаңағы сөзiнен батыр атағы бар Олжабайды ұят қысты ма, ол сәл күш жиып, қара сақалды қосынындағы ойын сәл бәсеңдеген шақта тiлге келдi:

	– Сiз, Жоңғария хандығының тағынанүмiткер, кешегi ұлы қонтайшы Сыбан Рабтанның ең сұлу әйелi Сетержаптан туған заңды мұрагерi Шұна- Доба батыр көп елдiң өнерiн меңгерiп, сол меңгерген өнерiн, бiлiгiн қап-қап етiп арқалап жүредi деп талай естiгемiз. Бiздiң қазақтың бiлiмпаздары арқылы сiз туралы қыруар хисса-жырларға да құлағымыздың құрышы қанған. Мынау серiктерiңiз де әр елдiң су жұқпас өнерпаз, сұңқарлары екенiн де бiлемiз. Сосын да аса таңырқайтын бiз емес. Мұндайлар қайда жоқ дейсiз? Тек бұларды су түбiнен маржан сүзгендей қалай iрiктеп әкеттiңiз? Соныңызға ғана қайранбыз!

	Сол кезде қара сақалды саңқ еттi:

	– Ау, тұлғаңызға қарасам жiгiттiң нары екенсiз. Бiрақ ақыл- парасатыңызды құстың кiшкенесi шымшық та қызғанбас! Сiз менi кiммен шатастырдыңыз? – Осылай сұңқылдады да қара сақалды «кәне, танып бiлiп ал» дегендей Олжабайға кiрпiк қақпай тесiлдi. Олжабайдың тұлабойында сәл дiрiл жүгiрдi. Бәрiбiр сыр алдырмағансып:

	– Кiммен шатастырайын?! Сiздiң Жоңғария тағының мұрагерi екенiңiздi атадым емес пе? – дедi.

	– Паћ! – деп, қара сақалды тағы да құлақ жаратындай дыбыс шығарды. Ендi бұрынғысынан да жылы шырайланып, көз алдында әйгiлi батыр емес, iсi мен ойы шала жас бала тұрғандай мекiрендi. Тек сол көзiнiң асты тағы да дiр-дiр етiп, тағалы аттың iзiндей белгi салды. Жай белгi емес, осы бiр жас өңге тiс қаққан кекселiктен де бiрүлес тастағанға ұқсады.

	– Менiң қап-қара сақалыма қарап, сiздер Қарасақал атайтын Шұна- Доба деп жорыдыңыз-ау. Оу, ағайын, ол Қарасақал осылай ашықтан-ашық түз кезе ме? Сiбiр жұртының патшасы Қарасақалды өлтiрген адамға бес жүз сом, ал басын кесiп әкелсе қосымша екi жүз елу сом сыйақы беретiнiн жариялады емес пе? Ондай ақшаға қызықпайтын түздiктерден кiм бар?

	«Алтын көрсе перiште жолдан таяды». Сосын да ол Қарасақал кiм көрiнгеннiң көзiне көлбеңдемейдi. Мен ол емеспiн, мен оның өнерiнүйренушi көп шәкiрттерiнiң бiрi ғанамын. Бiз, шәкiрттер, көп дұшпанның көзiн адастыруүшiн осылай сақалымызды ұзартып, қара бояу жағып, оның мiнез- құлқына басамыз. Бiраз өнерiн меңгердiк де. Жаңа ол жағын өздерiңiз де тамашаладыңыздар. Шұна-Добаның, сiздерше атасақ Қарасақалдың мынау шiлденiң шыжыған күнiнде қар жаудырып, қаңтардың қақаған аязында жаңбыр әкелетiнi бар. Мен ондайлыққа әзiр қол жеткiзгем жоқ, тек жақындап қалдым. Сенбесеңiздер бiрер қар ұшқынын түсiре аламын!

	Олжабайға тап қазiр ондайлықтың керегi жоқ. Өзгесi де жеттi. Әрi мына сөздерден басындағы көп дүниенiң ойран-асыры шықты. Қасындағы жићанкез Өтегенге қарап едi, оның ерүстiнде тiк шаншылған денесi садақша иiлiптi. Тiптi ат баурынан көп төменде салақтаған қос аяғын да сәл-пәл бүккендей. Жақ жүнiүрпиiп, қабағы кiржиiп, ұзынша сақал-мұртының да берекесi кетiптi. Бұл жићанкез де тап осы жолы аталмыш Қарасақалдың Шұна-Доба екенiне, қалмақ хандығының тағына мұрагер екенiне анық сенiп, қазақ iшiнде жиi айтылатын «бұл қалмақтың бiзден өнерi асқан, өнерi асқан» дегендi көкiрегiнде қайта жаңғыртқандай. Құлнияз бен Саржан да солай, өң- түстерi қалмай бозарған күйде. Арттағы шағын қол да сең соққандай тұр.

	Бұдан әрiде Қарасақалдың шәкiртi мен Олжабай өзара кәкiр-шүкiр әңгiмелермен алмасып, өз шоғырларын едәуiр салғыртты. Бiр-бiрiнен сыр тартып, қайсымыз қулық асырамыз дегендей ауызша сайыстың түрiне көштi. Бұл бiр жайдан сол заманғы далалық дипломатияның көрiнiсi едi. Сөз арасында ендi шәкiрт атанған неме Олжабай тобына тағы бiр шындықтың бетiн ашты. «Тап бүгiнгi таңда Жоңғария тағының мұрагерi Шұна-Доба Қазыбек би мен Қабанбай батырдың емес, сонау терiскей батыста, Тобыл өзенiнiң бойында көшiп-қонған Барақ сұлтан Тұрсынхан ұлының құзырында» дедi. Олжабай мен Өтеген, тiптi Құлнияз бен Саржан да Шотанаға жалт бұрылғанда оның ешкi сақалды жалпақ секпiл бетi тiптен бұзылды. Ендi көк шұға шапанының өңiрiн бiржола қақ айырардай қымқырғанда қолының сыртында, саусақтарында көк тамырлары күдiрейдi. Әнеукүннен берi сол Қарасақалүшiн бұл шешен де батыр Шотана хан мен сұлтан, әрi солардың төңiрегiндегiлер тарапынан қанша қысастыққа ұшырады? Бәрi де мұны сол Қарасақал аттыны күрзi етiп ұрмап па едi? Ендi қараса Шотананың өзi алдауға түскендей. Егер шынында Қарасақал Орта жүз биi мен найман батырының құзырында жоқ болса бұл неге олүшiн таяқ жеуге тиiс? Әрi бұл шақта Барақ сұлтан мен Қазыбек, Қабанбайлардың қоныстары бiр-бiрiнен тым шалғайда. Барақ сұлтан шынында да сонау Тобыл өзенiнiң бойында да, Қазыбек, Қабанбайлар бұдан түстiк шығыстағы Нұра өзенiнiң өңiрiнде, Қарқаралы тауы жақта. Қарасақалдың анық қайда екенiн Шотана да бiлмейтiн, бiрақ би мен батырдың сөз саптасына қарап, осында деп ойлайтын. Әлде мұның бәрi Қазыбек пен Қабанбайдың Қарасақалды қалайда жұрт көзiнен тасада ұстау мақсатынан туған айла-тәсiлi ме? Орыс ұлықтары ұсынған бес жүз сом мен екi жүз елу сомға қызығып, әрекет етуiшiлер екi ортада адасып жүрсiн деген саясаттың сұрқы ма? Қалайда, қазақ даласы кең. Қалмақ жансыздары қанша әккi десең де олардан кем түспестiгi бар Қарасақал Тобыл мен Шерубай-Нұра жағалаулары аралығында ары-берi жылыстап, бас сауғалай ма? Шотана күбiрлеп, аз сөзбен өзiнiң осындай күдiгi барын қасындағыүшеуге жеткiзiпүлгердi. Қалайда бүл еңселi батыр хан-сұлтан адамдарының қасынан қарабет атанып кеткiсi келмеген.

	Қарасақалдың шәкiртi мен Олжабай текетiресi бiр бие сауымына созылды. Көп жайлардың басына су құйылды. Тек бәрiнiң түп қазығы – Қарасақалдың, яғни Шұна-Добаның қазақ хан-сұлтанының Орынбордағы орыс ұлықтарымен кездесуге баруы басы артық шаруа, онан да Жоңғария қонтайшысының айналасындағы бектер мен зайсандар қырықпышақ болған осындай күнде күш бiрiктiрiп, оларға бассалу, Шұна-Добаны Жоңғария ханының тағына отырғызу, қазақ пен қалмақ арасында татулық орнату, сөйтiп, Ресей мен Қытай сияқты алпауыттардан бiрлесiп қорғану деп есептейтiнi едi. Бұған Олжабай әнеукүнгi Абылай сұлтан уәждерiн өзiнше қисындырып, жауап қайырды. Ақыры, бiтiм қарасы көрiнбегесiн бұлар екi айырылды.

	Жолай Өтеген Олжабайға бұрылып:

	– Қалмақтағы қырықпышақтың анық-қанығын сұрамадық-ау, батыр! – дедi. Олжабай:

	– Оған жауап таппай мүдiретiн түрiн байқамадым-ау, Өтеген аға! Арандатудың амалы емес пе? Қайдағы қырықпышақ? Қалдан-Серен дегенiң бүкiл Жоңғарияны уысында ұстап, тастүйiн жұдырыққа айналдырды емес пе? Көнекөз қариялар мен сұңғыла шежiрешiлердiң ауыздарының суы құриды емес пе? Ықылым заманнан берi қара қалмақтың тап мұншалықты желке жүнiнiң құдiрейгенi болмап едi деседi бәрi. Бұл қалпымен қара қалмақ Қытайдың тiсiн қағуға бар деседi. Орыс ұлықтарының да тiлiн бiрде алып, бiрде алмай қыр көрсетуiне өзiмiз куәмiз.

	* * *

	Олжабай мен Өтеген шал басқарған топ, Бурабайдың сыңсыған орманына төтелей тартты. Жолай Саржанның әлгi осы Қоянды сапары қарсаңында, хан мен сұлтан ордасында бiрнеше күн бойы iздеп таппаған досы жолықты. Саржан оған алабөтен дiкiңдедi:

	– «Иттiң қиы дәрi болса дарияға отырады» деген! Сенi жер жұтты ма?

	Қайда жүрсiң?!

	Қасында өзi сияқты тағы екi серiгi бар,үстi-бастары сауыс-сауыс, мiнген аттары да құлақтарына дейiн терлеп, күйi кеткен аңшы жiгiт жөн айтқансыды. Тап қазiр Саржанның да, басқалардың да оның қайда жоғалғанында жұмысы жоқ едi, бәрi әлгi Жоңғария тағының мұрагерi Шұна- Добаның шәкiртiмен деп, өзiн таныстырған неменiң сын-сипатын, өнерiн бұған ауызша жеткiзуге асықты. Ендiгi сөз тiзгiнiн Саржан iлiп әкеттi. Бұл айдалада ұшырасқан досына Қоянды тауындағы оқиғаны ой тiлдiң майын тамыза әспеттедi-ау. Тiптi мұны қоса тыңдаған, сол оқиғалардың куәгерлерi Олжабай, Өтеген, Құлнияз, тағы басқалардың өздерiнiң құлақтарының құрышы қанғандай. Көпе-көрнеу шоқтығы көтерiлген Саржанның «бағын қызғанған» Құлнияздың екi көзiнiң ағы молайып бара жатты.

	Саржанның бүйтiп суырылатыны мына досы, ныспысы Жәуетай, осылай түз сапарыүстiнде, сол Қарасақал қазақ жерiне алғаш қадам басқан сәтте соның қолына түсiп, алланың жазуымен ғана аман құтылған.

	«Жоңғария ханы мұрагерiнiң» қияпатын, сөз мәнерiн, өнерiн, мiнез-құлқын тым жақыннан бақылау бақытын иемденген. Онысын талай құлаққа жыр қып құйған. Сол «құлақтардың» бiрi, әрине, Саржан едi. Бұл Саржан өз баянының ортан белiнен асқанда Жәуетайдың қап-қара тер басқан сопақша өңi, дөңгеленген қой көздерi қатты тартылған садақ адырнасындай керiлiп сала бердi:

	– Ол Қарасақалдың шәкiртi емес, сол Қарасақал атты сұмпайының тап өзi! – деген ащы айғайы қоса естiлдi. Жәуетайдың өзi ғана емес, қасындағы өзi тақiлеттес екi серiгi де атүстiнен ауып түсердей ырғала-жырғала күлiстi. Бұдан әрiде Қарасақалды Саржанның орнына Жәуетай сипаттай жөнелдi. Олжабай, Өтеген, Құлнияз, тағы басқаларға құдайдың бұл таңдағы кереметi Қарасақал емес, осы Жәуетай сықылды көрiндi. Себебi, бұлардың көргенiн бұлардың өздерiнен артық дәлдiкпен суреттей бастап едi. Айтқандарына, кәне, сенбей көр. Бiр тұста жөткiрiнiп, Өтеген сөз қыстырды:

	– Жаным-ай, сөзiңе сендiм, бiрақ бiз естiген Қарасақал талай қазанда қақталған, бет-жүзi ысталған егделеу жан болуға тиiс қой. Ал мынауың, шыққыр көзiм анық көрдi, он екiде бiр гүлi ашылмаған бозбаладан алыс кетпей тұр.

	Мұны естiгенде Жәуетай одан әрi өзеуредi:

	– Ақсақал, ол сұмпайыға өңiн жасарту бет сыйпағаннан оңай. Тiптi ол басқа адамның да кейпiне енедi. Бiрде ол қыз ұзатпақшы бiр ел ақсақалыныңүйiне қонып, баршасын әртүрлi қылықтарымен ұйытып тастап, күйеу баланың кейпiне енiп, ұзатылмақшы қыздың қойнына да жатып алыпты. Ол сөйтiп, қанша шаңырақтың әлем-тапырығын шығарған десеңшi. Бiрнеше елдiң тұнығын шайқаған оған қалқиған бiр шаңырақ деген не? Ол тек көзiнiң астында тағалы аттың iзiндей белгi қалдыратын дiрiлдi ғана жасыра алмайды. Өзгесi шыбынүркiткендей ғана. Оның сиқыршы шәкiрттерi жоқ, сiздердiң көргендерiңiз Қарасақалдың тап өзi. Оның Жоңғарияның бұрынғы қонтайшысы Сыбан Рабтанның Сетержап деген сұлу тоқалынан туған, кейiн Едiл бойындағы екiншi Қалмақ хандығына қашқан Шұна- Добаменүш қайнаса сорпасы қосылмайды. Ол жағын Барақ сұлтан да, Қазыбек би де, Қабанбай батыр да жақсы бiледi. Тек оның сөзiне сенгенсiп, шығыстағы ата жаудың зәресiн алуүшiн ғана ұстап отыр. Тағы бiр жолыққанда қалмақ мақамымен сөйле деңiздершi, қалмақша бiр ауыз сөзге тiлiнiң икемi келмейдi. Өзге тiлдiң бәрiнде құйқылжып тұр. Тек қалмақшаға жоқ. «Өз қандастарыма өкпелегенiм соншалық қалмақша бiр ауыз сөз айтпасқа ант-су iшкенмiн» деп құтылады. Осыдан-ақ түбiнiң шикiлiгi сезiлмей ме?

	Олжабай Жәуетайды бiрден ұнатып, екi серiгiмен өз тобына қосты. Саржанның оны сайыпқыран атайтыны тегiн еместей. Бiраз жүрiсүстiнде Қарасақалға қатысты әңгiмелердiң басы қайырылды-ау дегенде Жәуетай тосын бiр хабар айтты:

	– Мынау Есiл өзенi сонау Атбасардан арырақта төмен бұрылып, сәл ирек жасамай ма? Сол ирек тұста Есiлдiң түстiктен кеп құятын Терiсаққан деген саласы бар емес пе? Сол Терiсаққан, Қайрақты атты сулардың түйiскен маңына таяу шығысқа қарай жылжыған қалың қол көрдiк!

	– Қазақ қолы ма? – деп, Өтеген шошына сұрады. Олжабай сәл сабырлы.

	– Қазақ қолы! Қол болғанда жаңа өзiмiз атаған Барақ сұлтан Тұрсынхан баласының қолы!

	– Ненi көңiрсiттiң, жаным-ау? – деп, Өтеген одан әрмен осқырайды.

	– Анық па? – деп Олжабай да қадалды. – Бет алысы қалай?

	– Анық, батыр аға! Бет алысын да бiлдiк. Бiз оларды алыстан шолып бой тасалап едiк. Iшiндегi аты ұшқыр бiреуi аң қуып, тым шығанға шыққаны. Бiз кездейсоқ кездескен болып, жолын тостық. Қуған аңы қараүздiрiпүлгердi. Салы суға кеткен неме бiздi көргенде сәл ес жиды. Бiз жылы жүзбен қасымызға шақырдық. Сөзбен алдандырып, iшке тарттық. Сол қарсаңда ғана атып алған бiр нән елiгiмiз бар едi, шiлденiң айында жақсы жетiлген,үш ашалы қос мүйiзi бар елiктiң текесi едi. Анау жылжыған қолдың тегiн еместiгiнен сезiктенiп, «бастан құлақ садақа» деп, сол елiктi сыйладық. Сосын жөн сұрасып едiк, ол анау қолдың басшысы Барақ сұлтан екенiн, әлгi атышулы Қарасақал деген елкезбемен қосылып, қалмақты шабуға бара жатқандарын судыратып-ақ айтып шықты. Сосын өзiнiң сөйдегенiн ешкiмге жарияламауымызды өтiндi. «Сен де бiздi көрген жоқсың, андағы елiктi өзiң атып алған бол» дедiк. Сөйтсек оған да керегi сол екен.

	Бұл Жәуетайдың, әрi қасындағы екi серiгiнiң имандай шыны екенiн Олжабай да, Өтеген де, басқалар да пайымдады. Түз қазақтарының ашық ауыз, әрi болмашыға алданғыш келерiн бұлар бiлмеушi ме едi? Ендiгiге бас қатырғылары жоқ, хан-сұлтан ордасына қарай асықты. Тек бiр түнемелiкте Олжабай, Өтеген, Шотана оңаша сырласты:

	– Кейде бiз қазақты жамандағанда тұқыртып жiберемiз. Осы Құлнияз, Саржан, мына қосылған Жәуетай –үшеуi бос белбеу, бота тiрсек қатпалар емес. Жемдеуi жарасса анау Қарасақалыңмен өнер таластырар. Қосшылардың iшiнен де небiр сайдың тасындай жiгiттердi көзiм шалады, – деп, Өтеген аспанның батыс бөлiгiнен жымыңдаған жұлдыздарға көз салды. Олжабай да, Шотана да шалдың райын таныды. Кешегi Қарасақалдың, бүгiнгi Барақ қылығының ықпалы ма Әбiлмәмбет хан мен Абылай сұлтанның Орынбордағы орыс ұлықтарымен кездесуге баруына күдiкпен қарағандығы. Бұл қазақ даласындаүмiт пен күдiктiң шарпысқан заманы. Тастай қараңғы түннен де ауыр бiразүнсiздiктен соң Өтеген қайта дыбыс бердi:

	– Бәлкiм, Барақ пен Қарасақалдiкi дұрыс та шығар. Бүгiнгi таңда күллi қазаққа шығыстағы ата жауға қарай «әйт, шуу» дейтiн ортақ басшы жетiспей тұрғандай көрiнедi. Жарықтығым, бас алсаң да iшiмдi тескен осы ойды жасыра алмадым! – Түн түнегi одан әрмен ауырлады. Ертеңiне Шотана бұлардан бөлiнiп, Қарқаралы тауы мен Шерубай-Нұра өзендерi бойындағы өз елiне тартты.

	Сол жазғы тамыздың сегiзiншi жұлдызында Оқжетпес түбiндегi алаңға жайғасқан хан ордасына геодезия прапорщигi Норов мол сый-сыяпатпен келдi. Бұл екi түнеген соң-ақ қазақтың ұлы ханы Әбiлмәмбет Болатұлы мен Абылай сұлтан Сүйiнiшұлы, тағы бұларға iлесуге тиiс жүз жиырма сегiз рубасы барлық қосшыларымен тiк көтерiлiп, батыс бетке қозғалып бердi. Орынбор маңына тамыздың 24-шi жұлдызында жеттi. Келген күнi-ақ құлағы түрiк бұлар осында Кiшi жүз ханы Әбiлхайырдың балалары Ералы, Нұралы сұлтандардың жүз алты рубасымен бiрге Ресейге қарайтыны туралы ант бергенiн естiдi. Апырау, Әбiлхайырдың өзi қайда? Бұл сұрақпен жағаласа Әбiлхайырдың «науқаспын, алыс жолды көтере алмаймын» деген жауабы құлақтарына тидi. Тек мұнда Кiшi жүз елiнен, Арал маңы, Сырдария бойынан келгендер шамадан тыс көп едi. Ералы, Нұралы сұлтандармен бiрге ант берген жүз алтының сыртында алшынның тағы 165 билеушiсi Орынбор комиссиясының бастығы, генерал-лейтенант, князь Василий Урусовпен кездеспекке өз кезегiн күтуде едi. Солардың iшiндегi Әбiлхайырға қаны қас, тiлiнiң безi бар бәз бiреулер Әбiлхайырдың келмеу себебiн өздерiнше түсiндiрдi. «Науқас екенi жалған сөз, алмас қылыштай жарқылдаған шағы бұл, екi жеп биге шықпақшы, аржағында Хиуа атты батпан құйрық жатыр емес пе, соған тiс салмақшы» дестi бiр тобы. «Осы Әбiлхайыр жауапкершiлiгiне алған орыс керуенi қазақ жерiнде тоналды, солүшiн алшын ханының орыс ұлықтарына қарарға бетi жоқ, қалай келсiн» дедi екiншi бiреулер. «Әй, жарықтығым, Әбiлхайыр бiр түйiр абырой, атақүшiн бес қап алтын, күмiс беруге әзiр, мұнда өзiмен қабаттаса Орта жүздiң емес, күллi қазақтың ұлы ханы iспеттi Әбiлмәмбет Болат баласы мен алтын айдарлы Абылай сұлтан Сүйiнiшұлы келмекшi ғой, солардың қасында өзiне орыс ұлықтары кем құрмет көрсете ме деп тайсақтағаны» дедiүшiншi бiреулер. Осындай жорамал атаулының саны күннен-күнге ұлғайды.

	Әбiлмәмбет пен Абылай орыс бодандығын қабылдау хақында салтанатты түрде ант берiп, 1740-жылдың жиырмасыншы қыркүйегiнде елге оралғанда алғаш естiген жаңалығы – Барақ сұлтан мен Қарасақалдың Жоңғарияға шапқандығы едi. Асаүлкен соғыс емес, сонда да ата жаудың етегiнен мықтап тiстегендей бiр қылық. «Арты неге соғады, қара қалмақтар не қам қылады, Жайық өзенiнiң жағалауындағы тарихи оқиғадан соң орыстың қатын патшасы бұған қалай қарайды» деген сұрақтар анталап, Әбiлмәмбет пен Абылай сәл абдырады. «Мәртебеңнен айналдым, хан ием-ау, сұлтан ием-ау! Алшынның еркетотайы Әбiлхайыр хан орыс бодандығына осыдан он жыл бұрын кiрiп қоймап па едi, екiншi рет ант бергенi несi, әлде екi ортада арақатынастарыүзiлiп пе едi, әрi сiздерге ұсап, Әбiлхайырдың мұндайлық салтанатқа өзi бармай балаларын жiбергенi не сәнi» деген сұраулар да ел iшiндегi өзге марғасқалардан қарша борады. Хан мен сұлтан көбiне ауыздарын буып ұстады. Бұған көбiне, осы сапарда Орынбор комиссиясының бастығы В. Урусовтан тархан атағын сұрап алған Шақшақ Жәнiбек жауап қайырды: «Алшындардың алғаш бодандыққа кiрiсi жай ауызша, ал мынаусы тасқа басылған қағаз жүзiндегiсi, шапсаң кетпейтiнi». Шынында «тархан» атағы Петербордағы патша Анна Иоановна қолымен бекiтiлуi тиiс, алайда, В. Урусов алқалы топтың көзiнше патшаға ұсыныс жасаймын, қайтсем де бекiттiремiн деп, уәде бергесiн Жәнiбек сол тархан атағын бiрден-ақ өзiне жапсырған. Сосын да мұның беделi хан мен сұлтаннан кейiнгiүшiншi орынға бiр-ақ ырғыды.

	Тек алты арыстың ақсақал, қарасақалдарының күдiкке толы сұраулары таусылмады:

	– Сұлтан ием, орыстарға Ертiс бойымен сонау Семей қамалына дейiн баратын жол берiпсiз. Баса-көктеткенiңiз қалай?

	Жәнiбек тарханның жауабы:

	– Баса-көктеткен емес. Бұл орыстарды мұрнын тескен тайлақтай бұрып салу ғой. Орыстар Жетiсу, Аягөзге тiкелей баратын жол сұрады. Абылай сұлтан Сiбiр жұртына Сарыарқаны бастырмаймын деп, сондағы Иманқұс деген жерден шығып, Ертiс жағалап, Семейге жететiн өзге сүрлеудi нұсқады. Бұл сұлтанның кемеңгерлiгi емей немене?

	– Сұлтан ием, орыстың ыдыс-аяғына, темiр-терсегiне қазақтың аяқты малын, жүн-жабағысын айырбастайтын жәрмеңкелiк жер сұрағанда аң мен құсы жыртылып-айрылған Қызылжарды лақ еткiзiпсiз. Бұл жомарттыққа әлгi өзiңiздi жалаңаяқ, жалаңбас кезiңiзде паналатқан Дәулеткелдi бай «Қызылжар атақонысым, Абылай сұлтан жақсылыққа жамандық жасады» деп, ер-тоқымын баурына алып тулап, Жиделiбайсынға көшiп кетiптi.

	Жәнiбек тарханның жауабы:

	– Жеке бастың өкпе-наразы ел мен елдiң өкпе-наразы қасында құйрығын қыспай ма?

	Ол заманда қазақтар Сырдарияның түстiк бетiн Жиделiбайсын атайтын. Шынында, Дәулеткелдi бай небәрi Қаратауға тұмсық тiреп, сұлтан ұйғарымының дұрыстығына ақыл жеткiзiп едi. Кейiн Ертiс бойындағы аталмыш жол «Абылай жолы», ал Қызылжардағы орыстардың қолымен тұрғызылған алғашқыүйлердiң бiрi «Абылайдың ақүйi» атанды.

	Хан мен сұлтан Орынбор сапарынан елге оралғандағы ырду-дырду мұнымен де бәсеңсiмедi. Жоңғария тарапынан, башқұрттардан, Хиуа хандығынан, қазақтардың өз қоныстары Сырдария, Арал маңынан жеткен суық хабарлар бұған жақсы тамызық едi. «Орыстардың қолтығына кiрдiк, олардың айбыны күштi, мысы басады десек мыналары несi» дескен қаңқу даүдедi. Әрi Орынбордан келе бастаған сый-сыяпаттарға, қымбаттық бұйымдарға даүрке қараушылар шаш етектен едi.

	Абылайдың атасы Әбiлпейiз,

	Хан баласы төсенбес етке киiз.

	Аузы түктi жау жұрттан алым алып,

	Абылайға шықты ма екi мүйiз? –

	деген өлең жолдары да сол кезеңде туды. «Жоқ, Абылайды Орынбор сапарына киесi – қара бура өзi бастап барыпты, әрi төбесiндегi ақ құс сияқтанған ақ туының да ары-берiүнемi желбiрегенiн талай рубасылар, қосшылар өз көздерiмен көрiптi, мұның түбi анық жақсылық» дескендер де бiр алуан. Шынында да, сол сапардан соң Абылай сұлтан қайда шықса да қасына ақ ту көтерген төлеңгiт жiгiт ұстауды бiржола әдетке айналдырды.

	Сөйтiп, жалғыз Жәнiбек емес, Орынбордағы кездесуге қатысқан Сiргелi Қара Тiлеуке, жалайыр Саурық Қайдауылұлы, өзге де сол жүз жиырма сегiз рубасының талай уақыт ауыздары ақжемдендi. Себебi, басқасынан бұрын өнерi озық орыс жұртының дүрсiлi күштi зеңбiректерi, әсем де мiнсiз ұсақ қару-жарақтары, әскерлерiнiң көздiң жауын аларлық киiм киiсi, сапқа тұрысы, аяқ басысы, алғашында төбе құйқаңды шымырлатып, соңынан тұлабойыңа тарайтын кернейлерiнiңүнi, осының бәрiмен қазақ хан- сұлтандарына құрмет көрсетеуi бұларүшiн таусылмас жыр.

	Бiрақ нағыз жырдың көкесi алда едi. Осы 1740-жылдың күзi, 1740-1741 жылдар түйiсiндегi қыс, сосынғы көктем қазақ-қалмақ арақатынасындағы санап тауысқысыз оқиғаларға толды. Осы 1740-жылдың атышулы күзiнде Кiшi жүз ханы Әбiлхайыр Жоңғарияның түстiк өңiрдегi әскерiнiң бас қолбасшысы, ноян Сары-Манжыға өзiнiң ең сенiмдi адамы Құттымбет арқылы хат жолдады. Қазақтардың ежелгi екi астанасы Түркiстан мен Ташкент қалаларын ұлы мәртебелi қонтайшы менiң иелiгiме әперсе Жоңғарияға мәңгiлiк бодандыққа қол қояр едiм, әрi ұлым Айшуақты аманатқа жiберер едiм дедi. Тек Құттымбет Әбiлхайырдың ең сенiмдi адамы аталғанмен iс жүзiнде олай емес екен, бұл Сары-Манжыдан оралысымен Сырдария өзенiнiң төменгi ағысында отырған Әбiлхайыр хан ордасындағы орыс офицерi Д. Гладышевпен құпия жағдайда кездесiп, бұл сырды ашып салды. Орыс офицерiнiң төбесiнен жай түскендей едi. Осыдан бiр айдай бұрын ғана Ресейге бодандыққа ант берген алшын ханының мұнысы несi, екiжүздiлiк пе, жоқ, басқа себебi бар ма? Гладышев бiрден Әбiлхайырға тартқан. Ендi екеуара айтыс басталған. Құттымбеттiң ашықауыздығынан сасқалақтаған Әбiлхайыр жоқ. «Орыс әскерiн жiберiңдер, Сырдария бойынан қамал тұрғызыңдар деген өтiнiшiмнiң бiр де бiрiне патша өкiметi құлақ аспады, сосын парсы шаћының бүгiнгiдей қаупi жағдайында амал жоқ, қалмақтардан көмек сұрадым» деп қасарды. Бұл оқиға сол күнгi орыс пен қазақ арасындағы бүкiл жағдайларға салқынын тигiздi, әрi Ұлы жүз бен Орта жүз басшыларын қоса алаңдатты. Кейбiр тарихшылар «Әбiлхайырдың Жоңғарияға бодандыққа ниетi жоқ, тек осы әрекетi арқылы орыс ұлықтарына қысым жасамақшы едi» деп түсiндiредi.

	Бiрақ орыс саясатшылары Әбiлхайырдың сан тарау қызметiне шыдамдылықпен араласа бердi. Сол 1740-жылдың 5-қазанында орыс патшасы Анна Иоановнаның және Хиуадағы өзiне жақтас жиырма старшынның қолдауымен Әбiлхайыр Хиуа хандығының тағына қонжиды. Екi күннен соң осында келген поручик Д. Гладышев парсы кiлемiмен жабылған қызыл барқыт тысты көпшiк төселген хан тағында басына қызыл жiбек шалма ораған Әбiлхайырдың отырысын, екi жанында қырықшақты уәзiрдiң қаздай тiзiлгенiн аузының суы құри суреттеп жазды. Парсының Нәдiр шаћы Әбiлхайырды құттықтағансып, алдап қолға түсiрмекшi едi, тек оны дер кезiнде ұққан алшын еркетотайы 11-қазанда ең сенiмдi адамдарының қоршауында Хиуадан қашып шықты. Сосын онда көтерiлiс бұрқ етiп, соны пайдаланған Әбiлхайырдың баласы Нұралы Хиуаға басып кiрiп, Нәдiр шаћ қойған Тахир дегендi өлтiрiп, хан тағына ендi осы Нұралы қонжиды. Мұнiкi де ұзақ емес, әкесi Әбiлхайыр Хиуа тағында алты күн отырса, Нұралынiкi екi-үш айға созылып, 1741-жылдың басында бұл да қашты.

	Осы аралықта Әбiлхайырдың екiншi ұлы Ералы да қарап жатпады. Орынборға аманатқа қалдырылған ол әкесiнiң рұқсатынсыз Орта жүздегi Әбiлмәмбеттi мойындамаған керейлерге барып, сонда хан атанды. Әбiлхайырдың өз әрекеттерi, әрi екi ұлының бұлайша шарықтауы түптегенде алшын ханының шексiз бедел-абыройынан туындайтын. Бұл кейбiр қайшылықтарды, алып-қашпа өсектi жуып-шайды да.

	Ал Ұлы жүз, Орта жүз қазақтары 1740-жылдың күзiненүлкен шапқыншылыққа ұшырады. Сол жылдың соңында Ресей патшасы Анна Иоановнаның өлуi орыс саясатшыларында дағдарыс тудырады дедi ме Жоңғария қонтайшысы қазақ жерiне өз әскерлерiнүстi-үстiнеүйiп-төктi. Әрi Ресейдiң Сiбiрдегi губернаторы П. Бутурлинге елшi аттандырып, орыс саясатшыларының тамырын басып көрдi, әрi қазақтардың көшi-қоны, әскер саны жөнiндегi деректердi суыртпақтады. Сiбiр губернаторы солқылдақтық жасады, әрi жақында ғана Ресей қолтығына кiрген Орта жүз қазақтары жөнiнде екiжүздiлiкке басты. Бұл қалмақтарды қазақтарға қарсы тiптен жiгерлендiрдi. Тап осы кезеңде батыста да қазақтар Едiл бойындағы екiншi Қалмақ хандығымен шайнасты. Бұл Жоңғарияға жақсылық емей немене? Бұрынғысы аздай 1741-жылғы ақпанда Септен мен Қалдан-Сереннiңүлкен ұлы Лама-Доржы басқарған отыз мыңдық әскер қазақ жерiнеүш бағыттан лап қойды: Есiл бойымен және Ташкент, Түркiстан тараптарынан. Септен осыдан он жыл бұрынғы «Аңырақай шайқасынан» қазақтарға танымал, әрi бұл шақта әбден ысылған қолбасы едi. Қазақтардың басты тұлғаларын бес саусағындай бiлетiн. Мұның олжасы бәрiнен де зор. Наурыз айында Септен қарамағындағы бiр әскер шоғыры Шiдертi өзенiнiң бойында қазақтың атақты сұлтаны Абылайды екi жүз адамымен қолға түсiрiп, бiрден қол-аяқтарын кiсендеп, Жоңғария байтақысына жөнелттi. Бұл ретте Септеннiң есебi дәл.

	«Аңырақай шайқасында» Қалдан-Сереннiң күйеу баласы Шарыштың басын кескен осы Абылай емес пе? Оны Қалдан-Серен де, оныңүлкен ханымы Қарабас та ұмытпаған. Демек, Септеннiң мына сыйы бұған өлшеусiз абырой, бедел әперетiнiне сөз бар ма?

	Әбiлмәмбет өз айналасындағы аз елмен былтыр орысқа бодандық хақында құжатқа қол қойған Жайық, Ор өзендерiнiң бойына ығысты. Орта жүздiң басқа бiр бөлiгi Тобыл өзенiнен әрi өтпекке жанталасты. Септен олардың соңынанүлкен әскер аттандырды. Егер ол қазақтар Тобыл өзенiнен әрi өтiпүлгерсе орыстармен тiл табысып бас сауғалайды ғой. Бұл қалмақтарүшiн қай жағынан да тиiмсiз. Көршiлесүш елдiң ол кездегi саясатының көзге бадырайған бiр қыры сол – қай-қайсысы да қалған екеудiң өзара ауыз жаласуынан қорқатын. Сiбiр губернаторы П. Бутурлиннiң екiжүздiлiгi де сондай қорқыныштан бастау алатын. Сосын да Тобылға беттеген қазақтарды қалмақтар барын сала өкшеледi. Қар мен аяз да күшейген. Жолдан адасу қаупi туды. Сол мезетте майға сұққан қасықтай жылпылдаған бiр жiгiт табылды. Ол қалмақ қолбасыларына «мен қалмақпын, ертеректе шалалау кезiмде қазақтардың қолына түсiп едiм, Тобыл өзенiнiң маңайын алақандағы жазудай бiлемiн, жол көрсетуге жараймын» дедi. Қалмақ мақамымен сөйлейтiндiгi сенiм тудырып едi. Ол қалмақтарды Тобылға жеткiзбей терiскейге бұрып,үскiрiк аязы адам жалмайтын, желi де жойдасыз қатты, ағаш-бұтадан дым жоқ, жылан жалағандай тақыр, қу медиен даламен алдап-сулап ұзақ сабылтты. Әскердiң жарымынан астамы қырылғанда қалмақтар жолбасшының алдамшы екенiн сезiп, жүруге жарамаған аттардың ертоқымын жағып, оны соның отына өртедi. Бұл былтырғы салбурында Абылай қасындағы төлеңгiт жiгiт Саржанның досы Жәуетай едi1. Қарасақалды көзiмен көрген, әрi оның кейбiр өнерiн меңгерген бұл Жәуетай орыс тарихындағы Иван Сусаниннiң ерлiгiн қайталаған.

	Қалмақтар сондай сәтсiздiктерден соң да беттерiнен қайтпады. Барақ сұлтан мен Қарасақалдың өткен күзде өздерiне тиiскенiн сылтауратып, ауыл- ауылды шауып, қыз-жiгiттердi кiсендеп әкете бердi. Қарасақалды ұстап берiңдер деп,үстi-үстiне талап қойды.

	Осындай шабуылдар Ташкент, Түркiстан тараптарында даүдедi. Тек сол 1741-жылдың ақпанында Олжабай аз күшпен қалмақтарға тап берiп, ойран-ботқасын шығарды да шығысқа қарай өрлеп, осындағы бас қолбасы Септеннiң өз ұлысын талқандады. Қалмақтарға Олжабай қолы жер астынан шыға келгендей көрiндi, әрi оларға құдай барын ойлатқандай.

	Орта жүз арғын тайпасының Сүйiңдiк тармағындағы Айдабол бидiң немересi,үйсiн Қаратай батырдың жиенi, әрi шәкiртi Олжабайдың анық батыр атағы сол жолы алаулады. Тобылдағы Жәуетайдың, мұндағы Олжабайдың, түстiктегi өзге батырлардың ерлiгi отыз мыңдық қалмақ әскерiнiң жарымын опырды. Сол 1741-жылдың маусымында соғыс тоқтады. Бiрақ қазақтарға жеңiлдiк келмедi. Шабылған ел, қолды болған қыз бен жiгiт, әкетiлген мал, тұтқындалған Абылай, Барақ сұлтандар, өзге де игi жақсылар. Үш жүздiң әр тарабындағы Төле би Әлiбекұлы сынды кемеңгерлерге бұл Абылайдың емес, қазақтың туы жығылғандай әсер еттi. Тiптi Абылайға бiрде қызығып, бiрде қызғана қарайтын алшын ханы Әбiлхайырдың өзi не қам қыларын бiлмей сасқалақтаған күй кештi.

	Жылдар жылжып өте бердi...





ОН ЖЕТIНШI ТАРАУ


	1745-жылғы қыркүйектiң алғашқы жұлдыздарында түстiк беттен Текестiң суы Iле дариясына құятын аймақта табиғат-ана маужыраған жаймашуақ қалыпта едi. Терiскей Алатаудың Қоғыл, Басқарқара биiктерiнен басталып, тар да терең шатқалдармен жұлқына ағып, «үлкен ағаның» құшағына жақындай момақанситын Текес сол жылы аса мол арналы едi. Бұл жерде «үлкен ағалыққа» талас та жоқ емес. Бәз бiреулер Iленiң Текестен жоғары бөлiгiн Күнгес атап, Iле сол Текес пен Күнгестiң қосылуынан жасалады дейдi. Екiншiсi, Күнгес жай жапсарма атау, бұл Iленiң өзi, алүшiншiсi, жоқ, Iленiң шын бастапқы бөлiгi – Текес деп те түсiндiредi. Қалайда бұл талас осы екi су қойындасқан маңдағы жер бедерiнiң айтып жеткiзгiсiз көркемдiгiнде едi. Осы Текестен сәл төменiректе арғы терiскейден Қаш өзенi қосылғасын Iленiң аңғары күрт кеңейгенмен де көркемдiк бәйгесiнде озуға жоқ. Текестiң тұсында айнала дүние әлдеқайда кең, түстiгiң Кетпен, терiскейiң Борқора жоталары дегендей, әрқайсысы өзiнше қол бұлғап, көз қандырар жасыл жамылғысын тосады. Текестiң сағасы сазды, сортаң топырақты жазаң десең де өкiнiштi емес. Мұндағы саз бен сортаңның өз қызық-шыжығы санап тауысқысыз. Аңы мен құсы, өзгеден алабөтендеу өсiмдiк дүниесi бұл өлкенiң түрiне түр, бояуына бояу қосып, құж-құж қайнайды. Әсiресе, сол Текестi сәл өрлеп, Жоңғария қонтайшысы Қалдан- Сереннiң байтақысы жақтан қарағанда солай.

	Осыдан он сегiз жыл бұрын Жоңғарияның бұрынғы қонтайшысы Сыбан Рабтан өлгесiн Қалдан-Серен ауық-ауық әрқилы ойларға шоматын. Бiрде созылмалы қыстан соң жаз жайлауды аңсаған мұның ұрғасы көктеменiң күнiнде Iленiң түстiк бетiне өттi де Кетпен жотасын бетке алған. Әкесi Сыбан Рабтанның да ең сүйiктi жайлауы сонда едi. 1723-жылы Қазақ ордасына шапқан жылдың жазында да ол осы Кетпен жотасының ұланғайыр көгалдарында, сондағы күмiс басты шоқылардың ара-арасында көшiп-қонып жүрмеп пе едi? Жоңғария тарихында бұл елге шет жұрттан келген еңүлкен елшiлiк саналатын, Ресей мәмлегерi капитан Иван Унковский бастаған экспедиция басшыларымен де келiссөздiң ең көп бөлiгi осы тауда өткен. Иә, сондайлықтардың бiрiнен соң бiрiн еске салатын жайлау ғой бұл. Қалдан- Сереннiң оған ынтығатыны да содан. Бiрақ тап сол Сыбан Рабтан өлген жылы мамырдың соңында да Кетпеннен қар кетпептi. Амал жоқ, Қалдан- Серен ұрғасы Iленiң сол жағалауымен жоғары өрледi де Текеске жетiп, ендi сол Текестi бойлай Кетпеннiң шығыс тұмсығына барып тiрелдi. Одан арыға жол жоқ. Кетпеннiң биiктерiнде қар жатыр. Бұл Нарат пен Кетпен тауларының екi аралығы. Тап осы маңда Текеске арғы Нарат тауынан басқа бiр өзен келiп құяды екен. Екi судың қосылуының өзi көл-көсiр дүние емес пе? Бұған қоса осы тоқтаған жердiң өзiнде тамаша табиғат тiптен көздiң жауын алады екен.. Мұндағы көрiнiс мамыр аяқталып, маусым туа жаңа қонтайшының одан әрмен қиялын самғатты. Мынау Текес, мұның суындай мөлдiрлiктi қайдан табасың? Төменде Iле, одан әрiде алақандағы жазудай көрiнетiн Борқора жотасының сiлемдерi. Ал, осы аядай мекеннiң өзiнде былай шалқайсаң Кетпенге, былай шалқайсаң Нарат жотасына арқа сүйейсiң. Әрi табаныңның астындағы шөбi шүйгiн былқылдақ топырақ қандай? Аунап жатып заманауи мәселелерден аулақтап тыныстағың келедi. Ия, не деген жұмақ мекен десеңшi.

	Ал марқұм әкесi күйген кiрпiштен тұрақты байтақы тұрғызған Кеңсайдың сағасында мұншалықты суреттер анталап тұрған жоқ. Ең жаманы Сыбан Рабтан өлгендегi сондағы қанды қырғын. Мейлi, ол Қалдан-Сереннiң өз қолымен жасалған қырғын болса да, оның уыты тұлабойынан кетер емес. Қайта өгей шешесi Сетержап пен одан туған, еш жазықсызүш сұлу қарындасының азапты өлiмi бар сұмдық қалпымен түн ұйқысынан шошытып оятқан кезеңдер де болған. Мiне, сондай кезеңдердiң дертiнен құлан-таза айыққысы келдi ме, бұл Ренат-Аренар бастаған швед мамандарын шақырып, тап осы арада Жоңғария қонтайшысының жаңа байтақысын орнатуға бұйырды. Қол-аяқтары кiсендеулi орыс тұтқындардан, қалмақтардан, бұхарлық егiншiлерден керегiнше адам бөлдi. Сөйтiп, бiр жылға жетер- жетпесте шығысүлгiсiмен қиылған, алтын жаућарлы шатырлары көктегi күнмен таласардай жарқырап, жаңа байтақы бой көтердi. Бұл Кеңсайдағы байтақыдан әлдеқайда кең, әрi атты адамнан биiк кiрпiш қоршаулары да бөлек сәнмен өрiлген, салтанаты әлдеқайда басым, тiптi кейбiр еуропалық нақыштарды да бойына жапсырған нағыз патша ордасы едi. Ал оның iшi- сыртын гүлзарлармен, жемiс ағаштарымен безендiруге бұхарлық егiншiлер бар өнерлерiн жұмсады. Себебi, бұл бұхарлықтарүшiн нағыз май шелпекке айналды. Қалдан-Сереннiң өзi мен Аренарды сүйсiндiрген, айрықша әсемдiк тудырған кейбiр бұхарлық шеберлер былайша еңбекақысына қоса тұтқындағы қазақ қыздарының ең тәуiрлерiнен олжа алды. Ия, қонтайшы бұл байтақының құрылысыүшiн ешнәрседен тарылмап едi. Қазақ ордасына жақындаудың орнына керiсiнше Қытайға қарай жылыстадық қой дегендерге Қалдан-Серен «е, несi бар, жақын жерден азу тiсiн қағуымызға оңтайлы» дейтiн. Бұл сол заманғы Жоңғария күш-қуатының еселеп артуына айғақ сынды сөздер едi.

	Ол ғана емес, сол Текестiң өзiнде, аққу ұшып, қаз қонған иiрiмдi тұстарда, көк майсалы жазық жағалауларда асай-мұсайы түгел екi-үш ғибадатхана тұрғызды.. Қытайдан, Үндiстаннан әкелiнген Будда әулиенiң тас мүсiндерi сол ғибадатханалардың төрiнде мүлгiдi. Оларға тауап етушiлер тез ұлғайып, құмырсқаның илеуiн елестетiп едi. Пайда iздеген әккiлер мұны құр жiберсiн бе осы бұрхандардың айналасы қан базарларға толды. Сауда аттының түр-түрлерiмен буы бұрқырап, аспанға атқақтады. Өзгенi қой, қазақтың тұтқын жiгiттерi мен қыздары қолдары кiсенделген күйде осында пұлға, малға айырбасталып жатты. Сөйтiп, әп-сәтте шағын қалашықтар қарайып, өткен-кеткеннiң мойын бұрмасына қоймас ұяларға айналды.

	Бiрақ одан берiде де көп заман өткен. Мiне, Қалдан-Серен сол Текес өзенiнiң Iлеге таяу жағалауында өзi орнатқан байтақының еңүлкен сарайында, оның аса сыйлы қонақтар қабылданатын кең де биiк бөлмесiнде, қызыл-жасылды жiбек маталармен көмкерiлген биiк төсекте шалқасынан жатыр. Бөлмеде иiн тiрескен адам, бiрақ ұшқан шыбынның ызыңы бiлiнетiн тыныштық бар. Бәрiнiң бастары салбыраңқы, ауық-ауық еңселерiн көтерiп қонтайшы жаққа мойын бұрса көздерiнде түйдек-түйдек ойлар мен айқыш- ұйқыш жазулар өздерiнен-өздерi сайрап бередi. Бұлардың бәрiнiң бастарына түскен зiлдiң ауырлығы соншалық iштерiндегi небiр ысқаяқтардың өздерi көздерiндегi сол ой мен жазуды бүркеуге жоқ. Егер бiр-бiрiне тура қараса бiрiнiң көзiндегiнi екiншiсiнiң жазбай танитыны ақиқат. «Апырау, мынау қасымдағы зайсан, не ноян, бек, қолбасы, тайшы дегенiң менiң қас дұшпаным, сыр алдырсам өзiме қатер ғой» деген қорқыныш iш дүниесiне мұз сүңгiдей бойлайды. Көз бен бет-әлпеттерiндегi алай-түлей суреттердi тек жерге қадалып қана жасыруға мүмкiндiк бар.

	Бұл хал бұлардың көпшiлiгiүшiн, мiне, төртiншi күнге созылған. Мiне, төрт күн бойы Жоңғария қонтайшысы Қалдан-Серен қатты сырқат. Алғашқы құлаған сәтiнде-ақ жаман аурудың екпiнiн түсiнген Қалдан -Серен ернiн әрең жыбырлатып, алыс-жақындағы барлық ұлыстардың тайшыларын, қолбасыларды, ел ақсақалдарын түгел шақыруға бұйрық берген. Алғашқылары бiр тәулiктiң о жақ, бұ жағында осыдан табылған. Ең соңғылары, мысалы, Әмiр-Сана мен Дебашы сонау Тарбағатай маңындағы ұлыстарынан, мiне төртiншi күнi ғана ат арытып, әрең жетiп отыр. Қалдан- Серен өз аузымен атағандардан келмегендер де бар. Олар атақты қолбасылар Септен мен Кабут едi. Соңғы кезеңде Қазақ ордасының терiскейiнен түстiгiне ауыстырылған Септен Ташкент төңiрегiндегi тынышсыздықты тiлге тиек етiп, өзiнiң орнынаүшiншi саптағы қолбасы Еманқұлы дегендi жiберген. Сонымен келетiндер келiп те болған. Мұны төсектiң бас жағында, науқастың жастығының бiр шетiне шынтағын сүйей жайғасқан Қарабас ханым оның құлағына аузын тақап, басқаларға да естiлетiндей етiп, сыбырлай жеткiздi. Көзiн ашып-жұмған Қалдан-Серен зайыбының сөзiн дұрыс ұққанын жүзiндегi жыбыр-жыбыр арқылы бiлдiрдi.

	Қонтайшы жатқан төсек бұл ұзынша, әрi дағарадай кең де биiк сарайдың қақ ортасында көлденеңiнен қойылған. Егер қонтайшы көздерiн көтерсе қарсы беттегi ұзын қабырғаның жоғарысындағы терезелерден аспанның ашық бөлiктерiн көрер едi. Бiрақ тап қазiр ондай ынта-ықыласқа мұның әбден көңiлi суыған. Көбiне екi жанында анталаған адамдарға, кейде олардан көздерiн асырып, қақ төрдегi Будданың тас мүсiнiне назар аударады. Бiр кездегi Талқы асуының етегiндегi, Кеңсай сағасындағы әке байтақысынан осында көшiрiлген дүниелердiң iшiндегi әлi күнге мұрты бұзылмаған жалғыз дүние осы ғана. Малдас құрған Будда әулиенiң бет-жүзiнде имандылық дегенiң тұнып тұр. Бұны ендi ғана байқағандай Қалдан-Серен солай қарай көзiн жүгiрте бередi. Жүзiн солға қарай әдейiлеп бұрып, кейде ұзақ тесiледi. Будданың күлiмсiрегендей жылы шырайын да танығандай. Бұл не, әулиенiң келемежi ме, жоқ, мүсiркегенi ме?

	Қонтайшының басын сүйеушi Қарбас ханымнан кейiн, бұлар да төрдегi Будданың тас мүсiнiне арқасын берiп, далай-лама Кабба, бас зайсандар Наугат, Габат-Гелун, биыл көктемде кiсi қолынан өлген әйгiлi қолбасы Сары- Манжының баласы Немеху, қонтайшының күйеу баласы Сайын-Бөлек, Шодыр сияқты аты мәлiм төрт-бес қолбасы жайғасқан. Бәрiнiң астына ұзын ағаш сәкi қойылған, iрi тұлғалы, қару-жарақты адамдардың салмағына шыдамай ағаш сәкi оқтын-оқтын сыр берiп, сықыр-сықыр етедi. Қарама- қарсы бетте, төсектiң екiншi жағында Қалдан-Сереннiң тумалары-ұлдары, қыздары, немерелерiнiң сұлбалары көрiнедi. Iн аузындығы суырдай шоқиып- шоқиып, бұлар да қыбырсыз отыр. Сонда да осы қонтайшы тумалары мен балаларының iшiнде ерекше көз тартатындары да жоқ емес, олар қонтайшының қарындасы Ботлок пен қызы Ұлан-Байыр. Ботлоктың сұлулығы да, ерке мiнезi де бәз-баяғы. Бұдан туған Әмiр-Сана қазiр жиырмада, әрi сонау Тарбағатайда әкесi, хойт тайшысы Вечжи-Хэшоцидiң1 иелiгiнен бөлiп алған бiр ұлыстың өзiнше бiр тайшысы. Басындағы ақ жiбек орамалының ұзын ұштары омырауына жете айқастыра байланған, бетiне орыстың опа-далабын аямай жаққасын ол да сол ақ жiбектiң түсiмен жарысқа түскендей тым бозаң, тек көздерiндегi мазасыздық сол өңдi онда-мұнда түрiп ашқандай Ботлок жан-жағына алақтағанда өз күйеуi Вечжи-Хэшоцидiң қарсы беттегi бас зайсандар мен атышулы қолбасылар Сайын-Бөлек, Шодырдың қатарында емес, өзiнiң артында басын iшке бұғып мыжырайғанына намыстанғандай едi. Есесiне баласы Әмiр-Сананың тұлғасы бiразынан биiк көрiнетiндей. Бұл әкесi Вечжи-Хэшоциге ұқсамаған, оның қасында қайраулы пышақтай жалаңдап тұр. Бұл Ботлоктың осы күйеуiнен туған емес, әлгi атақты бүлiкшiлер – Кукунордағы хошауыттар тайпасының Қытайға қарсы көтерiлiсiн басқарған Лубсан ханның ержүрек баласы Дан-Жунмен Ботлок аз уақыт отасты емес пе, мiне, сол Дан-Жуннан iште қалған бала екенiн жұрттың бәрi бiлетiн. Бiрақ олай деп ешқайсысы тiс жармайды. Ертеректе бiр желбуаз күң қатын бұл шындықты iшке сыйдыра алмай көп ортасында түбi түскен шелектей қаңқ еткiзгенде ертесiнде-ақ жалаңаш етiне қыздырылған темiр басылып, бiржола тыныштық тапқан.

	– Апай, ұлы ханым, ұлы мәртебелi қонтайшыға жасалған ем-домның еш шипасы болмаған ба, ұлы мәртебелiнiң сұлық жатқанына едәуiр уақыт өткен сияқты ғой? – деп, Әмiр-Сана Қарабас ханымға арнап тiл қатты. Бүгiн ғана табалдырық аттаған Әмiр-Сананың бүйтiп шешiлуiне шешесi Ботлоктың онда-мұнда алақтауы түрткi жасаған. Шешесiнiң ұстамсыздығына осылай қайыру бермекшi. Ал Ботлокүндеген жоқ, есесiне қонтайшы қыздарыныңүлкенi, анау Сайын-Бөлектiң әйелi Ұлан-Байыр:

	– Қытайдың арандай ашқан аузына, Қазақ ордасының тыныш- сыздығына, шешек ауруына қарсы бiздiң қалмақ қандай амал, қандай ем-дом ойлап тауып едi? Тiптi жер астынан шыға келгендей мына Қоқан хандығы дегендi бесiгiнде тұншықтырмай әп-сәтте қабаған иттей құтыртып алдық! – деп салды. Үстiне қызыл көйлек киген, жiңiшке өрiлген бiрнеше ұзын бұрымдары қос құлағын, желкесiн жапқан, дөңгелек қара торы жүзiнде әдемiлiк те, жiгер де жеткiлiктi отыз жетi жасар Ұлан-Байыр әрi ақылдылығымен де дараланатын. Мына сөздi де ол тегiн айтқан жоқ, шешек ауруынан төсек тартқанына төртiншi күн, бетi берi қараудан аулақ Қалдан- Сереннiң мұрагерлiк мәселесiн шешуi керек, сосын да айналадан жау анталаған жағдайда оған бiр тегеурiндi адамды таңда деген бағдарда ой тастағаны.

	Ұлан-Байырдың райына ожырая қарасқандар да бар. Тегеурiндi адамы кiм? Өзге туыстардан оқшау, анау қарама-қарсы бетте бас зайсандар, әйгiлi қолбасылар сияқты ресми адамдардың қатарында шоқиған өз күйеуi Сайын- Бөлек пе? Оның қандай құқы бар едi? Әлде Ұлан–Байыр сол кексе қолбасының зайыбы ретiнде өзiн меңзедi ме? Ия, бұл шақта кiмнiң көкiрегiне қандай ой кiрiп-шықты, оны сексен сайтан жиылап келсе де ажыратып бере алмас.

	Ұлан-Байырдың Қоқан хандығын қабаған итке теңеген сөзi тұсында Қалдан-Сереннiң екiншi ұлы онүш жасар Сыбан-Доржы сықылықтай күлдi. Қасындағы ағасы, небәрi он тоғызда дегенмен қолбасылық тәжiрбиесi бар Лама-Доржы санын қатты шымшыған соң ғана күлкiсiн тыйды. Сыбан- Доржының бүйтетiнi бұл осы жасында-ақ ит қуғанды, тiптi итке оқ атқанды, әйелдердi шошытқанды ермек ететiн түйсiксiздеу бала едi. Ал Қалдан- Сереннiң бұлардан кейiнгiүшiншi ұлы жетi жасар Сыбан-Даши әкенiң ауыр халiнен басқа ешнәрсенi сезiнер емес. Қарабас ханым Ұлан-Байырдың өзiне арналған сауалға жауап қайырғанын құп көргендей көк шәлi жамылған басын қозғаңқырап,үлкен қызына көзiнiң астымен ұзақ сүзiлдi. Сосын қайтадан Қалдан-Серенге аузын тақап, әлдененi сыбырлағанға ұқсады. Кейде ауру Қалдан-Серен айнала жұртпен осы Қарабас ханым арқылы дидарласатындай. Қарабас ханым қонтайшыға аузын жақындатқан сайын оған ожар, бұғыңқы, шошыңқы, қырағы, ұры сыпатты алуан көздер қоса қадалатын. Ия, бәрi де тап осы күнi Қалдан-Сереннiң аузын қаршығадай бағуда. Оның аузынан қандай сөз шығады, кiмдi атайды, ертеңгi күнi қайсысының тасы өрге домалайды, қайсысының басы төмен домалайды бәрi қонтайшының бiр ауыз сөзiне байланысты. Мiне, төрт күн бойы қонтайшы жастығының шетiне шынтағын сүйеп, құйрығын ағаш сәкiге желiмдеген Қарабас ханым қонтайшының ақыл-ойын бiржола билеп әкеткендей. Сосын да оның әрбiр қозғалысы баршасының назарында. Бiрақ бұл жеткiлiксiз, жаңағы Әмiр-Сана мен Ұлан-Байыр сияқты iстiң барысына ықпал етерлiк сөз шығарған жөн-ау. Бiрақ ол сөз ертеңгi күнi өзiне қалай айналып соғады, жақсылықпен бе, жамандықпен бе, осы жағын айыруға дәрменсiздiк бәрiнiң тiл мен жағына салынған темiр құрсау.

	Жалпы Қарабас ханым Қалдан-Серенге алғашында төрт қыз, соңынан екi ұл тауып берген. Ал қонтайшыныңүш ұлыныңүлкенi, Қазақ ордасының терiскейiнде көп шабуылды басқарған Лама-Доржы қонтайшының некеден тыс туған баласы. Оның мұрагерлiкке құқы жоқ, ал екiншi ұл, заңды некеден туған онүш жасар Сыбан-Доржы ит қуғаннан, әйелдердi шошытқаннан, жата қалып атүркiткеннен өзге ермегi оқ жарыместеу неме. Әлде бұл оның жарыместiгi емес, балалығынан ба екен? Сарай iшiндегiүнсiз томырылған далай-лама, бас зайсандар, нояндар, қолбасылар, бектер, Қалдан-Сереннiң ұл-қыздары, келiндерi, күйеу балалары баршасы қонтайшы өзiнiң мұрагерi ретiнде екеуiнiң де ұнамсыз жақтары бола тұра Лама-Доржы мен Сыбан- Доржының бiрiн атайды деп топшылады. Лама-Доржының бiр ұтатыны – ол әйгiлi қолбасы, әрi осыдан төрт жылдай бұрын қазақтардың ең атақты сұлтаны, өзгенi қойып, ұлы хан Әбiлмәмбеттiң өзiн баса-көктей сөйлейтiнi бар Абылайды екi жүз жауынгерiмен қоса тұтқындап әкелуге қатысқан. Әрi қазiргi Жоңғарияның бүкiл қарулы күштерiнде басты тұлғалардың бiрi Септенмен тонның iшкi бауындай аралас-құралас. Ал Сыбан-Доржының бiр ұтатыны кезiнде Қалдан-Серен көпке дейiн тек қыз табумен болған Қарабас ханымға егер бiр ұл сыйласаң соны мұрагер етiп жариялаймын деп, Будда әулиенiң атын атап, ант берген екен. Бұл да бүкiл қауымға белгiлi. Сосын да Сыбан-Доржының қандай бала екенiн бiлетiн жұрт Қалдан-Сереннiң құлағына аузы тақау Қарабас ханымның әрбiр қозғалысына көздерiн ежiрейте қарайды.

	Қонтайшы қасындаүнсiздiк тым ұзаққа созылды. Баршасының еңсесi езiлiп кеттi дедi ме Будда әулиеге қарама-қарсы қабырғадағыүлкен есiк ашылып, оншақты бойшаң да әдемi кәнизәктар кiрдi. Олар қолдарындағы жайпақ табақтарда мөлтiлдеген шарап толы кеселердi бәрiне таратты да шұбырған қаз-үйректей қайта көзден өштi. Бұл сусын бәрiне жiгер бергендей. Бас зайсандардың бiрi-Наугат әжiмдi жүндес жүзiне жылы шырайүймелетiп:

	– Бұл уақыт шiркiн қалай зымырайды? Мына Әмiр-Сана туғанда атасы, сол заманғы ұлы қонтайшы Сыбан Рабтан қалай қуанып едi? Бақсам одан берiде де жиырма жылдай уақыт өтiптi-ау!–дедi. Бас зайсан Наугаттың бұл сөзiне Әмiр-Сананың шешесi Ботлок жайқала қарады.Тек бас зайсанның сөзiн ауру қонтайшының аяқ жағына таман жайғасқан бүкiр ақсақал адам iлiп әкеттi:

	– Е, Сыбан Рабтанның осы немересi туған күн баршамыздың жадымызда. Атақты жандайшап, жаның жәннатта болғыр Цуй қызың Ботлок керемет ұл тапты деп, сүйiншi сұрап келдi емес пе? Бiрақ Сыбан Рабтан сол күнi түнде жаман түс көрдiм, түсiмде бiр сiлеусiннiң жаңа туған баласы әп- сәтте ұлғайып, басымызға әңгiр-таяқ ойнатады, бiр зайсан оны қақ бастан ұрады, сосын ол сiлеусiннiң баласы көзден таяды да бiр айдаћарды ертiп әкеп, бәрiмiздi жұтқызады, өзi де сол айдаћардың өңешiнде кетедi деп, әп- сәтте бiр түрлi сарыуайымға салынды.

	Ботлок дүр сiлкiнiп, оқты көзiн сол шалға қадады. Ал Әмiр-Сананың өзi бас зайсанның да, одан кейiнгi ақсақсалдың да сөздерiне мән бермегендей қасындағы сонау Тарбағатайдан өзiмен бiрге келген ұлыс тайшысы Дебашыға алақ-жұлақ еттi. Ботлоктың күйеуi Вечжи-Хэшоци, баласы Әмiр- Сана және Дебашы-тайшы атағы бар бұлүшеу ауру қонтайшының төсегiне иек сүйердей тақау жайғасқан сол Ботлоктың арт жағында, екiншi сапта қатар отыр едi. Хойт тайшысы Вечжи-Хэшоци сәндi киiнген, қырықтың қырқасына шықса да бозбаладай өңi бар, сақал-мұрты қап-қара, есесiне ешкiмнiң алдына түсiп көлбеңдемейтiн, мiнезi бiр тоға, мына отырыста зайыбы Ботлоктың сөзi мен iсiне сәттi бағдар тiлеген түрi айқын шалынатын залалсыз жан едi. Ал баласы Әмiр-Сана бұған қарама-қарсы ұшпа мiнездi, қысыңқы көздерiнiң тереңiндегi жанары өткiр, кесе-көлденеңдегеннiң қай- қайсысын да кесiп түсерлiктей. Денесi мығым, қол-аяғы балғадай, не олжадан да құр қалуға жоқ қырағылығы кiм-кiмнiң де назарынан тыс емес. Бұл жағынан шешесi Ботлокқа тартқандығы бар. Киiм киiсiнде пәлендей бекзадалық жоқ, жорықүстiндегiдей лыпалары ғана. Жанына байланған былғары қынды ұзын қанжары тiзесiнiңүстiнде жатыр. Дөңгелектеу жүзiнде кейде күлкi жүгiредi, бiрақ оның алдамшы екенi бiлiнедi.Бұл туғандаүлкен әкесi Сыбан-Рабтанның түнде түсiнде сiлеусiн көруi тегiн еместей. Қалмақтың әккi аңшылары сiлеусiннiң кейбiр нышандарын Әмiр-Сананың бойынан да табарлықтай.

	Ия, Әмiр-Сана өте жырынды жас. Сол қалпына жапсырылған жамаудай жараспайтын бiр мiнезi қасындағы қаққан қазықтай қақшиған Дебашыға жиi жалтақтайтыны едi. Дебашы да осы Әмiр-Сана құралпылас жiгiт, одан екi жастай ғанаүлкен. Сөйте тұра Әмiр-Сананы бұған тәуелдi еткен қай құдай? Әлде шыққан тегi мәжбүр ете ме? Әмiр-Сана мен оның әкесi Вечжи- Хэшоцидiң арғы аталары он жетiншi ғасырдың басында атақты Хо-Урлюкке ерген торғауыттарға iлесе сонау Едiл бойындағы екiншi Қалмақ хандығына қоныс аударып, он сегiзiншi ғасырдың басына дейiн сонда тұрақтаған. Сол кезде әлгi әкесi Аюке ханның ұятсыздығына өкпелеп, бiраз елдi қоса дүрлiктiрiп, шығыстағы Жоңғарияға қарайүдере көшкен Санжиб деген шықты емес пе? Мiне, бүгiнгi хойт тайшысы Вечжи-Хэшоцидiң әкесi де сол Санжибке қосылғандардың iшiнде едi. Олар мұнда келген бетте Сыбан Рабтан алғашқы уәдесiнде тұрмай Санжибтi тұтқындап, оның қарауындағы он бес мыңдай түтiндi табанда ұлыс-ұлыстарға бөлiп жiбердi. Ал Санжибтiң өзiн кiсендеп, ең жақын он адамымен Едiл бойына, әкесi Аюке ханның құзырына қайтарды. Мiне, сол ұлыс-ұлыстарға бөлгенде Вечжи-Хэшоцидiң әкесi Тарбағатайдан бiр-ақ шықты. Бiрақ ол өте қабiлеттi жан едi, тез арада едәуiр дәулет жиды, қонтайшымен де, оның зайсандарымен де оңай тiл табысты. Кейiнiректе өз ұлы Вечши-Хэшоцидi хойт ұлысының тайшысы атандырып, әрi Сыбан Рабтанның ең сүйiктi қызы Ботлокқа қосылуына ықпал еттi. Ботлоктың басқа бiреуден екi қабат қалғанын бiле тұра әке де, бала да ол мәселеге көзжұмбайлық жасады. Бұл күнде оның бәрi өз нәтижесiн бергендей.

	Ал Дебашы кiм? Бұл сонау атақты Батыр қонтайшының тiкелей тұқымы. Кешегi Сыбан Рабтанның немере iнiсiүлкен Черен-Дондуктың Намджил атты кенжесiнен туған бала. Бұл күндеүлкен Черен-Дондук те, оның өзi аттас қолбасы баласы-Кiшi Черен-Дондук те бақилық дүниеге аттанған. Дебашының өз әкесi Намджил зайсан, не қолбасы атанбаса да байлығымен шырқаған адам. Ол тек мал, егiнмен алданбай Тарбағатайдағы өз ұлысы аумағында күмiс, темiр сияқты кен орындарын ашты, сауда, алыс- берiс жағын да дүркiреттi. Дебашы да бала кезден сондай кәсiптергеүйiрсектедi. Әлде Әмiр-Сана да соған қызығып, Дебашының қармағына iлiктi ме екен? Әлде Дебашы екеуiнiң мiнез жарастығынан ба? Әлде Дебашының осы ханзадалар түлегiнiң түп атасы – Батыр қонтайшының тiкелей ұрпағы ретiнде Жоңғария қонтайшысының тағына құқықты екендiгi, бұл күнде әкесi Намджил де өлiп, Тарбағатайдағы өлшеусiз байлықты жеке- дара иемденетiнi Дебашыны Әмiр-Санаға ең құдiреттi одақтасқа айналдырған ба? Әйтеуiр, тап қазiр екеуi бiр-бiрiнен кессең ажырамастай.

	Бiр мезетте қонтайшының қарындасы Ботлок жыламсырады:

	–Құдайым-ай, о Будда әулием, менiң туған бауырымның дертiне бiр шипа табылмағаны ма? Бүкiл Жоңғарияны өздерiңнiң желеп-жебеулерiңмен он сегiз жыл бойы бiр шыбықпенүйiрiп басқарып едi ғой. Ендi мына жолы да желеп-жебесеңдершi. Анау ашық тұрған терезенiң көзiнен өздерiңнiң әмiрлерiңмен бiр құс ұшып кiрiп, ағайыма ем салып кетсе қайтер едi? Ұлан- Байыр өте дұрыс айтады, мұрагерлiкке шынында бiр аса тегеруiндi адам керек. Бiрақ менiң туған ағайымдай тегеурiндi адамды бiзге кiм тауып бередi? – Осыны айтты да Ботлок ақ жiбек орамалының ұзын бiр ұшымен жасты көзiн сүрткiледi де қасындағы ұлы Әмiр-Сана мен Дебашыға қарады. Оларды ұзақ адақтады. Сiрә, сәнқұмар Ботлок бетiне опа-далап қана жақпай, кiрпiктерiне де мойылдай қара бояуды баттастырған. Орамалының ұшымен жасын сүрткенде қара бояу мен орыстың аппақ опа-далабы араласып, екi көзiнiң астын айғыз-айғыз еттi. Әмiр-Сана мен Дебашыны сондай көздерiмен адақтап едi. Сөйтсем, баршаның, тiптi ауру қонтайшының да назарын сол екеуiне мықтап аударамын дегенi ме? Осыны дем арасында ұққан Ұлан- Байыр секiлдi. Қарсы бетте су жағасында жалғыз өскен сәмбi талдай қасы- қабағы салбыраған өз қосағы Сайын-Бөлектi бұл да бет-аузын жыбыр-жыбыр еткiзiп, көзбен ұзақ адақтады, мұнымды жұрт әбден байқады-ау дегенде қасындағы екi iнiсi Лама-Доржы мен Сыбан-Доржыдан қолын әрi асырып барып, ең кiшi iнiсi, жетi жасар Сыбан-Дашидi еркелететкен сыңаймен арқадан қаққылады.

	Бұл қалай жұрт назарынан тысқары қалсын. Мұның бәрiн қонтайшы тумаларынан төменiрекүшiншi саптағылардың iшiндегi Еманқұлы да байқады. Қазақ жерiндегi қаћарлы қолбасылар Септен мен Кабуттың жiберген адамы. Сiрә, мұны жай жiбермей қосалқы бiр мiндеттi қоса арқалатқан. Ботлок пен Ұлан-Байыр белсендiлiк танытқан шақта бұл да қибыжықтап, өз қасындағылардан бөлектене бердi. Бұл өзi кеудесi жұпынылау, есесiне басыүлкен, жас жiгiтке лайық көрiк атаулыдан жұрдай бiреу едi. Бетiне әлдекiм қара балшықты жапсыра салғандай, ондағы көз, мұрын, ауыз сияқтыларды iздеп жүрiп әрең табасың. Тек даусы дүр еткенде ашық-жарқындығы жоқ қоламта мiнез әлдекiм емес, бiр атарлығы бары бiлiндi:

	– Қалмақ қауымында дос сүйiнер, дұшпан күйiнер небiр нар жiгiттер жетiп-артылады емес пе? Мына ханзада Лама-Доржы бiледi, сондай нар жiгiттердiң арқасында Қазақ ордасын осынша жыл бүрiп ұстадық емес пе? Будда әулиемнiң шапағаты қонып, науқасынан тез айыққыр ұлы мәртебелi қонтайшының өзi соларға көпүмiт артып келдi емес пе? Ауызды қу шөппен сүрткеннiң керегi қанша?

	«Әне, бұл Лама-Доржыны меңзедi» деп, бәрiнiң құлақтарының түбiнде бiр-бiр шымшық шықылықтағандай. Демек, алыстағы атышулы қолбасылар Септен мен Кабут қонтайшыныңүлкен ұлы, әлгi Ташкент саудагерiнiң қызынан туған, әрi қолбасылық тәжiрибесi бар Лама-Доржыны қалайды. Осылай Қалдан-Сереннiң ең жақын тумаларының iшiндегi осындай таластың төбесi жалаңаштанып қалғандай. Шетiнен хан көкiрек жаратылған немелер бiрүлкен секiрiске әзiрлiктерiн бiр-бiрiнен жасырмайтындай да. Хан болсын, қара болсын қалай да бiр мойны озық адам iздейiк деген ой ғана ешқайсысын маңайламайтындай. Әлде, Сары-Манжының баласы Немеху ғана солай түйдi ме екен? Мұның мұрагерлiкке ешқандай құқы жоқ, есесiне бұл Сары- Манжының баласы. Ал, Сары-Манжы деген кiм? Бұл қалмақ қауымындаүлкен қолбасылық тұғырдан отыз жылдан астам уақыт түспей, Қазақ ордасының бүкiл түстiк бөлiгiн, Жетiсу, Шу– Iле алабы, Қаратау бойы, Сыр өңiрiн уысында ұстап, ең көп тәжiрибе жинақтаған адам. Мiне, сондай адамның баласы неге қарадан хан шықпасқа?

	* * *

	Бiр мезетте Қалдан-Серен тiлге келдi. Не айтқанын ешкiм ұқпаса да әйтеуiр тiлiнiң арасынан бiр лебiз шығарды. Үн-түнсiз мүлгiген баршасы оқыстан жел шайқаған қурайдай тербелiстi. Ұлан-Байыр әлдебiр жақсылық нышанын танығандай көзiн жасауратып, «Ұлы мәртебелiм» депүлгердi. Жалпы, Қалдан-Сереннiң бұл Ұлан-Байырмен тетелесүлкен-кiшi тағы екi қызы болған. Олардың бiрi осыдан он бес жылдай бұрын сонау Шу-Iле алабындағы «Аңырақай шайқасында» қазақтың атақты сұлтаны Абылаймен жекпе-жекте өлген Шарыштың қалыңдығы едi. Бiрақ ол екi қыз осыдан бiраз жыл бұрын шешек ауруынан көз жұмған. Шешек бұл күнде қалмақ қауымын iштен кемiрiп тауысуға бет алған, оған дауа табуға ешқайсысы дәрменсiз, тiптi кей жағдайда сыртқы жаудан да қатерлi ымырасыз зобалаң едi. Қалдан- Серен құлаған күннен-ақ оданүмiттерiнiңүзiлуi содан. Қонтайшыны кетер адамға санап, келер адамның әуселесiмен бас қатырмай қайтсiн?

	Қалдан-Серен түйдек-түйдек қара шашы төбесiне оралып, басы ақ жiбекпен тысталған құс жастыққа көмiлiп, шалқасынан жатыр. Жаңа ернi жыбырлап, түсiнiксiз әлдененi былдырлағасын көз қиығын солға қарай тастай бердi. Бәз бiреулер оны Қарабас ханымға назар аударғаны деп ұқты. Шынында, ол төрдегi Будда әулиенiң тас мүсiнiне қараған. Байқайды, Будда әулиенiң бет-жүзiнде бiр жылылық пайда болып, әлдебiр ишара бiлдiргендей. Оның не ишара екенiн науқас айна-қатесiз сездi. Ендi, соны мына түйсiксiз бастарға жеткiзу лазым. Өйтпесе, өзiмен бiрге қараңғы көрге мәңгiлiкке әкетерi ақиқат қой.

	– Балаларым менiң, далай-лама, зайсандар, қолбасылар! – деп, қонтайшы ендi ғана құлаққа айқын жететiн сөздердi шұбыртты. – Айтыңдаршы, Аренар естерiңде ме?

	– Есiмiзде, есiмiзде! – деп бәрi қоғадай жапырылыса шуласты.

	– Естерiңде болса сол Аренардың, оның жирен шашты көркем әйелi Бригиттаның, соларға ерген басқа да «шейiт» оқымыстыларының бiздiң ұлы Жоңғариядан аттанып кеткенiне неше жыл өттi?

	Қонтайшының осы бiр сұрағы есепке шорқақ мына жай-саңдарға бiр емес, екi соққыдай әсер еттi. Бiрiншi соққысы – швед маманы Ренат- Аренардың өз тобымен мына қонтайшының рұқсатымен сонау басқа құрылықтағы өз Отанына аттануы қай жылы екенiн еске түсiру және одан бергi жылдарды санап шығару мынадай аттың жалы, түйенiң қомында бұларға оңай шаруа емес. Екiншi соққысы – ол швед мамандарының бүгiнгi қылкеңiрдектен алған жайға қандай қатысы бар деген сауал едi. Бұл тығырықтан баршасы бастарын шағып, әрең құтылды. Қалдан– Серен қайтаүнсiздiкке басты. Менiң осы сөздерiмде не мән бар, кәне, ойланыңдаршы деген сыңайы. Бiрақ ешқайсысының ойланғысы жоқ, бәрiнiң есiл-дертi бiр-ақ мәселеде. Бұл жолғыүнсiздiк тағы да ұзаққа созылды. Әрi жайүнсiздiк емес, бәрiнiң аяқ-қолдарын, ақыл-естерiн қыл шылбырмен шандығандай тырп еткiзбес өте қаталүнсiздiк. Қалмақтар не қиындық кешпеген, бұған да төтеп бердi. Қалдан-Серен қайта тiлге келдi:

	– Бiзде Қазақ ордасының ең дөкей сұлтаны Абылай тұтқында болды ғой. Соны босатқанымызға, әлгi қазақтың ең ұлы абызы-Төле би бастаған шоғырдың елiмiздiң шетiне келiп, Абылайды әкеткенiне неше жыл өттi?

	– Екi жыл, ұлы мәртебелiм! – деп, бас далай-лама Кабба онсыз да иiңкi тақыр басымен қонтайшы жатқан төсектi соғардай шұлғып-шұлғып қалды.

	– Екi жыл!

	– Екi жылдың жүзi болды ғой, ұлы мәртебелiм! – деп екi бас зайсан Наугат пен Габат-Гелун да күшiгендей шоқиған сұлбаларын бiр-бiр қозғады.

	Осы мезетте Сары-Манжының баласы Немеху баршаның көзiн тартты. Қонтайшы мұндай сұрауларды неге қоюда деп дағдарған қалмақ қауымыныңүркердей билеушi тобы сол атақты қолбасының баласынан бiр iлгек тапқандай. Әкесiнiң қарамағында Қазақ ордасынынң түстiгiнде бiрер соғысқа қатысқанмен Немеху пәлендей қолбасы емес, көбiне осы Жоңғария қонтайшысының ұрғасында саяси пiкiр-таластарды ана сүтiмен бiрге сiңiрген ноян. Әкесiнiң ықпалымен, әрi өзiнiң де етi тiрiлiгiмен осы жиырмаүш жасында дербет ұлысындағы ақсүйектердiң қонтайшы ұрғасындағы арқасүйерiне айналған. Қазiр бұл Немехудың түсi бұзылыңқы. Әкесiне ұқсаған жалпақ шот маңдайынан төмен жүндес қас-қабағы ауырлап, басын төмен әкетiп бара жатқандай. Айнала жұртқа көзiн көтеруге бiраз күш жұмсайтындай. Мұның да оң самайға құлаған ұзын бұрымы бар. Мол пiшiлген сары жейденiң сыртындағы қызыл жiбек белбеуге байлаған салақұлаш қылышының былғары қынабы көз қытықтайды. Алтын, күмiс, пiлдiң сүйегi сияқты қымбаттық әшекейдiң саусағы буынсыз хас зергердiң қолдарымен шебер қиыстырылғаны ап-анық. Әкесi Сары-Манжы Қазақ ордасының түстiгiндегi Ташкент, Түркiстан сияқты қалаларға көп тiс батырған ғой, қайтсе де сонда қолға iлiккен аса қымбаттық олжа бұйымдардың бiрi осы қынаптағы қылыш. Қонтайшының басын сүйеушi Қарабас ханым етi сылынған сүйектi, әжiмдi жүзiн жасыл жiбек шәлiсiмен жартылай көлегейлеп:

	– Ұлы мәртебелiм, сол қазақтың әулие сұлтаны Абылай бiзге пенде болып тұтқынға түскенге мүлде ұқсамаушы едi-ау. Сонау күншығыста аспан астын, жерүстiн жалғыз билеймiн дейтiн алтын айдарлы, ақ жiбекке малынған қытай патшасының өзi қонаққа келгендей бiз оның алдында құрдай жорғаламадық па? Төрiмiзде шалжиып, бағым-күтiмi өз балаларымыздан асып түстi. Қазақтың Төле биi сол Абылайды әкетуге келгенде ол сұлтанды шығарып салуға қанша шашылдық? Сол ашық қол жомарттығымыздан не көрдiк? Бүгiнде соны ойласам iшiм удай ашиды, қайтейiн?! – дедi. Ия, Қалдан-Сереннiң туған күйеу баласы Шарышты жекпе-жекте өлтiрген Абылай сұлтанның мұнда екi жыл тұтқында болуы, әншейiнде етiңнен ет кессе шiмiркенбейтiн қатыгез қалмақтар оны талап жеудiң орнына алақанда аялауы, бұның сыртында қазақ сұлтанының өз басы мен Қарабас ханымның арасында оқтын-оқтын бұрқ ететiн сөз сайыстары, сұлтанның бұлардың көздерi мен көңiлдерiн арбаған ерекше қасиеттерi хақында осы аз уақыттың iшiнде қазақ пен қалмақта қаншама аңыз туды десеңшi. Тiптi олардың шындығы, өтiрiгi қайсы, оны сол аңыздардың бас кейiпкерi осы қонтайшы мен ханымның өздерi де ажыратып бере алмастай. Тiптi сонау қазақ жерiнде, Шу өзенiнiң өрiнде, Қаратаудың баурайында, Сары-Манжының әсем де еңселi шатырының астында Ресей сияқты ұлы елдiң аса мәртебелi өкiлi Карл Миллермен осы қазақ сұлтанын босату туралы өткен келiссөздiң түйiнi де бұл күнде желге ұшқан шаң-тозаңдай бiрдеме. Бәрi де сол Абылайдың ерекше қасиеттерiнде жатыр. Сол қазақ сұлтаны әлдебiр сиқырмен өзiне өлердей ызалы қонтайшы мен ханымның екi жыл бойы көздерiн арбап, еркiне бағындырып ұстапты. Сосын ол қонаққа шақырылған қытай патшасындай шалжимай қайтсiн. Сол қасиетiнiң арқасында ол оңтайлы сәтте бұлардың қолынан сусып кетiптi. Жай кетпей мол сый-сияпатты қоса әкетiптi.

	Жаңағы Қарабас ханымның сөзiнен баршасының көздерi әлденеден Сары -Манжының баласы Немехуге ауды. Ол да соны сезгендей қабағын бұрынғысынан да тұнжыратып, басын төмен салды. Шот маңдайын, жүндес қас-қабағын мүлдем жасырып әкетейiн десе сары жейделi кеудесiнiң оған икемi келмейтiндей. Бар бiтiргенi қос шырағын алдында көлденең жатқан қанжарының былғары қынындағы әшекейлерге мықтап қадады. Ұзындығы адамның шынтағындай ғана осы былғары бұйымға алтын, күмiс, әрi пiл сүйегi арластырылған осынша ою-өрнек көздiң жауын алатындай етiп, қалай қиыстырыла жапсырылды екен деген ойға да шомғандай. Баршасының осы Немехуге аударылған назарында түсiнгендiк рай бар. Ұлан-Байырдың Қоқан хандығын еске алуы, Қарабас ханымның Абылай сұлтан жөнiндегi күрсiнiсi, Немехудың басына қара жамылғандай қалпы-бәрi өзара байланысты дүние едi. Соны кәдеге жаратпақтай бас зайсанның бiрi Габат-Гелун тiлге келдi. Бұл елуге ендi ғана аяқ басқанмен жүз жасаған қариядай өңi ескi адам едi. Сақал- мұрты болымсыз, арық өңiнде әжiм мол. Әрi оң жақ езуi жырық болғасын да аржағында азу тiстерi ақсия көрiнетiн:

	– Келбетi айдай сұлу Қарабас ханымның сөздерi менiң де көкейiмнен шықты. Абылай сұлтанды салтанатпен аттандырып салдық. Ол кетерiнде бүкiл Орта жүз қазақтарының атынан ұлы мәртебелi қонтайшымен өзара бiтiмге қол қойды. Барақ сұлтан Тұрсынхан ұлын да осындай бiтiмге көндiргенсiдi. Әлгi елден шыққан, жұрттан шыққан бүлiкшiл, алаяқ Қарасақал дегендi ұстап, байлап-матап, алдарыңа жеткiземiн деп, ант-су iштi.

	Ал ендi екi жыл өттi, не көрiп отырмыз? Бiтiм дегенi құмға жазған жазудай. Барақ сұлтан бiзге тек алыстан жонын көрсетедi. Орысқа бiр, бiзге бiр күлiмсiреп қойып, әрқайсымызға бiр-бiр кесек шикi ет асатқандай Абылай мен Барақтiкi нағыз екiжүздiлiк. Өтiрiк десеңдер әлгi ұстап беретiн Қарасақалы қайда? Естiп жатырмыз, ол Қарасақал дегенiң сол Орта жүздегi Қазыбек би мен Қабанбай батырдың құзырында, әрi Барақ сұлтанмен де ауыз жаласып, «мен Жоңғария қонтайшысының мұрагерiмiн» деп, күннен-күнге асқақтайтын көрiнедi. Қарасақалдың сөзiне сондағы қазақтар ғана емес, қашқын қалмақтар да, Будда әулиемнiң кешегi үмбеттерi де құлай сенiп, соның айналасына құмырсқашаүймелеп жатыр дейдi. Әттең, Аренар жасаған от қарудың добын дәл солардың төбесiне түсiрер ме едi деп қиялдаймын. Жә, бұл бiр сөз. Абылайдiкi соның өзiнiкi болып қала берсiн! Ал басқаларға не жорық? Ал бiзде тұтқында жатқан сол Абылайды әкетуге келген қазақтың Төле биi бiзге не құрмет көрсеттi? Биыл көктемде бiздiң сондағы қолбасымыз Сары-Манжыны ордасына қонаққа шақырып, у берiп өлтiрдi. Мiне, бiздiң жақсылығымызға орай жасаған жақсылығы.

	Мұны екiншi бас зайсан Наугат жалғастырды:

	– Ұлы мәртебелi қонтайшы дереу Қоқан ханы Әбдiкәрiмге елшi салды. Сары-Манжыны өлтiргенiүшiн қалмақтар кек алады-ау деп қорқып, Әбдiкәрiм ханның қолтығына кiрген Төле бидi ұстап, кiсендеп қолыма бер деп өтiнiш айтты. Ал Қоқан ханы Әбдiкәрiм қайттi? Ұлы Жоңғарияның ұлы мәртебелi қонтайшысының өтiнiшiн орындаудың орнына елшiлердiң арғы- бергiсiнен түк қоймай балағаттап , беттерiне қара күйе жағып, атқа терiс мiнгiзiп, әбден масқаралап қайтарды.

	Ендi осындағы ескi қолбасылардың бiрi Сайын-Бөлек екiлендi:

	– Мен өз қосағым Ұлан-Байырдың сөздерiн қостаймын. Бас зайсандар Габат-Гелун мен Наугат екеуi бiздiң жанды жарамызды тап басты. Қоқан хандығын бесiгiнде тұншықтыруға әл-дәрменiмiз жете тұра тартыншақтадық. Ендi мiне, сол бойкүйездiктiң зардабын тартып отырмыз!

	Қалдан-Серен мырс еттi. Бәрi қоғадай жапырылып, ауру қонтайшының бет-жүзiнеүңiлiстi. Алғашында мырс еткенi алдамшы құбылыс па дескендей едi, жоқ сақал-мұртты иегiнде қысқа жiп сияқты күлкi нышанына ұқсас бiрдеме иректелiп жатты. Осы көрiнiстiң анық айғағындай қонтайшының аузынан тағы бiр сөз туды:

	Әуел баста қазақ хан-сұлтандары Әбiлхайыр мен Абылайдың ара қатынасы қандай едi?

	Бұл да баршасының күтпеген сауалы. Бәрiбiр жапатармағай жауап берiстi. Әсiресе, Сайын-Бөлектiң жаңағы қолпашынан мерейi өскен бас зайсан Наугат желпiндi:

	– Өте нашар ғой, ұлы мәртебелiм! Тiптi Әбiлхайыр орыстарға бодандыққа екiншi мәрте қол қойғасын да бiзгеүстi-үстiне астыртын елшi салмады ма? Егер Ташкент пен Түркiстанды өзге қазақтардан бөлiп алып, менiң жеке иелiгiме әперсеңiз Жоңғарияға бодандыққа мәңгiлiкке мойынсұнамын деп зарламады ма? Ал кейiн осыны жел сыбдыры арқылы естiген Ұлы жүз бен Орта жүз қазақтары, олардың басшылары, iшiнде

	Әбiлмәмбет хан мен Абылай сұлтан да бар, бәрi ертоқымын бауырына алып туламады ма?

	Қалдан-Серен көрпеүстiндегi әлсiз оң қолын көтерiңкiреп, Наугатты нұсқады. Қонтайшыға тап осы мезетте ең керек сөздi сол бас зайсан айтқандай. Қонтайшы ендi жастықтағы басын шайқаңқырап күш алғандай тағы бiр сауалға көштi:

	–Мiне, Әбiлхайыр өз қандастарының баршасының ашу-ызасын тудырды. Бүкiл қазаққа топырақ шашқандай қылық қой мұнысы. Солай емес пе?

	– Солай, солай, ұлы мәртебелiм! – деп шуласты бәрi.

	– Ал, сөйткен Әбiлхайыр бiз Абылай сұлтанды пенде қып, қолымызға түсiргенде қай қырынан көрiндi? Не қылықтары шаң бердi? Мұны кiм ашып бере алады?

	– Ойбай, атамаңыз! Абылай тұтқындалғанда Әбiлхайыр табадағы балықтай ыршыды емес пе? Бiзгеүстi-үстiне елшi салды. Өзiнiң сөзi өтетiн, басқаларға қарағанда сүйексiңiстi орыстарға хат боратып, Абылайды тез босаттыруға ықпал етiңiз деп, маңдайымен жер сүзiп жалбарынды. – Мұны айтқан бас зайсан Габат-Гелуннiң жырық езуiнiң аржағындағы азу тiстерi темiр қайшыдай сақылдады, «Ия, солай» десiп баршасы растады мұны. Тiптi Ботлок пен Ұлан-Байыр да мақұлдай әйел затымен-ақ саясатқа құлақтарының түрiк екенiн айшықтапүлгердi.

	Бұл шамада Қалдан-Серен өзүзеңгiлестерiне, ет бауыр жақындарына осы тақiлеттес сауалдарға жауап iздетiп, соңын әлдебiр iргелi ойға тiремек екенi шалынып едi. Ендi оның ерiндерiнiң қыбыр-жыбырына бұрынғыдан бетер көз тiгiстi. Бiрақ қонтайшы асықпайтындай. Ажал шiркiннiң осы сарайдың сыртқы табалдырығынан ендi-ендi берi аттағалы тұрғанын сезсе де сол ажалды да бұл ұяты бар кең пейiлдi жанға ұқсатып, тап осы соңғы сәтте оның да аса аптықтырмай сәл сабыр етiп аялдайтынына сенген райы бардай. Өзi де ендi-ендiүзiлгелi жатқан пенде емес, күнделiктi күйбең-сүйбеңнен соң сәл тыныстағандай соңғы жылдары ағы күрт дендеген қалың түктi жүзiне момақан тыныштықты ұялатқан. Бiр кездегi қайратты бет сүйектерiнiң қып- қызыл ұштары күйе жаққандай қарайса да солай. Едәуiрүздiктiрiп барып, қонтайшы қайта тiлге келдi:

	– Жаңа Сайын-Бөлек шырағым, ат басындай алтыным менiң, сен Қоқан хандығына зығырданың қайнай шамырқандың. Сол Қоқан хандығын бесiгiнде тұншықтыруды неге ойламадық дедiң. Ендi таразыға салшы, бiз ойламадық па, жоқ, ондайлыққа шамамыз келмедi ме? Анығы қайсы? Егер шамамыз жетпесе оның себебi неде? Осыған тап-тұйнақтай етiп жауапты қайсысың қайырар екенсiң?

	Ендi қонтайшы бәйгеге ат қосқандай-қабағын тұнжыратып, тереңнен мөлдiреген қос шырағына күш түсiре бәрiн мықтап көз қырына алды. Екi жанында қаздай тiзiлгендердi, олардан арғыларды тегiс көрiп жатқаны ап- айқын. Ендi бәрi қонтайшының тап өзiнше қабақтарын тұнжыратып, ой тұңғиығына бойлады. Бұл жолы да оқыс көрiнген сауалға жауап iздестi. Тек Әмiр-Сана мен Дебашы ғана қонтайшының Сайын-Бөлектi ат басындай алтынға балағанын жамандыққа жорып, қарсы беттегi сол Сайын-Бөлектiң болмысына қарасты. Сайын-Бөлек бұл шақта зайыбы Ұлан-Байырдың ақылына сүйенген түйсiксiздеу жанға ұқсады. Әлде сол түйсiксiздiктiң астарында кейiн өзгелерге қан құстырарүлкен айла, амал жатыр ма? Қонтайшының соңғы сауалына жауапты өзгелер iздесiн, Әмiр-Сана мен Дебашы ендi Сайын-Бөлектi аңдиды. Әрине, Әмiр-Сана осыдан жиырма жыл бұрын өзi туған күнi атасы Сыбан Рабтанның түнде түсiнде сiлеусiн көрiп, сол сiлеусiннiң оғаш қылықтарынан шошынғанын еске салған бүкiр шалды да назардан тыс қалдырмады.

	Ал өзгелердiң ойы науқас қонтайшы нұсқаған Қоқан хандығы жақта едi. Қоқан хандығы деген не? Бұрын қазақ-қалмақ арқатынасында ауызға алынбайтын бұл түйнектiң айтып ауыз жиғанша құдiреттi Жоңғарияның табанды қарсыласына айналуына не себеп? Атақты Ташкент қаласынан шығыс-оңтүстiк бетте, Сырдариядан арыда Алай, Шатқал, Моғолтау, Ферғана, Түркiстан жоталарымен қоршалғанүлкен аңғар бар.Мұны өзгеше емес көне парсы тiлiнен ауысқан атауы бар-Ферғана жотасына көбiрек телiп, Ферғана аңғары атайтын. Осында Сырдарияға құятын Сох өзенiнiң көп саласының бiрiнде Ескi Қорған қамалы болушы едi. Мұның тарихы тым ежелгi заманға кетедi. Қытай-Үндiстан керуен жолындағы ең iрi бекеттердiң бiрi болған, кейiн моңғол шапқыншылығы кезiнде аяусыз қиратылған. Мiне, сол Ескi Қорған қамалының орнына 1732-жылы Қоқан атты қала салынып, ол 1740-жылы құрылған Қоқан хандығының астанасы аталды. Суы мол, шөбi шүйгiн аңғарда орын теуiп, әрi Бұхара әмiршiлерiне, Иран патшасы Нәдiрге арқа сүйеген бұл мұсылман иелiгi бiр-ақ күнде жонданып шыға келдi. Билiк басына қабiлет пен қайрат-жiгер қабат дарыған адамдардың орнығуы да бұған септестi. Дiнi басқа қалмақ түгiлi қазақ, қырғыз, тәжiк сиқты мұсылмандар қауымында «жер астынан жiк шықты, екi құлағы тiк шықты» дейтiндей әсер қалдырды. Қоқан хандығының патшасы Әбдiкәрiм бек Мәуреннахрдағы сол кездегi Наманган, Ходжент, Әндiжан, Маргелан сияқты iрi қалаларды iлезде басып алып, Ташкентке көз алартты. Мiне, осындай халде Жоңғария қонтайшысы 1742-жылы Қытай императорымен уақытша бiтiмге қол қойып, Септен мен Дагба сияқты әккi қолбасылар басқарған отыз мыңдық әскердi Қоқан хандығына бағыттады. Қалдан-Серен бұл жолы Нәдiр шаћтың Кавказ халықтарына қарсы соғыста титықтағанын, қоқандықтарға қол ұшын бере алмасын ескерген едi. Қалмақтар Ташкентке жақындағанда күтпеген жағдайдыңүстiнен шықты. Ташкенттегi Ұлы жүз ханы Жолбарыс өлтiрiлген соң оның орнындағы Төле бидi қалмақтардың күшiмен алмастырған Күсек бек ойда жоқта Қоқан хандығына қарай жарқ бердi. Қалмақ қолбасыларының елшiсiне «өлiспей берiспеймiз» деп қасарды. Қалмақтар мен қоқандықтар алғашқы шайқасты бастағанда майданүстiн шылдыр-шылдыр, сыңғыр-сыңғырүн басты. Бұл қалмақтардың зәре-құтын ұшырды. Сөйтсе, қоқандықтар жарамды аттар мiнiп, әрi ер-әбзелдерiне қоңырау таққан екен. Әрi бұларға қазақтар да болысқан едi. Бұл жолы қалмақтардың маңдайы тасқа тиiп, кейiн серпiлiп, тек соңдарынан тың күш келгесiн ғана Ташкенттi өздерiне қайтарды.

	Келесi соғыс оты Қоқан қаласының айналасында тұтанды. Мұнда өзбектер екi қатар ор қазып, алғашқысының бетiн талмен, топырақпен бүркеп, өздерi екiншi орда жасырынып едi. Лап қойған қалмақтардың көбiсi орға құлап, одан амалын тауып секiрiп өткендерiн екiншi ордан өзбектер көздеп атып, бұл Буддаүмбеттерi керi шегiнгенде әлгi ор қайта алдан тосып, тағы бiразы құлап, бұл жолы да аман шыққандарын екiншi ордан атқып көтерiлген өзбектер қылыштап, тiптi таяқпен ұрғылап, әбден есеңгiретiп, жусатып салып едi. Бұл жеңiлiс қалмақтардың сабыр суын баспады. Бiр ай өткiзiп қайта тап бердi. Тағы да қырғын соғыс. Бұл жолы да қоқандықтар ерлiкпен қорғанды. Бiр жылға созылған осы соғыстың ең соңында ғана ойрат-қалмақтар Сырдария бойындағы аз ғана елдi мекендердi өздерiне қаратты. Есесiне екi жақтан да көп адам оққа ұшты, суыққа ұрынып өлдi, ұшан-теңiз егiс алқаптары ат тұяғымен тапталып, қара топыраққа айналды, мал-мүлiк шығыны тiптен қисапсыз. Сөйтiп, Септен мен Дагба бастаған қалмақ әскерi сүбелi жеңiске жете алмай елiне оралды. Тап сол мезетте Жоңғарияда шешек ауруы қайта етек алып, амалсыз қол-аяқтарын iшке бүктi. Бұл 1742-жылғы оқиға едi. Арада Әбдiкәрiм бек Жоңғарияға бодандықты мойындағасын баласын аманатқа берiп, бiраз күш жинады да, 1744-жылдың күзiнде әп-сәтте Ташкенттi тартып алды. Бұл ретте Төле би ықпалындағы Ұлы жүз қазақтарының көмегi тағы да орасан едi. Осы Ташкент төңiрегiндегi қоқан-қалмақ қақтығыстарында қазақтың ұлы биi Төле Әлiбек баласы өзiнiң данышпан саясатшы екенiн тағы да көрсеттi. Қоқан ханы Әбдiкәрiм бектi, ол арқа сүйеген парсының Нәдiр шаһын қанша суқаны сүймесе де жәрдемдесiп, ата жау – қалмақтың қабырғасын бiр-бiрлеп бырт- бырт сындыруғаүлес қосты. Мұны Арқа даласындағы қалмақ шабуылынан әлсiреп, әзiрге өздерiне өздерi келе алмаған Орта жүз қазақтары, сондағы хан Әбiлмәмбет, Абылай сұлтан, Қазыбек би, Қабанбай батыр, Барақ сұлтан, тағы басқалар жiтi бақылап ойға түйдi.

	Әбдiкәрiм бек Ташкенттi алған бетте ондағы қалмақтар қойған билеушi Айбек қашып құтылды. Ал қолға түскен бiрнеше қалмақтың басына қызыл шалбар кигiзiп, Әбдiкәрiм бек солар арқылы: «Егер Жоңғария қонтайшысы менiмен тағы да күш сынасқысы келсе алдағы көктемде Құмтөбе шатқалынан табылсын. Оған жүрегi дауаламаса өзiнiң әлсiздiгiнiң белгiсi ретiнде осындай қызыл шалбарды бұтына емес, басына киiп жүрсiн» деп сәлем жолдады. Сол жолы әрi Әбдiкәрiм бек өзiнiң бiр көмекшiсiн және Төле би Әлiбекұлын Ташкентке билеушi етiп тағайындады да өз хандығының астанасы Қоқанға тартты. Бұл шақта сексен бiр жастағы Төле би әскербасы қызметiн қоса атқаратын едi.

	Жағдай бұдан кейiн де тыншымады. Қыс бойы екi жақ бiр-бiрiне қарсы пышақ қайрады. Әбдiкәрiм бек жоңғар-ойраттарға ғана қарсы соғысып қоймай қазақтар жерiнде де ашқарақтық жасады. «Осы Ташкент маңындағы бүкiлүйсiн рулары менi хан деп мойындасын» деген талап қойды. Бұл ретте өзiнiң Төле бимен жақсы арақатынасын пайдаланбақшы едi. Төле би екi ұдайы болғансып, тура жауаптан жалтарды. Сонда да Ұлы жүздiң қаңлы, шанышқылы атты екi руының көп бөлiгi Әбдiкәрiм бектi хан деп таныды. дулат, жалайыр, сiргелi, ошақты сияқты өзге елдер бұл маңнан тайыңқырап, өздерiн қашақ ұстады. Бұлүшiн Әбдiкәрiм бек Төле биге тiсiн басудан аулақ. Ендi қалай? 1745-жылдың мамыр айында Жоңғария қонтайшысы Септен, Кабут, Еманқұлы –үшеуi бастаған отыз мыңдық әскердi Ташкентке қайта жөнелттi. Буддаүмбеттерiнiң аяусыздығын бұған дейiнгi қырқыстарда ет- сүйегiмен сезген Ташкент тұрғындары, өзбек, қазағы аралас мұсылмандар жан -тәнiмен қорғанды. Қалмақтар, әсiресе, осыдан бiр ай бұрын, Жоңғарияның бүкiл Орта Азия, Қазақ ордасы жақтағы шекарасын қорғаушы ескi қолбасы Сары-Манжыныүйiне қонаққа шақырып, у берiп өлтiрген Төле бидi қолға түсiруге асықты. Мұны жансыздар арқылы бiлген ташкенттiктер жiгерiне жiгер қосып, соғысты. Тiптi жаудың аруағы асқан күнде Төле бидiң бой жасырып, құтылып кетуiне қажеттi қосымша сақтық шараларын да ойластырды.

	Ташкенттi бағындыра алмаған қалмақтың аталмышүш қолбасысы ендi аттың басын тура Қоқан қаласының өзiне бұрды. Бұл аралықта Қоқандағы Әбдiкәрiм бек Нәдiр шаћтан, Ташкенттегi Төле биден қосымша көмек алыпүлгердi. Ия, тарих жүгi ауыр. Қазақтар Нәдiр шаћ патшалығындағы елдi «қызылбастар» атап, оны да ежелгi дұшпан санатына қосатын. Себебi, ескi жазбаларда, аңыз-жырларда сол «қызылбастар» мен қазақтар арасындағы неше заманғы соғыстар жайында деректер сақталған. Ендi сол «қызылбастармен» қазақтар одақтастыққа барды. Қалайда, қалмақ-ойраттар ең қатерлi жау. Мiне, сол жауды екiншi жаудың қолымен әлсiретсе ең ұтымдысы емей немене? Ия, сөйтiп, бiрiккенүш жақты күштiң арқасында бұл жолы да қалмақтар ойсырай жеңiлдi. Қоқан қолбасылары әрi оқыс айла да тапқан. Жақын келген қалмақ әскерiн жылы шыраймен қарсы алып, сендерге берiлдiк деп, қаланың басты қақпасын ашып тастайды. Жартысы кiрдi-ау дегенде қоқандықтар қақпаны тарс жауып, iштегiсiн iште, сырттағысын сыртта қырып салады. Тап осы қасiреттiң хабары Жоңғария байтақысына жеткенде мұнда екiншi жақтың да бiр жаманаты табалдырық аттады. Сiбiр өлкесiнде орыс әскерiнiң Жоңғарияны басып алмаққа берi қозғалғаны хақында ақпар алынды, әрi шешек ауруы да титықтатты. Мiне, сол шақта Жоңғария байтақысы мен оның төңiрегiндегi қалмақтардың аңыраған даусы аспанды алақандай, жердi тебiнгiдей еттi. Бұдан он алты жыл бұрын, сонау Қазақ ордасында, Шу-Iле алабында өткен атақты «Аңырақай шайқасының» соңындағы аңыраудан кейiнгi еңүлкен аңырау осы едi.

	Бұл шақта қазақтыңүш жүзiнiң аумағында Төле бидiң бедел-абыройы тiптен шарықтады. Сонау Әз-Тәукеден кейiн исi қазақтаүйсiн биiмен шендесер пенде болған жоқ деген тұжырым ауыздан ауызға көштi. Ұзынқұлақ қиырдан қиырға әкеттi. Төле бидiң ықпалымен дулат батырлары – жаныс Өтеген, шымыр Қойгелдi, сiргелi Қара Тiлеуке, жалайыр көсемдерi ағайынды Түрке-Саурық, Ескелдi, Балпық, Қабан жырау, шапырашты Наурызбай, суандағы Бөлек Бөргелтайұлы, ошақты Саңырық, албан батыры Тiлеуке Хангелдiұлы, тағы басқалар осы ұзаққа созылған қоқан-қалмақ соғыстарына тап өз бастары қатыспаса да жақсы жарақтанған кiшiгiрiм әскер топтарынүстi-үстiне жiберiп отырды. Бұл ретте мұсылман дiнiн уағыздау да мықтап қолға алынды. Сосын да қоқан-қалмақ қырқысы нағыз ғазауат соғысына айналды.

	Төле бидiң атақ-даңқына, бәрiнен де тәнтi Абылай мен оның айналасы едi.

	– Шұрқ етпеңдер, тау суындай тасыған дүние ғой бұл, оның негiзгi арнасы Ұлы жүз,үйсiн елiнiңүстiнен жүрiп жатыр! – дедi ол тағы бiр салбурындағы түнгi қоналқының кезiнде. – Алтын Жәкем аманда қазақ жерге қарамайды. Түптiң түбiнде сөздiң тоқетерiн солүйсiндер айтар. Тек мынадай түннiң уағында, айналамыз ашық кеңiстiк, аузымызға абай болайықшы!

	Абылай мұнымен шектелмей өз отауларында әрнәрсенi сылтауратып бiрнеше дүркiн дастархан жайды. Бұл шаққа дейiн алыпүлгерген он екi әйелiнiң төрт-бесеуiн қонақ қабылдау, күту, аттандырып салу, қызметшi төлеңгiттердiң, қыз-келiншектердiң жұмысын бақылау жөнiндегi iскерлiгiүшiн бөлек қоятын. Олар – еңүлкен әйелдерiнiң бiрi, Атығай - Қарауылдың қызы, бәйбiше есептi Тоқта сұлу, Сағындық-Шуақбай атты қарақалпақ бегiнiң қызы Сайман, Қашқар бегi Кенже сарттың қызы Бабақ, Жоңғария қонтайшысы Қалдан-Сереннiң туысы Хошу ноянның қызы Топыш, тұтқындар iшiнен таңдалған, тегi белгiсiздеу Өрiс сұлу, Кiшi жүз ханы Әбiлхайырдың қызы Қарашаш сияқтылар едi. Мiне, осылар иемденген шаңырақтарға шiлдехана, баланы қырқынан шығару, бесiкке бөлеу, тұсау кесер сияқты рәсiмдерге орай кiсiлер шақырылды. Бұл шаруалардың бәрiнiң басы-қасында Абылайдың өзi жүрдi. Мұншалықты айбарлы сұлтанның табалдырығын аттау анау-мынауға жөн емес, қонақтарды қарулы төлеңгiттер көп асықтың iшiнен алтын, күмiс сақаларды iрiктегендей талдап, таңдап енгiздi. Атшы-қосшыларын,үлкен астан дәмелi тоны жылтырларын, әр алуан бұралқыларын аулаққа әкеттiрiп, бөлек сыйлаттырды. Мiне, осындай қалмақ салпаңқұлақтарына кiрер есiк те, шығар тесiк те жоқ жағдайда Абылай сұлтан жаңағы салбурындағы сөздерiн қайталап, толықтыра ежiктейтiн едi:

	–Бiз қойымызды құрттап, айранымызды ұрттап, тыныш жатып күш жия берейiк. Бұл екiжүздiлiк емес, арғы аталарымыздан берi көрген теперiшiмiздiң есесiн қайырудың сәтi түсер. Асқынған жаудың бiр-бiрлеп қабырғасы сөгiлсе құлата салуымызға оңай!

	Тап осы күндерде Жоңғария қонтайшысынан Әбiлмәмбет ханға, Абылай, Барақ сұлтандарға, тiптi Кiшi жүздегi Ералы Әбiлхайыр ұлына елшiлiктер келдi. Көздерi қанталаған немелер бүктеулi қамшыларымен жер соққылап, Қоқан хандығына қарсы соғысқа әскери көмек берiлуiн талап еттi. Абылай екi сөзге келмей Жоңғарияға шағын әскер тобын жөнелттi. Осы әскер ендi-ендi қозғаларда саққұлақ Барақ сұлтан Тұлсынхан ұлынан бес- алты адам жеттi. Бұлар осы әскерүшiн қажеттi аздаған мiнiс аттарын және қару-жарақ әкелiптi. Мұның сыртында Абылай сұлтанмен аса құпия жағдайда бөлек келiсiмге келiп, осы қосынға Барақтың бiр адамы және қосылды. Бұл Барақтың адамы екенiн Абылайдан өзге жан баласы сезбестей етiп ұйымдастырылды.

	Өзгесi өзге Барақтың от басқан тайлақтай секектейтiн тағы бiр себебi осы қарсаңда қалмақ iшiне қатынаған бiр қазақ Бараққа оқыс бiр жайды айтқан. Барақтыңүлкен ұлы Шығай және Абылай сұлтанның бiр баласы екi жылдан берi Жоңғария қонтайшысының байтақысында аманатта едi. Абылайдың баласы әлi кәмелетке толмаған, әрi тәртiбi түзу де, Барақтың баласы керiсiнше екен. Барақтың өзi жас кезiнде де, кейiнде де төмен етектiге көз сүзгiш, зинақорлығымен аты шыққан жан ғой. Мұның Әбiлхайыр әйелдерiнiң iшiнде ең көрнектiсi Бопай ханыммен өсегi болуы және ол өсек күйiнде қалмай Кiшi жүз ханының құлағына жетiп, тұнығына тас түскендей етуi, жылдарға созылған өзара бақталастық, дүрдараздық атаулыны шешiмi жоқ шиелi түйiнге айналдыруы тегiн емес-тұғын. Ал, Шығай қай жағынан да әкеге тартып туған. Әлгi қалмақ iшiне қатынаған қазақ Бараққа Шығайдың өзге емес, тура қонтайшы Қалдан-Сереннiңүлкен әйелi Қарабас ханыммен ашыналығы жөнiнде сыбыс естiгенiн алақанын көкiрегiне басып жеткiзген. Әрi Шығайдың ұрғада өзге аманаттағылардай емес, күтiмi бөлек, ұрттап iшiп, шайқап төгiп жүргенiн дәлел ретiнде келтiрген. Бұл хабардан Барақтың өкпесi қысылып, жаны мұрнының ұшына келген. Сенбеске тағы лажы жоқ, жасы жиырмадан асқан Шығайдың өзiне ұқсаған көрсеқызар, нәпсiқұмар мiнездерiн байқаған да едi. Не iстемек керек? Тапқан айласы сол – Жоңғарияға Абылай сұлтан жөнелткен қосынға қосқан өз адамы арқылыүлкен ұлы Шығайға қатаң сәлем жолдады: «Қонтайшының кәрi қатыны Қарабас не сиқырмен арбаса да оған жуыма, онда аңдушылар ызыңдаған шыбыннан көп, аудағы балықтай тыпырлап өлесiң».

	Абылай сұлтан жөнелткен қосын қалмақ iшiне барғанмен қоқандықтарға қарсы саусақ ұшын қимылдатпады. Бар бiтiргенi Абылайдың осында аманаттағы баласын қорғауға алды. Ал Барақ әрi-берi қиқаңдап, «бiз шабылған елмiз, әскери көмекке шамамыз жоқ, ал татуластырудың қамын жасалық» деп, Қоқан хандығына аттанды. Бұл Бараққа Әбдiкәрiм «Егер Жоңғария қонтайшысының менiмен татуласпақ ниетi шынайы болса Қоқан хандығына бодандықты мойындасын, жылма-жыл алым-салық төлесiн, маған әйелдiкке қызын берсiн, бүкiл ел-жұртымен, тайлы-таяғымен мұсылман дiнiн қабылдасын» деп шiрендi. Мұны естiгенде Қалдан-Серен терiсiне сыймай булықты. Нақтылы көмегi жоқ, тек жалтарма жауапқа шебер Орта жүз қазақтары дегенде көзiне қан құйылатын шаққа жеттi. Бұдан Орта жүз қазақтарының арқасы мұздады. Дереу сол 1745-жылдың шiлдесiнде Қаздауысты Қазыбек бидiң ұлысында алты арыс елдiң Әбiлмәмбет хан, Абылай сұлтан бастаған күллi ығай-сығайлары тоқайласты. Үйсiн мен алшындардан да тыңдармандар шақырылды. Мұхамедтiңүмбетiмiз деген сөз ту болып желбiредi. Небiр айыр көмей, темiр жақ шешендер тiстерiн сақылдатып, ой сонда бiр өнер жарысына түсiп, айыздарын қандырды-ау! Мұнда алыс қонақтардың iшiнде жалайырдың Қабан жырауы да бар едi. Ол қолына табадай қара тасын алып, бұрыннан сүйiп айтатын «Зарқұм» хиссасын уiлдеттi. Осында Әзiрет Әлiнiң кәпiрлерге қарсы ерлiк соғысы отырғандардың отына май құйды. Бұл жайды арғын, найман ақындары әрiүдеттi. Әлгi Қарасақал атты пәленiң шамырқанған даусы осында шықпай қайда шықсын. «Бүкiл қазақ менiң ақылыма құлақ қойса адаспайды» деп екiлендi. Сөз бен түрлi сиқыр ойындарды кезектестiрiп, онсыз да желөкпе қазақтардың одан әрмен делебесiн қоздырды.

	Сөйтiп, бұл мәжiлiсте «Жоңғар-ойраттарды қолдайық» деген жан баласы шықпады. Қоқан хандығы аталғанда бұлардың кеңiрдектерiне қадалатын бiр тiкенек оның парсы патшасы Нәдiр шаћпен байланысы едi. Парсыларды кезiнде қазақтар соғысүстiнде бастарына қызыл шүберек байлайтынүрдiсiүшiн «қызылбастар» атаған ғой. Қоқан хандығының «ерте заманда Қобыланды батырмен найза тiрестiрген қызылбастар елiмен ым- жымы бiр» деген атағы бола тұра бәрiнiң сол Қоқан хандығына бүйректерi бұрды. «Онысы да, мұнысы да өзiмiздiң мұсылмандар» дестi. Әрi бұл жиында жоқ Төле Әлiбекұлының да қам-қарекетi баршасыүшiн бұлжымасүлгi едi.

	Осыдан тағы екi ай өтiп, қыркүйек туып, Қалдан-Серен өз ордасының еңүлкен сарайында көлденеңiнен түсiп , әлүстiнде жатқанда Жоңғария, Қазақ ордасы, Қоқан хандығы аттыүштiктiң арақатынасы осындай едi. Қонтайшы осы күйiмен-ақ өз өрен-жарандарын көз қырына алып, Қоқан хандығын неге бесiгiнде тұншықтыра алмадық, оның себебi не деп , қадала сұрақ қойды. Осындағы ең бiр көзi ашық, көңiлi ояулар қонтайшының түпсiз ойдың тұңғиығынан маржан iлгенiн жорамалдады-ақ. Оның не маржан екенiне аз- кем алаңдасты да. Бiрақ тап мынадай шақта оны талқыға салып, бас қатырудың қажетi қанша, қонтайшы бәрiбiр кетер адам ғой, келер адам оның көкейiндегiсiн маржан дей ме, жоқ тары деп, тас шоқыған тауықтай қыт- қыттай ма, кiм бiлiп кептi? Бiразы осылай ауа толқыса, басқасына қонтайшы тап осы сауалына қай-қайсысынан да өз көңiлiне қонатындай татымды жауап алса тап соны «сен менiң мұрагерiмсiң» деп, сұқ саусағымен нұсқайтындай көрiндi. Сосын да ондайлар ойланып бақты-ақ, бiрақ жер астынан шыға келген жетi басты жалмауыздай Қоқан хандығын алғашқы қарқында қайтсек еңсерер едiк деген мәселе бұлардың өрелерiнен әлдеқайда биiк жатқан дүние екен. Сосын да, амал жоқ ауыздарын буды. Бiрақ iштегi дәме де түртпектеп, қояр да қояр емес.

	Қонтайшы өз сауалына жауап күткенмен асықтыруға жоқ. Осылайша қайсысында терең зейiн, алғыр ақыл, мұқалмас жiгер-қайрат барын қоса саралағандай. Ақыры мұны да шектеуге тура келдi. Бұл жағын қонтайшы да, өзгелер де сездi. Себебi, мұндағылардың ешқайсысына шешек ауруының соңғы сәттердегi тұяқ серпiсi таңсық емес. Құлағанына төртiншi күн қонтайшы iштегi дертке мықтағанда ендi екi-үш тәулiк қана төтеп бередi. Тiптi бүгiннiң өзiнде татар дәмi таусылуы ғажап емес.

	– Көрдiңдер ме, Қоқан хандығы бесiктен белi шықпай жатып, ғажайып күш тапты! – деп салды Қалдан-Серен әлденуақытта. Осыны айтты де өзiнiң басын сүйеген Қарабас ханымға көзiн көтерiп, ұзақүңiлдi. Оған айтар бөлек сыры бардай. Жоқ, олай емес екен, қонтайшы жаңағы сөзiн жалғастырды. – Жә,Қоқан хандығын қоя тұрыңдаршы. Тақ таласында бiздiң қалмақтан жаман аласұратын қазақтарға келейiк. Ия, қырық құрау қазақтар! Бiрiнiң ту сыртынан бiрi оқ атқан сыйымсыз қазақтар! Мiне, солардың өздерi жеме- жемде жан алқымға тiрелгенде бiр жағадан бас, бiр жеңнен қол шығарды.

	Жаңа өздерiң айттыңдар, бiз Орта жүздiң Абылай сұлтанын тұтқын еткенде онымен өмiрi тұзы жараспаған Кiшi жүздiң Әбiлхайыр ханы табадағы балықтай шоршыды деп. Турасына бақсаң, Әбiлхайырдың ең сүйектi бақталасымның мұрты сынды деп масайрайтын жөнi бар едi ғой. Жоқ, ол өйтпедi, бәрi керiсiнше шықты. Абылайды босатыңдар деп, бiзге бiр жар салса, өзiмен тонның iшкi бауындай орыстарға Орта жүз сұлтанын құтқаруға ықпал етiңдер деп, тiптен жата-жастана жалбарынды. Мұның төркiнiнде не жатыр? Абылай Әбiлхайырдың Қарашаш атты қызын алған күйеу баласы болғандықтан емес, әрине! Егер Абылайдың жұмырына жұқ болса оған бiз де қыз бердiк қой? Содан тапқанымыз не? Ия, Әбiлхайыр мен Абылай қазақтың өзге де жайсаңдары сияқты өздерiн Мұхамед пайғамбардыңүмбеттерi санайды. Мұсылманшылықты ту етедi. Зәуiде бiр шайнасса ақырында құран уағыздарына құлап, ауыз жаласады. Бiз қазақтардың төбесiнен «шейiт» оқымыстысы Аренар жасаған зеңбiректердi дүрсiлдеттiк. Онсыз да қырық құрау қазақтың онан әрмен тоз-тозы шығарынанүмiттендiк. Алғашында олүмiтiмiз ақталғандай да көрiндi, соңында сол зеңбiрек арқылы бiз қазақтың керiсiнше басын қосып, тастүйiн жұдырыққа айналдырғандай болдық. Бiз зеңбiрекке сендiк те, Будда әулиенiң құдiретiн ескермедiк. Мiне, адасқан жерiмiз қайда? Бiз қазақтарды қарумен емес, Будда әулиенiң құдiретiне илiктiру арқылы қолтығымызға тартуымыз керек едi. Әлемдегi ең құдiреттi күш дiни наным. Әне, бесiктен белi жаңа шыққан Қоқан хандығының бегi бiрден түзу бағыт ұстап, түстiктегi, терiскейдегi бүкiл мұсылман қауымын өзiне қаратты. Қаратқаны емей немене, Ташкент, Түркiстан төңiрегi ғана емес, бүкiл Сарыарқа, Едiл мен Жайық аралығы бәрi сол Қоқан хандығымен жең ұшынан жалғасуда. Бiздiң жалғыз қурайды паналаған итжандыларымыз, Будда әулиемнiң шапағаты тигiрлер, көрген-бiлгендерiнiң бiр түйiрiн де шашау етпей бiзге жеткiзуде емес пе? Бiз ақылды содан iздеуiмiз керек-ау. Ойлаймын, қаруды шақылдатудың заманы өттi-ау осы, әлi де кеш емес, қарумен емес, Будда әулиемнiң уағыздарын әсем жырдай құйқылжытатын, дауыстары мың жылдық тоңды жiбiтерлiк ламаларды алға салып, солардың соңдарынан тепеңдесек те жетер едi ғой.

	Бiраз тыныстап, қонтайшы қайта тiлге келдi. Бiрақ бұл жолғысы бұлыңғырлау, көбiсiн екi жақтан анталағандар түсiнбедi де. Тек баршасының бiр ұққан жайы – осы жазда шiлдеде қазақтың ұлы билерiнiң бiрi Қаздауысты Қазыбек ұлысындағы жиында қалмақтың да салпаңқұлақтары отырыпты. Жоғарыдағы өсиетi солардың ақпарын тыңдағаннан туған ба, жоқ көп заман iште қорытылған ойдың мәйегi ме, сол жағы ғана ашылмады. Осымен қонтайшының қос ернiнiң жыбыр-жыбыры тәмәмдалды. Кейбiреулерге ол өзiнiң мұрагерiн атамай да кететiнге ұқсады. Себебi, құдайдың оған берген мәулетi сарқылғандай да көрiндi. Кеш батып, жұлдыз туа мына сарайлардың сыртындағы кiшiгiрiм өзге сарайдың жықпыл-жықпылында көрпе астына бұққанмен баршасы бұл түндi ұйқысыз өткiздi. Бәрiбiр ертесiне бәрiнде сергек рең бар едi. Қалдан-Серен кешегi ұлағатты сөздiң ешқайсысын ауызға да алмады.

	Ертесiне әлгiүлкен сарайдың iшiнде кешегi отырыс қаз-қалпында қайталанды. Әркiм өз орнында аты-жөнi жазулы тұрғандай сол ретпен қайта жайғасты. Солүнсiздiк, сол телмiрiс. Тек бiр айырмашылығы қаз-үйректей тiзiлген, әдемi зиба бойлы кәнизәктар таратқан шарап бүгiн көбiрек iшiлдi. Ұйқысыз түннiң адамды әрi ашқарақ, әрi таңдайын кептiрiп, шөлдеуiк ететiнi бар ғой. Күн түске таяп, баршасын өмiрден баз кешкендей бiрүмiтсiздiк меңдеген бiр бей-жай сәтте Қалдан-Серен оқыс қозғалып тiлге келдi. Сарай iшiндегiлер қонтайшыға қарай жел шайқаған қоғадай жапырылысты. Бәрi де мұншама саққұлақ жаратылар ма? Оның өз мұрагерi есебiнде кiмдi атағанын еш қатесiз айқын естiдi. Қонтайшы бiр кезде Қарабас ханымға берген уәдесiнде тұрды. Бұхара саудагерiнiң қызынан туған алғашқы ұл Лама- Доржыны емес, осы Қарабастан, яғни заңды некеден туған екiншi ұл, онүш жасар Сыбан-Доржыны атады. Бас зайсандар Наугат пен Габат-Гелун қос алақандарын бiр-бiрiне жапсырып, Қалдан-Серенге қарап тауап қылғандай бастарын шұлғыды. Ал, Сыбан-Доржы өз есiмi аталғанда сықылықтап күлiп кеп жiберген. Әмiр-Сана, Дебашы, Сары-Манжынның баласы Немеху, қонтайшының қарындасы мен қызы Ботлок, Ұлан-Байыр, әрi осы Ұлан- Байырдың күйеуi Сайын-Бөлек, Қазақ ордасының түстiгiндегi бас қолбасы Септеннiң атынан келген кiшi қолбасы Еманқұлы сол Сыбан -Доржыға жалт қарасқанда бәрi де оның көргенсiздiгiн айыптағандай едi. Байқаса олай емес екен. Бәрi де Сыбан-Доржыдан көздерiн аударып, Қарабас ханымға қадалғанда мүлдем басқа жәйт сайрап бердi. Бәрiнiң көздерi көмiрдей қарауытып, ендi-ендi қызыл шоққа айналардай ұшқын шашты.

	Басында жасыл жiбек шәлiсi бар, етi сылынған сүйектi, әжiмдi жүзiне ендi қайрат жиылған Қарабас ханым мұны байқаса да еш жамандыққа баламағандай байсалдылықпен:

	–Ұлы мәртебелiмнiң құлағына Будда әулием солай сыбырлаған ғой, бiз сиқты қарабайыр пенделердiң оған не шарасы бар? – дегендi айтты. «Тек мен сыбырлағам жоқ, мен сыбырлағам жоқ» деген қосымшасы арық бет жүзiнде қоса жыбырлады. Кейбiреулер «сыбырласам қайтер едiң» деген жазуды қоса оқыды. Қалдан-Серен қайтып тiлге келмедi. Ертеңiне кешке қарай, күн батып, қас қарайғанда қонтайшы ақырғы рет тыныс алды. Бәрi де әзiрге сабыр сақтады. Қалайда, бұл Жоңғария тарихындағы еңүлкен тұлғалардың бiрiнiң өлiмi едi. Бас зайсандар Наугат, Габат-Гелунның, Қарабас ханымның, есi кiресiлi-шығасылы, әрi балауса жаңа қонтайшы Сыбан-Доржының, Әмiр- Сананың, Лама-Доржының, Ботлок пен Ұлан-Байырдың ұйғарымымен, басқа да iрiлi-ұсақты зайсан, бек, тайшы, қолбасы атаулылардың қолдауымен Қалдан-Сереннiң денесi отқа өртелiп, Жұлдыз өзенiнiң бойындағы чорос ақсүйектерiнiң бұрынғы аталары жерленген ескi бейiтке апарып қойылды. Осы рәсiмдердi атқаруүстiнде бөгде бiр кiшкентай оқиға бiршама елең еткiздi. Әлгi Қалдан-Серен ауырып жатқанда оның әкесi Сыбан Рабтан өз немересi Әмiр-Сана туған күнi түнде түсiнде сiлеусiн көрiп шошынғанын еске салған белi бүкiр ақсақал адамды әлдекiм темiр iстiкпен дәл көкiректен шаншып кетiптi. Мұны кейбiр iшi сезгiрлер Әмiр-Санадан көрдi. Бiрақ оған мән берiп жатпады. Өз заманында Жоңғарияны шырқау шыңға көтерген ең құдiреттi қонтайшы қазасының қасында қайдағы бiр желбуаз шалдың өлiмi деген не, тәйiрi?! Сарайдағы бекзадалардың бiрiнiң бұйрығымен бес-алты құл-құтан ол шалдың сүйегiн ел көзiнен тасаға тез сүйретiп әкетiп, ит көмгендей топырақпен бүркей салды.

	Қалдан-Сереннiң денесiн өртеп, күлiн Жұлдыз өзенiнiң бойындағы ата- баба бейiтiне көму рәсiмi аяқталысымен жаңа қонтайшы көп ығай-сығайдың қоршауында бiрденүш бұйрықты таратты. Бiрiншiсi, байтақы айналасындағы күзет санын бiрнеше есеге ұлғайту едi. Екiншiсi, Қазақ ордасының түстiгiндегi, Ташкент маңындағы бүкiл жоңғар-ойрат әскерiн керi шақыру едi. Үшiншiсi, жаңа қонтайшының таққа қонуына байланысты салтанат, ұлан-асыр той шараларын келесi 1746– жылдың жазына қалдыру едi. Мұның сыртында кейбiр құпия тапсырмалардың болғаны хақында да сыбыс тарады. Бұл ел iшiнде қосымшаүрей мен күдiк тудырды. Жоңғария тарихындағы ұлы кезең осылай аяқталды.

	Ал Қазақ ордасының түстiгiндегiүйсiн елi өз жеңiсiн тойлады. Арқадағы алты арыс ел күш жинауға тағы да бiраз жыл мұрсат алғанын сезiндi.

	* * *

	Бұдан кейiн деүш жылға тарта уақыт өткен 1748-жылдың ақпан айы. Сонау Хиуа хандығынан шыққан жетпiс түйелi керуен Әмудариядан өтiп, қазақтар Мәуреннаћр атайтынүлкен Қызылқұм арқылы тiке терiстiкке қарай кесiп өтiп, баяу жылжыған. Бұл жылғы қыс түстiк өңiрде де қытымырлау едi. Құмдауыт төбешiктердiң ара-арасында семiздiң сүбесiндей омбы қар бар. Жел қатты, кейде тiптi қаћарына мiнсе құм мен қар араласа бетке ұрады. Тек Сырдария жақындаған сайын жер бедерi шашақтанып, қалың құмның жыңғыл, жиде, шеңгел тұтасқан тоғайлы тұстары көлбеп, әжептеуiр ықтасын жасады. Ал, Сырдария ендi иектiң астында дейтiндей жерге келгенде сап- сары қалың қамыс шашын жайды. Мұнда қар дегенiң тiптен аяқ алып жүргiзбестей, есесiне түйе мен жылқының аузына iлiгетiн қара оты шаш етектен. Мұның сыртында атты адамның бойынан биiк қамыстың басын шалып та түйе малы қаншалықты талғажау жасайды десеңшi!

	Алыстан қарағанда шұбатылған ұзын арқанға ұқсайтын түйелi керуеннiң басы-қасында жүз қаралы аттылар бар едi. Бәрi де қару-жарақты, көкке шошаңдаған найзалары не зауалға да дайын сергектiктi аңғартады.Осы аттылардың басшысы есiк пен төрдей сүйектi боз айғыр мiнген, түлкi тымақты, жүнiн iшiне қаратып тiгiлген қысқа тонды, көкке шаншылған найзасының ұшы таза ақ болаттан құйылғандай жылтырайтын мығым денелi мосқал адам. Бадана көздi, ақ аралас селдiр сақал-мұртты, ұрты салбыраңқы бұл неме ерүстiнде ықшам отырады. Ауық-ауық ұзын түйелi керуеннiң бас- аяғына бадана көздерiн төңкере қарайтыны бар. Мұнымен құйысқан тiстескен, жүрiстерiнде әлсiн-әлсiн берекесiздiк байқалатын, бұлардың да киiмдерi осы тақiлеттес, найзалары көкте қылтылдаған бес-алты жас жiгiт те сергек. Керуенбасы – мосқал адамның ертөлелерi. Бiр-бiрiменүзеңгi, не иық қағыстырсын, бiр-бiрiнен сөз асырсын бәрiбiр керуенбасыдан көз айырмайды. Ал өзге, керуеннiң бас-аяғына шашырай қозғалған жүз қаралының көпшiлiгi мұздай қаруланған жас сарбаздар едi. Тек бес-алты ғана арық қара шал атүстiнде жансыз дiңгектей теңселiп келедi. Бет-әлпеттерi иленген терiдей қатпар-қатпар қариялардың екi-үшеуi қолдарының шипасы бар емшiлер де, қалғандары бұлар қараүзiп шыққан Хиуа қаласы мен құдай қаласа ендiүш-төрт күнде тұмсық тiреуге тиiс Қаратау өңiрi, Созақ даласымен екi араны алақандағы жазудай бiлетiн көне елкезбелер. Бұлардың, әсiресе, мынадай қыстың көзi қырауда Әмудариядан берiде ешбiр айналма сиыр соқпақтарға түсiп кетпей, Қызылқұмды төтелей ең қысқа, әрi қауiпсiз жолмен кесiп өтуде көп қолқабысы тиген. Ендi Сырдария жақын. Соның мұзы сөгiлмей, не түйелердiң табаны таймай арғы қабаққа iлiнсе шаруаның ең бiр қиын-қыстауы артта қалды дей бер. Әрiде көп ұзамай Қаратау сiлемдерi басталады. Қалмақ қосындарынан да, қазақ қарақшыларынан да бой жасыру оп-оңай. Кездескенiмен найза айқастырса да пәлендей абыройсыздықтан аман боларына сенiмдi. Жеңiлiп бара жатса түйелердi бөлiп-бөлiп, сай-саламен қуып әкетудiң ретi бар. Бәрiнен де көбiрек сенiм артарлық бiр жағдай, Қаратау қалай да қазақ iшi. Бұл мамырлаған түйелi керуен кiмдiкi және ол кiмге бара жатыр, сол екi шындықты ұқтырсаң жеткiлiктi жалақтаған қай ит-құсың да беттерiнен қайтары анық.

	Бадана көздi мосқал керуенбасы Нәукетай, астындағы сүйектi боз айғыры секiлдi өзi де берiк жаратылған жан екенiн сездiрмектей түйiле қарайды. Үскiрiк жел сол түйiлген жүзiн одан сайын суық ететiндей. Алайда, қандай да мықтының бiр әлсiз жақтары болмайды емес. Қасындағылар көңiлдi әңгiме қоздатса, не өзiн мадақтаса Нәукетайдың iшi жылынатыны бар. Соны бiлетiн төрт-бес ертөле мынадай қақаған қыстағы атүстi ұзақ жүрiстi бұйым көрмегендей өзара жеңiл қалжың, әзiлге барысып, тiптi ара- тұра аударыспақ ойнауға да аңсарлары ауады. Шақ-шұқ қағысқанүгеңгiлер, ауыздықтарын қарш-құрш шайнаған аттардың дыбысы, кiлегей түстес бұлт бүркеген аспанды қақыратардай кейбiрiнiң қарқ-қарқ күлiсi көп күндiк азапты сапардың өзiн ойыншыққа айналдыратындай. Кенет iштерiндегi бiреуi өздерi қарауылдаған керуеннiң бас-аяғын шолып:

	– Пай-пай, мынау жетпiс түйе, бұларға жабылған қалы кiлемдермен бүркеулi қымбаттық бұйымдар бiз сияқты жоқ-жiтiктердiң нешеуiне қалыңдық түсiруге жарар едi?! – деп тамсанды. Сөз саудыратуға iлiк iздеген жiгiттерге керегi осы. Бұл шақта әлгi соңдарынан тепектеген бес-алты арық қара шал да жақындай жанасып қалған екен. Әрi солар да естiсiн дедi ме, басқалар да өзеуреп кеп бердi:

	– Түйелердi қомдағанда көзiммен көрдiм, әрқайсысының арқасындағы сырлы аяқ-табақ, құмыра, алтынмен апталып, күмiспен күптелген әшекей бұйымдар, сарыала өңiрi күнге шағылысқан қыжым шапандар, басқалары не деген ғажайып десеңшi! Менiңше осындағы бiр түйенiң жүгiн осы бес– алтауымыз қалың мал өтеуiне жаратар едiк.

	– Алтынмен апталған, күмiспен күптелген дейсiң. Таза алтын, не күмiс құмайларды да байқадым ғой. Мұндағы кейбiр түйенiң жүгi бес-алтауымыз емес, одан да көбiрегiмiздiң қалыңдық түсiруiмiзге де жетiп-артылады-ау!

	Әй, тiлдерiңнен ұшынбаңдар! – деп бұлармен құйысқан тiстескен қариялардың бiреуi сақтық аулынан атой бердi.

	– Ой, ақсақал, бiз Қоқан ханы Әбдiкәрiм бектiң, қызылбастар патшасы Нәдiрдiң, не осы керуеннiң бас иесi Хиуа ханының өзара ши жүгiрткен қылықтарын өсектегенiмiз жоқ қой. Бар жазығымыз осы бетте қанша дүниенi көшiрiп әкеле жатқанымызды қозғадық!

	– Е, қозғайтын несi бар? – деп, жаңағы қария килiктi: – Бай мен бай құда болса жорға қатынайды, кедей мен кедей құда болса дорба қатынайды, ал бай мен кедей құда болса бiр-бiрiне зорға қатынайды деген қазақтың ескi сөзiн бiлмеушi ме едiңдер? Ал мына жолғысы байдан да он есе, жүз есе құдiреттiсi ғой. Бұл жолы бiр елдiң ханы мен екiншi елдiң ханнан да өктем сұлтаны құда болмақшы. Олардың арасындағы қатынас осылай шықпаса олар хан, сұлтан атана ма?

	Бұл сөз ертөле жiгiттердiң әлденеден жүректерiн шым еткiздi. Тек керуенбасы Нәукетай ғана осы марапат арқылы өз астына көпшiк қойылғандай еңсесi көтерiле түстi. Ендi бадана көздерiн онда-мұнда жүйткiте бермей сұп-сұр бұлтты аспанға көбiрек тосты. Себебi,үлкен-кiшiсi аралас баршасының тiлдiң майын тамыза әспеттеген осыншама аяқты малүстiндегi дүние– мүлiктiң тап қазiргi бас қорғаны осы Нәукетай едi. Бұған бұл жұмысты Хиуа ханының өзi тапсырған. Егер бұл керуендi аталмыш мосқал адам Созақ даласына аман-есен жеткiзсе, солүшiн алатын ақы-пұлын атамай- ақ қой. Ия, бұл Хиуа ханының бұл кезде сонау Созақ даласында көшiп- қонған атышулы қазақ сұлтаны Барақ Тұрсынхан ұлының құзырына жөнелткен дүниесi. Бұл да бiр түлкiнiң жонындай құлпырған заман. Хиуа ханы кiм дейсiңдер ғой. Атақты Есiм ханның төртiншi ұрпағы Қайып ханнан туған Батыр сұлтан деген бар емес пе? Сонау жиырмасыншы жылдар әлетiнде аузымен мұз бүрiккен Кiшi жүз ханы Әбiлхайырдың көмегiмен бұл Батыр сұлтан Хиуа ханының тағына қонжиып, тек Жоңғария мемлекетi жөнiндегi солқылдақ саясатыүшiн сондағы шонжарлардың кәрiне ұшырап, басына қатер төнгенде Ақ-Шейх сарайынан аз ғана көмекшiлердiң қоршауында түнделетiп қашып шықпап па едi? Сол оқиға Әбiлхайыр мен мұныңүмiтiн ақтамаған, әрi өзiне күйеу бала есептi Батыр сұлтан арасында жүгiрiп өткен ала мысықтың қызметiн атқарған. Ия, сөйтiп олар бiраз суысқан. Одан берiде де әр жылы сан тарау аласапыран оқиғаларға толы көп заман өттi. Ешбiр көрiпкел болжап бiлмес өзгерiстер бiрiн екiншiсi баса- көктеп, мұндағы тұрмысқа, адам мен адамның арақатынасына ықпалын тигiздi. Тағдырдың жазуын қарамаймысың, сөйткен Батырдың өз әкесi аттас Қайып және Құдайменде деген екi ұлы бар едi, сол Қайып Батырұлы тап қазiр Хиуа ханы. Сол дәрежесiне орай ол қазақ даласындағы ең құдiреттi сұлтандардың бiрi Барақ Тұрсынханұлының қызымен некелесудi ойлаған. Бұл ретте әкесi Батыр сұлтанның да қалауы солай едi. Ендi қалай? Қайып Хиуа ханы дегенмен де әлi жас, әрi бұлар қазақ хан-сұлтандары тарайтын Өсек, Жәдiк атты екi ағайындының Жәдiгiнен. Ал Өсек ұрпақтарын бұл күнде Әбiлхайыр хан Қажы баласы ашса алақанында, жұмса жұдырығында ұстауда. Сол Әбiлхайыр бұл күнде Хиуаның балауса ханы Қайып Батырұлына дұшпандықпен қарайды.. Мiне, осы халде кiшi Қайып ханға бiр мықты сүйенiш керек пе, жоқ па? Әрине, керек. Бұған орай Батыр сұлтан ұзақ-ұзақ ойларға шомды. Сол заманғы қазақ даласындағы сорпа бетiне шығарлардың бәрiн қиялмен ары-берi тасқаяқша қағыстырды.

	Батыр сұлтан бүйтпей қайтсiн? Осы Хиуа ханының тағына отырамын деп, өзi де ажал құрығына iлiге жаздаған ғой. Ал әкесi Қайып хан ше?...Онiкi тiптi жаман. Ол да Есiм хан ұрпағы ретiнде 1718-жылы Әз-Тәукенiң заңды мұрагерi деп танылып, қазақтың ұлы ханы сайланып едi, алайда, сол жылдың өзiнде қазақ ақсүйектерiнiң қолынан мәрғау кеттi. Мiне, Батыр сұлтан мұны қалай ұмытсын?

	Баласы – кiшi Қайып сол әке-үлкен Қайыптың, не өзiнiң кебiн киiп жүрмесiн деп, бiраз уақыт түн ұйқысын төрт бөлдi. Ақыры ойлап тапқаны Барақ сұлтан Тұрсынханұлының қызын айттыру. Әбiлхайыр мен Барақ өмiрi тұзы жараспаған жандар. Демек, бiр сүйенiшке Барақ жарайды. «Бiр қызыңды менiң балам Қайыпқа бер, мың жылдық құда болысайық» деп алғашқы сәлем хатты жолдаған Батыр сұлтан едi. Барақ екi сөзге келген жоқ, Хиуа ханы сияқты одақтасқа бұл да өлердей зәру екен. Мiне, ендi әкесiнiң түртпектеп, тездеттiрумен Хиуаның балауса ханы кiшi Қайып өз дәрежесiне лайық жетпiс түйеге ең қымбат бұйымдарды сықап тиеп, Созақ даласындағы Барақ сұлтанға жөнелтiп салды. Бұған керуенбасылыққа жарамды адамды да әке Батыр өзi таңдаған. 1728-жылы Хиуа ханының тағында отырғанда сондағы Ешмұхамед би мен Жұмағали аталық дегендерден қауiптенiп, Ақ- Шейх сарайынан түнделетiп қашып шыққанда Батырдың аз ғана көмекшiлерiнiң бiрi осы Нәукетай едi. Одан берi жиырма жыл жылыстап, егде тартса да бұл Нәукетай тұғырынан таймаған. Ең бастысы әлi күнге Батыр сұлтаннан шығарда жаны ғана басқа, әрi осы мiндеттi абыроймен орындаса онысыүшiн алар ақы-пұлы ендiгi тiрiшiлiгiне жетiп-ақ жатыр.

	Жаңағы Қоқан ханы Әбдiкәрiм бектi, қызылбастар патшасы Нәдiр шаћты ауызға алған жiгiттiң сөзiне мұндағы қариялардың бiрi разы емес екен:

	– Жаным, Қоқан мен парсылардың әуселесi қазiр жайына қап тұр емес пе? Қалдан-Серен өлгесiн қалмақтың жарымес қонтайшысы бүкiл әскерiн керi шақырып алып, қазақтардың арқа-басы кеңiдi ғой. Ал жау таппаса қазақтың iшкен асы бойына сiңе ме? Он кедей бiр төсекке сияды, екi патша бiр елге сыймас деген ескi нақылды қайда қоясың? Ендi қазақтың хан- сұлтандары бiр-бiрiн ала көздерiмен атуда. Iштерi толған бiтеу жара. Ол аздай Орынбордағы орыс ұлығы да сұмдықтың суын ұрттаған неме екен. Бiр сұлтанға бiр сүйек, екiншi сұлтанға бiр сүйек, бiрiне еттiсiн, бiрiне құр қаңқасын тастап, өзара қызғаныштың қызыл отын маздатып отыр. Әбiлхайыр дегенiң сол орыстың ақ патшасына бiрiншi бас иген адам, сөйткен Әбiлхайыр ендi сол Орынбор ұлығының әбден жүйкесiн жұқартып тауысуға шақ. Орынбор ұлығы да дәрменсiз. Кiшi жүз еркетотайын маңдайдан қақса өз қолын өзi кескендей. Әбiлхайырға сөйткенде бiзге не қайыр жасап жарытпақ деп, өзге қазақтардың iргесiн аулақ саларынан сақтанады. «Ауыл iшi ала болса бөрi келгенде бiрiгер» дейдi. Кеше бөрi келгенде қазақ бiрiктi, ендi бөрi тайғанда алалығы қайта бұрқ еттi. Тәрiзi жаман, сол алалықтан Орынбор ұлығы күректеп пайда таппасын.«Көбiк қарда түлкi ойнар». Әбiлхайырдың ойыны жаман деседi. Құдайды құлағынан ұстағандай...

	Керуенбасы Нәукетай ертөлелерiнiң бiрi, жас жiгiт атының тiзгiнiн тарта осы сөздердi айтқан қарияға қабағын шыта қарады:

	– Ататай, сол Әбiлхайырдың атағы жер жарады. Бiздiң Хиуа хандығы турасында қылығының қылшығына дейiн хабардармыз. Ал орыс ұлығына несiмен жақпайды, аша кетсеңiзшi, бiле жүрейiк те! Қасап iшiсiп, бүккен құпияңыз емес шығар! – деп салды.

	Бұлардың орыс ұлығы дегенi Орынбор өлкесiнiң 1742– жылдан бергi губернаторы Иван Иванович Неплюев едi.Тағдыр-талайы өте қызық, әрi орыс-қазақ тарихындағы еңүлкен тұлға, тарлан саясатшы, Бiрiншi Петр патшаның қазақтарды бiр хандыққа бiрiктiрмейiк деген нұсқауын табандылықпен жүзеге асырушы, олүшiн айла-амалдың ешқандайынан да жиренбеген, күшке де, қулыққа да шебер. Сонау 1721-34 жылдары Ресейдiң Константинопольдегi елшiсi қызметiн атқарып, ұлы Петр мен оның iзбасарларының кәрiне ұшырап қуғындалған, кейiн айрықша қабiлеттiлiгi ескерiлiп, Орынборға жiберiлген. Мiне, осы жаңа орында Петербор, Мәскеу саяси басшылығының көңiлiнен шығуүшiн тапжылмай он алты жыл еңбектенiп, атақ-абыройға белшесiнен батқан. Орынбор өлкесiнiң Бiрiншi Петрi деп мадақталған. Өз өмiрi хақында тарих ғылымыүшiн аса құнды естелiк кiтап қалдырған.

	– Хиуа қаласы аллам жаратқан жұмыр жердiң бiр кiндiгi-ау!– деп, жаңағы қария құба жондата төгiлдi.Көзiнiң айналасында әжiм талшықтары жыпырлаған неме атүстi ұзақ жүрiс зерiктiргеннен емес, iшке сыймаған дүниесiн ащы запырандай құсуға мәжбүрлiктен сөйлейтiн сияқты. Соның куәсiндей суықтан қызарыңқыраған мұрнын әлсiн-әлсiн ауада сiлкiлейдi.– Хиуаға кiм келiп, кiм кетпейдi? Қайсысынан сыр тартсам да тесiк қапша ақтарылады.Әбiлхайыр жалғыз Орынбор ұлығын жүйкелетiп жүрмеген сияқты. Қарашы, орысқа әуелден бағынышты башқұрт жерiн екi жыл тонапты. Оған тоймай бiр баласын башқұрттарға хан көтертуге мәжбүрлептi.Мұның ыңғайы келмегесiн башқұрт пен орыс арасында ғазауат соғысын аштыра жаздапты. Ташкент пен Түркiстанды менiң қарауыма әпер деп, бұрынғы қалмақ қонтайшысы Қалдан-Серенгеүстi–үстiне сәлем жолдағанын естiген де шығарсыңдар. Ал қазiр орыстарға не дейдi? Әбiлмәмбет хан, Абылай, Барақ сұлтандарды Орынборға шақырып ап, осында тыпыр еткiзбей ұстаңдар деп өтiнетiн көрiнедi. Мұның тасасында не жатыр? Ия, Әбiлхайыр, бүкiл қазақтың ұлы ханы атансам дейдi. Онысын Орынбор ұлығына төтесiнен де, жанамалап та жеткiзетiн көрiнедi. Мiне екеуара түсiнбестiктiң төркiнi қайда? Бұған шамырқанған Әбiлхайыр орыстардың мына бiздiкi сияқты оннан-мұннан жылжыған бай керуендерiне қырғидай тиедi екен.

	Тап осы мезетте әңгiмешiл қария мен Нәукетайдың көздерi түйiстi. Керуенбасының қос жанары от шашқандай. Неге екенi белгiсiз, керуенбасының сол қарасы бұл әңгiмешiл қария өмiрiнде бiр-ақ рет көрген Әбiлхайырдың қарасына ұқсады. Шалдың тұлабойында дiрiл жүгiрдi. Әрi кеудесiн суық кернеп,үстiмдегi қысқа тоным сыпырылып қалған жоқ па дегендей қамшы iлген оң қолымен омырауын сипалай бердi.

	Уақыт кешке бейiм алған. Әрi бұлтты аспан қараңғылықты одан әрмен жеделдете жақындатқан. Әңгiмешiл шал керуенбасы тарапынан бiр қаћар күткен. Бiрақ оның сөздерi бiр сыдырғы майдалау шықты:

	– Мынадай бейуақытта ойсыз сөздiң керегi не? Өзiмiз жолүстiндемiз. Қазақтың тар жол, тайғақ кешуде жамандықты өз атымен атамай қосалқы ат табатынүрдiсiн ұмыттыңыз ба?

	Шал амал жоқ тiлiн тапты.

	* * *

	Бұл керуеншiлердiң ендiгi арманы Сырдариядан аман өтiп шығу едi. Сол күнi кешке түнемелiкке жыңғыл аралас қалың қамыс iшiне тоқтады да таңертеңгiсiн жер жүзi ашылар-ашылмастан тiк көтерiлiстi. Түнгi аяз Сырдың мұзын қайтсе де қатайта түсер дегенүмiттен. Бұлүмiт ақталды да. Қалың қамысты өзеннiң бiр енсiздеу, әрi тақтайдай тегiс тұсын тапты да жас жiгiттер бiр-бiрлеп, сосын екi-үшеулеп, көк мұзды әрi-берi кескiледi. Аттарының тағалы тұяқтары шақ-шұқ тигенмен мұздың шекесi ойылмады. Түйелердi әупiрiмдеп, алғашында екi-үшеулеп, сосын төрт-бестеп жаяу жетекке алысып, сүт пiсiрiмдей уақытта арғы терiскей жағалауға өткiзiп әкеттi. Таң жарығымен бiрге бәрiнiң жүздерiн нұр шалғандай. Әсiресе, керуенбасы Нәукетайдың жағасы жайлауға кеткен. Бадана көздерiн жұмыңқырап, шырайланып, оңтүстiктiң гүлзар бақтарында өсетiн әлде бiр жемiстiң шырыны таңдайына татығандай түрi бар. Сол күймен бұлар таңғы ас-су қамын да әлi ойламап едi.

	– Қасиетiңнен айналайын Қаратау, жотаңды көрсеттiң-ау! – деп кешегi сөзуар қария таңғы құстай тағы сайрады.

	Бұлардың ойынша пәленiң бәрi Сырдарияның сол жағында, ал оң жағалау мен анау қарайып кесекөлденеңдеген Қаратаумен екi орта бейбiт момақан өлке. Себебi, осыдан жүз шақырымдай күн шығыс беттегi Түркiстан қаласынан берiде қалмақтар жоқ. Қалмақтардың денi сол Түркiстан қаласының маңында, олардың өзi соңғыүш жылдың iшiнде шiлдiң боғындай тозып, жидiп барады. Ал өзге жағы қазақтар.

	Керуеннiң өткенi Шепқорған1, аталатын, қазiрде түстiктен терiскейге созылған ұзындығы жүз елу қадамдай төбе iспеттес ежелгi қала орнының тұсы едi. Бұл арғы-бергi жүргiншiлерүшiн жақсы белгi. Бұдан әрi сәл талпынсаң ызғарлы суықтан құтыласың. Себебi, кесекөлденеңдеген Қаратау баурайы әжептәуiр ықтасын. Ал бұлар шыққан Сырдарияның түстiк жағалауы, Мәуреннаћр жазығы керiсiнше желдi, ызғарлы. Одан да жаманы жер астынан шыға келетiндей жол торушылар едi. Түсi,тегi белгiсiз торушылар, Қоқаннан ба, қызылбастардан ба, Бұхара хандығынан ба, қарақалпақтар ма, жоқ, Хиуа хандығының өзiнен бе? Қай-қайсысын да ұстап, етiнен ет кессең тiлiн жұтып өледi. 1743-жылы Әбiлхайыр қарақалпақтарға тиiсiп, оның бiр бөлiгi Сырдың сол жағалауына бытырай қоныстанып едi.

	Iштей қыжылы бар солардың да бiраз әуселесiн қазақ жүргiншiлерi бастан кешiрген. Оларды да тап басып тану қиын. Мiне, мына керуендегiлер бұл жағын жақсы бiледi, сонда да кешегi Нәукетай ескерткенүрдiстi ойласып, ол жайында бiр-бiрiне тiс жармайды. Ал Сырдың терiскей бетiнде, Қаратаумен екi ортада айрандай ұйыған тыныштық.

	Шепқорғаннан бiраз ұзағасын ғана бұлар iшек-қарындарының шұрқырағанын сездi. Әлi де жел бар, тек аспанның шығыс бөлiгi жақсы ашылып, ақ көбiк қарда күннiң сәулесi ойнады. Бұл қосымша көңiлдiлiк әкелгендей. Тоқтауға қай жер ыңғайлы дегендей керуенбасы Нәукетай, иықтары салбыраңқы қариялар, ертөле жiгiттер бiр-бiрiне алақтасты. Ұзын арқандай шұбатылған түйелер легi қос аяқтыдан бұйрық болмай маң-маң басып, жылжи беретiнi аян. Ақыры бiр шоқ тал өскен төбешiк маңы көздерiне жылы ұшырады.Ия, соған жетiп тоқтаңдар деген дауыс ауыздан- ауызға көштi. Бiрақ оған жетпей тоқтасты. Ұйтқып соққан жел әлдебiр дыбысты құлақтарына әкелдi. Өткiр көздi түздiктер жан-жақтарына айналаүңiлiстi. О ғажап! Батыс терiскейден ол да шұбатылған арқанға ұқсаған бiрдеме қарайып көрiндi. Түз табиғатын жақсы бiлетiн, түйсiгi күштi керуеншiлер мұны жұмбаққа ұқсатқан жоқ. Нәукетайдың айғайы бiрден құлақ жарды. Керуеннiң бас-аяғындағы баршасы жүз қаралы жауынгерлер батысқа қарай жалма-жан бөлiнiп шықты да көбiк қарда аттарын ойнатып, тез сайланды. Жаңағы батыс терiскейде қарайған бiрдеме әп-сәтте ұлғайып, әлдебiр ұзын мойын жануардың жалына ұқсап, күдiрейiп бара жатты.

	Ендi Нәукетайдың ғана емес, баршасының дауыстары оннан-мұннан андыздады. Күрт күшейiп, айналаны жаман дауыс кернедi. Ақ көбiк қар басқан жердiң өзiн қақ айырардай жаман дауыс. Аспан қоса шыңылдады. Нәукетай баршасынан ары бөлiнiңкiрей батыс терiскейге жеке-дара қарады. Ешкiмнiң ақыл-кеңесiнiң керегi жоқ. Өзi көрiп шешiм қабылдауы керек едi. Бадана көздерi тарс жарылардай бедiрейiп, кенет одан жас аға бастады. Бұл не, шын көз жасы ма, жоқ, қысылғанда шыққан тер ме? Оны қолының сыртымен бiр сүйкедi де тағы да жан дәрменiмен айғайлады.

	– Мыналар қарақшылар! Қарақшылар! Жол торушылар! Кәне,үшке бөлiнiп, қарсы алыңдар! Құдай сүйген хан-сұлтанның ар-намысыүшiн жан пида!

	Бұл қалайда көптi көрген тесiк өкпе ғой. Бұған дейiнгiсiнiң бәрi ойыншық. Нағыз ауыр сын, құдайдың күрзiсi басына ендi төнгенiн сездi. Тiптi кеудедегi шыбын жанның өзi қанатын тiкiрейтiп, ендi-ендi ұшқалы тұрғандай. Бәрiбiр шегiнерге, айналарға жол жоқ?

	– Ержiгiт осындайда сыналады!

	– Жан пида!

	– Жан пида! Жан пида! –деп әлгi қариялар да Нәукетайды жанамалай қоршауға алып, иектерiн созысты. «Жан пида» деген сөз ол шет пен бұл шеттен де жаңғырықты.Ол жас жауынгерлердiң желпiнiсi едi. Нәукетай осыдан жiгер тауып:

	– Кәне! Сайланыңдар! Тайсалмаңдар! Ешқандай аяусыздық болмасын! Құдайым оңдаса қарақшылардың өздерiн түсiрiп, аттарын олжа қыламыз.

	Бәрi өздерiңдiкi, бәрi сендердiкi! – деп, астындағы есiк пен төрдей боз айғырын осқылап, керуеннiң бас-аяғына ытқыта секiрттi. Боз айғыр да иесiнiң оқыс мiнезiне қос құлағын тiкiрейте шамырқанып, басынан бақ тайғалы тұрғанын бұл да сезгендей. Нәукетай осы екi ортада түлкi тымағының қос құлағын, қысқа тонының қос өңiрiн жел қаққылап, онда- мұнда далақтап, тым көп шапқылады. Болат ұшты найзасы көкте қылтылдап,таңертеңгiлiк күн сәулесiнен тоят тапқандай қызыл шұғыла шашады. Жас жауынгерлерге Нәукетайдың өзiнен гөрi сол қызыл шұғылалы найзасының ұшы көбiрек жiгер беретiндей.

	Қарақшы топ қарлы кедiр-бұдырда секектеп, ұзақ шапты. Бұл Нәукетайдың өз қоластындағы жүз қаралы жауынгердi сақадай сай етуiне әбден жарады. Тек қарақшылар жақындап, қарасы шамадан тыс ұлғайғанда бәрiнiң көкiректерiндегi қылқобыз өзараүн қоса күңiрендi:

	– Әкем-ау! Мыналарың тым көп қой!

	– Жер қайыстырған қалың қол ғой мынау!

	– Бiз жүз қаралы болсақ мыналарыңүш жүзден асып жығылады!?

	– Құдайым! Жар бола гөр!

	– Кәне, кәне! Бұлардан кем түссек елге не бетiмiздi айтамыз?!

	Ендi бiр қас-қағымда екi жақ беттесiп, бiр-бiрiмен сарт-сұрт ұрысқа кiрiстi. Әлгi қариялар, қолдарында қамшыдан өзге түгi жоқ, керуенбасы Нәукетайдың айналасында едi. Ақыл-кеңесүшiн бе, жоқ, құр қамшымен болса да керуенбасыны қорғамақ па, түсiнiксiз. Қайта Нәукетайдың өзi сол арт жақтан-ақ найзасын көкте қылтылдатып, тамағы жыртылғанша айғайға басуда:

	– Ноқталы басқа бiр өлiм, кәне! кәне!

	– Жаратқан ием-ау! Мыналарың қарақалпақтар ғой! – деп қариялардың бiрi ормандағы көкектей сұңқылдады.

	– Жоқ! Алшын ханы Әбiлхайырдың итаршылары! Әне, анық таныдым! Анау Дербiсәлi сұлтанның құл-құтандары! – деп, екiншi шал да бiрiншiден даусын асыра шыңғырсын кеп.

	– Соқ! Соқ!

	– Ұр бастан! Аяма!

	– Өсек пен Жәдiк тұқымдары қайта шайнасты десеңшi! Жаудан жаман қара ниет еткен, тәңiрiм-ай!

	Бұлардың Дербiсәлi сұлтан дегенi әлгi Әбiлхайырдың екiншi әйелi Бопай ханымның туған ағасы едi. Әбiлхайыр мен Дербiсәлi екеуi тонның iшкi бауындай, Әбiлхайырдың көп қылыққа сол Дербiсәлi арқылы баратыны бұл өңiрдiң ит пен құсына дейiн аян.

	– Әбiлхайырдың адамдарын танысаң онда менде де жаңылыс жоқ. Көп қарақалпақтың Әбiлхайыр құзырына көшiп барғанын естiмеп пе ең? Бiздiң керуендi тонауға онысын да, мұнысын да қосақтап жұмсаған ғой,– деп алғашқы шал қайта суырылды. Дауыстары ащы, өздерiнен алда, екi жақтың алыс-жұлысын бақылаған Нәукетайдың құлағына жетсiн деп сөйтетiн сияқты.

	Көп ұзамай керуеншiлер тарапынан ыңыранған, ућiлеген дауыстар көбейдi. Аттарынан ұшып түсiп жатқандар да солар. Ендi қалай? Сан жағынанүш еседей көп, әр аттары да, өздерi де тың шапқыншылар әп-сәтте керуеншiлердi ұйпап тастады. Ендi бiр сәтте Нәукетайдың өзi де екi-үш аттының қоршауында қалып, найзасы икемге келмей, ерүстiнен ауа құлады. Ал әлгi қариялар бастарына шоқпар тисiн, тимесiн бұлар да тырапай асып, аттарының тiзгiнiн жiбере салды. Шапқыншыларға керегi де сол, босаған аттарды түре қуып, екiншi қанаттағы әлi толастамаған шайқастағы өзүзеңгiлестерiне көмекке ұмтылды. Ендi бiр сүт пiсiрiмге жетпейтiн уақытта бәрi сап тыйылды. Хиуа ханы кiшi Қайып Батыр ұлының сонау Қаратаудың батыс терiскейiнде, Созақ даласында көшiп-қонған Барақ сұлтанның қызын алмаққа жөнелткен қалың малы – қымбаттық бұйымдар сықай тиелген жетпiс түйелi керуеннiң бас бұйдасы Әбiлхайыр жырындыларының қолында кеттi. Сөйтiп, олар бұрынғысынан да мол нөпiр болып, бөлiне бердi. Хиуа ханы тарапынан мол сыйлыққа дәмеленген керуеншiлер көбiк қарда шоқиып- шоқиып, бiрауық құрғақтағы өлi балықтарға ұқсады. Құлаққа ұрған танадай тыныштық орнайтындай да едi. Тек қансырап, қиналғандардың ыңқыл- сыңқылы мең-зеңдiктен тез арылтты. Ақ қар, көк мұзда бiр жамбастай сұлаған Нәукетай басын көтерiп:

	– Нәубет! Нәубет келдi! Құдайдың нәубетiне шара жоқ! Ал, жiгiттер! Аяғы бүтiн, соққы тимеген ат қалды ма? – деп айғайлады. Сосын, екi-үш жiгiттiң демеуiмен орнынан көтерiлiп, онда-мұнда көз жүгiрттi. Бас-аяғы бес жүз қадамдай аралықта жатқаны, тұрғаны аралас жiгiттердiң арасынан жиырма-отыздай ғана ат сұлбасын шалды. Қариялардың бiрi жылап, дауыс айта бастап едi, Нәукетай:

	– Боздама! – деп,үнiн тез өшiрттi. Керуенбасының бұдан кейiнгi тындырған шаруасы қолда қалған аттардан бас-аяғы бүтiн, жүруге жарамды алтауын таңдады да алғашқыүшеуiнеүш жiгiттi мiнгiзiп, Хиуаға ұшырды:

	«Өлiңдер, тiрiлiңдер, бiрақ Хиуаға жетiңдер, жолай күшпен, қарумен тартып алсаңдар да ат ауыстырыңдар, болған жайды толық айтыңдар, ештеменi жасырмаңдар, ал бiздiң онда-мұнда қозғалуға дәрменiмiз жоқ, бiздi осы маңнан тапсын!» деп тапсырма бердi. Бұдан бiр бие сауымындай уақыттан соң тап осындай тапсырмамен тағыүшеудi ұшырды. Бiрi болмаса бiрi жетер деп қарастырған сақтық шарасы едi. Әрине, бұл екiүштiктiң екеуi де Хиуаға аман-есен жетiп, табыстаған ақпараты сол қаладағы жер асты сарайларындағы оқ-дәрi толтырылған бөшкелерге найзағай түскендей жарылыс жасайтынын әзiрге қайдан бiлсiн? Орта жолда шойырылып, жан жарасы мен тән жарасының азабын шеккен бұл керуеншiлердiң бұдан өзге де әзiрге бiлмеген бiрүлкен шындығы бар. Бұл далада жол торушы, тонаушы, қарақшы, барымташы, баукеспе сияқтылардың неше алуан ұрымтал iс- әрекеттерi неше заманнан шимай-шатпақ iз қалдырып келедi емес пе? Солардың көбiсiнiң сүйекке таңба салып, таңдайға қанша ащы татығанмен уақыт өте келе ұмытылып, адам зердесiнен кетерi бар. Тек мына қарақшылықтың ғана ешқашан ұмытылмай, өшпей қазақ тарихынан мәңгiлiк орын аларынан бұл керуеншiлер, әрине, әзiрге бейхабар едi.

	* * *

	Сол қарақшылықтан басталған 1748-жылдың көктемi мен жазы даүлкен дарияларда сөгiлген мұздай қақтығысқан оқиғаларға, даңғаза-шуға, алып- қашпа өсекке кемерiнен аса толды. Ең бiр сұңғыла жүйрiк көкiректердiң өздерi байыбына бармас, жiпке тiзiп тауыспас сұмдықтар бiрiнен-бiрi өткен жаман кейiппен бой көтердi. Күн қан түстенiп батып, ай қара шудаға оранып жүзетiндей. Мамыр айының басында Төле би Әлiбекұлының бiр оқыс сапары осындай онсыз да жүз құбылған заманның отына одан әрмен май құйғандай әсер еттi. Ташкент қаласынан аз ғана оққағармен суыт шығып, бұл кезде Қазығұрт маңында, Келес өзенiнiң суын татып отырған Түрке-Саурық ауылына келiп, ата дәстүрiмен Ұлы жүздiң ноқта ағасы-жалайырдыңүлкенi Түркенiңүйiне бас сұғып, бата алып, ары аттанды. Бұған қарап бұл ұлы би тым ұзақ сапарға шықты деп, қауесет етiстi. Жолай соққан ауылдарына қарап, қазақ iшi оның бағыт-бағдарын анықтауға күш салды. Қабағы түндей түнерген бидiң өз басы әзiрге жан баласына сыр ашатын емес.

	Төле би Түркiстанға жетiп, бұл шақта Абылай сұлтан ұйғарымымен осында орнығыпүлгерген Әбiлмәмбет құзырында аялдап, ұлы ханға тағзым ету рәсiмiн атқарды. Сосын ұлы хан мен ұлы би сол көне шаћардағы Әз- Тәуке қабiрiнiң басына жаяу-жалпылап барып, оған құран арнады. Ақсарбас шалды. Осыған байланысты да бiр алып-қашпа өсек желдей гуледi. Төле би қазақтың шын мәнiндеүш жүзiне билiгi жүрген ұлы ханы, атақты «Жетi Жарғының» бас иесi Әз-Тәуке Жәңгiрұлының басында жайдан жай болмапты. Оған ұлы би аса ауыр күйзелiсүстiнде тауап етiптi. Құран мен садақадан соң қабiр басында маңдайын алақанына тiреп, ұзақ мелшиiптi. Әбiлмәмбет пен оның уәзiрлерi жасы сексеннен асқан ғұламаның тiршiлiктен баз кешкендей түрiн көрiп, тiл мен жақтарына тұсау салып, олар да көпке дейiн қатып-сенiптi.

	Төле би неге бүйттi? Әлде Әз-Тәуке кезiндегi «қойүстiнде бозторғай жұмыртқалаған» заманды көксегенi ме? Қазақтар ол жылдарда бiрiнiң айтқанына екiншiсi көнiп, бiр жағадан бас, бiр жеңнен қол шығарып, қалай да ешбiр жауды iшке дендеп енгiзбеген. Қазiр ше..? Қазақ-қалмақ соғысы тым ұзаққа созылды. Ата жауды ендi еңсердiк-ау дегенде қазақтардың өз iшiнен тағы ши шыға бастады. Ханы солқылдақ, биi бұдырсыз, батыры бұралқы, елi иесiз, алды көзге түртсе көргiсiз қараңғылық. Мiне, ұлы бидi осындай ойлар меңдедi ме? Ең соңында Төле Әз-Тәукенiң қабiрiн құшақтап, көз жасын бұршақтатып жылапты да. Бүйтiп жүйесiнiң босағаны несi? «Халқымның басын қоса алмадым, ата жаудан бiржола азат ете алмадым, не жер емшегiн емiзе алмадым, мынау сақал мен шашты текке ағартым» деп, Әз-Тәуке аруағына шағынғаны ма? Тек бiраздан соң көз жасын тыйып, Әз-Тәукенiң қабiрiн құшақтаған күйi ұйықтаған адамша едәуiр уақыт қыбырсыз жатып, кенет сiлкiне түрегеледi. Сол шақта қарт бидiң ажарын барлағандардың тұлабойларында дiрiл жүгiредi. Би түсiнен шошып оянғандай бетi көптиiп, қабарып, өзгерiп кетiптi. Ендi байқастаса мынау жылаған адамның қалпы емес, қайта жойдасыз қайрат-жiгерiмен жұлқына көтерiлген алпауыттың тiрi жан шыдамас кескiн-келбетi.

	Дереу Төле есiн жиып, Әбiлмәмбет хан ордасына қайта оралды. Ұлы хан маңындағы кейбiр көзi қарақтылар, олардың iшiнде бас уәзiр Нияз бен Шақшақұлы Жәнiбек тархан да бар, солар ұлы би қабiр басында қас-қағым мызғығанда Әз-Тәуке оған аян бергенге ұқсатты. Бiрақ ол жағын анықтап сұрауға батылдары бармады. Ұлы бидiң өзi-ақ iшiне сыйдырып жүре алмас, ақтарып салар. Олүмiттерi де ақталмады.Ұлы хан ордасына қайта келiсiнде Төле би мүлдем басқа жайлар жөнiнде сөз өрбiттi. Ақыры сол күнi тез жиналды да оққағарларын ертiп, қасиеттi Қаратау қайдасың деп, тiке терiскейге тартты. «Е, мәселенiң түп-тамыры ендi анықталды» дестi жұрт.

	«Ұлы хан Созақтағы Барақ сұлтан Тұрсынхан ұлының сабыр суын баспақшы». Жұрттың олай дейтiнi бұл күндерде Барақ сұлтанның Әбiлхайырға қарсы қайраған қылышының шақыр-шұқыры құлақ жаратын едi. Ақпан айында Сыр бойында жып-жылмағай тоналған керуеннiң хабары Хиуадағы Батыр сұлтанға жеткен соң ол дереу тiлiнiң безi барүш-төрт сарнауықты Барақ сұлтанға қарай ұшыртқан. Бұл сарнауықтар әкелген хабардан Барақ сұлтаның жалпақ бетi одан сайын далиып, тәмпiш мұрны саздақтағы өрттен қалған жалғыз түбiрдей мүжiлiп бара жатты. Қысқа қырқылған сақалының екi шықшыттағы тiкiрейген бөлiгiне жан бiткендей ары-берi жұлқынғанын қайтерсiң. Ал көздерiн атама! Барақ сұлтан Хиуадан келген Батыр сұлтан сарнауықтарының күнде көрiп жүрген адамы емес қой. Онда мұндай көздер барын бұлар алдын-ала қалай болжап бiлсiн? Алдарында адам емес, хас диюдың өзi отырғандай қос шырағы қып-қызыл жалын шашқанда Хиуа елшiлерiнiң жүректерi қысылып, тiлдерi байланды. Бұл жылдары сәл етжендiлеу тартқан кең иықты алпамсадай денесiн бiр ырғап қойып, қайта қадалғанда өздерiне атылмақшы жабайы аңға да ұқсады.

	Ия, бұл сұлтанның атағы жер жаратыны тегiн емес екен. Қиюын келтiрсең оның мына кейпiнен-ақ көп әңгiме шығаруға болады. Хиуа елшiлерiнiң басына ауыр сын түстi. Сөйтiп бұлар Барақ сұлтанның iшiндегi жын ойнағына әжептәуiр мұрсат бердi. Сол сәл саябырсыды-ау дегенде ғана елшiлер бойларынан күш-қуат тауып, қайта дуылдасты. Бұлар да тегiн жандар емес, қара сөзден қамшы өрген, елден шыққан, жұрттан шыққан ысқаяқтар. Барақ сұлтанның соншама қаћарлы сұсымен-ақ өздерiне ықылас қойғанын танып, «әйт, жануар, шүу» дестi. Бәрi де сұлтан жанынаүлкен шоқ түскенiн сезiп, сол шоқтыүрлеп маздатуға кезектесе екiлендi. Тiптi өзара шешендiк өнер жарысына түскендей. Бұл майталмандардың еңбегi де еш кетпегендей. Барақ сұлтан көкiрегiнде шоқты маздатқаны соншалық, Хиуа елшiлерi бiрауық қара күйе мен терден бет-ауыздары айғыз-айғыз көрiк басқан ұсталарға ұқсап едi.Батыр сұлтан сәлемiнiң бiр тұсы: «Бар жазығым қазақтың ұлы ханы болуға лайық, жалына қол тигiзбес арыстан жүректi, қолынан хандықүзiлмеген Жәдiк әулетiнiң алмастай жарқылдаған асыл нәсiлi өзiңмен мыңжылдық құда болмаққа алла атымен ант етiп едiм. Өзiңнiң ескi бақталасың жолдан тосты. Қырық құрау жұрттың көз алдында құйрығымызды жалаңаштап, әдемiлеп тұрып, тақыр мұзға отырғызды. Өзге түгiл айналамыздағы құл-құтанға қарар бет жоқ. Әбiлхайыр ханмен бұл пәни дүниеде бiрге тыныстап жүруге ендi дәрменсiзбiн. Хиуа қаласының iшi- сыртын кезiп, күнi-түнi жердiң жарығын iздеудемiн. Өзге қандай амал бар, өзiң кеңес бер, кесiгiн айт!»

	Бұлар Барақ сұлтанмен айналасы қалың киiз, қалы кiлемдермен тұтылған, жылы да кең алты қанат қысқыүйде тоқайласқан. Сұлтан екi қолы адына сыймай, не аузына сөз түспей орнынан тұрып кеткен. Сол Сыр бойындағы шапқыншылықтың егжей-тегжейiн қазбалап сұрамады да. Жалаңбас,үстiнде қыс суығына қауқарсыз желбегей жұқа шапан, желдеткен далаға шықты да көкiрегiн тосып, ұзақ сiлейдi. Өзiне iлесе сыртқа қотарылған Хиуа елшiлерiне ендi ләм-мим дейтiн емес. Бұлардың әлi де айтарлары бар едi. Барақ сұлтанның ендiгiге құлақ асқысы жоқ. Сол күннен оның айналасындағы төлеңгiт жiгiттер, құл-құтандар, әйелдер, бала-шаға – баршасыүлкен әбiгерге түстi Сұмдық хабар әкелген Хиуа елшiлерiн ала көздерiмен атқаннан басқа олар не бiтiрсiн?





Хиуа елшiлерiн Барақ бiр күн ғана ұстады да ертеңiне өзi шығарып салды. Батырға айтқан қысқаша сәлемi мынау: «Ай мен күн орнында. Жәдiк ұрпағының туы әлi жығылған жоқ. Тек ендiгiде Әбiлхайыр тарапынан не сыбыс естiсе де табанда маған жеткiзiп тұрсын?» Бұдан кейiнгi жұрттың бiлетiнi Барақтың осы сәлемiнен соң Батыр сұлтан Хиуаны тастап, берi Сыр бойына көшiп келдi. Ал Барақ Жоңғарияда аманаттағы баласы Шығай сұлтанға «тез елге қайт» дептi. Әрi Барақ пен Орынбордың еңүлкен ұлығы И.И.Неплюев арасында жасырын қатынас орнағанға ұқсайды. Бұл хабардың тасасында тағы қандай сұмдықтар жатыр?

	Атақты Абылай сұлтан, осы Барақ сұлтан Тұрсынхан ұлы, жалайыр Өтеген, өзге де екi жүз жауынгер екi жылдай Жоңғарияда тұтқында омалды емес пе? Абылай, Өтеген, тағы өзгелердiкi бiр басқа, ал осы Барақ тұтқыннан босанысымен тонын ауыстырып кигенге ұқсады. Сол Жоңғарияда бiр қимасы қалғандай Қалдан-Серенмен ашық та түзу қатынас орнатты. Сондағы өзiнiң орнын ойсыратқысы келмегендейүлкен ұлы Шығайды аманатқа бердi. Басқасы тағы бар дегендей. Сөйткен Барақ Тұрсынхан ұлы ендi сол қара қалмақтан терiс айналып, Сiбiр жұртымен ауыз жаласпақ па? Әй, қайдам, Барақ пен Әбiлхайырдың аражiгiнiң ашылуының өзi Кiшi жүз еркетотайының сол Сiбiр жұртына емiнуiне Жәдiк баласының наразылық бiлдiруiнен басталмап па едi? Ендi бәрi керiсiнше шықпақ па? Бұған да сену қиын. Себебi, Барақтың мiнез-құлқы орыстармен сыйыспастыққа көбiрек меңзейдi. Сенбеске тағы лаж жоқ. Түркiстандағы Жәнiбек тархан Қошқарұлы Орынбордағы Неплювке ақпан айында Сыр бойында тоналған керуеннiң көлемiн, мәнiн түсiндiрiп хат жазғасын Орынбор ұлығы Барақ сұлтанға жиiрек хат, елшi жолдайтын көрiнедi. Сол әрбiр хат, не елшi келген сайын Барақтың өңi өзгеретiн сыңайлы деген де сыбыс шықты. Бұл не, әлде Әбiлхайыр қылықтарынан әбден жүйкелеген Орынбор ұлығы Барақ сұлтанға әлдебiр батпан құйрықты уәде еттi ме? Бұл расқа шықса ел iшi одан әрмен аласапыранға айналады ғой, әрi Жоңғарияның әрi жаңа, әрi жас қонтайшысы да ер-тоқымын бауырына алып туламай ма?

	Осындай сауалдар тасқыныүстiнде бiраз рубасылар Арқадағы Абылай сұлтан жаққа құлақ тiгiстi. Бiрақ ол қай-қайсысына да бiрдей бейтарап халде деген жауап алысты. Мiне, Төле би Әлiбекұлы әр қиырдағы қазақ рубасыларын осындай мең-зеңдiктен арылту мақсатында Созақтағы Барақ сұлтанға өз басы аттанды деген тұжырым анық шындыққа ұқсады. Тек ұлы би Қаратаудан ары асыпүлгермеген күндерде басқа бiр күңкiл сөз ондағы- мұндағы елдердiң iшiнде қара дауылдай ұйтқыды. «Ойбай, жарандар, олай да бұлай да емес, осыдан екi жыл бұрын Төле би әлгi жалайырдағы атақты жићанкез Өтеген Сәбденұлын, дулат-жаныс Өтеген батыр Өтеғұлұлын, басқа да отыз төрт адамды анау-мынау күнде, биден ақыл, батырдан бақ тайғанда қазақтың бас сауғалап паналауына жарамды жер, яғни «Жерұйықты» iздеп табыңдар деп, жөнелтпеп пе едi, мiне, «Жерұйық» түгiлi олардың өздерi де жоқ, сiрә солардан бiр жаманат хабар алғасын Төленiң айнала жұрттан жүз жасырып, ел iшiнен безiп шыққаны екен» деп те даурығысты. 3 Ал ендеше....

	Бiрақ оған қарсы дауласушылар да табылды. «Қос Өтеген мен оған ерген отыз төрт адам бұл қазақтың алғашқы шалған құрбандығы ма едi, осы соңғы жиырма бес жылғы шұбырынды заманда одан да зор шығынға шыдап едiк қой, тап осы қазiр ұлы бидiң бетi күйетiн уақыт емес, қайтаүйсiн қолбасылары Қоқан хандығымен тiзе қосып, Жоңғария басқыншыларының зәрiн қайтарды емес пе, қайтарғаны емей немене, қалмақтың жаңа қонтайшысы Сырдария, Қаратау, Жетiсу өңiрлерiндегi бүкiл әскерлерiн керi шақырып әкеттi, бұған дейiн мұндайлыққа қайсысы қол жеткiзiп едi, өзара шайнасқан төре тұқымдары ма, жоқ, алты арыс пен алшын ба, қайсысы, кәне аташы!» дестi бәз бiреулер.

	* * *

	Соңғыүш жылда жалайыр елi қалыптасқан дағдысына орай тағы бiраз жердi шиырлап қайтып едi. Қаратаудың терiскейiн жерсiнбедi ме, жоқ, мұнда бәрiбiр тыныштық орнамас деп, шайтан азғырды ма, әйтеуiр Ескелдi би Жылгелдiұлы, Балпық Дербiсәлiұлы, Қабан жырау Асанұлы-үшеуi ақылдасып, ел көшiн батысқа қарай түзедi. Көктемде жас төл аяқтанысымен жылжып бередi. Асықпай жылжиды. Қолдағы малдың қабағына қарайды. Жайылған мал қылтиған көктiүзiп-жұлқып, бiр күнде қанша жерге жетсе сол жерде қостарын тiгедi. Ертеңiне де солай. Бiр жайдан бұлар сол жайылымдағы малдың еркiне бағынғандай.

	Осы қарқынмен бұлар Шу өзенi сiңiп жоғалатын Ащыкөлдiң батпағына ұрынып, оны әрең айналып өттi де Сарысуға тiрелдi. Осыүлкен өзен де бұларға тосқауылға жарамады. Қыс айында мұзүстiмен арғы жағалауға шығып, осында бекiндi, малды осында төлдеттi. Тек жаз шыға Сырдарияға қарай құлады да беттi бiржола төменге салды. Жалайыр елiнiң мұндай жүрдектiгiне тағы бiр себеп, қолдағы мал басының көбеюi едi. Қалайда, жылқы мен қойды шабыншылықтан, жұттан аман сақтаудың жолы осы дегендей бiр әсiре қызыл елес бұларды төменге қарай қол бұлғап шақырып, желiктiре бердi. Әрi бұл жылдарда Сырдың осы бөлiгiнiң иесiздiгi,әрi жайылымның молдығы елес емес, хас шындықтың өзiндей жалайыр көсемдерiнiң ақылын тұмшалады. Мал, мал, мал. Осы малмен жүрек жалғайсың, сол малдың қасиеттiсi жiбек жалды жылқыға мiнiп, жаудан қорғанасың, не қашып құтыласың.

	Сол бетпен бұлар мамырлап, Арал теңiзiнiң Сарышығанақ атты бөлiгiне бiр-ақ соқтықты. Мұнда шоғырланған ұсақ тау жынысы бар екен. Сол аздап көздерiн тартып, әрi теңiз толқыны алаңдатқанмен тезүрейлерiн ұшырды. Себебi, сол Арал маңындағы Қарақұмның жазғы ыстығы беттерiнен ұрғанда жалайыр көсемдерi – Ескелдi, Балпық, Қабан жырау –үшеуi өздерiн осы жер түбiне қай сайтанның дедектетiп әкелгенiн ажырата алмай әлектендi. Биден ақыл, батырдан бақ тайған күн осы дестi. Ендi Қаратау бөктерiне қарай керi қайту мәселесi бiр-ақ түнде шешiлдi. Қайтар жолда бұлар әлдеқайда жүрдек шықты. Ендi малдың емес, адамның қабағына қарау жағы басым едi. Ендiүш көсем өздерiменүзеңгiлес немере ағайынды, сиыршы-жақсымбат Малтабар мен Құлжан, мырзадан шыққан Жайнақ батыр Қайырұлы, Тұрлымбет Бекенұлы, ағайынды Есенбай, Есенғабыл, Есқара, Досқара, Қабан жыраудың ағасы мен iнiсi Аю, Көсембай, Ескелдi бидiң өз iнiлерi Естай, Досай, Бектұрған, дулат Қосай батыр, Кәшке батыр, орақты Төке батыр, андас Тәттiбай мерген, күшiк Жолбарыс би, әйелден шыққан бағлан, мырза- қарашапан қызы Дарабоз, оның күйеуi андас Кенжекеұлы Құлжа, Ескелдiге туыс-Шора балалары Қаскелең мен Күртiбай, тағы басқа осы ширек ғасырдан астам шұбырындыда әбден сартаптанып ысылғандардың бәрiн ел-елге бөлiп, осы қайтар жолда баршасына жiгер беру тапсырылды. Бұл Аралға қарайғы көштiң әлдебiр жалған ақпарларға сенуден,үш жүздiң қырықпышақ алауыздығынан, төре тұқымдарының бiрде олай, бiрде бұлай ауытқуынан, тiптi бұлар құдайдай сенген Абылай сұлтанның өзi Әбiлхайыр ханның қызынаүйленгесiн сол Кiшi жүз ханының шектен тыс құлқынқұмарлығына «әй, мұның қалай» деуге тартынуынан, тiптi бұл мәселеде ұлы хан Әбiлмәмбеттi де тыйып ұстауынан, тағы басқа жүйкеге тиер қылықтардан туған қателiк екенiн осы аталғандардың өздерiне мұқият түсiндiрдi-ақ. Қалайда бұл марғасқалардың шындықты бiлгенi дұрыс қой. Кейiн осы шындық жалайыр және олармен жұптас өзге елдердiң ақын-жырауларына едәуiр шабыт бiтiрдi. Жалайыр елiнiң Арал ойысына барып қайтуын әрқайсысы өздерiнше жырлады. Әрқайсысы әр қырынан сипаттады. Бар кiнәнi Ескелдi, Балпық, Қабан жырауға артпай жау соққысы атты сол заманға тән зобалаңды көлденең тартты. Бұл бiр жайдан аталмышүш көсемнiң еркiнен туғандай да едi. Себебi, олар аталмыш марғасқаларға қалың елдiң жiгерiн мұқалтпауүшiн ол қателiктiң өздерi тарапынан жiберiлгенiн жасыруға ықпал еткен едi.

	Сонымен жалайыр елi Сыр бойлап, қайта өрге салды. Бәйгеқұм атты мекенге жетiп, ендi Сарысуға iлiнемiз-ау дегенде әлгi көп жыл бұрын бөлiнiп, жатбауыр тартқан Жарықбас Есентүгел құзырындағы жалайыр-балғалылар хақында хабар алысты. Дала жүргiншiлерi олардың Торғай өңiрiндегi Өлкейек өзенiнiң сала-салаларында көшiп-қонуда екенiн жеткiздi. Ескелдi, Балпық, Қабан жырау-үшеуi көп сұрақтың астында қалды.

	– О,жаратқан ием, жар бола гөр! Бiздiң бiлуiмiзше олар осы Сыр бойында едi ғой. Бiз осы дарияны жағалап, Арал ойысына төмен тепектегенде жолымызда кездеспегесiн оларды дарияны жоғары өрлеп кеткенге ұқсатып едiк қой? Ал мынауыңыз бас жарып,көз шығаратын жаңалық қой. Сырдария қайда? Торғай қайда? –деп, Ескелдi таңдана қабағын көтердi.

	– Рас айтасыз, би-аға! Торғай дегенiң алыс терiскей, ит өлген жер! – деп, Балпық осыдан тура жиырма жыл бұрын сол қиырдағы соғысқа қатысқанын еске алды. Бидiң алдында бiр күнәсi ашылғандай төменшiктеп, күмiлжи сөйледi. Би мен батыр сосын Қабан жырауға қадалысты. Бұл шақта алпыстың мол iшiндегi жыраудың сақал-шашы мықтап-ақ ағарған. Тiптi қос қабағы да жел ұшырып әкеп жапсырған ақ қозының екi түйiр жүнiне ұқсайды. Тек келiстi кеудесi ғана бәз-баяғы қалпында. Ол би мен батырдың өзiне қадалысын «сiз не айтасыз» деген сұраққа балады. Айтпай қайтсiн, бұл жыраудың өз iшiн де кемiрген жай.

	– Егер бiз осы қарқынымызбен алды-артымызға қарамай жосыла берсек өз қолымызды өзiмiз кескенге парапар ғой.

	Сол күнi кешке қарай түннiң бiр уағына дейiн жорық жағдайына лайықталып тiгiлген кiшкене қоста жалайырдың осыүш көсемi ел iшiнде аты белгiлi бiраз адамдарды қатыстырып, мәслихат құрды.. Ия, бұл алып кел, барып кел дей қоятындай иектiң астындағы жер емес, жол аяғы тым қашық. Әрi жол болғанда қандай, ол заманда қауiп-қатерi әскере мол жол. Қара түгiл, атағы жер жарған хан-сұлтандарға тиесiлi керуендердiң тоналып жатқан жолы. Тәуекелге бел бумасқа тағы жөн жоқ. Қайтпек керек? Ақыры осыдан жиырма жыл бұрынғы Торғай өңiрiндегi Бұланты атты өзен, Қарасиыр атты мекендегi шайқасқа қатысқан дулат Қосай батыр сияқты оншақты адамды бөлiп, оларды тағы он бес жауынгермен толықтырып, бәрiне басшылыққа Қабан жыраудың iнiсi Көсембайды тағайындап, сол Торғай өңiрiне жөнелтуге келiстi. Ертеңiне бұл топ аттанар алдында оларға соңғы жолнұсқа сөздi Ескелдiнiң өзi айтты:

	– Қалайда, жалайыр-балғалы елiн iздеп тауып, Жарықбас Есентүгелдiң өзiмен бетпе-бет тiлдескiн. Сыр бойынан сонау Арқаға қай тағдырдың тәлкегiмен шығандап кеттi? Қазiргi қам-қарекеттерi не? Неденүмiт, кiмнен қайыр күтуде? Осы бағдарда не деседi, бәрiн құлақтарыңа құйыңдар,асықпаңдар. Қазiр хан-сұлтандардың өздерi алты аша ала ауызданған заман. Кiмге сенiп болады бұл күнде? Бөлiнгендi бөрi жейдi. Ең лайығы жалайыр-балғалылар сонау Қаратау терiскейiне қарай iрге аударып, бiздi iздеп тапсын. Iргесi бүтiн ел болсақ қана бас қорғаймыз. Олай қозғала алмаймыз десе оған не себеп, соның егжей-тегжейiне қаныңдар. Бiздiң тараптан қандай көмекке иектерi қышиды,оны да қазбалаңдар.

	Бұл 1748-жылдың наурызы. Көсембай тобы Торғай сапарына бiр айдай уақыт арнап, сәуiрдiң аяқ шенiнде өз елiн Сарысу бойында қуып жеттi. Тәп- тәуiр хабар әкелгенсiдi.

	Бұлар жалайыр-балғалыларды тауып, Жарықбас Есентүгелмен, тоқсанға таяса да сөзiнен жаңылмаған Жүсiп қариямен, Алғазы ақынмен армансыз-ақ дидарласыпты. Үшеуi де Ескелдi, Балпық, Қабан жырау сәлемiн ұйып тыңдап, жел шайқаған қурайдай бастарын шұлғыпты. Сосын бұл шақта елудi еңсерген, бет терiсi, шығыңқы жақ сүйектерi, тiптi ұшы сәл түйнектелген ұзын мұрнына дейiн даланың боз жусанына ұқсап ескiрген, ашаң кеудесi «не көрмеген бейбақпын, жаңа заманның да әпселеңiн көтерiп аламын» дегендей қақшиған Есентүгел сәл-пәл тебiренiспен ағынан жарылыпты:

	– Бiздiң бұлай Арқаға жылыстауымыз қайбiр жақсылықтан дейсiздер. Сыр бойында Кiшi жүз – алшын елi бiресе өздерi, бiресе қарақалпақтарды жұмсап, тынышымызды кетiрдi. Ал мұнда Барақ сұлтан Тұрсынхан баласын ықтасын еткендеймiз. Түптiң түбiнде Ұлы жүз елiне осы хан болады деген сыбыс бар ғой. Кiмнен тараған сыбыс бiр құдайым бiлсiн. Құлақкестi құлша бағынған ештемемiз жоқ, тек ықтасын еткендiк қана. Ал Қаратау терiскейiне көшу, сiздерге қосылу бiздiң де көкейiмiздегi арман. Тек көлденеңнен килiккен бiр жай бар. Қарақалпақтармен шарпысып жүрiп бiлгенiмiз солардың арасында мың бес жүздей түтiн жалайырлар бар екен. Өздерiн жалайыр-қарақалпақтармыз дейдi. Бiрақ бiзге бүйректерiнiң бұратыны анық. Сондағы Жайнақ батыр Қошқарұлы деген бiреуi жанынан қорықпай бiз қарақалпақтармен тағы бiр iлiнiскенде қарақалпақтарды iштен бүлдiрiп, бiзге қолқабыс жасады. Жалғыз Жайнақ Қошқарұлы емес, сондағы Дос, Ес, Жангел, Қылышбек деген оның батыр туыстарының да бiз десе iшкен асын жерге қоятынына көз жеткiздiк. Ал қарақалпақ-жалайырлардың көрген күнi бiздiң күнiмiзден де қараң екен. «Кiрме», «сатқындар» деп, онысы бiр, мұнысы бiр түртпектейтiн көрiнедi. Мiне, сол мың бес жүз түтiн жалайыр- қарақалпақты өз iшiмiзге көшiрiп алу үшiн ақсақал-қарасақалдан жиырма адамдық елшiлiк аттандырғамыз. Тiлдерiңнен май тамызып, оларды шақырыңдар, ешқандай жәбiр көрмейсiңдер, сабақты инеңе ешкiм тимейдi деп, құран сүйiп, ант-су iшiңдер деп табыстадық ол ақсақал-қарасақалдарға. Алғашқы хабаршы да жеттi, жалайыр-қарақалпақтар бiздi құп көрiп, мына қар кетiп, жер аяғы кеңи сол елшiлiкпен бiрге берi көшпек екенiн олар да құран сүйiп, ант-су iшiп растапты. Амал жоқ, соларды күтемiз. Құдай жарылқап, олармен құшағымыз айқасса сол күнi-ақ Қаратауға қарай дүрк көтерiлемiз.

	Бұл жауапқа Көсембай, Қосай, тағы басқалардың iштерi шылқымай болады. Тек «ол қарақалпақтар жалайырдың қай атасына жатады екен» деген сұрақты қыстырыпты. Оған Алғазы ақын жауап берiптi:

	– Мен Сыр бойындағы тағы бiр шарпысудан соң аз адаммен құн даулап, қарақалпақтардың iшiне бардым емес пе? Сонда мына Есентүгел аға атағын Жайнақ батыр Қошқарұлы өзi ебiн тауып, менi оңашаға әкеттi. Бастарындағы қиыншылықты айтты. «Жалайырдың қай атасынансыңдар» деген сұрағыма әжептеуiр қиналды. «Ерте заманда батыр атамыз өзбектiң бiр үлкен ханын өлтiрiп, құн дауынан қорқып, қарақалпақ атаныппыз. Бiр анығы түбiмiз жалайыр, қай атасынанбыз қайдам» дедi. Мен де оңай тентек емеспiн ғой, ата-тектерiн, ең еңселi би-батырларын iндете қуып, тiзбелеп,олардың балғалылар екенiн анықтадым. Сөйтiп, өзiмiздiң туысымызды таптық.

	Бұл уәждерге Көсембай, Қосайлардың сенбеске амалы кәне. Тек қайтарда олардың бiр егде адамы Көсембайларды жолдан тосыпты:

	– Жарықбас Есентүгел сапырмасының өтiрiк-шыны аралас, – дептi ол.

	– Жалайыр-қарақалпақтарды осында көшiрмек бүркенiш қана. Барақ сұлтан Тұрсынхан ұлы бұл маңға бiзден көп кейiн, тiптi анығын айтайын, осы биыл ғана, ақпанның соңы, наурыздың басы ма екен, сонау Созақтағы елiн тастап, аз ғана ауылмен, Арқаның суығын елемей осында қауырт көшiп келдi. Шындығында Есентүгел Барақты емес, Барақ Есентүгелдi iздеп келгендей. Себебi дем арасында екеуiнiң ым-жымы бiр болып шыға келдi. Естiген шығарсыздар, Барақ пен Әбiлхайыр ханның арасы күннен-күнге ушығуда. Ал бiздiң балғалының Әбiлхайыр айналасымен тұлабойды қайнатқан ескi кегi бар. Оны Барақ жақсы бiледi. Соны пайдаланып, Жәдiктiң тақыс сұлтаны Есентүгелдiүлкен бiр жаманшылыққа арандата ма деген қаупiмiз бар. Қалайда, бiз азшылықпыз, құдай бетiн аулақ қылсын, әлдеқандай күнде екi түйе жанасса ортасында бiр шыбын өледiнiң керi келмей ме? Осы жағын да Ескелдi-Балпыққа жеткiзiңiз.

	Ескелдi, Балпық, Қабан жырау ол жағын да, бұл жағын да салмақтады. Қыс ызғары әлi қайта қоймаған, жол ауыр мынадай уақытта бұлар не iстемек? Әлде тағы кiсi сала ма, бiрақ олар не тындырмақ? Сөйтiп, қол қысқалығын сездi. Ақыры ендiгi қамды күннiң жылынып, өздерiнiң Қаратау терiскейiне жетiп бекiнетiн шағына қалдырды. Сөйтiп, мұндағы жалайыр елi ары жылжыды. Межелi тұсқа тiптен жақындап едi. Бұлар қанша жүрдек дегенмен басы қатты уақыт бой бере ме? Ол жақтың да көшке лайықсыз боранды қысы, жаңбырлы күз-көктемi бар дегендей. Есептеп бақса әу баста жалайыр елi өздерi өкшелерiн көтерiп әкеткен Қаратау терiскейiндегi Үлкен Ақтау айналасына, Талас өзенiнiң жағалауына қайта табан тiрегеншеүш жылдың басына су құйылыпты. Иә, Арал теңiзiмен екi ортадағы ары-берi жүрiсүш жылды жұтыпты. Ұлы би Төле Әлiбекұлы, мiне, жалайыр елiмен сол Үлкен Ақтау маңында тоқайласты. Жалайырлардың осылай қозғалысын өз хабаршылары арқылы дәл есептеген ұлы бидiң өзi де кездесуiмiз осы маңда болар деп топшылаған.

	* * *

	Ескелдi де, Балпық та, Қабан жырау да өздерi көптен жүздеспеген Төле бидiң мына келiсi жайдан-жай емес деп бiрден түйдi. Мал сойылып, жақсы қонақасылық рәсiм атқарылды. Жалайыр биiнiң он екi қанат еңүлкенүйiндегi мәслихатқа ел басшылары ғана емес, олардың ығындағы өзге марғасқалардың баршасы қатыстырылды. Бұл кезде әбден қартайған күшiк Жолбарыс би денсаулығы сыр берсе де өзiн мықты ұстап, керегеге арқасын сүйеген күйi Төле мен жалайырдыңүш көсемiн көзiмен ата қарайды. Шора балалары Қаскелең мен Күртiбай, Жайнақ батыр Қайырұлы, тағы басқалардың да жүздерiнде ашу-ыза бардай. Бұл атағыүш жүзге мәлiм адамдардың мына тоқайласуынан қалай да бiрүлкен жаңалық күткендiктiң белгiсi едi.

	Төле би, Ескелдi, Балпық, Қабан жырау он екi қанатүйдiң қақ ортасында бастарын төмен салбыратып, бiр-бiрiн маңдайларымен сүзердей ұйлығысып, өзара тым жақын орналасқан. Қалғандары Жолбарыс биге ұқсап, айнала керегеге арқаларын сүйеп, қаздай тiзiлiп қалшиюда. Бұл түн уақыты едi. Екi-үш жерге қойылған тас шам есiгi мұқият жабылған, түндiгi жартылай түрiлгенмен жел атаулыны берi кiргiзуге жоқ мынадай киiзүйде өз-өзiнен жалпылдап жанып, айнала жұртты кезек-кезек өз жарығымен шалып өтедi. Сыртта жақсы күзет қойылған. Жылқының пысқырғаны, ауық-ауық сұңқ ететiн түн құсыныңүнi демесең бұлардың сөзiн бөлетiн дәнеме жоқ. Алғашқыда Төле би Ташкент қаласы маңындағы жайды, сосын Түркiстандағы ұлы хан Әбiлмәмбетпен, Жәнiбек тарханмен кездескенiн, Әз Тәуке қабiрiнiң басына тауап еткенiн қысқа-қысқа шолды. Бұған жауап ретiнде Қабан жырау өздерiнiң соңғыүш жылда Арал теңiзi маңына қалай барып қайтқандарын баяндады. Қайсысы қандайүлкен жайды қозғаса да сөздi шымшықтың тұмсығындай етiп қысқа қайырады. Бiр сөзден мың сөздiк хикаятты түсiнетiн майталмандар екенi де шалынатындай. Әрi осының бәрi алда терiсi сыдырылатынүлкен мәселенiң кiрiспесi екенiн де бiлдiретiндей.

	Бiрауық Төле жүзiн көтердi. Екi-үш жерден жылтыраған тас шамның жарығында да ұлы бидiң әбден ағарған сақал-шашы, жағалай жұртты көзiмен барлағандағы ажырайған қабағы айқын аңғарылды. Томардай омалған денесiнiң де сәл-пәл ырғалғаны анық. Бұл баршасын адақтап тауысып, Ескелдiге қадалғанда көздерi бiр қазыққа тiрелiп, соған байланғандай қалт кiдiрдi. Жалайыр биiнiң тiкелей өзiмен жауаптаспақ түрi бардай. Әрi оның өзiнiң жиен немересi екенiн пайдаланып, омырауға алып сөйлемек пе? Қалайда, ұлы бидiң бұл қарасы тегiн емес. Ернiн жалап, ұлы бидiң аталы сөзге көшпек райы соқырға таяқ ұстатқандай айқын. Төле би аузын ашыпүлгермедi, сырттағы күзеттегiлердiң басшысы жас қолбасы жiгiт есiктi түрiп, iшке секiре аттады да Ескелдiге қарап:

	– Би-аға, сонау Көкшетаудағы Абылай сұлтаннан адамдар келдi! – деп, асыға-аптыға сөйледi.

	Бұл келгендер Шанышқылы Бердiқожа мен әлгi осыдан сегiз жылдай бұрын Бурабайдың Оқжетпесi түбiнде ұлы хан мен сұлтанның Орынбор кездесуi қарсаңында орыс елшiлерiмен дайындық жұмысына кiрiскенде Қарқаралыдағы Қаздауысты Қазыбек би мен Қаракерей Қабанбай батырдың наразылығын арқалай жеткен Шотана едi. Сегiз жыл дегенiң ол заманүшiн ұлан-асыр уақыт қой. Көп оқиғалар Шотананың көкiрек сүйегiнде әртүрлi таңбалар қалдырды. Ақыры Қазыбек бидiң баласы Бекболатқа ұқсап, бұл Шотана да Абылай сұлтан құзырына көшкен. Мiне, ендi Абылай сұлтанның бiр тапсырмасымен Шанышқылы Бердiқожамен қосақтасып, Ұлы жүздiң ұлы биi Төленi адаспай тауып келiп отыр. Бұған Төленiң бағыт-бағдары жөнiндегi ел iшiндегi ұзынқұлақ мықтап септескен. Әрi Ескелдi би бастаған жалайыр елiнiң Қаратау терiскейiне қайта оралып табан тiреуi де жұрт аузындағы көп сөздiң бiрi едi. Әрi бұл қиырда нағашы атасының оған соқпай өтуi мүмкiн бе? Мiне, Шанышқылы Бердiқожа мен Шотанаға жол сiлтеген осы жайлар.

	Төленiң мiнез-құлқы табан астында өзгердi. Абылай сұлтан адамдарымен төс қағысқанда жаңа ғана бет әлпетiнде шапсаң кетпестей атойлаған қаталдық сыпырылған пердедей жоғалып, жайдары көңiлдiлiк белгiлерi жыпырлап кеп бердi. Екi езуiне күлкi де ұялағандай. Ұлы бидiң бұлайша құбылуы түсiнiктi. Ескелдi өзiнiң немересi, Абылай да баласы есептi, ендi бiрiнiңүйiнде екiншiсiнiң азулы да еңселi елшiлерiмен бас қосуын алланың ойда жоқта көктен лақтырған ырзығына балады. Бұлардың қасында әлгi жас құсбегi Құлнияз бен Саржан да бар едi, өзге атқосшылар сыртта.

	Мына төртеуге берiлген ас-суүстiнде Төле би ең алдымен қызық әңгiмеге аңсары ауғандай Шотанаға жайқала қарап, мұртынан күлiп сөйледi:

	– Мына Шотананың даусы қара жердi қақ айырардай деп естiп едiм, Арқада Әулиелi Қызылтау деген жердеүлкен биiк тас түбiнде бұл iнiшек жалғызүй отырады екен. Бiр күнi таңертең қараса екi өгiзi жоқ дейдi, ұрылар әкеткенi анық, малдың жас қиы, iзi сайрап жатыр. Бұл Шотана сонда ақырып бередi ғой: «Әй, ұры-қара, мен Шотанамын, екi өгiзiммен қай iнге тығылсаң да табамын, кәне тоқта!» дейдi ғой. Сонда Шотананың ақырғаны соншалық әлгi бiраз ұзап кеткен ұрыларды бұл дауыс тап желкеден ұрады ғой. Иесi қуып жетiп қалған екен деп, олар екi өгiздi тастай қашыпты.

	Ұлы бидiң көңiлдi райына орай баршасы мырс-мырс күлiстi.

	– Ондай дауыс мына бiздiң Жайнақ Қайыр баласында да бар. Баяғыда, бұдан алыста, сонау Тарғай өңiрiнде, Бұланты дей ме, сондай бiр өзеннiң жағасындағы соғыста жау қоршауында қалғанда айғайға басып, өзiне қарай өңмеңдеген қалмақтардың жүрегiн жарыпты ғой, – деп, Ескелдi де сөйледi. Жалайыр биi иегiмен нұсқаған iргедегi Жайнаққа Төле де, мына төрт қонақ та әдейiлеп бұрыла қарады. Сол сәтте күшiк Жолбарыс бидiң қоңырүнi қоңыраулады:

	– Батырларымыздың даусы жер жарады, топтанған жаудың жүрегiн парша-парша етедi, ұрылардың көкжелкесiне қара тастай тиедi, ал кең дүниенiң ол пұшпағынан бұл пұшпағына сабылған сiрi тақым, сiрi жанды бiздiң түрiмiз мынау! Сүйегiне қарысып әрең отырған ел анау!

	Түздiң тарғыл тасындай көнерген Жолбарыс бидiң қағытпасында Шотана мен Жайнақтың дауыстарынан да әрмен сүйеккке батар жаман зiл жатыр едi.

	– Жолбарыс сынды бет-жүзге қарамас, ашық көкiрек ақсақалдың арамызда жүргенi қандай ырыс! Өзгемiз бүйтiп мұң шағудан да қалдық! Аузын буған өгiз де бiр, бiз де бiр! –деп, қарсы iргеден Құлжан батыр дүрiлдедi. Қасындағы немере ағасы Малтабар Құлжанның сөзiн жаратпай алғашқыда жалт бұрылып едi, соңынан өзi де мойына су құйылғандай басын төмен салды. Айнала жұрт сiлтiдей тынды. Тек Төле мен жалайырдыңүш көсемi сыр алдырмағансып, көңiлдi әңгiме жалғаса бердi.

	Кенет ұлы би Абылайдың, Барақ сұлтанның, жалайыр Өтегеннiң, басқа да екi жүз сарбазбен осыдан алты-жетi жылдай бұрын қалмақ қонтайшысында тұтқында болғанын еске алды. Әңгiменi бiрден Абылайдың жеке басындағы дара қасиеттерге бұрды. Қалдан-Сереннiң ең сүйiктi күйеу баласы, әрi бүкiл Жоңғарияға танымал батыр да қолбасы Шарышты сонау Шу-Iле алабындағы ұлы шайқаста жекпе-жекте өз қолымен өлтiргенiүшiн Абылайға деген ызасы қара қазандай қонтайшы оның етiнен ет кесiп, табаға қуыратын шығар деп ойлап едi баршасы. Бiрақ оқиға ауаны күрт басқа бағдар алды.

	Ол жылдарда Абылайдың тұтқында болуы, Әбiлхайыр ханның бiресе Орынборға, бiресе Жоңғарияғаүстi-үстiне хат жазып, шат-шәлекейi шығуы, орыс елшiсi Карл Миллердiң Жоңғария шекарасына қарай арнайы сапар шегуi, құдайдың құдiретiмен Абылайдың абжыланның аузынан бiр тал түгi қисаймай, керiсiнше,үлкен абыроймен босануы өтiрiк-шыны араласып, қап- қап аңыздарды тудырды. 1743-жылдың қыркүйегiнде осы Төле би Әлiбекұлы тоқсан адамдық елшiлiктi бастап барып, қонтайшы зайсандарымен қортынды келiссөздi өзi жүргiзiп, Абылайды бүкiл серiктерiмен өзi алып кеткен ғой. Ол елшiлiктiң iшiнде мына жалайыр биi Ескелдi Жылгелдi баласы да бар. Демек, Абылайдың тұтқындағы халi хақындағы шындық орынсыз әсiрелеу, қауесет, жел сөзбен қампимай тұрып, қоламтадан жаңа суырылған күйiнде Төле бидiң құлағына жеткен ғой. Өтiрiк айтса Ескелдiдей куәгерi бар:

	– Жә, сөз ретi келгесiн көмекейге бүгiп қайтемiз, Абылайды босатыңдар деп, Орынбор ұлығы Жоңғарияға хат жазып, арнайы елшi салған ғой. Ол елшiсiнiң өзi табаны бұдырлы керемет бiреуi екен. Сөйте тұра сәл уақыт өткiзiп, қазақ пен қалмақтың арасындағы аз-кем тыныштықтан күдiктенiп, «әй, осы бiзге не жоқ, жауласуымыз жетпедi ме» деп, қазақ пен қалмақ ойда жоқта құп жарасып кетпесiн, әуелде, содан сақтанайық деп, сол Орынбордың ұлығы өзiнiң патшасына және хат жазыпты. Ендi қайтсiн, екi ит таласса ортадағы сүйекүшiншiге тиедi ғой. Түркiстандағы Шақшақ Жәнiбек Қошқар баласының да құлағы сақ. Тарханмын, сендерге қарағанда орыстардың қасында арқа– басым кең деп сөйлейдi. Сол Жәнiбек осы жайды Орынбор ұлығының майға сұққан қасықтай жылпос көмекшiлерiнiң бiрiнiң аузынан естiптi. Пұл берiп айтқызды ма, жоқ, былайша ма, әйтеуiр қалайда, Жәнiбек сөзiне өз басым сенуге бармын.

	Осылай Төле би Абылай сұлтанның тұтқындағы тынысы жайында таза шындықты екшеп, әртүрлi қоспалардан арши сөйледi. Қонтайшы,оның ханымы Қарабас және Абылай-үшеуiнiң арасындағы әртүрлi сөз сайыстарын қаз-қалпында тiзiп, мына бiреуiне ерекше ден қойды.

	Қонтайшы сұрапты:

	– Шарыш қайда?

	– Жаны жәнатта! – дейдi Абылай. – Бiздiң мұсылман дiнiнiң уа- ғызынша өз елiнiң намысын қорғап, соғыста шәйiт кеткендер жұмақтың қақ төрiнен орын алмақ.

	Сөзге қабағы қарс түйiлген Қарабас ханым кiрiседi:

	– Бiзге тұтқынға сенен бұрынырақ түскен қазақтар айтады, мұсылман уағызынша мың күнгi жұмақтан бiр күнгi жарық артық дейдi. Соны бiле тұра Шарышты өлтiруге дәтiң қалай барды? Қызымыз басына қара жамылды ғой.

	– Шарышпен қан майданда жолықтым, қайсысының Шарыш, қай- сысының басқа екенiн қайдан бiлейiн? Екi жақтан да қару сiлтеушiлер, бiр- бiрiн қырып-жоюшылар көп болды, – дейдi Абылай.

	– Е, ендеше, сол көп боздақ, көп құрбандық қатарына сен де қосыл! – деп,қонтайшы орнынан асықпай тұрып, iргедегi күмiс құрсаумен безендiрiлген сандықтан алтын балдақты, сала құлаш қылышын суырып, Абылайдың жалаңаш маңдайына қарай бар пәрменiмен сiлтейдi-ақ. Тек сол сәтте Абылайдың төбесiндегi ақ құс сияқтанған бiрдеме жарқ етiп, кесекөлденеңдеп, қылышты тiреп қалады. Қонтайшының қару сiлтеген оң қолы иығына дейiн қарысып, жансызданады. Қолы ғана емес, бүкiл денесi жансызданып, ұйып бара жатады. Мүны сезген Қарабас ханымның көздерi шарасынан шығады. Ендi екеуi қазақ сұлтанының жасқанбақ түгiлi кiрпiк қақпаған түрiн көрiп, одан әрменүрейге бой алдырады. Ал Абылай түк болмағандай әуелгi сөзiн жалғастырады:

	– Сiздер бүйдейсiздер, ал менiң сол Шарышқа қатысты iштегi бiр арманым жаман қозып, жанымды жүдетiп барады!

	Қонтайшы сәл абдырап, қалпына келгесiн қылышын iргедегi сандыққа қайта салып, Абылай сұлтанға қарама-қарсы жайғасады да:

	– Шарышқа қатысты қандай арманың қозды? Тарқата сөйле, уақыт кең.

	Бiз ұғуға жарармыз, – дейдi: Абылайға керегi де осы:

	– Менiң iшiмдi жегiдей жеген төрт арманым бар едi, бiреуi де орындалмады. Бiрiншi арманым, бiз Әбiлмәмбет ағайым екеуiмiз сардалада сайғақша жосылған қазаққа басшы едiк, орыстарша қала салып, отырықшы етiп, басын бiрiктiре алмадық, елiмдi жосылған күйiнде қалдырдым-ау деп армандаймын. Екiншiсi, қазаққа жер емшегiн емiзе алмадым, «алтын, күмiс тас екен, арпа, бидай ас екен» дегiзе алмадым, содан құсаланамын. Үшiншi арманым, Шарышша қан майданда өлмей қапыда қолға түсiп өлдiм-ау деп қан жылағаным. Төртiншiсi, қазақ пен қалмақ тiлi бiр, тұрмысы бiр халық, дiнiмiз басқа болғанмен құдай бiреу ғой, сол жағын қалмақтарға ұғындырып, бiр жағымыз орыс, бiр жағымыз қытай, солардан бiрлесе қорғануға илiктiре алмадым деп армандаймын.

	Осының бәрiн сап-сабымен түзген Төле би былай қорытты:

	– Абылай сөзiнен соң Қалдан-Серен ауыр ойда қалыпты. Өлерiнде өзiн қаумалаған бала-шағасына қазақты қарумен емес, пұтқа табындырып, достыққа шақырып алуымыз керек едi деп, өсиет айтқанын естiмедiк пе? Абылай, Барақ сұлтандарды, жалайыр Өтегендi, өзге де екi жүз сарбазды сый-сыяпатпен шығарып салуы соның айғағы емей немене? Бiз сексен адам барып, Абылайларды босатып алғасын, берi жүргенде қазақ-қалмақ аралығында қытайлардың бiрүлкен әскер шоғырының қоршауында қалдық. Олар бiздi Қытайға әкетпек болды, өз елiмiз алыс, бiз дереу қонтайшы байтақысына ертөле ұшырттық. Қалдан-Серен дереу бiзгеүлкен әскер жiберiп, қытайлықтардан құтқарып, жолымызды тағы ашып бердi. Бұның аты не? Бұл, әрине, жоңғарларды Абылай сұлтанның мысы басқандығы. Қазақ пен қалмақтың арасындағы соғыстың қажетсiздiгiне көзiн жеткiзгендiгi. Мен әмсе ойлаймын, Абылайдың ақ туы әрдайым тiгiнен тұрса қазақ адаспайды!

	Өткеннiң жыры осымен доғарылып, бүгiнгi күннiң әуселесi қаузалды. Бұлар таң алагеуiмденiп атқанша iштегiлерiн сарықты. Орыс, қытай, қазақ, қалмақ, Қоқан, Бұхара хандықтары, қызылбастар, тiптi башқұрттар мен Едiл бойындағы екiншi қалмақ жұрты бар, баршасының iшек қырындысына дейiн сараптасты. Ақыры, бiр шешiмге келдi. Таң әбден ағарып атқанда, бұл кезде елуүш жастағы Ескелдi би, әрбiр түз қазағына тән кәрiлiк белгiлерi мықтап ұялаған сопақша жүзiн шаңыраққа қарай көтерiп, екi қолын жайып:

	– О құдайым! Ендiгi салмақты маған артқан екенсiң! Ендi адастырмашы, асыл кием, ақ бурам қайдасың, басташы! Жетiсуым, алтын бесiгiм, көз алдымда бұлдыраңдайсың ғой, екi көзiмнiң етiн ауыртып тартқандайсың. О құдайым, оң бағдарыңды, оң жолыңды бере гөр! – деп, бата қылды.

	– Оң жолыңды бере гөр!

	– Оң жолыңды бер гөр! – десiп, Қабан жырау мен Балпық та бет сыйпады. Шанышқылы Бердiқожа мен Шотана бұл жылдарда Абылайдың ең сенiмдi адамдары едi. Ұзақ жүрiс, ұйқысыз түн бұларүшiн бұйым емес, мынау шешiм бұлардың да жандарын жадыратып әкеттi:

	– Абылай сұлтан да көп бағдарға көз жүгiртiп едi. Солардың iшiнде көбiрек зер салғаны осы бағдар едi, бiз аман-есен жетiп айтуға жарасақ сұлтанның қанаттанары анық!

	Осындағылардың ең жасыүлкенi күшiк Жолбарыс би:

	– Мынау қаусаған сүйек-саяғыма сол Жетiсудан топырақ бұйырса құдайға өкпе-наразым жоқ! – деп қалды. Құлжан батыр тәттiге тойған жас балаша жүзi жадырап, құлдыраңдай күлдi. Кексенiң жас балаша күлуi өзгеге жараспас, ал бұған әбден-ақ жарасты. Түнi бойы сөзге көп араласпай томырайған Малтабардың толық дөңгелекше жүзiндегi әжiм талшықтары өткiрдiң жүзi салған сызықтай тым жiңiшке, әрi өзара жақсы қиюласқандай. Ал бұл жылдарда аппақ болған қысқа сақал-шашы сол өрнекке шебер әйелдiң қолымен қондырылған ашық түстi жиектей. Бұл Малтабар өзiнiң немере iнiсi Құлжанның қылығын өмiрiнде бiрiншi рет құптағандай жұмыңқы көздерiн ұшқындатып, масайрай қарады. Бұлар ғана емес, жағалай iргедегi Тұрлымбет, Жайнақ, Қосай, Көсембай, Есенбай, Есенғабыл, Күртiбай, Қаскелең, Аю, Кәшке, Төке сияқтылар да жүздерiн құбылтып, әрқайсысы өздерiнше бiр-бiр жағымды ишара жасағандай. Тек Ескелдi, Балпық, Қабан жырауүшеуiүнсiз сазарып, мынау көп ортасында өз бастары сынға түскендей бойларындағы қайрат-жiгердi ойша безбенге салғанға ұқсады. Төле бидiң:

	– Ұлы жүздiң ноқта ағасы-жалайыр елi басына моншақ көтерген, шырақтарым, жорық басы сендерсiңдер! – деген сөзiнен кейiн олүшеуi тiптен мұз құрсанды.

	Төле би Қаратаудың күнгейiне, Шанышқылы Бердiқожа мен Шотана, оларға iлескен Саржан мен Құлнияз, өзге атшы-қосшылар Арқаға қарай сол таңда-ақ аттанып кеттi. Саржан мен Құлнияз құсбегiлiк хақында ешкiмнiң ауыз ашпағанына өкiнгенмен мынадай ұлы қозғалыс лебiнен олар да жұбаныш тапқандай. Сол-ақ екен, Қаратаудың терiскейiнде, Үлкен Ақтау айналасында, Талас өзенiнiң бойында, одан да әрiрек жайыла жамбастаған жалайыр, олармен жұптасқан өзге де елдердiңүстiнен құйын жүгiрiп өткендей болды. Баршасы тайлы-таяғымен тiк көтерiлiп, кереге-уықтарын сатыр-күтiр еткiзiп, аяқ-табақтарына дейiн салдырлатып, шуласып кеп бердi:

	– Жетiсуға!

	– Жетiсуға, Жетiсуға көшемiз!

	– Жетiсуға көшемiз!

	– Жетiсу жерiм-ай, сауықшыл елiм-ай, баяғы ажарымызды қайта табар ма екенбiз.

	– Құдай жазса Iле дариясына жетiп, оны әрi кешiп өтемiз, Қараталдың суын татамыз! Қора мен Шажаның, Көксудың суындай мөлдiрi бар ма? Хан қызының мойнындағы гаућар тас та өйтiп жарқырамас! О құдайым! Жаратқан ием, тiлеуiмiздi бере гөр! Аяғымызға күш-қуат бер! Малымызды жүрдек қыл!

	Қаратаудың терiскейiндегi бұл елдiң Жетiсуға қарай қозғалысы сол таңда-ақ басталып кеткендей. Ескелдi-Балпықтың ауызша бұйрығын арқалаған атшабарлардан гөрi ұзынқұлақ жүйрiк шықты, ең шеткерiдегi елдердiң өздерi заматта хабарланып, сол таңда-ақ өрiске айдайтын малдарын шығысқа қарай беттеттi. Қуаныштан жүрегi жарыла жаздап, «Жетiсу жерiм- ай, сауықшыл елiм-ай» деп,кейбiр жасамыс әйелдердiң шырқата салған әндерi бұл қиырдан әлi ұзапүлгермеген Төле би, Шанышқылы Бердiқожа, Шотана сияқтылардың көкжелкелерiнен ұрғандай. Ия, сөйтiп бұл қиырдағы ел 1748-жылдың маусым айында Шу өзенiн өрлей дүрк қозғалды.

	* * *

	Ташкентте басқа бiр жаңалық Төле бидiң алдынан шықты. Екi жыл бұрын бұл заманда не деп болады деген әлдебiр неғайбiлдiк, саруайым сияқтылардың тепкiнiнен аз уақыт ақыл тiзгiнiн жоғалтқан шақта осы Төле би өз өкiмiмен жалайыр Өтеген Сәбденұлын, дулат-жаныс Өтеген Өтеғұлұлын «Жерұйықты» iздеуге жiбермеп пе едi. Мiне, солар оралыпты. Бұл екi жылда неше қат бұрқасын дауылдарды, заманауи төңкерiстерiдi өткерген ұлы би ол қос Өтегеннiң бұл «Одиссеясынан» әлдеқандай олжа дәметуден әлдеқашан аулақтаған. Өкiнiп, бармаған да шайнаған . Сонда да сыр бермей алпыс екi ғаламның неше пұшпағына табан тигiзгенi белгiсiз қос жићанкездi бүкiл тобымен өз туған балаларындай-ақ жылы шыраймен қуана қарсы алды.

	Бұл шақта Қоқан билеушiсi Әбдiкәрiм бек тағайындаған Ташкенттiң жаңа бегi мен осындағы бас әскербасы Төле Әлiбекұлы екеуi қаладағы Бабырдың нағашы атасы Жүнiс ханның мазарына таяу күйген кiрпiштен қаланған ескi сарайлардың бiрiн өздерiне орда еткен. Мiне, сол орданың алдында аттылы-жаяуы аралас, жер қайыстырған қалың қара-құраның көз алдында қос Өтеген мен оларға ерген отыз төрт адамды ұлы би Төле өзi күтiп тұр едi. Салтанатты кездесуге орай зерлi қалпақ, оқалы шапан киген Төленiң жүзi нарттай жанып, жастық қуаты оянғандай. Жалайыр Өтеген мен дулат Өтегеннiң тобы, әрi оларды мұқият қоршауға алған қарулы әскер арт жақтан кимелеген көптiң тегеурiнiне шыдамай тiптен бетпе-бет келдi. Бұл топтың сапары шынында оңай-оспақтан емес едi. Әуел баста бiрден түстiктiң ыстығына бет қойып, Түркiстан, Зерафшан жоталары дегендедi басып өтiп, едәуiр уақыт Әмудария жағалауын шарлаған. Сосын Қарабел қыраты арқылы, ауған жерiндегi Банди-Түркiстан қырқасында бiр қыс қыстаған. Бүйтулерiне жалайыр Өтегеннiң ертеректе осы елде болғандығы да көп-көрiм ықпал еткен. Бiрақ жалайыр жићанкезiнiң ол келiсi мен бұл келiсiнiң екi ортасында ауған жұрты талай қыспақ, бүлiншiлiктi бастан кешiрiп, мүлде басқа ахуалдың иiрiмiнде едi. Ауған жерiнен тура батысқа сiлтеп, Үлкен тұзды шөлге ұрынған. Бұл Үлкен тұзды шөл «Жерұйық» iздегендердiң басына едәуiр ойран салып едi. Ендi «сулы жерде ғана тiршiлiк бар» деп өзара бiлгiшсiндi. Одан тағы батысқа сырғып, Эльбурс тауына тақағанда қызылбас қарақшыларының шабуылына ұшырады. Олардан құдай болысып қана құтылды. Кейiнгi замандарда қазақ ақындарының бiрнеше ұрпағы жырлаған «Өтеген батыр» дастанында ауызға алынған Ғайып-ерен қырық шiлтен, бiлгiр көсем, батагөй шал, айдаћар, абжылан, жезтырнақ сияқтыларға қатысты қиял-ғажайып ертегiлерге тән суреттемелер сол Үлкен тұзды шөл, Элбурс тауы маңындағы соқтықпаларға орай туып едi.

	Бұл жићанкездер одан әрiде Атырау теңiзiнiң түстiк бөлiгiндегi батпаққа қамалды. Жан шошытар небiр құбыжықтар, хайуанаттар, жәндiктер онда да әндете, би билеп, өнер көрсеттi. Қалайда бұлар жүрек жұтқандар, әрi қарулылар ғой, бұл баптақ патшалығынан да өкшелерiн жалтыратып, неше түрлi атаулары бар қарақұмдарды кешiп өтiп, Әмударияға қайта iлiктi-ау. Бұлардың ендiгi ойлағаны бас амандығы, әрi елге жету едi.

	Төле биге тiптен бетпе-бет келгенде екi Өтеген бiр-бiрiне жалтақ- жалтақ еттi. Осыншама нөпiрдi салғыртпай түйiндi сөздi бiр-ақ айту мiндетi тұр едi. Ендi екеуi бiр-бiрiне жол бергенсiген iркiлiстен соң жасыүлкен жалайыр Өтеген бiр аттап алға шықты да, айнала елдiң құлағына айқын жететiндей етiп:

	– Алтын Жәкем! Алатаудай жер жоқ! – дедi.

	Бұл хабардан бетiне мұз бүркенудiң орнына iздегенiн жаңа тапқандай Төле би өзi бұларға қарайүш-төрт қадам жасап барып, екi Өтегендi кезек- кезек бауырына қысып, құмарлана сүйдi. Қалың әскер, иiн тiрескен жұрт ортасында төбелерiнен айнала ұшқан көгәршiн қанаттарының сатыр- сұтырына ұқсас дыбыстар күшейiп бара жатты. Баршасы темiр етiктерi теңгедей, темiр таяқтары тебендей болып оралған бұларға «есiл ерлерiм, ел- жұрттан осыншама уақыт қолүзiп, текке әуре-сарсаңға түсiпсiңдер-ау» деп, мүсiркей қараса тек Төле би ғана қуаныштан жүрегi жарыла жаздап, қос Өтеген мен олардың серiктерiн жауды жеңiп абыроймен оралған батырлардай құрметтеп, бәрiннiң асты-үстiне түсе бастады.

	Апырау, ұлы би неге сонша қуанды? Мыналардың аман-есен оралғандығына ма? Бiрақ аса олай емес сияқты. Бұл сұрақтың анық жауабы осыдан бiр аптадан соң Ташкент сыртындағы биiк төбеде өткенүлкен жиында белгiлi болды. Бұл жиынға Қаратау күнгейiндегi, Сыр бойындағы, Ташкент маңындағы елдердiң басты-басты адамдары тегiс шақырылған.

	– Ағайын-туған! Қарындас ел! Алты алаштың азаматтары! Мына жарты әлемнiң тау мен тасына табандарын тоздырған мұзбалақтарымыз дұрыс айтады! Алатаудай жер жоқ! Жердiң құты Алатау мен Қаратау! Одан әрiдегi Жетiсу! Жердiң құты, Жерұйық дегенiмiз, мiне, солар! – деп Төле би саңқылдағанда зеңгiр көк әйнекше шытынап, ойдан-қырдан жиылған дүйiм көптiң төбесiне құлап түсердей әсер қалдырған.

	Бұдан әрiде ұлы би өзiнiң Қаратаудың терiскейiне сапар шегiп, сондағы жалайыр, олармен жаптас өзге де рулардың ортасында көп-көрiм бас қосу болғаны, оған Арқадағы Абылай сұлтан жiберген Шанышқылы Бердiқожа, Шотана сияқты еңселi жандардың қатынасқаны, сондағы шешiм бойынша Ескелдi би Жылгелдiұлы, Балпық Дербiсәлiұлы, Қабан жырау Асанұлы сияқтылардың құзырындағы барша елдерiң тайлы-таяғымен Шу-Iле алабынан әрiге, Жетiсуға қарай қозғалып бергенi хақында баяндады.

	– Қазiр заман сиқы басқа! Ата жаудың азу тiсi сынды! Күрек тiсiнiң жарасы жеңiл! Ендеше бiздiкi не тұрыс! Кiм-кiмнiң де арғы ата-бабаларының қонысы осы Ташкент маңында, Шыршықта, Сыр бойында, Қаратау күнгейiнде болса олар қалсын! Олар осы қиырға иелiк етсiн! Ал өзгелер, сонау шұбырынды заманның басында ата-қонысынан ауғандар сол жалайыр елiне ұқсап, Қаратаудан әрi асып, өз туған топырағын тапсын! Шапыраштылар, шанышқылылар, сiргелiлер, ыстылар, қаңлылар, ошақтылар, албан-суандар, дулаттың ботпайлары, сиқымдары, жаныстары, қайдасыңдар кәне қозғалыңдар! Алты арыстан кiмдер бар, олар да, басқалар да, кәне, өкше көтерiңдер! Ендi аялдасақ ата-баба аруағы кешiрмейдi! Мұндай сәт күнде туа бермейдi!

	Жалайыр елiнiң Ташкент маңындағы аз бөлiгiнiң басшылары Түрке, Саурық та осында едi. Бұл екеуiнiңүлкенi Түрке:

	– Әнеукүнi түнде түсiмде ақ киiмдi, ақ сақалды,үлкен ақ таяқты бiр келiстi шал, кәне, басыңды көтер, оян деп, ұйықтап жатқан жерiмнен тұрғызып едi. Осы жиынға орай екен-ау! – деп көзiне жас алды.

	Осы жиында қай ел қай бағдарда қозғалады. Кiм-кiммен жаптасады, соған дейiн тәпiштелдi. Мысалы, Түрке-Саурық бастаған аз жалайыр жүрiс өндiрiп, Қаратау асып, Ескелдi-Балпық көшiне қосылады. Басқалары да бiр- бiрiмен қақтығыспай, мал-жанның қозғалысына бiршама еркiндiк берiп, бағыт алады. Жау тiсi сынды дегенмен де көп жылдан берi қазақ жерiнде омалған қалмақтардың шашыранды күштерi бар, солардан қорғануүшiн дайын әскер де болуы шарт. Саурықтың жасы ұлғайғандығы ескерiлiп, Қаратау терiскейi, Шу бойы сияқтыларға жетiп қоныстанатын елдердi қорғайтын әскердiң бас қолбасысы Қойгелдi де, Iле бойы, одан да әрi Жетiсуға дейiн ұзайтын елдiң бас қолбасысы Шапырашты Наурызбай Құтпанбет баласы болып белгiлендi.

	Сөйтiп, ұлы көш басталды. Соның абыр-сабыры, алғашқы қарқыныүстiнде былайғы жұртқа Төле би қос Өтеген бастаған топқа осы Алатаудай жер жоқтығын айтқызуүшiн ғана дүниенiң төрт бұрышын кездiргенге ұқсады. Себебi, осы ұлы көшүстiнде Төле бидiң белсендiлiгi тiптенүдедi. Ұлы биге қатысты ескiлiктi бiр аңыз ауызға алынып, ұясын қорғаған құстың сүйкiмдiсi қарлығаш тiрлiгi елестедi. Ақыры, Төленi Қарлығаш би атасты. Ұлы бидiң ныспысына тiл-ауыздары бармайтын әйел заттылар түгiлi ер адамдардың өздерiне бұл атау әрi оңтайлы, әрi жарасымды көрiндi. Сөйтiп, «Қарлығаш би» деген қос сөз ауыл-ауылдың,не түйелi көштiң, қой, не жылқы айдаған малшылардың, шоғыр-шоғыр сарбаздардың, осындай алмағайып қозғалыста да көңiл көтеруге аңсарлары ауатын жiгiт- желең, қыз-келiншектердiң төбелерiндегi әлдебiр көзге көрiнбес қанаттыдай пыр-пыр етiп ұшып жүргенге ұқсады.

	Төле би ғана емес, дулат-шымыр батыры Қойгелдiнiң де аз-кем құлағын шулатушы едi. Қойгелдi қоластындағы бес-алты қолбасының Қоқан ханы Әбдiкәрiм бек қолбасыларымен тiзе қосқан соғыс қимылдары нәтиже бергесiн де ме, «Төле би келмей жүрiс жоқ, Қойгелдi келмей ұрыс жоқ» деген мақал да тарады.

	* * *

	Қазаққа бiткен жылқы малының аяғына тыным бар ма, сол жазғы шiлденiң ортан белiнде жалайыр көсемдерiнiң бiрi Қабан жырау Асанұлы бастаған жиырма шақты адам сонау Торғай өңiрiндегi Ұлыжыланшық өзенiне барып тiрелдi. Қабанның қасында Ескелдi бидiң тете iнiсi Естай, дулат Қосай батыр, әрi жалайырдың балғалысынан шыққан Мұқыш деген шал бар. Iштерiндегi жасыүлкенi осы. Өзгелерi атшы-күзетшi жiгiттер. Жетекке алған аздаған сауын биелерi бар.

	Бұларға Ырғыз өзенiне қарай өту керек едi. Ұлы жыланшық бойында бiр жүргiншi «Ырғызға жетуүшiн тiке төмен тарту керек» дедi. Екiншi жүргiншi: «Жоқ, тiке төмен түссендер жол қашықтау, әрi батпаққа ұрынасыңдар, ең абзалы терiскей батыста Қабырға өзенiне жетiп, соны, одан әрiде Торғай өзенiн төмен бойлау» дедi. Бұл қиырға екi мәрте ат iзiн салған Қосай қайсысы дұрыс екенiн ажыратуға қиналыңқырап едi. Сөйтiп, бұлар осында екi күндей бөгелдi. Сосын бiр құсбегiлер жолығып:

	– Ана Жыланшық түрменiң шоқыларын көрiдiңiздер ме, соны тап биыл қыпшақтың Өтел би дегенi жаз жайлауы етiп отыр, атты адамға алыс емес, жер жағдайын нағыз бiлетiндер сонда! – дедi.

	Өтел би дегенге Қабан жырау елең еттi:

	– Қай Өтел би? Сонау бiр жылы Орынбор ұлығына барып, басқалармен бiрге ант қағазына бармақ басты деген Өтел би ме? Ол өзi алшын ханы Әбiлхайыр құзырындағы жан сияқты едi.

	– Тап төбесiнен түстiңiз!

	Қабан жырау өз адамдарын аттың басын солай бұруға оңай көндiрдi. Тек ұбақ-шұбақ ауыл шетiне келгенде жырау Өтел бидi емес, сондағы Торқа дегендi iздедi. Торқаның өзi өлген екен. Алпысқа иек сүйеген, еңсесi биiк, аса ажары да таймаған бәйбiшесi қарсы алды. Бұлар екi қиырдың адамдары ғой, сөйтсе де жөн сұрау тым шолақ шықты. Тiршiлiгiнде малды-жанды болған Торқаның бәйбiшесi жырау тобын көпсiнбей әжептеуiр қонақ қылды. Үш- төртүйге бөлдi де тап Қабан күтiмiне қырықтар шамасындағы, осы Қабанның өзi тұлғалас, сақал– мұрты да соған ұқсаған бiр палуан денелi жiгiттi бекiттi.

	Естайдың көзi өткiр едi. Қабан жырау мен оған қатты ұқсаған палуан денелi күтушi жiгiттiң бет-ажарларындағы ұқсастық белгiлерiн саусақпен санай бастады. Онысы бiразға жеттi. Тұспалдап, әзiлкештенiп сыр тартуға жүрек қайда, сонда да iшiне сыймағасын Естай бұл жұмысқа балғалы Мұқыш шалды жекпекке оңтайланып едi, өздерiнiң не шаруамен, қай шетте жүргенi есiне түсiп, тiл-жағын күшпен қарыстырды.

	Ертеңiне үй иесi – бәйбiше Қабанды оңаша алып шықты:

	– Байқаймын, сiз сонау итарқасы қияңнан мына өзiңiзден қалған тұяқты көруге келмеген сияқтысыз. Сiз тұрпатты адамдар бұл заманда бала-шаға қамымен бүйтiп жүрмесе керек-тi. Ашығын айтыңыз, сiздiкi не шаруа, қас- қабағыңызда ел қамы деген жазу тұр ғой. Менiң ешқашан сiзге деген өкпем болған емес, егер анығына бассаңыз, бiр кәдеңiзге жарармыз.

	Қабан жырау бiр шөкiм аппақ жүндей қос қабағын төмен салбыратты. Кiмге сенiп болады бұл күнде? Әрi бұл Өтел би ауылдары Кiшi жүз ханы Әбiлхайырдың ығындағы ел . Бiрақ Торқаның бәйбiшесi одан әрi бастырмалатты. Қыз кезiнде күмiс көмей әншi, әрi айтыскер ақын болған жасамыс әйел әлi де лапылдап тұр. Сөз мәнерiнде, даусында, бет-жүзiнде жалғандықтан жұрнақ жоқ. Ақыры Қабан жырау шешiлдi. Бұл жүрiстерiнiң мәнiн егжейлi-тегжейлi баяндады. Бәйбiше көп ойланған жоқ:

	– Жарайды, көмегiм сол, мен сiздерге мына өз нәсiлiңiздi қосып берейiн, сiздер әлi жақсы шүйiркелеспей жатырсыздар. Бұл сiзден аспаса да жете туған бала. Кезiнде Торқа байғұс жалғыздықты көп көргесiн, маған алғашүйленгенде iшiмде бала барын сезсе деүндемеп едi, бұл кiмнен деп сұрамап та едi, кейiн туысы бөлек бала екенiн танып, өз бауыр етiнен жаратылған нәрестелерден кем көрмей мәпелеп едi. Жаңағы сiз айтқан жайлардың бiр қыдыруын осы Қошан да бiледi. Жол сiлтеушi ғана емес, ақылшыға да жарар, тек құдай атынан бiр өтiнiшiм – Қошанды сен менен туғансың деп азғырып, Жетiсуға әкете көрмеңiз. Қошанның сегiз баласы бар, немере сүйiп те үлгердi, әрi Торқаның өз кiндiгiнен тараған бес-алты ұл мен қыз және бар, олар даүбiрлi-шүбiрлi дегендей. Бәрiнiң басшысы Қошан. Торқаның аруағын аяққа бастырып, шаңырағын шайқалтқым келмейдi. Онымды құдай да қош көрмес!

	Ия, балауса шақта Қабан жыраумен айтыста жеңiлiп, ашына болған әйелдiң сөзi едi бұл. Қошан шынында Қабан жыраудың көңiлiнен шықты. Ырғыз өзенiне тақай бере Қошан бұларға ақыл салды:

	– Осы маңда Барақ сұлтанның ұлы Шығай сұлтан аз ғана жiгiт- желеңмен ойын-сауық құруда деп естiп едiм. Бұл Шығайыңыз әрi сұлтан, әрi баукеспе, әрi шешен, әрi серi. Сол серiлiгiнiң кесiрiнен ғой, Жоңғарияда Қалдан-Сереннiң қатынымен жақындасамын деп, жаңа қонтайшының кәрiне ұшырып, әкесi Барақтың беделiнiң арқасында ғана аман құтылып шықты. Сол Шығай ойын-сауық құруда ма, жоқ, әлдененiң аңысын аңдап уақыт өткiзуде ме, кiм бiлсiн. Бiздiң Өтел биге қарасты ел Барақ айналасымен тұзы жраспаған ғой. Бiз оларды әдейiлеп iздеп емес, аңдаусызда төбелерiнен түскендей болайық. Сiз алыс жердiң адамысыз, еш сөкеттiгi жоқ, солармен қауышсаңыз көп жайды сол Шығай сұлтанның өзiнен, не айналасынан ұғасыз. Айран сұрап кеп, шелегiңдi жасырма дейдi ғой. Жалайыр– балғалы Жарықбас Есентүгел жұртын iздегенiңiздi бiрден тоқ еткiзiңiз. Жоңғарияда не тiрлiк қылдың деп, сөзге тартыңыз. Шығай ондайды жақсы көредi. Ең бастысы Барақ, Әбiлхайыр хан және Жарықбас Есентүгел – осыүшеудiң арасында не қам-қарекет бар, соған құлақ түрiңiз. Одан арғыға құдайдың өзi жөн сiлтер.

	Қошанның айтқанындай-ақ болды. Шығай сұлтан Қабан жыраудың есiмiне қанық екен. Ұлы жүздiң ноқта ағасы – жалайыр елiнiң бас көсемi деп, әрi оның да ақындығынан, серiлiгiнен хабардар Шығай бiрденүйiрiп әкеттi. Өз серiктерiне күй шерткiздi, ән салдырды. Қабан сәл елiтiп, көңiлi жiбiгенмен Шығайдың түр-түсiнен сәл тiтiркендi. Жиырмадан жаңа асқан жiгiттiң маңдай терiсiнде, қасы-көзiнде, қос құлағында, шықшытында жабайы аңды еске саларлық иректер бiр жазылып, бiр бүгiлiп тұратындай. Жылтыраған көздерi өзiңе тура қараса әлденше тiлде сөйлейтiндей, пайғамбар жасынан асынқыраған Қабан жырау iштегi ақындық бұрқасынды күшпен басып, азу тiстерiн бiр-бiрiне қашағандай мол сақалды жақ сүйегiн қимылдатып:

	– Әкең Барақ сұлтанға қатты ұқсаған екенсiң, сығыр! – деп салды. Iштей айтатын сөзiн осылай сыртқа неге лақ еткiзгенiн жыраудың өзi де түсiнбегендей. Бұдан кекесiн салқынын сезсе де Шығай сыр бермегенсiп, қарқылдай күлдi. Үш жүзге ортақ ұлы хан атануға лайық Барақтай әкеге ұқсаудың өзi бiр басына жетерлiк абырой екенiн бiлдiре күлдi. Қабан жырау өзiн-өзi тежеп, қасындағы Естай, Қосай, Мұқыш шалмен қатар жайғасқан Қошанға назары ауып, бет-жүзiне жылы шырайды әрең ұялатты. Әлдебiр күнәсiн шайғандай ескiлiктi бiр әуендi аңыратып та жiбердi. Одан әрiде Қошанды тағы бiр барлады да Шығайға «Жоңғарияда аманатта болдың ғой, сол жайында сөйлесеңшi» деп қолқа салды. Шығай дегенiң ағып тұрған сөз екен, бөгелген жоқ. Қалдан-Серен өлгеннен бергiүш жылда онда не жағдай қалыптасқанын Қабан жырау өзгелерден де сұрастырған ғой, ендi оны Шығай баянымен салыстырып, өз бiлiгiн былайша түздi.

	Қалдан-Серен өлген жылғы күзде Қоқан хандығы маңындағы Жоңғария әскерiнiң басшысы Септен ақылы кем, онүш жасар баланың қонтайшы атанғанына налып, оның ағасы Лама-Доржыға хат жазады. «Сен тәжiрбиелi қолбасысың, жол сенiкi, жақында байтақыға келемiн, Сыбан- Доржыны аударып тастап, сенiң таққа отыруыңа болысамын» дейдi. Алайда, Септеннiң бұл хаты орта жолда қонтайшы адамдарының қолына түсiп, Септен келген бетте тұтқындалып, өлтiрiледi, әрi бала-шағасы жер аударылады. Бұл жағдай Жоңғарияның iргесiн шайқағандай әсер етедi. Себебi, Септеннiң ел алдындағы бедел-абыройы баршылық едi. Бұл Аджа хан атанған Сыбан-Доржы өз айналасындағы ескiлiктi зайсандарды ығыстырып, жастау адамдарды iрiктейдi. Оның да әуселесi аз емес. Шын мәнiнде билiктi бұл кезде небәрi он тоғыз жастағы Ұлан-Байыр жүргiзетiн. Бұл жас келiншек әуелде кiшi iнiсi Сыбан-Доржы– Аджа ханды қолдағанмен бара-бара одан безiнедi. Ақыры, он жетi адамды ұйымдастырып, жас қонтайшыға у берiп құртпаққа әрекеттенедi. Имчи атты тәуiп пенүлкен лама Баяшардың қырағылығы арқасында Сыбан-Доржы-Аджа хан аман қалады. Бұл дереу күш жиып, қастандыққа қатысушылардың бәрiн кiсендеп, базарда, көпшiлiктiң көз алдында кескiлеп өлтiртедi. Бас-аяғыүш жүз адам екен. Сөйтiп, байтақының iшiн қан сасытады. Ал өз апасы Ұлан-Байырды Ақсу қаласына апарып, қамауда ұстайды. Әрi қарулы күзет жағын нығайтады. Мiне, Жоңғарияның сұрқы осылай.

	Бұл әңгiме таусылғанда басына қан тепкендей төмен тұқырған Қабан жырау әрең қайта бой түзеп, жанындағы табадай қара тасын саусақ ұштарымен қаққылап, тағы да уiлге басты. Бұл жолы «Қызыр Ғалисаламның бақытпен қос сұқбатын» жырлады. «Бақыт,қайдан келесiң» атты бiрiншiсiнде бақыттың жамандықтан қашатыны, «Бақыт, қайда барасың?» атты екiншiсiнде бақыттың жақсылыққа, ауызбiршiлiкке, имандылыққа қонатыны баяндалушы едi. Қарт жыраудың құлаққа жағымды даусы бәрiн ұйытып, мойындарына су құйылғандай мөлиiстi. Қара қалмақтың iшiндегi ахуал, әлде қазақтың өз iшiндегi ырың-жырың, қайсысы көбiрек зiл батпандай желкелерiне батты екен? Бұдан әрiде тағы бiрер әңгiмеден соң бәрi ұйқыға қисайды. Таң алагеуiмде Қошан Қабан жырауды иығынан тарттып оятты:

	– Әке, Шығай да, оның адамдары да жым-жылас жоғалыпты!

	– А, не дейсiң?

	Қошан өз сөзiн қайталады. Үй иесi түн ортасы ауа бұларға бiр шақырушының келгенiн айтты. Басқаларға ой салуүшiн бе Қабан жырау;

	– Бұл жақсылыққа емес! – деп, iш сезiгiн бiрден лақ еткiздi. Сосын дулат Қосай батырға қарап:

	– Сендер осы қыста, наурыз айында, Көсембай екеуiң жалайыр-балғалы елiн қай тұста көрдiңдер? Адастырмай тура соған баста! Қазақ та бiр, сынап та бiр ғой! Балғалылар ол маңнан табылмас та, бiрақ сұрастыруымызға жақсы. Жолшыбай жүргiншi, құсбегi,аңшы, малшы сияқтылардың да көмегi тиер.

	Араға екi күн салып, бұлар Ырғыз өзенiнiң бойына жеттi. Жалайыр- балғалылар қыста, наурыз айында отырған жерiнде iз-түзiн де қалдырмапты. Тап қазiр қайда, жан баласы бiлмейдi. Жырау тобы ары-берi сенделiске ұшырады. Тағыүш күн өттi. Жыраудың бет-әлпетi тiптен бұзылды. Оған қарап өзгелер де өздерiн бiр пәлекет күткенiн аңғарысқандай. Арқаның ұланғайыр даласы аттардың табанын тоздырмай қайтсiн? Адам шыдар, бiрақ мал шыдамас. Осындай екiұдай халде Ырғыз маңынан түстiк-батыс бетте, сонау Шалқар, Үлкен Борсық құмы деген аймақтардан сәл берiде «жалайырлар шабылыпты» деген хабар құлақтарына жеттi. Сол қарсаңда Қабан жыраудың оң қабағының асты тартқылаған едi. Сосын да бұл хабардың ақиқаттығына имандай сенген. Ал серiктерi мұны жыраудың «әулиелiгiне» балады. «Әулие» сөзi Ескелдi мен Балпықтың ныспыларына да қосақтала бастағанына едәуiр уақыт өткен.

	– Бас қатыруға уақыт тар! Елүшiн туған жандармыз! Пәруәдiгер жар болсын! Кәне, тарттық солай! – деп, жырау бiрден бұйырды.

	– Өзiмiз азбыз! Бұл күйiмiзбен шабындының ортасына барсақ тамтығымыз қалар ма екен? – деген балғалы Мұқыш шалдың сақтық сөзiн жырау пәруайға да iлмедi.

	Бұл сусыз, ауырлау жол едi. Бес күн дегенде сол шабылған елдi әрең тапты. Сөйтсе бұл Қабан тобы алғашқыда ойлағандай Жарықбас Есентүгел құзырындағы балғалылар емес, басқа қиырдан ауған қарақалпақ-жалайырлар екен. Барлығы мың жарымдай түтiн. Сонда дулат Қосай батыр бұтаққа қонған бозторғайша шырылдады:

	– Жырау аға, бiз қыста Көсембай екеуiмiз келгенде әлгi Жарықбас Есентүгел жиырма адамдық елшiлiк жiберiп, өзiмiзге шақырдық деген қарақалпақ-жалайырлар ғой бұлар. Кәне, басты адамдары кiмдер, соларды шақыртыңызшы. Араларында Жайнақ батыр Қошқарұлы деген бар ма еке?!

	Қара қоңыр құйқалы, жылтырап аққан кiшкене бұлақ сулары бар қозыкөштей ұзынша кеңiстiкте жайрап жатқандардың шабылған ел екенi бiрден шалынады. Мың жарым түтiн дегенмен тiгiлген киiзүйлер, қостар некен-саяқ. Көп жерде шаңырақ, уық, туырлық, түңлiк сияқтылардың айқасқанүйiндiлерi жатыр. Мал жағы аз. Баспанасыз балалы әйелдер, кемпiр- шалдар, iлуде бiр бойлары серейген жiгiт-желеңдер. Бәрi жырау бастаған аттыларға алақандарымен көздерiн көлегейлей қарайды. Алғашқыда бұларды да шапқыншы деп, артынан бейбiт жандар екенiн танығандай. Ұзыннан-ұзақ ошарылған елдi бойлай жырау тобы бұлардың халiн көзбен ұқты. Қосай атаған Жайнақ батыр Қошқарұлы кенеттен өзi табыла кеттi. Алғашқыда жалғыз көрiндi, сосын тобы ұлғайып шыға келдi. Араларында қолы сынған, аяғы ақсаған, бет-ауыздары жарақаттанған әлденешеуi бар.

	– Жандарым, кiмдерсiңдер? Мына тұрпаттарыңды көрiп, жанымыз түршiктi ғой. Немене, бiреуден соққы көргенсiңдер ме? Бiз жалайыр елiнiң адамдары едiк. Ескелдi, Балпық атты жалайыр көсемдерiнiң ныспылары сендерге таныс па? Мен сол Ескелдi, Балпықтыңүзеңгiлесi Қабылиса Асан баласымын. Былайғы жұрт ауыз-екi тiлде менi Қабан жырау атайды. Кiмдерсiңдер, жандарым?

	Жырау бұл сөздердi тауысқанша Жайнақ Қошқарұлының айналасына тағы бiр егде жандар қосылды. Алғашқыда Жайнақ сөйлеп едi.Сөйтсе жаңағы Қосайдың жорамалы рас екен. Бұлар шынында Арал теңiзi маңынан берi сырғыған қарақалпақ-жалайырлар екен.

	– Ал сендердi кiмдер шапты? – деп сұрады жырау.

	– Бiздi шапқан сырттағы жау емес, кәдiмгi Жәдiк тұқымының сойқаны, атақты төре Барақ сұлтан Тұрсынхан ұлы! – деп салды Жайнақ. Бұл өзi орта бойлы, бет терiсi қара қайыстай қатқан, қол-аяғында ширақтық бар жас жiгiт едi. Қабан жыраумен беттескенде iшкi бiр қайраты тасығандай көрiндi.. Мұның соңғы сөзiнен жырау есiнен танып, атынан ауа жаздады. Табиғи қайраты ғана ерүстiнде ұстап қалды:

	– Барақтың сендерде не әкесiнiң құны бар едi?

	– Бiздi шақыртқан жалайыр-балғалы көсемi Жарықбас Есентүгел ғой. Ол жiберген елшiлiк адамдары да осында. Арал маңынан берi көшкенде бiз өзара ақылдасып, қауiпсiздiк жағын ойлаңқырап, жолыққан жұртқа алшын ханы Әбiлхайырдың өз құзырына барамыз деп жариялап едiк. Өйткен сақтығымыздың арты мынаған соқты.

	– Ал сендер iздеген Жарықбас Есентүгелдiң өзi, не оның елi қайда? – дедi Қабан жырау даусындағы дiрiлдi әрең басып.

	– Бiзүшiн Жарықбас Есентүгелдiң қайда екенi де бiр, қап-қара түнек те бiр. Ештемесiнiң байыбына барар емеспiз! – дедi Жайнақ.

	Одан әрiде жырау тобы аттан түсiп, асықпай-ақ дидарласты. Жарықбас Есентүгел елшiлiгiнiң де адамдары суырылды. Тiптi ататек, шежiре қуысып, бұлардың жалайырдың балғалы тармағына жататыны анықталды. Бұл ретте Мұқыш шал көп септестi. Мұны әуел баста Жарықбас Есентүгелмен қажасуда қолқабысы тиер деп ертпеп пе едi, байқаса қарақалпақ- жалайырларды iшке тартудағы пайдасы сүбелiлеу шықты. Бұл шежiренi шемiшкеше шағатынның өзi едi. Әрi жалайыр-балғалылардың түп аталарын, ондағы ерен тұлғалардың аты-жөндерiн тасқаяқша қағыстырды. Мына жалайырлар мен қарақалпақ-жалайырлар сөйтiп табысты. Себебi, шежiре қуысқанда екi жақтың да бiлiгiнiң түп-тамыры бiр нүктеде түйiстi.

	Жайнақ сөз арасында:

	– Бiз азшылық едiк, әрi Барақтың қарақшылары қиырдың қылаңындай бассалғанда қамсыз қалдық. Аттарымызды әкеттi, дүние-мүлкiмiздi талады. Бар бiтiргенiмiз екi-үш ертөленi Ырғыздың терiскейiндегi Әбiлхайыр хан ордасына, ал тағы екi-үшеудi Есентүгелге қарай ұшырдық. Мiне, бiр айдың жүзi боп қалды. Дыбыс та жоқ, сыбыс та жоқ. Тырп етпей жатырмыз. Қайтiп тырп етемiз, Барақ сұлтан осы арадан аяқтарыңды қия баспаңдар деп, әне бiр қарақшыларына бақтырып қойды.

	– Қайдағы қарақшыларына? – деп, жырау елең еттi.

	Әне! Әне! – деп, Жайнақтың серiктес, әрi туысқан батырлары Дос, Ес, Жангел, Қылышбек сияқтылар өре түрегелдi.

	Жырау тобы ендi байқады, осыдан қозыкөштей қашықтықта сұп-сұр жалаңаш төбеде екi-үш адамның серейген сұлбалары көрiнедi екен. Әр тұстан басқаларының да төбелерi қылтияды.

	– Күндiз алысырақта, ал түнде екi-үшеуiн бiздiң айналамызға шаншып кетедi. Қит етсек олар қиқу салады екен, – дестi.

	Бұлар осымен күн батырып, түннiң бiр уағына дейiн қауқылдасты. Ертеңгi қам-қарекеттiң әлденеше нұсқалары көлденең тартылды. Кiм не ұсыныс жасаса да Жарықбас Есентүгел құзырындағы балғалы елi қайда деген сұрақ тас қабырғадай маңдайдан ұратын едi. «Апырау, олар шөп арасында жоғалатын ине емес қой» деп күйiп-пiскендер де бар. Сол Жарықбас Есентүгелдiң өзi жұмсаған жиырма адамдық елшiлiк құрамындағылардың өздерi де ол жағына ой жеткiзбедi. «Бiзге тапсырғаны осы мың жарым түтiн ағайындарды Ырғыз бойына бастап әкелу, осы өлкеде қауышпақ едiк, ендi Есентүгелдiң өзiн жер жұртты ма, қайдам, хабарымыз жоқ» деп ағынан жарылды. Бiр мезетте Жайнақ:

	– Жырау аға, сiздi көрiп бiздiң ел сәл-пәл еңсе көтердi. Қанша шабылсақ та аздаған қауқарымыз бар, әрi сiздiң жiгiттер де қарап жатпас, құлқынсәрiден көтерiлiп, анау Барақ сұлтан қарақшыларын шабайық та өзiмiзге жол ашайық! – дедi. Қайда жол ашпақ ол жағын нақтыламады.

	– Жоқ! – деп, Қабан жырауүзiлдi-кесiлдi қарсылық жасады. –Қазақ пен қазақтың шабысуын қолдамаймын! Отқа май құймайық. Таңертең ауызба- ауыз тiлдесемiз.

	Ертеңiне Қабан жырау Барақ сүлтан қалдырған қарауыл әскерге дулат Қосай бастаған оншақтыны жөнелттi. «Мына мың жарым түтiндi оты, суы молдау жерге қоныс аударуға мұрсат берiңдер» деген бағдарда өз атынан сәлем жолдады. Әсiресе, Барақ сұлтанның өз басы тап қазiр қай тұста екенiн анықтаңдар дедi. Түптiң түбiнде сол Барақ сұлтанмен Қабан жырау өзi жүздеспек едi. Қосай да, ол ерткендер де қара сөзден май шайқағандар ғой, сөйтсе де қарауыл әскер басшыларын илiктiре алмапты. «Қия басуға рұқсат жоқ, бiз өлiспей берiспеймiз. Ал Барақ сұлтанның тұрағын бiлмеймiз, өзiмiз де хабар күтiп, екi көзiмiз төрт болған жайымыз бар» дептi. Қосайлар қиялай салып, шырға тартқанмен мiз бақпапты.

	Бұл хабардан Қабан жырау ауыр ойда қалды. Мына алыстан ауып ошырылған елдiң түрiн көргенде оларға тiптен жаны ашыды. Анық тапқан бiр шешiмi қалайда осылармен болу. «Қимылдаған қыр асады» деген. Бiрақ не қимыл керек? Тiптi Барақтың қарауылшы әскерiне қарсы күш қолданғанда да одан соңғы анық қасқа жолыңды бiлу керек қой. Бұл шақтағы Қабан жыраудың бар көздегенi мына мың жарым түтiндi Жарықбас Есентүгелге қарасты жалайыр-балғалы елiне қосып, сосын бәрiн тiк көтерiп, Жетiсуға қарай әкету ғой. Мүнда келiсiнiң түп мәнi де сол емес пе? Ия, сол. Ендi қайтпек керек? Әлiптiң артын бағып, сүржамбастанатын заман емес. Бұл дереу Ырғыз өзенiнiң түстiк бетiне, тағы бернеше бағдарда жалғыз- жарымдатып, кiсiлер жiбердi. Қазiрде бұл далада саяқ жүргiншiлер, құсбегiлер, аңшылар, ертөлелер жыртылып-айырылды. Солардың бiрiнен қалайда Барақ, не Жарықбас Есентүгел хақында ақпар алынар. Сосынғы әрекет сол ақпарға орай. Сонымен шiлде айы таусылып, тамыздың алғашқы жұлдыздары туып едi. Бiр күнi кешкi апақ-сапақта қарақалпақ- жалайырлардың бiр жiгiтiүйiнен өрт шыққандай көздерi айқыш- ұйқыштанып, Қабан жырау мен Жайнақ батырға жете құлады:

	– Барақ сұлтанның қарауылшылары ұшты-күйлi жоғалыпты! Малдың қиынан өзге дым қалдырмапты! – дегенге тiлiн әрең келтiрдi. Қабан жырау тез шешiм қабылдады:

	– Өзiмiз илейтiн терiнiң пұшпағы! Ақыры өзiмiз өтетiн жол ғой, құлқынсәрiден аяқты малға өңгерiлiп, Ырғызға соқпай, оның түстiк бетiмен тiке шығысқа, Байқоңыр-Сарысу алабына бағыт аламыз! Аллам жазса жер ұта бергеннiң зияны жоқ. Жiгiттердiң бес қаруы сай болсын! Бүгiн кеште баршасы хабарлансын! – деп бұйырды.

	– Жарықбас Есентүгел құзырындағы бiздiң жұртты қайтемiз? – деп, әлгi атышулы елшiлiк адамдары ботадай боздай бастап едi.

	– Олардың да әуселесiн жолай көремiз! – деп қысқа қайырды.

	Сонымен, жалайыр көсемдерiнiң бiрi Қабан жырау Асанұлының басшылығымен қарақалпақ-жалайырлар өздерi көрмеген Жетiсу өлкесiн түп нысана етiп, сырғып бердi. Екi күндiк жүрiстен соң бұларды қазақ тарихындағы ең бiр сұмдық хабар қуып жеттi. Қуып жетпей қайтсiн, бұл далада тамыздың осы алғашқы жұлдыздарында ары-берi сабылған жүргiншi дегенiң тiптен жиiлеген. Бұл хабардың тұздығы мынау. Өз құзырына жылжыған қарақалпақ-жалайырларды Барақ сұлтанның шапқанын естiген Әбiлхайыр терiсiне сыймай долданып, аз ғана күшпен сол ежелгi дұшпаннан есе қайтармаққа аттанады. Әлдебiр жауырыншы көрiпкелдiң «сенi ажал күтiп тұр» деген ескертпесiне де қарамайды. Әбiлхайырдың бұл аттанысын Батыр сұлтан өз тыңшылары арқылы байқап, дереу Барақ сұлтанға хабар бередi. Барақ сұлтан бұл хабарды көптен күткен едi. Алшын ханы Әбiлхайырда ескi ызасы бар Жарықбас Есентүгел жасақтаған жалайыр-балғалы қолын ертiп, Барақ сұлтан Тұрсынхан ұлы Әбiлхайырға қарсы жүредi. Қалайда, Есентүгел қолы асаүлкен шоғыр едi. Қолдағы қаруға iште қайнаған кек қосылып, бұл шоғырды аса қатерлi күшке айналдырған. Соны шебер пайдаланған ысқаяқ Барақ Әбiлхайырды Торғай мен Өлкейек өзендерiнiң екi аралығында өлтiрiп кетiптi. Бұл сұмдыққа жақында ғана Қабан жырау тобы шүйiркелескен Шығай сұлтан да қатысыпты. Аталмыш хабарды естiгенде қарт жырау әке мен баланың түз тағысын еске саларлық тұрпаттарын елестетiп, өң мен түс аралығындай бiр халдi бастан кешiрдi.

	Амал жоқ, қарақалпақ-жалайыр жүрiсi сәл кiбiртiктедi. Мәселенiң сәл ау-жайын түю керек едi. Қабан жырау тағы да Барақ сұлтан, не Жарықбас Есентүгел екеуiнiң бiреуiмен ауызба-ауыз тiлдеспекке ниеттендi. Тек тағы бiр дала жүргiншiсi «ұзынқұлақ» арқылы өз бiлгенiн айтты. Барақ сұлтанда ешкiмге қарарға бет жоқ, бұл маңнан тез тайып тұрыпты, текүйсiн Төле бидi барып паналамақшы деген қауесет қалдырыпты. Жарықбас Есентүгел де солай. Өзiне қарасты ел-жұртты Сырдария жағалауындағы Тереңөзек атты мекенге қарай алдын-ала көшiрiп жiберiп, өзi мұнда қарулы әскермен ғана қалған екен, ендi көздеген мақсатына жеткен соң ол да сол Сырдарияға қарай табанын жалтыратыпты. Демек, мұнда Барақты да, Жарықбас Есентүгелдi де таппайсыңдар.

	Сан түрлi ақпарлар жүрегiн осқылағанмен Қабан жырау сабыр сақтады. Атүстiнде тiзгiндi уыстап қысып, аппақ қос шөкiм жүндей қабағына, мол денесiне қайрат жиып,өзiн қаумалағандарға жiгер бере сөйледi:

	– Хош, алланың жазуына пенденiң шарасы жоқ. Жалайыр– балғалылар көп заманнан өз бетiнше өз нәпақасын терiп жеп жүрген ел. Әзiрге олар сол Тереңөзек бара тұрсын. Олардың жайын ойластыруды келер күннiң әуселесiне жатқызайық. «Екi кеменiң құйрығын ұстаған суға кетедi» деген. Ендi екi– ұдайылыққа орын жоқ. Ескелдi-Балпыққа аузымызды қу шөппен сүртiп бармайық. Осы қарақалпақ-жалайырларды сабақты инесiн шығын етпей Жетiсуға жеткiзейiк. Өйтпесек, бұлардың тағы кiмге жем боларын кiм бiлiптi?

	Қарт жыраудың бұл сөзiн осындағы Жайнақ Қошқарұлы, оның серiктес батырлары – Дос, Ес, Жангел, Қылышбек дегендер бiр ауыздан мақұлдады. Ал осы көштегi әлгi жиырма адамдық елшiлiк өз бала-шағаларын, тума- туыстарын ойлап, өз ерiктерiмен бөлiнiп, Тереңөзекке қарай ат басын бұрды. Сөйтiп, арғы ата– бабаларынан берi түстiктiң, Мәуреннаћр кеңiстiгiнiң сан пұшпағында түртiнектеп, небiр қияметтi бастан өткерген қарақалпақ-жалайырлардың мына тамтығы Қабан жырау Асанұлының басшылығымен Жетiсуға бет түзедi.

	Жолай Қабан жырау кiсi қолынан қаза тапқан қазақ хандарын саусақтарын бүгiп,үстi-үстiне санағыштай бердi. Кейде санына жетпей қиналғандай да болады. Бiрақ ешкiмге бұл жөнiнде ләм-мим демедi.





ОН СЕГIЗIНШI ТАРАУ


	Ескелдi би Жылгелдi ұлы, Балпық Дербiсәлiұлы бастаған жалайырлар, бiрқатар жаптас елдер, әрқилы сiңбелер Қаратаудың терiскей құйқасын сiлекейлеп, араға жыл салып қана Шудың жоғарғы ағысына жетiп едi. Асықпай iлбiп, келер жылғы қытымыр қара күзде бiр заманда өздерi аяқ суытқан осы Шудың Аспара, Ойранды аттыүлкен салаларына соқтыққанда мал-жанды аман сақтап, арғы жағалауға қалай өтемiз деген сауалға көп бас қатырысты. Мал жұтаңдығының азабын көп шеккен елүшiн бұл оңай-оспақ дүние емес. Небiр белсендiлер сақалды иектерiн шошаңдатып, әртүрлi қисындарға жүгiндi. Қабақтарын салбыратып, жерге қарағандары да бар. Ақыры, қыстың келуiн күтiп, Шудың бетiне мұз қатқанда әупiрiмдеп ары өтiп шығармыз дегенге тоқтасты. Қазақ көшiүшiн аязды қыс аса жайсыз мерзiм, бiрақ бұлар не көрмеген бейбақтар, бұл қиындықты да жеңдi. Шудың терiскей жақ бетiндегi Еспе, Далақайнар атты кедiр-бұдырлы кеңiстiктерге жайыла шөктi. Жаздан қалған жусан, жарбиған сексеуiл, қараған сияқтылардың бұтақтары, кепкен жапырақтары мал отына жарайды, ықтасыны да баршылық. 1750-жылдың мамыр айында Қабан жырау ерткен қарақалпақ-жалайырлар да оларды осы маңда қуып жеттi. Әлгi Ташкент маңындағы Түрке-Саурық құзырындағы жалайырлар тобы сәл бұрынырақ кеп қосылған.

	Ел мен елдiң тоғысуы қазақүшiн гу-гу әңгiме, таусылмас жыр. Бәрi мәре-сәре. Көп заман күдерүзiскен туған-туыс, құда-жекжаттармен қауышқандар да бар. Сондай бiр шұрқырасулар тұсында Ескелдi бидiң бәйбiшесi Ақжәмилә мiнез танытты:

	– Көп жұрттың өшкенi жанып, өлгенi тiрiлiп жатыр. Тек менiң ғана әлгi Арқаның тарланбозы атанған Жондағы Жобалай керейге тиген сiңлiмнен хабар-ошар жоқ! – деп өз қосағын көзiмен атты. Қазақ қанша итжанды дегенмен мұншама шабылыс,үркiншiлiк, бас-аяғы жоқ көш ең алдымен әйел адамдардың бет-ажарына өз нақышын салады ғой. Жасы елуден асқан Ақжәмилә да бұл шақта көп өзгерген. Шашы аппақ, арық, ашық жүзi тобылғы түстенiп, көз айналасындағы, шықшыттағы әжiм iздерi бадырайып көрiнедi. Осындай шұбырынды заманүшiн құдайға айтар наласы екi көзiне жиылып кеп, өз қосағына қарағанда «таз ашуын тырнадан алады» дегендi еске түсiрерлiктей. Ескелдi:

	– Жә, шабынба! Бұл бүкiл қазаққа төнген нәубет! Қаншасының өшкенi жанып, өлгенi тiрiлiптi? Бәрiн есептеп шығардың ба? Бiздiң осы күнiмiзге де жетпегендер бар. Құдайды ойлап, онан да балаларыңа, немерелерiңе ие бол! – дедi.

	Бұл шақта Ескелдiнiң осы Ақжәмиләден туғанүлкен ұлы Дөмей ғана емес, кiшi әйелiнен туған балалардың да бiразы отау құрып, әке мен шешеге екi-үштен немере сыйлапүлгерген. Ескелдi сөзiнен Ақжәмилә тынышталғанмен қасындағы өзге әйелдер ерледi. Балпықтың бәйбiшесi Кәсенсары, Құлжаның әйелi Дарабоз алыс-жақын туыстарын жоқсынды. Бұлар бүйткесiн өзге төмен етектiлер қарап жата ма? Ұзатылған қыз, әлдебiр шайқастардан оралмаған боздақ, төркiн жұрт, нағашы жұрт сияқтыларды iздеуге аңсары ауғандар қара көбейттi. Алғаш қалмақ шауып, бұл елдiң қосы ауғанына мiне, биыл жиырма жетiншi жыл. Осы уақыттың iшiнде, не одан сәл-пәл бұрынырақ туған балалар Жетiсу деген жердiң бөлек сымбатын көзiмен көрмегендер, не есте сақтамағандар ғой. Ол жағын текүлкендердiң ауыз-екi әңгiмесiнен ғана бiледi. Сосын да олар сол Жетiсуға қарай аса жұлқынып та тұрмаған сияқты. Онан гөрi шешелерiнiң, жеңгелерiнiң, не өз келiншектерiнiң, ара-тұра бұлармен әуендесетiн ер адамдардың әйт-шүуiне iлесiп, жоғалтқан iнi-қарындастарын, апа-сiңлiлерiн, нағашы-жиендерiн iздеп, осы қазiр-ақ сардаланы кезiп, салып ұрып кететiндей. «О тоба-ай, осыншама уақыт бiр қазанда қайнаған бұл ел атаулының мен аңғармаған бiр қыры осы екен-ау» деп, Ескелдi iштей налыды. Бұл күйiн Балпық пен Қабан жырауға баяндап едi, олар алғашында мырс-мырс күлiп, соңынан өздерiнiң де кеуде қуыстарында жел аңырағандай жүздерi қара күреңiттi.

	Осы екi ортада әлдебiр ел iшiнiң даулары да бой көтердi. Ескелдiнiң iнiсi Бектұрған осындағы саяқ наймандармен бiр кiшкентай жайылымдық жерүшiн қамшы сiлтесiп қалыпты. Ескелдi өз iнiсiн қатты ызғар төге саябырсытты. Бұл жерде ең маңыздысы әдiлет емес, мұнда жалайыр елi көпшiлiк, сосын да қандай да бiр жаптас ел, сiңбелер, саяқ рулар өздерiне мұнда да қорғаушы барын ет-сүйегiмен сезгенi абзал. Бектұрған өзiнiң би ағасының төрелiгiне риза еместiгiн бет-жүзiмен бiлдiрсе де бағынуға мәжбүр едi.

	Осыған iлесе тағы бiр даугерлер Ескелдi шаңырағының астына лап қойды. Бұлардiкi қасiреттi жай. Өткен жылы осы Шу өзенiнiң арғы бетiндегi көшүстiнде түйе қомында шайқалған жас баланың жүкке тығулы етiгi түсiп қалыпты. Оны екiншi бiр көштегiлер көтерiп, өз баласының аяғына кигiзе қойыпты. Алғашқы көштегiлер етiктi iздеп, осыларға келедi: «Ағайындар, сүт пiсiрiмдей уақыт бұрын ол етiктердiң орнында екенiн көргемiз, бұл тұстан сiздерден басқа жан өткен жоқ, алсаңыздар қайтарыңыздаршы» деп жалбарынады. Аналар «ешқандай етiктi көргемiз де, алғамыз да жоқ» деп, қасарады. Қанша ырғасып-жырғасқанмен ештеме өнбейдi. Ақыры, алғашқы көштегiлер әлдебiр оқуы күштi молданы шақыртып, қасқырдың аяқ сiңiрiн отқа қақтатып, «сол етiктi киген баланың екi аяғы бiрдей осы қасқырдың сiңiрiндей тартылып қалсын» деп, қарғыс дұға оқытады. Шынында, әлгi екiншi көштегi бала сол етiктердi киiп ойнап жүргенде кенет «а» деген ащы даусы шығып, сылқ құлайды. Әке-шешесi баланың екi аяғының бiрдей тартылып қалғанын көредi. Бұл сұмдықтың алғашқы көштегiлерден келгенiн табанда сезген сорлы әке-шеше ботадай боздап, баланы көтерiп, етiктi алып, әрi айыбын жетектеп, алғашқы көштегiлердi қуып жетедi де «жаздық, жаңылдық» деп, солардың алдына жығылады. Олар да алғашқыда қасарысқанмен сорлы әке-шешенiң көз жастарынан қорқып, әлгi қарғыс-дұға оқыған молданы iздестiредi. Сөйтсе ол көшерiн жел, қонарын сай бiлетiн елкезбе бiреу екен. Табан астында ол да жоғалып, таптырмай кетедi. Ендi екi жақ болып, басқа молда, тәуiптердi iздестiредi. Бiрақ олар қанша күшенгенмен баланың тартылып қалған аяқ сiңiрлерi жазылмайды. Бiрнеше айдың жүзi болды, әлi сол қалпында. Мiне, Ескелдi табалдырығын аттай құлағандар сол кемтар баланы көтерген оның әке-шешесi едi.

	– Биекем, сiздi әулие атайды, басқа барар жер, басар тауымыз жоқ! – деп күңiренiседi. Ескелдi баланың тартылып, айқасып қалған аяқтарын сыйпалап:

	– Айтып ауыз жарымайтын мүлiкүшiн осыншама ауыр қарғысты бұл қазаққа айтқызып қойған қай құдай?! – деп қоса зарланады. Соңынан:

	– Ей, балам аяқтарың иiңкi болғанмен өзге мүшең, ақыл-есiң бәрi сау! Құдай бағыңды ашсын,үрiм-бұтағың мол боп тарасын! – деп, шын пейiлiмен бата бередi. (Кейiн шынында бұл бала осы қалпымен-ақүйленiп, көп бала- шағалы болған едi).

	Осындай даулар Ескелдi алдында өздерiүйiлiп жатса Балпық ондайларды iздеп жүрiп табатын. Бес-алты оққағарды ертiп, осы Шу терiскейiнде сұлаған елдi аралап, әркiмнiң арыз-мұңын тыңдайды. Бiреулердi сөзбен ұшықтап, екiншiлерiн татуластырады. Жүйкесi тозғандарға жiгер, шаршап-шалдыққандарға қуат бередi. «Балпық Дербiсәлi баласында бөлек қасиет бары рас. Бұл кiм-кiмдi де арқадан қаққылап, маңдайдан сыйпаса, сөзбен уатса, дидарласса сол қандай қиын жағдайда жатса да қас пен көздiң арасында түлеп сала бередi» деген қауесет шындыққа айналып жатты. Ендi бiрде Балпық Далақайнардың бiр сайында киiзүй тiккен өз ағайындарымен ұшырасты. Бұлар Балпықтың атасы Қанқожаныңүлкен ағасы мен оның Қырғыз атты әйелiнен туған балалар едi. Қырғыздан туғанүш бала Жазылбек, Шұрық, Көкдала қырғыздары болыпүш рулы елге айналса мынаүй иесi Шұрық қырғыздарынан туған Майлыбай деген шал едi. Майлыбай сәл дiмкастау, соның көңiлiн сұраймын деп, Балпықтың сәл алдында мұнда әлгi Құлжа Кенжекеұлы мен әйелi Дарабоз да келiптi. Құлжа да Балпықпен ағайындас, ал Дарабоз жеңгесi, Балпық бәрiнiңүстiнен түстi.

	Ендi әңгiме қызайын дегенде Майлыбайүйiне тағы бiр жас жiгiт бас сұқты. Үй иесi оны жалайыр-бәйшегiрдегi Мықтыбек деген жiгiт деп таныстырды. Сақал-мұрты ендi ғана тебiндеген, палуан денелi, отты көздi, жасыүлкендерге именбей қарайтын батылдығы қоса бар жiгiттi Балпық бөтенсiнбей сөзiн жалғастырды. Мұндағы сөз көбiне Балпық пен Дарабоздың арасында өрбiген. Дарабоз жеңгесiнiп, Балпыққа тиiсе сөйлеген:

	– Әнеукүнi өзiң естiдiң, Ақжәмилә бұрқ етiп, өз отағасына шабынды. Алыстағы жамағайындарын жоқтап, iштей торыққан жалғыз Ақжәмилә емес.

	Ондай бiтеу жара көпшiлiгiмiзде бар, тырнақ тисе қан шығады. «Жүргенге жөргем iлiнедi». Мына Шудың терiскейiне шөктiк те шегенделдiк, бұл не тым-тырыстық? Қар кеттi, әне, мамыр туды ғой. Қоқаңдаған жау қайда? Бiзден iлгерiдегi Саурық батырдың әскерi iштерi пысып, ұзақты күн аң-құс аулағаннан басқа түк өндiрмейдi дейдi. Бәрiңе басшы әлгi Шапырашты Наурызбай батыр қайда? Негеүнi естiлмейдi? Бәрi жым-жырт, құлаққа ұрған танадай тыныштық, осының мәнiсiн түсiндiршi, қайным! Жетiсу қайда, бiз қайдамыз?!

	Дарабоздың да бұл қартайыңқыраған шағы, алпыс деген әйел адамүшiн қуыршақ ойнайтын жас емес. Немере қыздарының қуыршақтарына көйлек тiгетiн жас. Әрi бұған заманның ауыртпалығын қос. Ауық-ауық қауырт басталатын шайқастарда Дарабоздың әйел басымен жайдақ атқа мiнiп жауға шапқанын қос. Үлкен соғыстарда Дарабоздың көп әйелдерге ұйытқы жасап, қалмақтармен алыс-жұлысүстiнде қазақ жауынгерлерiнiң қоректенуiне қолайлы, күннiң ыстығына шыдамды тағам әзiрлеткенiн қос. Мұндай басшылыққа Ескелдi мен Балпық бәйбiшелерi Ақжәмилә, Кәсенсарылар да қатысатын. Сосын да бұлүш әйелдiң ел басшыларына, аты әйдiк қолбасыларға iрi сөйлейтiнiүйреншiктi құбылыс. Қазiрде Дарабоз солүрдiстi пайдаланып, Балпықты иықпен қағардай төндi. Бұрынғы дөңгелек жүзi далиып, әр тұстан әйнекше шытынаған. Бiр кездегi әдемi айшықты көздерiнде әлi де қайрат тұнғанмен жасаурайтынға ұқсайды. Денесi де шамадан тыс толық. Осы жағынан Балпыққа ұқсастығы барын ескертiп, кеуде тiрестiрiп, күш сынаспақтай.

	Дарабоздың осы сауалдары тұсында бес-алты адам, сосын оншақтысы, сосын тағы оншақтысы Майлыбай табалдырығын аттап,үн-түнсiз тiзе бүгiсiп жайғасты. Ерiн жыбырлату, бас ию, оң көкiрекке алақан басу – сәлемдесу ишаралары едi. Майлыбай шаңырағының асты лық толғанда соңғылар да естiсiн дедi ме, Дарабоз жеңгесiнiп, бұрынғысынан да өктемiрек етiп, жаңағы сауалдарын қайталады. Балпық жұмыңқы көздерiн қабағының астына жасырып, едәуiр басын төмен салбыратты. Сосын сәл маңдай терiсiн шытынатып, Дарабозды көз қырына алып, әлденеден өз кiнәсiн түйсiнген қалыпқа келдi. Омыраулары сауыс-сауыс, өңкей алаша шапан, киiз бөрiк киген, кейбiреулерi жалаңбас, шеке тамырлары бiлеуленген, көздерi алакөлеңкеүйде де жансар жылтырайтын қазақтардың өзiне қарап жұтынған түрлерiн байқап, Дарабозды алға сап отырған осылар екенiн сезгендей әлi де бiраз салғыртып, жүзiн көтердi де екi қабағының ортасына ашу жиғандай қарсы алдында самсаған бастарды жұмыңқы көздерiмен тiнткiледi. Әрқайсысын тiлiнен тартқылап, «сенiң де бiлмегiң осы ма» деп, дiкiңдемектей. Бiрауық «көпке топырақ шашып абырой таппассың» деп, ақылға келгенге де ұқсады.

	Балпықтың кигенi қызыл ала жолақты кең шұға шапан. Осындағы кейбiр жоқ-жiтiктер батырдың сөзiнен гөрi етек-жеңi мол осы шапанға қанша кез шұға ысырапталды екен деп, соған iштерi күйгендей. Тамағы алқа-салқа, жуан да қысқа мойнында бiлiнген тер iздерi батырдың осы бүгiнде атүстi жүрiсте көп болғанын әйгiлейдi. Бiр мезетте Балпық шешiлдi. Әкесi Дербiсәлiден дарыған шешендiк өнер қырықтың қырқасына көтерiлген осы шақта тiптен күшiне мiнгендей.

	Балпық ең алдымен Әбiлхайырдың орнына хан көтерiлгенүлкен ұлы Нұралының Барақты билер сотына бергенiн, бiрақ Төле, Ақсуат, Сырлыбай сияқтылар бастаған билер соты Барақты ақтағасын ол сұлтанның төңiрегiне қайтадан көп елдiң топталғанын баяндады. Бұған Нұралы хан тiптен долданып, Жоңғарияның қазiргi жас та жарымес қонтайшысы Сыбан-Доржы- Аджа ханға өзiнiң сұлу қарындасын әйелдiкке бермекке, оның өтеуiне Барақ сұлтанды жазалауға болысуын, Түркiстан, Ташкент қалаларын өзiне қаратуын өтiнiптi.

	Бұл ғана емес, қонтайшыға жазған хаттарынан Орта жүзге де билiгiм жүрсе екен деген тiлектiң исi аңқиды. Демек, Нұралынiкi әке кегiн қуу емес, өз ықпалын кеңейтудiң амалы. Бұл жағын Жоңғария қонтайшысының әккi зайсандары неге пайымдамасын? Орынбор ұлықтары егер Жоңғария қонтайшысы Әбiлхайыр қызынаүйленсе бұл өзара көршi түздiктер елi жақындасып кетер деп, мүлдем екiжүздiлiкке басты. Бiр жағынан Әбiлхайыр моласынаүлкен мазар тұрғызуға ақша, адам бөлсе, екiншi жағынан Бараққа астыртын елшi салып жатты. Сөйтiп, әрқайсысы әр тараптан өз мүдделерiн жүзеге асырмақшы. Жоңғарияға керегi Нұралының, басқа да қазақ хан- сұлтандарының әлгi Қарасақал атты атақты бүлiкшiнi ұстап беруi, ойраттық тұтқындарды қайтаруы. Ал Ресейге керегi бұл екi түздiктер елiнiң өзара қырқысып әлсiреуi, орыстарға тәуелдiлiгiнiң артуы.

	Тап осы аралықта бөгде бiр оқиғалар елдегi саяси жағдайлардың өңiн өзгерттi. 1749-жылдың жазында Қарасақал өлдi. Қазақ-қалмақтың бiр талас мәселесi солай шешiлдi. Сол жылы Төле би Барақ сұлтан Тұрсынхан ұлын Ұлы жүзге хан болуға шақырып, осы өтiнiшiн Орынбор ұлығына да жеткiздi. Орынбор ұлығы бұл өтiнiштi қатын патшамызға хабарлаймыз деп, әрi сiздерге қарасты аймақтарда орыс керуендерiнiң қауiпсiздiгi қамтамасыз етiле ме деген сауалына жауап күткенсiп, ұзын арқан, кең тұсауға салды. Тек 1750-жылы Барақ сұлтан екi ұлымен бiрге Қарнақ қаласындағы қожаүйiнде қонақта отырғанда уланып өлдi. Бұл Нұралы өтiнiшiне орай қалмақ қонтайшысының ұйымдастырған iсi деген сыбыс тарады.

	Әңгiме осыған жеткенде Балпық қасындағыүлкендердiң бiрi:

	– Адам қаны жiбермейдi ғой! – деп, қуыс қурайша таңқ еттi.Дарабоз да сабадай денесiн ширақ қозғап, қарияның сөзiн қуаттады:

	– Қан төгiп жақсылық iздеме деушi едi менiң қайынатам!

	– Менiң қатыным Дарабоз рас айтады! Әкем Кенжеке ақылды адам едi ғой, жарықтық! – деп, жетпiстiң желкесiне мiнсе де әлi күнге ұшқалақ Құлжа қопаңдады. Дарабоздың денесi шынында сабаға ұқсайтын. Ары-берi қозғалғанда әлдекiм iшiндегi қымызы төгiлмесiн деп, еппен шайқаған сабаны еске түсiретiн. Бұл әйел сол денесiмен күйеуiне құлап түсердей бұрылғанда Құлжа күмiлжи саябырсыды.

	Бұл заманда күн сайын түсетiн ақпарларды жiпке тiзу де қиын. Сосын да Балпық олардың қалғандарын қысқа қайырып жеткiздi. Осыдан сәл бұрын Бұхара ханы Әбдiлмомын қаза тауып, билiк маңғыттар жұртының өкiлi



	Мұхамед-Рахимнiң қолында кеттi. Биыл Қоқанның атақты басшысы Әбдiкәрiм бек өлiп, оның арты тақ таласына ұласты. Ал Жоңғариядағы сарай төңкерiсi нағыз қырғын әкелдi. Әлгi жарымес қонтайшының шектен тыс қатыгездiгiне төзбеген бекзадалар оны ұстап, Ақсудағы қапасқа қамап, екi көзiн ойып өлтiрдi. Билiк Қалдан-Сереннiң әлгi Ташкентте қолға түскен Бұхара саудагерiнiң қызынан туған дейтiнүлкен ұлы Лама-Доржының қолында кеттi. Бiрақ бұл жаңа қонтайшы да беделдi қолбасы атана тұра қалмақ бекзадаларының, зайсандарының, ұлыс тайшыларының басын бiрiктiруге тауансыз.

	– Мiне, осылай қарша бораған хабар-ошарлардың астында ақыл-есiн жоғалтпаған қасиетiңнен айналайын Төле би атамыз-ау! – деп, Балпық жұмыңқы көздерiмен көп тыңдаушыларды қайта тiмiскiлеуге көштi. – Ныспысын айна-қатесiз аударып-төңкермей Қарлығаш би атаңдар деп, Ескелдi ағамыздың жар құлағы жастыққа тимейдi. Бiрдеменi сезгесiн сөйтедi-ау ол кiсi.

	Бұдан әрiде Балпық Дербiсәлiұлы алдағы Саурық батырдың да, Ескелдi, Қабан жырауүшеуiнiң де қарап жатпағанын, егер Жетiсуға қарай жылжысақ екi жолдың бiрiн таңдауымыз керек, мiне, соның әуселесi қолбайлау екенiн айтты. Ол қандай екi жол? Бiрi осыдан тiке терiскейге тартып, Хантауды күншығыс беттен жиектей, Жусандала арқылы Iле дариясының Балқаш көлiне құятын сағасына шығу. Бұл деген осыдан отыз жылға тарта уақыт бұрын, осы шұбырынды заман алғаш басталған шақта көше қашқан iзбен керi жүру деген сөз. Бұл бағдарды қалайтындар Iленiң осы төменгi сағасында су ағысы тоқырайтынын, мал-жанды ары өткiзiп алуға оңтайлы екенiн тiлге тиек етедi. Ал екiншi жол осыдан тiке шығысқа тартып, әлгi «Аңырақай шайқасы» өткен Шоқпар, Құлақшын, Белүстiртi сияқтыларды қайта кесiп өтiп, Ұзынағаш, Қапшағай бағдарын бетке алу. Бұл бағдарға қисаюшылар мұның Жетiсуға қарай төте жол екенiн, ал Iледен қыста, мұз қатқанда өтiп шығуға болатынын көлденең тартады. Балпық:

	– Бұл екi бағдардың қай-қайсысының да артық-кемi бар. Бiрақ бiздi онысы емес, басқасы алаңдатады ғой. Осыншама заманғы шарпысуда ата жау-қалмақты таныдық. Қазiргiдей билiк тiзгiнi өзгенiң қолында кеткенде, жарымес қонтайшы емес, әйгiлi қолбасы қонтайшы атанған шақта бұл Жоңғария тағы бiр бұлқынып қалмас дейсiң бе? Ташкент маңында күшi сарқылуға шақ дегенмен де ол жақтағы сол қалмаққа қарсы мұсылман елдерiнiң өз iштерiндегi әпселең бастан асуда. Мiне, сондайда Лама- Доржының қылтаң жерден ұрмасына кiм кепiл? Әрi Жетiсудай жер шұрайын бiздiң иемденуiмiз iштегi жынын қоздырмас па? Жаудан алған тағлымымыз бар. Сол бойынша Саурық та, бiз де өз тарапымыздан аталмыш екi бағдармен жансыздар, ертөлелер жөнелтiп жатырмыз. Солар не дейдi, не ақпар әкеледi, бәрi сол арқылы пайымдалмақ.

	Тап осындай пiкiрдi өздерi аралаған ауыл-ауылда Ескелдi би, Қабан жырау, тағы басқалар да таратуда едi. Тек 1751-жылдың соңына қарай Жоңғария iшiндегi бүлiншiлiк одан әрi асқынған едi. Лама-Доржы мүлдем табаны бұдырсыз қонтайшы болып шықты. Елдегi қиыншылық Жоңғарияның бұрынғы тарихындағы аса iрi тұлға Батыр қонтайшының тағы бiр шашырандысын сорпа бетiне шығарыпты. Ол Сыбан-Рабтанның немере iнiсiүлкен Черен-Дондуктың Намджил атты кенже ұлынан туған Дебашы едi. Бұл жас болғанмен iскер, бұл күнде марқұм әкесi Намджилден қалған Тарбағатайдағы ең бай ұлыстың тайшысы, сондағы күмiс, темiр сияқты кен орындарының иесi, әрi сауда-сатттықпен де айналысатыны бар. Мiне, осы Дебашы әлгi Сыбан-Рабтанның Ботлоктан туған жиен немересi, ес бiлгелi ноқтаға басы сыймаған Әмiр-Сана екеуi бiрiгiп, Лама-Доржыға қарсы ел iшiнде майдан ашыпты. Ақыры, Лама-Доржының соққысына шыдамай Дебашы мен Әмiр-Сана айналасы жүзшақты адаммен қашып шығып, Арқадағы Орта жүз қазақтарын, сондағы Абылай сұлтанды паналапты. Лама- Доржының оларды тез ұстап берiңдер деген талабына Абылай ондай мәселенi Орта жүзде өтетiн ұлы жиын шешедi деп, екi ұдай жауап қайырыпты. Ескелдi-Балпыққа жеткен бiр маңызды хабар осы. Екiншi хабар 1751-жылдың қара күзiнде, қыс суығы емiс-емiс бiлiнген шықта Лама-Доржы Ташкенттегi қазақтың ұлы биi Төле Әлiбекұлын Жоңғарияға келiссөзге шақырғаны, Төленiң ол шақыруды қабыл алғаны, алдағы 1752-жылдың көктемi туа Текес өзенi бойындағы қонтайшы байтақысына сапар шегетiнi туралы едi. Мiне, осы екiншi хабар Ескелдi би Жылгелдiұлына өз құзырындағы қалың елдiң ендiгi жолына ұзыннан-ұзақ кiлем төсегендей әсер еттi.

	– Ендi аялдасақ құдай кешiрмейдi. Алдағы көктем туа Хантауды жиектеп, Жусандала арқылы Iле дариясының Балқашқа құяр сағасына қарай күрт ауамыз. Мен құдайға қалай сенсем қалың қазақ Қарлығаш би атаған атама солай сенемiн. Атамның нұр жүзi қалайда қалмақтардың мысын басады. Бiзге қауiп жоқ, қозғаламыз! – деп жар салды. 1752-жылдың көктемi де ерте туар ма? Қар кетер-кетпесте алдын-ала қанатын қомдап отырған жұртүдере көшiп, мамыр айының соңына таман Iле дариясының арғы жағалауына түгел өтiп болды. «Жетiсу жерiм-ай» деген ән әр көмекейден әуелеп ұшты. Алға шолғыншылар салып, бұлар ендi бiр кезде өздерi аялдаған Жиделi, Көкөзек, Бақанас өзендерiн бойлай, Сары Есiк Атыраудың ыстығына ұрынудан сақтанып, Iле дариясынан алшақтамай өрге салды. Итжон тауынан өтiп, сол жылдың күзiнде Қаратал өзенiнiң жағалауына да iлiктi-ау.

	Бұларды мұншама жүрдек еткен сол баяғы сырттан ұзынқұлақ арқылы жететiн саяси хабарлар едi. Соның бiрi Қарлығаш бидiң Жоңғария байтақысында болып, осыған орай Абылай сұлтанға жазған хатына байланысты едi: «Дебашы мен Әмiр-Сананы қонтайшыға ұстап бермеңдер. Себебi қазiр Жоңғарияның өз iшiнде ханзадалар мен бекзадалар қырықпышақтасуда. Шешек ауруы да өршiп жайпап жатыр. Аштық та етек алған. Тап қазiр Жоңғариядан қазаққа қауiп жоқ», – дептi Қарлығаш би. Сөйтсе де сол жылдың күзiнде Абылай сұлтанның қылығына ызаланған, әрi Дебашы мен Әмiр-Сананың бiрiн Жоңғарияның қонтайшысы етпек ниетiн өз жансыздары арқылы естiген Лама-Доржы Орта жүз қазақтарына қарсы әскер жiбердi. Мұны Абылай сұлтанның көмегiмен Дебашы мен Әмiр-Сана шеберлiкпен пайдаланып, қазақтар есебiнен жасақталған аз күшпен 1753-жылдың қаңтарында айналма жолмен барып, Жоңғария байтақысын ту сырттан ұрды. Орта жүз қазақтарына әскер жiберемiн деп, өз айналасын жалаңаш қалдырған Лама-Доржы өлiм құшты. Дебашы қонтайшы атанды да дереу қазақ жерiндегi әскердi керi шақыртты.

	* * *

	Мiне, осындай сыртқы бұрқасын жағдайында жалайыр мен оларға жаптас өзге елдердiң көсемдерi Ескелдi, Балпық, Қабан –үшеуi өздерi қайта оралған Жетiсуда ру-руға жер бөлумен шұғылдануда едi. Бұл да оңай-оспақ шаруа емес, кейде көк аспанды қақыратар даңғаза шу да орын алды. Мiне, осындай даңғаза шудыңүстiнде Абылай сұлтан мен Төле бидiң есiмдерi ерекше аспандады:

	– Абылайдың ақ туы көгiмiзден күн сипатты нұр төккендей. Қарлығаш бидiң аруағы баршасынан асты! – дегендi Ескелдi би қай жиын, қай дауда да жұрттың құлағына құятын. Бәз бiреулерге сұлтан мен ұлы би екеуi оңашаланып барып, қазақтың неше заманғы ата жауының қабырғасын қаусатқанға ұқсайтын. «Қабырғасын қаусатқаны емей немене, Абылай өзiнiң қамқорлығында болған, өзiмен егiз қозыдай Дебашыны Жоңғарияға қонтайшы еттi. Ендi Абылайүшiн Дебашы да бiр, ауласындағы иттiң күшiгi де бiр» дегенге дейiн барысты.

	Сол 1753-жылдың жазы, күзi жалайыр, онымен жаптас өзге де руларға жер бөлу сияқты ұлан-асыр науқанға толды. Ең алдымен Ескелдi, Балпық, Қабан жырау –үшеуi ел-елдiң шөккен жерлерiн кезiп, сондағы ақылды бастардың райына қанықты. Ендi бiрде барша рулардың сорпа бетiне шығарлары Көксу өзенiнiң бойындағы Ескелдi шаңырағы шошайған маңға жиынға шақырылды. Мұнда бiрнеше мал сойылып, қонақтарға ас берiлгесiн, әрине, бидiң бәйбiшесi Ақжәмиләға көп салмақ түстi.

	Ол Дарабозбен бiрiгiп күндiк тартқан басын шайқай ширақ қималдап, ас қамдаушы әйелдердiң жұмысына ашық-жарқын жүзбен басшылық еттi. Көп iшiнде бiреу Ақжәмиләнi жеңгесiнiп:

	– Жондағы Жобалай керейге кеткен сiңлiңiзден хабар жоқ, неменесiне айыңыз оңынан туғандай майқан шегiп жүрсiз? – деп шағып қалды.

	– Сынықтан өзгенiң бәрi жұқпай ма, қайным! – деп, Ақжәмилә бөгелiссiз жауап қайырды. – Бiздiңүйдiң отағасымен осыншама заман тұрмыс құрғанда жұққан дағды ғой. Отағасы ел мәселесi дегенде өзiнiң екi туып бiр қалғанын ұмытады. Мынадай жер бөлiсi, қыс қыстау, жаз жайлау деп, жұрт жапатармағай қызыл қарын, жас баланың қамыүшiн тырбанғанда мен де басқаны ұмытамын ғой. Қайтейiн, әзiрше қай туысқанды да елiмнен артық көрмедiм!

	Ақжәмиләға Дарабоз қосарласты. Жартылай еркекше, жартылай әйелше киiнген зор денесiн тiке ұстап, бұлтиған бетiн көпке бұрып:

	– Қанша баса-көктесек те құдай әйел қып жаратқасын бiз әйелдерше толғаймыз. Бiздiкi ел басшыларының басындағы мұзға сәуле түсiру ғой! – деп салды.

	– Әйелдерден шыққан дана көкiрек осы екеуi-ау, шiркiн! – деп дауыстады күшiк Жолбарыс би. Бiраз сөз ұғарлығы барлардың көкiректерiн әлдене шым еткiздi.

	Осы жиын үстiнде Саурық батыр Қайдауылұлынан хабаршы келдi. Бұл шақта жалайыр мен осы Жоңғар Алатауының етегiне Балқаш көлiн терiскей беттен айналып жеткен найман арасында шекара белгiлеу iсi екi ел би- батырларының ұйғарымы бойынша Саурық, Көкжал Барақ және арғын- бәсентиiн Малайсарыға жүктелiп едi:

	– Бiз мына Итжон тауында Малайсары, Көкжал Барақ тобымен ит- ырғылжыңға түсiп жатырмыз! Әзiрге бiр анығы Қаратал мен Iле арасы түгел жалайырдiкi. Әр атаның естияр азаматтарымен келiсiп, жайлау-қыстауларды бөлiсе берiңдер. Жалайырларға сiңбе саяқ рулар да еншiсiз қалмасын! Ал Қаратал өзенiнiң терiскей жағалауынан қанша жер тиедi ол алдағы күнде айқындалмақ, – дептi Саурық.

	– Естiдiңдер ме! – деп, Ескелдi Көксудың көк майсалы жағалауларына жантая жайғасқан көпшiлiкке дауыстай сөйледi. Өңкей алаша шалбар, жүн шапанды, киiз қалпақты қазақтар ойша өздерiне тиесiлi жер кеңiстiктерiн елестеткендей болды. Кiмге қандайүлес тиедi деген сауалға келгенде бәрi iшектерiн тартып, бiр-бiрiн көзбен арбағанға ұқсады. Аштан өлiп, көштен қалатын жер емес, бәрiне де сулы, нулы, құйқалы қоныстар керек. Қыс қыстауы, жаз жайлауы жайлысы дейтiнi тағы бар. Бiрақ қалағанын атап, өңмеңдеп алға шыққандар байқалмады. Мiнез көрсетемiз деп, абыройсыздыққа ұшырармыз деген сақтықтан, шамасы.

	Ескелдi жұрттың дағдарған түрiн байқап:

	– Мен Балпықты, Қабан жырауды, Қоғылды ертiп, Қаратал бойлап қайттым. Қора мен Шажа қосылған тұс қандай ғажап! Шеңгелi үйдей, қояны қойдай, балығы тайдай! Жағасы жайдақ, оны жайлаған жетiм мен жесiрдiң несiбесi шарасынан асып тұр-ау! – деп тамсанды.

	Балпық:

	– Ес-ағаң дұрыс айтады. Бұл кiсiнiң атағаны шынында жұмақтың төрi! Масатыдай құлпырған жасыл жон. Қары қалыңдау түседi демесең шаруаға қолайлы-ақ жер! Сонда барып, таяғыңды шаншымайсың ба, Тiлеуғұл?! – деп, көпшiлiктен оқшау ұйлығысқан Арықтыным-Бәйшегiр адамдарына көз тiктi.

	Балпықтың Тiлеуғұл атағаны осы шұбырынды заманның соңында ғана батыр атағы шыққан отыздар шамасындағы жiгiт едi. Тiлеуғұлүндемедi. Мұның қасында жасыүлкендеу Құдыке деген кiсi, әрi Тiлеуғұлдан да кiшiрек әлгi отты көздi, палуан денелi Мықтыбек тұр едi. Iледен берi өтер қарсаңда Арықтаным-Бәйшегiрдiң игi жақсылары жиылып: «бұрынғы биiмiз қартайды, бiзге буыны берiк жас би керек» десiп, ақырында осы Мықтыбекке тоқтасқан. Өзiнiң жаңа жағдайына аса бойүйрете қоймаған Мықтыбек би иықты денесiн күшпен ырғап, сақал-мұрты ендi-ендi тебiндеген иегiн сiлкiлей сөйледi:

	– Батыр аға, би-ағаның атағаныүрме мылтықтың аузы ғой. Бiздiң бәйшiгерлер «отызүй обыр, қырықүй тобыр» дегендей ат төбелiндей аз ел. Бiр күндiк қырғыннан тамтығымыз қалмас деп қауiптенемiз?

	Балпықтың көзi Мықтыбек бидiң көзiне тура түскенмен оны елемегенсiп, тағы да Тiлеуғұлға қарады:

	– Қауға тартып дамықпайсың! Сай-саласы бастау, суаттары астау. Табындап сиыр, келелеп түйе өсiрсең тақияңа тар келмес, жалғыз басың мың болатын мекен, неден кежегең кейiн тартты, Тiлеуғұл?

	Тiлеуғұл тағы даүндемедi, Мықтыбек тағы да екiлендi:

	– Шабындыдан көз ашпаған елмiз? Бәйшегiрлерге керегi бала ұйықтап, байтал жусайтын жер ғой.

	– Ол қай жер? – деп, Балпық ендi ғана Мықтыбектiң өзiне қадалды.

	– Iленiң Балқашқа құяр сағасы! – деп, Мықтыбек таңқ еттi.

	– Ау, ол маса-сона, шыбын-шiркей, құм мен сор, батпақ емес пе? Түктi кiлемдей төскейдi неге қомсынасыңдар?! – деп, Балпықтың жүзi алабұртып, ашу шақырғанға ұқсады. Айтулы батырдың мысы басып, Мықтыбек би сөзден жаңылғандай едi. Қабан жырау көмекке келдi. Ол шалғайы кең жүн шапанының етегiн сiлке тұрған орнынан екi аттап, Балпыққа жақындады да күмбiрлей жөнелдi:

	– Бiз Iленiң сағасынан берi жылжығанда жолай анау бәйшегiр Құдыкенiңүйiнде қонақасы жеп, Құдыкенi ауыл-аймағымен тiк көтерiп әкеткенiмiз есiңде ме, Балпықжан? Есiңде болса сонда Құдыкенiң де, мына Тiлеуғұлдың да өздерi отырған сол Балқаш бойындағы «Үш қамауды» қимай арттарынаүш бұрылып қарағандағы кескiндерi жүрегiмдi ауыртып едi.

	– Апырау, ол бөлiсте жоқ жер едi ғой! – деп, Ескелдi таңырқады.

	– Онда тiптi жарасы жеңiл. Әркiмнiң өз қалауы! – дедi жырау.

	– Бәйшегiр құм iшiнде жатса өсiп-өнгенiне қолайлы-ау! – деп, Тiлеуғұл ендi ғана тiлге келдi. Тiлеуғұлдың сөзiн құптап, Құдыке мен жас би Мықтыбек жарыса бастарын изестi. Тап осы мәселеде билiктiң өзiне тiрелгенiн сезген Балпық әулие Дербiсәлi баласы бата берiп, Төменгi Iле- Қаратал аралығын, Балқаш жағалауын жалайырдың Арықтыным-Бәйшегiр тармағының еншiсiне бердi.

	Бұдан кейiн де екi-үш рубасы Ескелдi атаған Қора-Шажа қосылып, Қаратал өзенi атанып ағатын тұсты «үрме мылтықтың аузы» деп, тайсақтады. Осыдан аттай отыз жыл бұрын сол аңғардан бұрқ етiп көрiнген қара қалмақ қайта бассалатындай бойларынүрейге алдырды. Ақыры сол маңды Ескелдi өзi шыққан жалайыр-сиыршы елiне және мырзалардың бiр бөлiгiне бергiздi.

	«Не зобалаңға да арқа-жонымды өзiм тосайын» дегендегiсi едi.

	Осы тұста көп iшiнен бiр ерек дауыс естiлдi. Бәрi жалт бұрылғанда әлi оңы мен солын танымайды-ау дейтiндей жас бозбаланың сұлбасын көрiстi.

	– Ата, сiзге айтар арызым бар! – дедi әлгi бозбала.

	– Құлағымыз сенде, қай баласың? – дедi Ескелдi

	– Атым Бөлек, әкем Тасыбай. Бiз мына балғалы елiнен едiк!

	Кенет жиылған көпшiлiк iшiнен бiр күбiр-күбiр жүгiрiп өттi. Балғалы жұрты жөнiнде бұл жылдарда жалайырдың өзiнде де, сыртқары аймақтарда да алып-қашпа әңгiме дегенiң құлақ сарсытатын. Оның бәрi әлгi жалайыр- балғалыныңүлкен бiр бөлiгiнiң көсемi Жарықбас Есентүгел дейтiннiң Барақ сұлтан Тұрсынхан ұлына Әбiлхайыр ханды өлтiруге болысып, соңынан шығысқа емес, түстiкке салып, Сырдария бойындағы Тереңөзек атты мекенге бiржола бет қойғаны хақында едi. Ескелдi де соны еске алып, жас жiгiт Бөлектiң сөзiнен гөрi өзiне көбiрекүңiлген сыңай байқатты. Шынында бұл да көргеннiң көзi тоятындай нұр жүздi, балғын денелi жiгiт едi.

	– Арызыңды айт! – дедi бiр уақытта Ескелдi. Бөлек Тасыбайұлы бидiң бұл сөзiнен тiптен қанаттанғандай:

	– Би-ата, бiр әулеттiң баласы едiк, асыл тонның жағасы едiк. Мына сол төмендегi Құлантөбеден құланның, Итжоннан аттың құлағы қылтиғандай. Нағыз жiбек жалды жануардың есiретiн жерi екен! Елiмнiң ырысына айналсын, байлыққа белшеден батайық. Сол Iленiң бойын етбауыр жақыныңыз балғалыға қисаңызшы!

	Ескелдiнiң жүзiнде көптен байқалмаған шуақ жүгiрiп, жас бозбаланың сөздерiнен масаттанғандай реңi бар едi. Қабан жырау оның осы түрiн барлап, мұның қайтсе де балғалының жас бағланының ығына жығыларын танып, iштегi бiр запыранын бұл да шығарып үлгердi:

	– Биеке, егер Құлантөбе, Итжонда балғалылар тебiн тепсе соларға жалғастырып сонау жер түбiнен келген, әлгi мың жарым түтiн қарақалпақ- жалайырлар бар емес пе, соларды да қоныстандырсақ қайтедi? Сақал- шашымның ақтығын көлденең тартып, егер Жетiсуға көшiп жетсеңдер жердiң ең бiр шұрайлысы сендерге бұйырады деп, зар қақсаған мен бейбақ едiм, қайтейiн?! Бұлар қарақалпақтар дегенмен балғалылармен түбi бiр екен? Ол жағын сол балғалыдағы әлгi осы мың жарым түтiндi көшiрiп әкелуге менiмен бiрге барған шежiрешi Мұқыш шал да саусақтарын сыртылдатып санап отырып, айғақтап бердi. Қоңсылас қонса бiр-бiрiне ес, әрi араласуына, өзара көмекке қолайлы! Әне, қарақалпақ-жалайырлардың бетке ұстары Жайнақ батыр Қошқар баласын да көрiп тұрмын. Жаным, берi мына би-ағаңа жақындашы!

	Ескелдi, Балпық екеуi ол Жайнақ Қошқарұлымен де көп көзiнше едәуiр дидарласты. Ақыры, Итжон тұсындағы Iленiң бойы балғалыларға, ал олардан сәл өрiрек, Алтынемел, Қату тауларының алқабындағы Күреңбел, Доланалы атты түгiн тартсаң майы шығатын кеңiстiк қарақалпақ-жалайырларға тидi. Бұл екi қонысты Арқарлы тауы ғана бөлiп тұратын едi.

	Өстiп, әртүрлi қисынға орай жер бөлiсi жалғаса бердi. Ол туралы қилы- қилы аңыздар да туды. Бiр анығы Балпық Дербiсәлiұлына қарасты андастарға Итжонның терiскей жағы, Матай, Алтынемел тауларының бергi етегiнен Аралтөбенiң шыршалы биiгiне дейiнгi аралық бөлiндi. Қабан жырау бастаған жалайыр-мырза елi Жоңғар Алатауының соңғы бөлiгi Шолақ тауын, әрi Шаған тауынан Итжонның терiскейiне дейiнгi бөлiктi иелендi. Ал күшiк Жолбарыс биге тигенi Iленiң төменгi сағасы – Қамау, Құйғаннан бергi Қаратал өзенiне дейiнгi шудалы құм едi. Басқалар да сыбағасыз қалған жоқ. Мысалы, жалайырлардан жұбы жазылмаған суандар Көксу өзенiнiң өрiненүлес алды.

	* * *

	Тағы бiр қыс өтiп, 1754-жылдың жазы туды. Ескелдi би өз отбасын Қаратал өзенiнiң Қарабұлақ аталатын мекенге таяу жағалауындағы сазға қондырып едi. Шiлденiң соңы, жаздың әбден толысқан шағы. Текелi сайынан ертелi-кеш соғатын самал бұл маңның адамын да, малын да рахатқа бөлейтiн. Би аулы шамамен елу-алпысүйден тұрады. Көкпеңбек сазға шашылған ақ жұмыртқадайүйлердiң бас-аяғы қозыкөштей қашықтыққа созылған.

	Уақыт сәске түстiң кезi. Ескелдi таңертеңгiлiк қымыздан соң бiраз ұйқыға басып, денесi сәл ауырлағандай халде басын көтерген. Киiзүйдiң ашық есiгiнен көрiнген жарық көзiн қарықтырғандай болды. Өзiнен сәл аулағырақ, әлдекiмге өкпелегендей терiс қарап ұйықтаған Ақжәмилә ештеменiң дыбысын сезер емес. Бiрақ бидiң өз құлағына алыстан бiр ат дүбiрi жеткендей едi. Ауыл iшiнiң өз тентектерiнiң ары-берi жүрiсiне ұқсатқысы келiп едi, тек ол дүбiрдiң тура осылай қарай жақындауы, бiрте- бiрте тiптен айқандалуы күдiк тудырды.

	Ескелдi тез сыртқы табалдырықты ары аттады. Биүйiне қарай шапқанүш аттылы екен. Әлдебiр жаман ырымға бой алдырып, бойы тоңазығандай бұл оң қолымен көздерiн көлегейлеп, бажалай қарады. Қаратал өзенiнiң өрiндегi оның салалары Қора, Шажа бойында осы Ескелдiнiң өз руластары жалайыр-сиыршымен қапталдасып мырзаның да бiр бөлiгi қоныстанбап па едi. Ол бөлiк Қожаназар балалары – Есенбай, Есенғабыл, Есқара, Досқара сияқтыларға қарасты ауылдардан тұратын. Ал мынаүш атты сол Қожаназар балаларының еңүлкенi Есенбайдың жiберген адамдары екен.

	«Биекем, Қора жайлауының арғы биiктерiнiң қуыс-қуысымен бiзге қарай аттылы-жаяуы аралас құмырсқадай құжынаған қара-құра салып ұрып келедi. Анау-мынау да нүркетiн бiз емес, тек мыналардың бас-аяғының орасандығы ой салады. Не қам жасағанымыз лайық, сiздiң ақылыңыз қандай» дептi Есенбай.

	Бұл хабарды сыртқа желбегей шыққан Ақжәмилә да естiдi. Үш хабаршыны аттарынан түсiрiп, сусын бергiзгенше Ескелдi ауыр ой құшағына сүңгiдi. Қалайда, мұның асыққысы жоқ. Осы Қаратал өзенiнiң төменгi ағысы бойында бұдан елу шақырымдай қашықтықта, Үштөбе аталатын мекенде отырған Балпық ауылына кiсi жiберу керек-ау. Солай шешсе де би әлi де асықпады. Осы ауылдағы оншақты ақсақал-қарасақал жиылып едi олардан да мардымды ұсыныс шықпады. Бұл үш хабаршы кетiп ертеңiне Есенбай жiберген басқаүш хабаршы iстiң мән-жайын ашты. Қора жайлауының өрiнен берi жаяу-жалпылаған қара-құра түгелiмен өзiмiздiң қазақтар екен. Әлгi шұбырынды заманның басында батысқа, Сыр бойына қашқанда бiраз қазақтар осында қалмақтардың қоластында қалмап па едi. Ендi қазақтар Жетiсуға қайта лап қойғанда өрге қашқан қалмақтар сол өз қоластындағы қазақтарды зорлықтың күшiмен өздерiмен бiрге әкеткен едi. Жоңғарияда Дебашы қонтайшы атанғасын сонда басталған бүлiктi пайдаланып бұл қазақтар берi қашып шығыпты. Iштерiндегi бәрiне басшы Шопабай батыр екен дестi хабаршылар.

	Ескелдi қабағын ажырайтып:

	– Әкем-ау, ол Шопабай жасы қай шамадағы батыр? Әлгi шұбырынды заманның қарсаңында мен жолықтырған Бұқпанбет шалдың баласы Шопабай емес пе? Мен көргенде ол тұрымтайдай бала едi! Әлгi төре тұқымы Баймұрын дегеннiң ығында кетiп едi.

	Мынаүш хабаршы тап сол Шопабай екенiн растады. Бұл жолы Ескелдi тез шешiм қабылдады. «Есенбай аға, сiз өз iнiлерiңiз Есенғабыл, Есқара, Досқара, тағы басқалар, бәрiңiз бас болып сол жосылған қара-құраны бiр кең алқапқа шоқтайүйiрiп жиыңыз да осында өткен жер бөлiсi жайын мұқият жариялаңыз. Қай руға қай қоныс бұйырды, сол бойынша әрқайсысы өз руластарын тапсын. Ал Шопабайдың өзi Балпық құзырына жөнелсiн, жолай маған соқсын» деп сәлем айтты.

	Шопабай би ауылына бес күн өткiзiп барып жеттi. Бұл шақта қырықтың қырқасындағы Шопабай әңгiмесi iш атқан неме екен. Осы отыз жылда қалмақтардың қоластында не хикметтердi бастан кешкендерiн ой құйқылжытты-ау. Ескелдi айналасының құлағының құрышын қандырды. Бiрде көршiлес қалмақ ауылына барып, жерошақ басында қалмақ қатынының қазандағы шөмiшпен аш иттi маңдайдан ұрып, сосын сол шөмiштi қазанға қайта сұққанын көрiп, ол қатынды қамшының астына алғанын, қатын жылап- боздап байына шағынғанмен бұл тазалық хақында дәйек келтiрiп, жазадан құтылғанын, ендi бiрде жаратылысы бөлек ақ нарын қалмақтар тартып әкеткесiн жыл өткiзiп барып ол нардың қашып келгенiн көргенде өзiнiң жануардың мойнын құшақтап, «бiз қос аяқты адамбыз, сен төрт аяқты малсың, бiз адам басымызбен сенi жыл бойына iздеп бара алмадық, ал сен мал басыңмен бiздi, адамдарды өзiң iздеп келдiң» деп, егiле жылағанын баяндап, тағы осы сықпытты жайлардың бiрiнен соң бiрiн қозғағанда Ескелдi аулындағы бiраз көңлi босаңдар көздерiне жас алды. Ескелдi Шопабайдың жырынан гөрi өз басына көбiрек ден қойды. Қайратты, мол денелi, сақал- мұрты сарғыш, мойын тамырлары күдiрейген, сөйлегенде жақ сүйектерiнiң қимылы тым шапшаң екен. Көздерiнiң қарасы да бiр түрлi, өзi айтқан жайлардан бөлек басқа бiрдеменi қоса ұялатқандай онда-мұнда жүйткiп, ұшқындай жылтырап, тыңдарманды екi ұдай етедi. Ал Шопабайдың түрi осы да iш дүниесi мүлдем басқаша едi. Бала кезiнде өзiнүлкен қатерден құтқарған, одан кейiн мына шұбырындының кесiрiнен бiржола көз жазғандай осы қиырдағы қазақтың ең атақты биi Ескелдiмен бұлайша бетпе-бет кездесуiн iште қорыта алмай сөзүстiнде бiр оқиғаны екiншi оқиғамен шатастырардай қибыжықтайды. Бұл төкпенiң өзiүшiнүлкен күшке түскенiн жасырудың өзi бiр қияметтей. Ескелдiнiң сексеуiлдiң дiңiндей сонау заманғы бет-әлпетiн жақсы есте сақтаған, ал қазiргiсi одан да әрмен қаттылықты аңғартады.

	Көгiлдiрлеу қос шырағы кiрпiктерiне көмiлiп, Шопабайдың жол жорғасы арқылы оның өзiн де әр қырынан бақылағаны анық. Шопабай сөйтiп өзiнiң сын тезiнен өткенiн де сездi. Сүрiнбеудiң амалы кәне. Кенет ол қалмақ iшiндегi кәкiр-шүкiрден гөрi маңыздырақ тақырыпқа ойысты. Тап қазiргi Жоңғария байтақысындағы, Iленiң жоғарғы ағысы, Текес өзенiнiң бойы, сонау Тарбағатай тауы сияқты мекендердегi жағдайды сараптады. Бiраз деректердi сүзiп барып, Ескелдiнiң өзiне сауал тастады:

	– Би-аға, қазiргi қонтайшы Дебашы Абылай сұлтанмен жақсы ауыз жаласып едi. Дебашы Абылайдың айтқанын екi етпейтiн. Ендi сол Дебашы мен оның кешегi одақтасы Әмiр-Сана арасында тақ таласы бұрқ еткенде неге Абылай сұлтан Әмiр-Сананы қолдап шыға келдi? Жай қолдау емес, Әмiр- Санаға талай түмен әскер берiп, Дебашыға қарсы нағыз соғыс салды ғой. Мұның мәнi не, түсiнсем бұйырмасын!

	– Қазақ пен қалмақтiкi кешелi-бүгiнгi ғана соғыс емес қой. Арғы ата- бабаларымыздан берi қан төгiсуде. Бүгiн жеңiлсе ертеңiне қайта жалы күдiрейiп шыға келедi. Бүгiн достасса, ертең қайта қастасады. Қазақ ығыр болмай қайтсiн. Абылай кешегi Алтын Орда заманындағы Ақсақ Темiр саясатын жиi еске алушы едi. Ақсақ Темiр Алтын Орданы қалай күйреттi? Егер Алтын Ордада Едiге билiк басына келсе оның бақталасы Тоқтамысқа болысты. Ал Тоқтамыс өрлесе Едiгеге болысты. Сөйтiп Алтын Ордадағы iшкi қырқысты күшейттi. Мiне, Алтын Орда сөйтiп жан тәсiлiм еттi ғой. Абылай да Дебашы мен Әмiр-Санаға кезек-кезек болысып, бiзге қарсы қара қалмақ атаулы ендi қайтып қару көтерместей күйресiн дейтiн шығар.

	Би жауабынан Шопабай ауыр ойда қалды.

	Осыданүш күн өткенде сонау терiскейдегi Молалы, Қызылағаш жақтан берi қарай қалың әскер жылжып келедi деген хабар алынды.

	– Апырмау, ол жақта найман ағайындар отыр емес пе? Оларды баса- көктей жылжыған қайдағы әскер? – деп, Ескелдi сасқалақтады. Дереу, солай қарай бiрнеше ертөленi ұшыртты. Әрi Қараталдың төменгi ағысында, Үштөбе маңындағы Балпық Дербiсәлi баласына да адам жөнелттi. Балпыққа кеткен жiгiт тез оралды, ал Молалы, Қызылағашқа беттегендер бiр аптадан астам хабар-ошарсыз. Осы екi ортада би аулына тағы бiр ақпар сумаң еттi. Бұл нағыз жаманаттың өзi едi. Мұны да жолдаған сол Есенбай Қожаназар баласы. Әнеукүнi iшiнде Шопабай бар мол қара-құра жылжыған шығыстағы Қора жайлауы жақтан тағы бiр мол нөпiр көрiнiптi. Есенбай оны да сол берi ауған қазақтарға балап, бiраз күн қамсыз қалса керек. Тек ол нөпiр тым жақындағанда ғана оның қарулары шақылдаған нағыз қалмақ әскерi екенiн аңғарыпты. Ол ғана емес, сол Қорамен қатарлас, Қаратал өзенiн құрайтын екiншi су – Шажаның өрiнен де құжынаған қалмақ әскерi керней тартып келедi екен. Бұл Шажаның бойында, ол қақ жарып ағатын Текелi сайындағы ел Ескелдi бидiң өз аталастары – жалайыр-сиыршының Тоқымбет, Сырымбет тармағына жататындар едi. Мына екiншi хабарды жолдаған Ескелдiнiң өз iнiлерi Естай, Досай, Бектұрған –үшеуi едi.

	Атамекенге оралып, ендi ғана аяқ-қолымызды жазамыз дегенде мынадай хабардың жан-жақтан анталауы ашық күнде төбелерiнен жай түскендей әсер еттi. Басқа-басқа, бiрiншi болып, Ескелдi бидiң өз бәйбiшесi Ақжәмилә түбi түскен шелектей қаңғырлады:

	– Отағасы! Әз-Тәуке заманындағыдай қойүстiнде бозторғай жұмыртқалаған заман орнатамын деп, елдi осылай дүрлiктiрiп едiң, мынауың оғанүш қайнаса сорпасы қосылар еместей ғой. Үрме мылтықтың аузына әкепүйiргесiң бе ел-жұртты? Өзiмiздi қойшы, мына бала-шағаға, немере- шөбереге обал ғой. Бүйтерiмiз болса оларды несiне таптық?

	Би бәйбiшесiнiң бұл сөзiнен еркек-әйелi аралас өзгелер де өрекпiдi. Онсыз да басы әңкi-тәңкi би олардың аузына қақпақ қоюды ойламады. Осы екi ортада Шопабайдың тұлғасы қайта шалынды:

	– Би-аға, текке алағызу пайдасыз. Мен қалайда сол қалмақтың iшiнде отыз жыл құлдықта тұншыққан пақырмын ғой. Үйренген жау атысқанға жақсы. Рұқсат етсеңiз, мен сол Қораның бойымен жалғыздап жоғары өрлейiн де бiр амалын тауып, сол қалмақ әскерiнiң iшiне дендеп енейiн. Бұл неғылған әскер, бағыты қалай, мақсаты не, қолбасы кiм, соларды анықтайын да қайта берi шабайын. Жазатайым жазым болсам ұшқан құстың қанатына хат байласам да бiр тiл жiберуге жарармын. Шәйiт кетсем «обал-ау» дейтiндей бала-шағам жоқ, менi қайтесiз, рұқсат етiңiз.

	Бұл шақта Балпық та, алысырақтағы Қабан жырау да Ескелдi құзырына келiпүлгерген. Үшеуi де Шопабайға аяушылықпен, әрi сұраулы жүзбен қараған. Соны ұққан Шопабай сап-сары сақал-мұртты жақ сүйектерiн күшпен қозғап:

	– Қалмақ iшiнде алғашқы қосағымды сондағы бiр ноян тартып әкеттi. Екiншi әйелiм құрсақ көтерiпүлгермей шешек ауруынан өлдi. Содан берi салт басты, сабау қамшылымын, – дедi.

	* * *

	Қора, Шажаны бойлаған екi түмен қалмақ әскерi берi жылжыды. Жалайыр елi қақ жарылып оларға жол бергенге ұқсады. Осыдан отыз жыл бұрынғыдай күнбатысқаүдере көшпей екi жақтағы тау-тастарды паналады. Неше жерден жау шапса да баяғы Жоңғарияның жоқтығын мұндағы ит пен құсқа дейiн түйсiнгендей. Ескелдi, Балпық, Қабан жырауүшеуi әп-сәттеүлкен әскер құрастырғанмен бiрден мына қалмаққа қарсы соғысқа арандамады. Шегiншектей сәл әлiптiң артын бақты. Қалмақтың екi түменiүшке бөлiнiп, бiрi – Қора мен Шажа тоғысқан тұсқа, екiншiсi– Қараталды төмен бойлай әлгi Ескелдi ауылы жайғасқан Қарабұлақ маңына орнықты,үшiншiсi – тым төменге сiлтедi. Бұлар да сөйтiп әлiптiң артын баққанға ұқсайды. Осылай әрi- сәрi күйде бiр апта өттi. Кенет Шопабай табыла кеттi. Ол мына су бойындағы қалмақ әскерiнiң iшiнде екен. Сол қарсаңда әлгi терiскей беттегi Молалы, Қызылағаштан жылжыған қалың әскердiң кәдiмгi Абылай сұлтанның өзi бастаған Орта жүз қолы екенi анықталды. Бұл әредiкте Шопабайдың шоқтығы тiптен биiктедi.

	– Би-аға! Батыр аға! Жырау аға! – деп жалайырдыңүш көсемiн қадай- қадай атады да, суырыла жөнелдi. – Қаласаңыздар құран сүйiп ант етейiн, көмекейдегi сөзiм хас шындықтың өзi. Бұл күнде сұмдықтың суын ұрттаған қалмақ сұңғылаларынан мен де кем емеспiн. Айласынан айла асырып, қалмақтың бұл жорығының мәнiне бойладым. Анау Арқадан берi жылжыған Абылай әскерiнiң хабарын бiзден бұрын естiген қонтайшы Дебашы адамның басына келмес қулықты жүзеге асырмақ екен. Олар осы Жетiсу жерiнде Абылайдың өз жеке басын тағы да қолға түсiрiп ұрлап әкетпекшi. Егер Абылайды қолға түсiрсем бүкiл Арқа қазақтары Әмiр-Санаға емес, маған болысады деп ойлайтын көрiнедi Дебашы. Бұл сөзiмнiң растығына мынадай куә тартамын. Осы көктемде Әмiр-Сана Абылай сұлтанға өз iнiсi Банчужур мен Барчуйх деген зайсанды жiберiп, бiр мың жылқы, он мың қой, жетi жүз түйе сұрапты. Ақысына бұхар кiлемдерiн, қару-жарақ, тұтқындағы қазақтардың және қалмақ құл-құтандарының есебiнен көп адам беремiн дептi. Ел ағаларымен ақылдасқан Абылай осындай ауыс-күйiске шынымен-ақ барыпты. Өтiрiк десеңiздер Абылай сұлтан өзi келедi дейдi ғой, сұрарсыздар.

	Құлақтарына жел сыбырлады ма, Шопабай сөзiнiң шындығына бұлар бiрден сендi. Қалмақ әскерiнiң Қаратал өзенiнiң бойындаүшке бөлiнiп тоқтауы, әрi еңүлкен бөлiгiнiң тым төмен сонау Итжон тауына қарай кеткенi соған айғақтай. Ескелдi:

	– Абылайды бұл өңiрден алып өтуiне тiрi тұрсам жол бермеспiн! – деп, ата көгершiндей зiкiр салды. Екiүзеңгiлесi де тастүйiн қатып, би антын iштен қайталады.

	Осыдан тағы екi апта өткенде Қаратал өзенiнiң өнебойында қазақ- қалмақ соғысы басталды. Бiрақ бұл өткендегi қазақ-қалмақ соғыстарының бiр де бiрiне ұқсамады. Көбiне тиiп-қашпа бiрдеме. Қалмақтар осылай уақыт ұтпаққа әрекеттенгендей. Кейiн белгiлi болғанындай шайқастың еңүлкенi сонау төмендегi Итжон тауында өтiптi. Мұнда қалмақтар алыстан жеткен Абылай әскерiмен беттескен едi. Мұның хабарын естiгенде Ескелдi айналасы Шопабай ақпарын хас шындықтың өзiне балады.

	Сол Итжондағы арпалыста әлгi жалайыр мен найман арасындағы шекараны белгiлеуге қатынасқан Малайсары батыр оққа ұшыпты. Бұл өзi арғын-бәсентиiннен шыққан танымал қолбасы. Жалайыр-найман шекарасын белгiлегенде жалайырдан Саурық, найманнан Барақ, ал ара ағайын ретiнде соңғы кесiмдi айтуға осы Малайсары бөлiнген. Қараталдың оң жағалауы кiмге бұйырады деп дауласқанда Малайсары жалайырды жақтағасын Көкжал Барақтың өкпелеп кеткенiн де жұрт естiген. Осыдан отыз жылға тарта уақыт бұрынғы «Аңырақай шайқасында» аса қомақты ерлiк көрсеткен кексе батыр Көкжал Барақтың бұлайша күрт сынуы жайдан-жай кететiн дүние емес. Тiптi Малайсарының түп атасы жалайырдан шығады екен деген өсек те тарады. Қалайда, Малайсары есiмiне көлеңке түскен жоқ, батыр соңғы тыныс алған Итжон кейiн Малайсары атанды. Бейiтi де сонда.

	Осы Малайсары тауының маңына Абылай сұлтан екi мыңға тарта қолмен бiрге сол кездегi Орта жүздiң ең танымал батырларын ерте келген. Бiр кезде Ташкенттегi Төле би ұйғарымымен Жетiсу өлкесiндегi барша қазақ күшiнiң бас қолбасысы атанған Шапырашты Наурызбай бiразүйсiн қолбасыларын ертiп, өзi де сол Абылай қарамағына енген. Мұнда Наурызбайдың өз басы, Сiргелi Қара Тiлеуке, Шапырашты Сатайдың немересi Бөлек батыр, Қасқарау Молдабай сияқтылар жанқиярлық әрекеттерге барды. Бiр қызығы сонау күнбатыстан келген әлгi мыңжарым түтiндiк қарақалпақ-жалайырлардың көсемi Жайнақ Қошқарұлының серiктес досы, әрi туысы Қылышбек ерекше көзге түстi. Тiптi ол туралы «өзiнiң көзге көрiнбес оққағары бар екен» дескендер бар. Абылай қасындағы Бұқар жырау Қалқаманұлының қалмаққа қарсы соғыста өлшеусiз ерлiк көрсеткен ерлер ныспыларын тiзген ең атақты өлеңiнде осы қарақалпақ Қылышбектiң де аталуы тегiн емес.

	Бiр анық тарихи шындық – сонда да бұл текетiресте қазақтар басымдыққа жетпедi. Тiптi бұлардiкi жеңiлiске де ұқсады. Қазақ пен қалмақ Малайсары тауының екi жағына қарай керi серпiлдi де аяқ-қолдарын iшке бүгiп, екi ай бойы тырп етпедi. Қаратал өрiндегi екi тұстағы беттесу де солай. Тек күзде қонтайшы Дебашы қосымша күш, көмек жiбергесiн қалмақтар қайта қозданды. Қазақтар да қарап жатпаған, қару-жарақ, мiнiс аттар жөнiнде өздерiн өздерi жақсы қамтамасыз еттi. Бұл жолы қалмақтар күйрей жеңiлдi. Қаратал бойын күңiренте өрге, шығысқа қарай қашты. Үш бөлiгi Қора мен Шажа қойындасқан тұстаүлкен күшке айналып, Ескелдi-Балпық қосындарына ауыр соққыдай тидi. Қалайда, жалайырлар да шыңдалған ғой, кейiн өсiп-жетiлген жас қолбасылардың тапқырлығы арқасында бұлар ата жауды одан әрi ысырды. Қалмақтардың бұлай жеңiлiсiне тағы бiр себеп, жалпы жеңiсүшiн емес, Абылайдың өз басын тұтқындау сияқты бөгде бiр мақсатты көздегендiктен де өз күштерiн шашыратып алып, талма жерден болат найзаның ұшы тиерiн естен шығарған қателiктен едi.

	Қалмақтардың қалған әскерi Текелi сайынан әрiдегi бiр қуысқа бекiнiп едi. «Жыланды жетi жерден кессең де адам шағарлық уы бар» дегендей бұлар әлi де қауiптi едi. Қалмақтар бекiнген қуыстан берiде Қарағайлы атты беткей бар. Ендiгi соғыс кезеңi өздерiне тигенүлес екенiн сезген жалайыр көсемдерi, әрi жас қолбасылар ойласып, бiр тосын амал тапты. Сол Қарағайлының нуынаүлкен күштi жасырды да аз ғана шоғарды ары шығарды. Сол аз шоғыр қалмаққа тап берiп, сүт пiсiрiмдей шайқастан соң берi ысырылғанда бұлар екi жарыла қашты. Бұған дейiнгi жеңiлiстен жүйкелерi жұқарған қалмақтар ақыл-естерiнен айырылып, бар күштерiн жұмсап, бұлар да өкiреңдей жарыла қуды. Мiне, сол сәтте Қарағайлыға жасырылғанүлкен күш лап қойып, екi бөлектенген жауды турап тастады. Бұл ескiлiктен белгiлi «Аран» аталатын соғыс тәсiлi едi. Аңыз бойынша жаудың көзiн тұмшалаған Қарағайлы сол күннен «Шымылдық қарағай» атаныпты. Мiне, тарихтан белгiлi «Қаратал соғысы» деген осы едi.

	Қалмақтардың қазаққа тiс батыруы осымен доғарылды. Қайта қазақтардан өздерi қайырым күтiп мүләйiмсiдi. Себебi, Жоңғарияның iшiндегi тақ таласы өзiнiң шырқау шегiне жеттi. Әмiр-Сана Қытайдан көмек сұрап, ол Аспан асты империясы жiберген әскер Жоңғарияны тып-типыл етiп жойды. Ал, ендеше... Қазақ iшiнде «ханын жаулаған ел оңбас», «құдай адамды аларында алдымен оның ақылын алады, iштен бүлiнiп, өздерiне көз алартқан айдаћардан көмек сұрағаны несi, ендi қазақ пен қытайдың екi ортасы жалаңаштанып қалды-ау» деген сөздер тарады.

	1756-жылы Төле би дүние салды. Бүкiл қазақ даласы аза тұтты. Сонау Әз-Тәукеден кейiнүш жүзге ықпалы жүрген бiрден-бiр адам осы екенiн ендi ғана түйсiнген баршасы мойындарына тас байланғандай күй кештi. Бiрақ тап осыдан әрiде Абылай сұлтанның Ресей, Қытай сияқты екi алпауыт ел жөнiндегi данышпандық саясаты от боп лаулады. «Төле би өз көкiрегiндегi шырақты осыған тастаған ғой», «Абылайдың киесi-қара бура», «Абылайдың төбесiндегi ақ құс», «Абылайдың ақ туы» сияқты сөз тiркестерi күллi қазақтың iшiн жылытатын едi. Себебi, Абылай Қытаймен соғысып та көрдi, жеңiлiп те көрдi, тiптi оған бодандықты мойындаған да күндер туды, Ресеймен де солай, бiрақ таразының екi басын тең ұстап, қазақтың бейбiт халде, мамыражай күн кешуiне жағдай жасады. Жылдар жылжып өте бердi...

	1771-жылы Әбiлмәмбет өлiп, Абылай қазақтыңүш жүзiне ортақ ұлы хан сайланды. Атауы өзгергенi ғана, Абылай бұған дейiн де сол дәрежеде едi. 1773-жылы Ескелдi би Жылгелдiұлы Абылай ханның бас уәзiрi атанды. Ал Қабан жырау Асанұлы Ұлы жүз қазақтарына сұлтан болған Абылайдың еңүлкен ұлы Әдiл төренiң сарай ақынына айналды. Бұл, әрине, жаңа ұлы ханның таңдауы. Көп жылдар өз құлағының түбiнде әсем жыр құйқылжытқан Бұқар жыраудан мол ырыс тапқанын iс жүзiнде мойындағаны едi. Бiр мезет бүкiл жалайырдың тiзгiнi Балпық Дербiсәлiұлының жалғыз өзiнiң қолында қалды. Жалайырдыңүш көсемiүш тарапта жүрсе де бұларды Абылайдың қытай, қырғыз жөнiндегi саясаты тықыршытатын едi. Бұқар жырау Қалқаманұлы да осындай наразылыққа толы жыр шумақтарын әлсiн-әлсiн төкпеледi.

	Балпық аулы Қараталдың төменгi ағысындағы Ортаөзек атты құмды,сексеуiлдi өлкеде едi. Сәуiр айының соңы. Бұл кезде денесi ауырлап, жүрiп-тұруы қиындаған Балпықүйiне Бейбiт атты жас жiгiт ентелей ендi.

	– Батыр аға! Найманның Көкжал Барағы көп әскермен Қараталдан берi өтiп, осыдан түстiк жерден құбылаға қарай бет алып барады. Өз басым жүрiстерiн ұнатпадым. Түстерi суық, мұздай қаруланған.

	Жантайып жатқан Балпық маңдайын алақанына тiреп, екi түйенiң етiндей бар мол денесiн қозғамастан сәл сұлық қалды. Сәлден соң:

	– Кәне, сен оларды алдан орап, кездейсоқ ұшырасқан боп, Көкжал Бараққа бетпе-бет бар да «Қыранның шалықтауы қай жақ» деген сауал қой. Көкжал Барақ ондай қолпашты жақсы көредi. Мүмкiн Абылай ханның сiлтеуiмен шыққан шығар, әйтеуiр, дұрыс ақпар әкел!

	Бейбiт бұл тапсырманы мүлтiксiз орындады. Көкжал Барақ «қырғызды шабуға барамыз» дептi. Сол күнi Балпық қырғыздарға «сендердi Барақ шабуға барады, қамсыз қалмаңдар» деп хабар жөнелттi. Сосын да қырғыздар жақсы дайындалыпүлгерген едi, әрi Көкжал Барақтың Алатау қырғыздарыүшiн қасиеттi Қошқар ата моласын қорлауы олардың жiгерiне жiгер қосқандай. Сөйтiп, Барақ жеңiлiп қайтты. Қаратал жағасына жете бере жалайыр көсемi Балпықтың қырғызға хабар салғанын да естiдi. Бұл оның жалайырларға деген iшкi қыжылын одан әрi қоздырды. Ал Көкжал Барақтың осы жеңiлiсi Абылай ханның құлағына жетiп, қазақ-қырғыз арасы одан әрмен ушықты. Жылдар өтiп жатты...

	Көкшетауда, Оқжетпес түбiндегi ашық алаңда жайғасқан Абылай хан ордасында алқалы кеңесүзiлмедi. Бурабайдың сыңсыған орманы, тұнжыраған көлдерi шоқша, киiз, қаба сақалдыларға басу болар емес, қайта отша өртенiп, көкiректерiндегi қызуға қызу қосқандай. Орыс, қытай, қырғыз, қоқан, өзбек, парсы сияқты елдер жөнiндегi аса күрделi хан саясатын бiрi түсiнсе де бiрi түсiнбедi. Абылай алдында Ескелдi айтқан: «Қазан-ошағы жақсы екен, осы бiзге ең қолайлысы орыс-ау» деген сөз ел жадында қалды. «Орыссыз қытайлардан бас қорғай алмаспыз» деп, Орта жүздiң бiраз ығай-сығайлары да тiл мен жақтарын безептi. Ал бәз бiреулер «Жоңғар қайда, жоңғар қайда» десiп, өздерiүш-төрт ғасыр соғысқан Жоңғарияны жоқсына күңiренiптi. Иә, тарихтың адам басына сыймас шырғалаңдары таусылған ба? Бiр анығы, әсiресе қытай, қырғыз жөнiндегi саясатта тiл табыспай қазақ билеушiлерiнiң iшiнде дау-дамай өршiдi. Жалайыр биi Ескелдi де Абылайға өкпелеп, Бурабайдағы ұлы хан ордасын тастап кеттi. Анық неүшiн тастады, ол жағын тарих ашып айтпайды. Тек ол жайында бiр аңыз сақталған. Өткен өмiрдi елестетуге өлшеусiз пайдасын тигiзген аңызға да бiр құрмет керек-ау. Кәне, бiз сол аңызды қаз-қалпында келтiрейiк.

	Ескелдi көктем айында сонау Жетiсудағы Қаратал өзенiнiң бойынан шығып, ұлы хан Абылайға сәлем бермекке Көкшетауға аттанады. Жүрерiнде бәйбiшесiне «Ханға берiп жiберер сарқытың бар ма?» дейдi. Бәйбiшесi би қоржынына жылқының бiр жаясын салады. Оның не жая екенiн Ескелдi көрмесе керек. Абылай жалайыр биiн құшақ жая қарсы алып, өз бәйбiшесiне Ескелдi әкелген жаяны бiр қазанға, ал өздерiнiң жалайыр биiне сақтаған сүрiн екiншi қазанға бөлек астырады. Пiскен жая алдарына келгенде Абылай одан бiр кесiп жейдi де тамсанып отырып қалады. Ескелдiнi едәуiр көзiмен атады. Би оны байқаса да мән бермейдi. Әлден уақытта:

	– Би-аға, былтыр менiң атақты кержорға атымның жоғалғанын естiген шығарсың?! – дейдi Абылай. Ескелдi:

	– Естiдiк-ау, шамасы! – дейдi.

	– Естiсең мынау сол кержорғаның жаясы ғой!

	Абылайдың өз малының етiн дәмiнен айыратын қасиетi бар екен.

	Ескелдi ұлы хан сөзiн жауапсыз қалдырады. Ертеңiне Абылай:

	– Кержорғаның бiтiмi қашан болады? – дейдi. Ескелдi тағы даүндеместен ханға жонын көрсетiп, аттанып кетедi. Үйiне келе бәйбiшесiнен: «әй, әлгi жаяны қайдан алып едiң» деп сұрайды. Бәйбiшесi:

	«Би-ағаның сыбағасы деп, Күртiбай қайным әкелген» дейдi. Би санын бiр соғады. Шора балаларының бiрi Күртiбай бұл шақта қартайса да Қотанащы деген жерде жатып алып, екi-үш ұры ұстайды екен.

	Сол жазда ел жайлауға шығарда Абылай Жетiсуға келедi де Ескелдi ордасы қонған тұста Қараталдың арғы бетiне қос тiгiп аялдайды. Ескелдi мұны бiлсе де ханға сәлем беруге бармайды. Бiр аптадан соң «кержорғаның бiтiмiн берсiн» деп, Абылайдың өзi кiсi жiбередi. Би «бiтiмiн қайтiп алса өйтiп алсын, менiң беретiн бiтiмiм жоқ» деп, қыр көрсетедi. Өстiп Қарталдың екi жағалауында дүрдараздық орнайды. Бiр күнi Ескелдi ақ шапан, ақ қалпақ киiп, екi ырғай сабау алып, өзiнiң биешiлерiне «менi ұлы хан жатқан жаққа өткiз» дейдi. Сөйтiп, ары өткесiн би екi ырғайды шаншып, шапанын iлiп, өзi соның көлеңкесiнде ұйықтайды. Абылай жалғыз өзi жаяулап, ақ шапанға қарай жүредi. Кенет айдалада ақ бура мен қара бураның шайнасқанын көредi. Ағы қарасын жеп барады екен. Ақ бура Ескелдiнiң киесi, ал қара бура Абылайдың өзiнiң киесi. Хан Ескелдiге ентелей жетiп, ауыр тыныс алып:

	– Би-аға! Ақ бураңды кейiн тарт! – дейдi.

	Ұйқысыраған Ескелдi басын жұлып алып:

	– Тартсаң тарт! – дейдi.

	Абылай өкпелеп дереу көшiп кетедi. Ескелдi де биешiлерiн шақырып, Қараталдан керi өтедi. Ұлы хан мен жалайыр биi қайтып бiр-бiрiн көрмеген екен дейдi ел аңызы. Бұл да сол заманның келбетiн елестететiндей.

	Басы қатты уақыт тағы да өте бердi...

	Бiрде сонау терiскейдегi Ертiс бойынан Саурық батырға апасы Алтын қыз бен оның күйеуi Керей Жәнiбекке әлдекiмдердiң қысым көрсеткенi хақында хабар жеттi. Ол дереу сонда аттанды. Апасы мен жездесiнiң жағдайын реттеп керi қайтқанда ағасы Түркеден жаманат хабар жеттi. Оның қазасын өткерiп, сәл тыныстаған шақта Нарынқол жақта бiр дүрбелең байқалыпты. Арқадағы Абылай ханның әмiрiмен Саурық жас қолбасыларға ақылшы ретiнде солай жүрдi. Сол Нарынқолда сауытын шешiп, от басында отырғанда әлдекiм Саурық батыр Қайдауылұлының ту сыртынан оқ атты. Кiм атқаны күнi бүгiнге дейiн белгiсiз, тек әртүрлi жорамал ғана. 18-ғасырда кiсi қолынан қаза тапқан қазақ хан-сұлтандары сияқты ең әйгiлi адамдардың қатарына ендi Саурық батыр қосылды.

	1781-жылы қазақ елiнiң iргесi әбден бекiгенде сонау түстiкте Арыс жағасында жорықүстiнде хан Абылай өмiрден озды. Осыдан екi жылдан соң ұлы ханныңүлкен ұлы Әдiлдiң сарай ақыны Қабан жырау Асанұлы Малайсары тауының Iле жақ етегiндегi өз жамағайындарына оралып, солардың көз алдында ақтық демiн алды. Ендiгi кезек Ескелдiге келдi. Өлер сәтiнде шалқасынан жатқан Ескелдi оң қолымен жер сыйпалай берiптi. Тұрлымбет Бекенұлы мен Жайнақ Қайырұлы оның қолына жармаса көтерiп алғанда би қолын жұлып алып, одан әрi жер сыйпалапты. Ал сол қолымен екiншi жанындағы Балпықты табады. Балпық:

	– Ес-аға! Мен Балпығыңызбын ғой! – деп, бидiң алақанын өзiнiң жүндес жағына апарып жапсырады. Ескелдi оның шынында Балпық екенiн тексермектей алақанымен маңдайын, төс сүйегiн сыйпалай берiптi. «Оң қолыммен жер сыйпалап қалдым ғой, сол жағымда, Балпығым сен бар екенсiң ғой» дегендей ишара жасайды. Мұны ұққан Тұрлымбет пен Жайнақ:

	– Би-ағам жырау мен Бапекеңе ешқайсымызды тең көрмегенi ғой!

	– Бұл жалайырда ендi осыүш бәйтеректей жан тумасына көзiм жеткендей! – дестi.

	Ескелдi кепкен сексеуiлдiң дiңiндей серейген қалпы онсыз да жұмулы көздерiне қабақ жүнi мен кiрпiктерiнүймелетiп, Төле би мен Абылай ханның ныспыларын атады. Сосын тағы бiр мезгiлде:

	– Ескергендi ескеремiн. Өзiн ескерген менi де ескерсiн, соған ес беремiн! – дегендi ап-анық етiп айтты. Ел жадында қалған бұл сөздер Ескелдi бидiң ең соңғы лебiзi едi.

	Ескелдiден бес жылдан соң Балпық Дербiсәлiұлы да дүние салды.





ЭПИЛОГ


	Осымен қазақ тарихындағы бiр дәуiр аяқталғандай. Шындығында елдiң бұғанасы бекiп, сәл-пәл ауқат жия бастады. Би мен батырлардың дәуренi өтiп, отарлап қой, табындап жылқы, келелеп түйе өсiрген байлардың шоқтығы көтерiлдi. Орыстармен сауда-саттық жақсарып, әшекейлi жићаздар, темiр бұйымдар тұрмысқа ендi. Той, жиын, ас сияқты бас қосулар көбейдi. Кейбiреулер өздерiнiң ертеректе жоғалтқан жамағайындарынан осындай жерлерде хабар алатын едi. Сөйтсе де ел iшiнiң анау-мынау алыс-жұлыс, өзара шабыншылық, жайлау-қыстауларға талас сияқтылары оннан-мұнан қылаң бердi. «Әй, бiзге бiрлiк, ынтымақ керек, онсыз күнiмiз қараң, анау қара қалмақты құртқан тақ таласы емес пе, неге ұмытасыңдар» деген бағдарда әр елдiң шешендерi сайрағанмен құлақ асқандар тым аз-тұғын. Тiптi бұл қазақ бiрте-бiрте ол қалмақты ұмыта да бастағандай.

	Бұл шақта кешегi шұбырындыға қатысқан кексе батырлардың көбiсi бақилық дүниеге аттанған. Тек найманның Көкжал Барағы ғана саздақта дара өскен кәрi емендей тұғырынан таймаған. Бiрде ол жалайыр мен найманның ығай-сығайлары тоғысқанүлкен бiр аста жалайыр Шопабайға тиiстi:

	– Әй, киiктiң асығындай неме, маған көзiңнiң етi өскендей қарайсың ғой. Сенi қалмақтың iшiнде көп болған дейдi, қалмақ пен шүршiттiң бiр атарын маған кезеп тұрсың ба? Оныңды аулақ, онан да сен мынаған көзiмiздi ашшы! Сен бiлесiң, соңғы кезде Ескелдi мен Балпыққа сынық қанат көбелектей көпүйiрсектеген деп сенi айтады. Мен болып, Саурық болып, ара ағайын ретiнде Малайсары қосылып, сонау Итжонда найман мен жалайырдың шекарасын белгiлегенде Қараталдың оң жағалауы турасында екпiнi тау жығардай дау туды. Сонда Малайсары найманға ағайын ел арғын атаның баласы бола тұра көзiмдi бақырайтып қойып, менi Саурықтың алдында жығып бергенi қалай? Сол Малайсарының қалай аузын алдыңдар? Ағыңнан жарылшы! Құпиясын ашшы! Әлде жұрттың өсектегенiндей Малайсарының өзiнiң түбi шикi ме? Қақ орталарыңдағы бiр тауға соның ныспысын тели салдыңдар ғой!

	Шопабай шау тартқан ескiлiктi батырдан мұндай кекесiндi күтпеген. Сәл абдыраса да айнала кiлт тынып, өзiн көз нысанасына алып баққан қарақұрым көптiң алдында тайсалмай жауап бердi:

	– Мен сiздi кешегi ел қорғаған нартұлғалардан саяқ қалған киелi жанға балап, жұтына тамашалап едiм. Сiз онымды көзiмнiң етi өскендiгiне сайдыңыз. Сiрә батырсыз да, бiрақ қара қылды қақ жарар әдiлетке тапшы екенсiз. Малайсарының түбiн қазған мен емеспiн. Бұл қазақ неше заман бұта қорғалаған торғайдай ұшып-қонып жүрiп, кiм-кiммен араласпады? Қайдан бiлейiн? Бiр ақиқаты – сол Қараталдың оң жағалауы хақындағы таласта Малайсары, Саурық бар-үшеудiң бiрi өзiңiз едiңiз, ендi сонда тiсiңiздi тасқа шауып, соның кегiн менен қайырмақсыз ба? «Таз ашуын тырнадан алады»,

	«Арыстан қартайса тышқан аулайды» деп, қазақ мұндайлықты алуан сөзбен әрлейдi. Қараталдың оң жағалауы қалмаққа емес, өзiңiзбен тiзе қосып, сол қалмаққа қарсы соғысқан қоңсыласыңыз жалайырға бұйырды. Бiр қыз ұзатыларда «бақайшықтың iшiнде басбармақтай май қалды-ау» деп жылапты.

	Атағы жер жарған Көкжал Барақ басыңызбен сол жаман қызша сыңсуыңызды түсiнбедiм, аға!

	Найман батыры атақ-даңққа шынында белшесiнен батқан, әрi кәрiлiк те меңдеген, бұл шақта өзiне тура қарап сөйлейтiндер де жоқтың қасы дейтiндей жан ғой. Бұл да сәл абдырап, аузына тас тығылғандай мүдiредi. Сол сәтте Шопабай уақыт оздырмай қайратты мол денесiмен терiс айналғанда атышулы батырға сес көрсеткендей болады. Жиын аяқталып, Көкжал Барақ өз елiне оралғанда ғана басына зiл түскендей едi:

	– Әй, бiз отыз жылдан астам қара қалмақпен жан алысып, жан берiскенде сол ата жаудың күң қатындарына бие сауғызған мына сiлiмтiк басымыздан қалай-қалай сөз асырады ей? Жалайырдың мұндайы бүйтедi, басқасы қайтпек? Кәне, Шопабайдың аулын шабамыз ба, жоқ, осы тойғанымызбен қол-аяғымызды бауырымызға бүгiп, тым-тырыс жатамыз ба? Бұл кезде кешегi шұбырындыдағы шайқастарға қатысыпүлгермеген, демiне нан пiскен, өңкей бiр жас перiлер Көкжал Барақтың маңына көптеп топырлаған. Солар қарт батырдың қолтығына ой кеп мұз бүрiксiн. «Шабу керек, шабу керек, құдай сәтiн салса осы қарқынмен Қараталдың оң жағалауын тартып алу керек» дестi. Жас перiлердiң марапатына мастанған кәрi қырқылжың ақыры келiстi. Бұл оқиға хақында сәл кейiнiрек өмiр сүрген жалайыр-күшiк ақыны Мәулiмбай Саяқбайұлы мынадай шумақ қалдырыпты.

	Дүниеден Шопабай да өтпедi ме,

	Бояған қара жердi қызыл қанға.

	Қол тартып, найман Барақ жалайырға

	Аңыраған зор келген соң шыбын жанға

	Сүйегi наймандардыңүйiлiптi

	Өлкесi Қаратал мен Сор Шығанға.

	Сөйтiп, жалайыр мен найман арасында қақтығыс болғаны, жалайыр қолын Шопабай және Саурықтыңүлкен ұлы Құлшығаштан туған екi немересi Қойшыман, Сеңкiбай басқарғаны, найманнан бiраз адамның опат болғаны, Көкжал Барақтың өз басы Қуаяқ деген тұлпар атпен қашып құтылғаны хақында басқа да деректер бар. Ата-баба аруағы кешiрсiн, болашақ ұрпақ санасына саңлау ойып, ойын оятпаққа бiз бұл дерекке амалсыз ат басын бұрдық. Өткеннiң бет пердесiн ашпай одан қалай сабақ аларсың?!

	Осыдан тағы екi жыл өткенде Шажаның сонау алыс өрiнде, тауда Төлектiң төрi атты көкжасыл жайлауда отырған Шопабай аулына сол Қараталда өлгендердiң құнын даулап, найманнанүш жүз адам келдi. Жалайырлар оларды қарсы алып, отызүй тiгiп, әрқайсысына он-оннан бөлiп орналастырды. Оңашада Шопабай айналасындағы бiр қызбалар:

	– Мына наймандар тағы да қанына қарайып келген бе? Құн төлесек шашымыз жете ме? Әлде бұларды да тураймыз ба? – дестi.

	– Жоқ! – деп, кесiп айтты Шопабай – Ескелдi, Балпық, Қабан жырау – үшеуiнiң ең басты өсиетi қазақ қазақтың қанын төкпесiн! Бiрiне бiрi шаппасын! Сол ұлағатты еңғұрмаса бiз бұзбайық. Кәне, басқасын қарастырайық! «Адамнан амал артылмаған» дейдi.

	Сол күнгi түнде осы жалайыр елiне келiн боп түскен бiр найман қызы құн даулауға келгендердiң ең басты адамдары қонғанүйге кiрiп, оларды иықтарынан тартып оятты:

	– Аға! Ағатайлар! Тез түрегелiңiздер! Мен найман қызы едiм, жалайырларға келiнмiн. Сiздердi жалайырлар осы түннен қалдырмай қырып салмақ. Сақадай сайлануда, ендi бөгелсеңiздер, кешiгесiздер. Тез қашыңыздар!

	Ұйқылы-ояу бастарын көтерген найман кiсiлерi мына қыздың сөзiне бiрден сенбегендей де едi. Таңғы құстай шықылықтаған тiлi жатық қыз өзiнiң қай найманға жататынын, әке-шешесiн, ата-бабаларының ныспыларын моншақша тiздi. Тiптi әртүрлi жамағайындарының жайлау, қыстауларына дейiн қолмен қойғандай атады. Ал ендi сенбей көр! Бiр қырғынды көрген бұлар шынында жаман шошыды. Дереу атып түрегелiсiп жинала бастады. Түнгi жайылымға жiберiлген аттары да алыста емес екен, сол түнi сатыр- күтiр етекке қарай жосылып, қараларын батырды. ...Жалайыр мен найман арасы осымен тынышталды.

	Сол жаз өтiп, күзде қыстауға оралғанда Шопабай кiм-кiмдi де таң- тамаша етер бiр жайдың куәсi болды. Мұның қыстауы Үштөбедегi, бiр кезде Балпық әулие өзiне мекен еткен Ортаөзекте едi. Сонда Балпық балаларымен қоңсылас отыратын. Бiрде күн ашықта, кiшi бесiннiң шағында Шопабай жалғыз-жарымдап, жаяулап күнбатысқа қарай жүрген. Кенет қалың шилi жазаңның қақ ортасында баяғыша дулығалы, қару-жарақты, астына ақбоз арғымақ мiнген, ерен тұлғалы батыр адамның құбылаға қарай суыт жүргенiн көрдi. Шопабайдың есiне бiрден Ескелдi түстi. Бiрақ ол емес. Апырай, мынау кiм? Ақбоз арғымақты адамды кейде сағым көтерiп әкеткендей көзден бiр өшiп, қайта пайда болады. Әлде бұл елес пе? Жоқ, елес емес, батар күннiң шұғыласына шомылып, тiптi ап-айқын шалынды. Дулығасы, көкке шаншылған найзасы, ақ желбегей шапаны, ақбоз арғымағы бәрi өздерiнiң бояу-нақыштарын көлденең тосып, «бiз мынадаймыз» дегендей жылтырайды.

	Кенет Шопабайдың екi бетi дуылдап, жүрегiн әлдене осқылап бердi. Апырау, мынау әлде аруақ па? Қазақтың киесi – қызыл жолбарысты ерткен ертегiнiң еңiреген ерлерi осылай ауық-ауық көзге көрiнiп, сардалада сабылып жүредi деушi едi. Тек бұл неге маған сырт бередi? Құлағының түбiнен жел ызыңдағандай әлденеше сауалдар тасқыны ұрғылады. «Тәңiрiм-ау, жаратушы ием-ау, менiң пәлендей жазығым жоқ едi ғой». «Жоқ, бар». Осындай сұрақ- жауапқа ұқсас әлдекiмдердiң дабыр-дұбыры бiрте-бiрте күшейiп бара жатты. Далада жел жоқ сияқты едi, тек Шопабайдың ғана құлағының түбiне бiр түйдек ауа түйiлiп кеп, ойран-асыр салғандай. Кейде мұндағы сауалдар әлдекiмдiкi де, жауаптар Шопабайдың өз көкiрегiнен суырылатындай. Ендi сол сауалдардың бiрi осыдан екi жыл бұрынғы жалайыр-найман қақтығысын есiне салды. «Құдайым-ау, ондағы қан төгiс менiң кiнәмнен емес қой?» дейдi Шопабай. «Жоқ, сенiң кiнәңнан, – дейдi әлдекiм .– Наймандар баса-көктеп келген күнде де сен көптi көрген көне ретiнде қашып құтылсаң да биыл жаздағы Төлектiң төрiндегiдей бiр амалын табуың керек едi ғой. Ә, намыс дейсiң бе? Намыс деген атажұртыңды шауып, қызыл қарын, жас баланы, кемпiр-шалды тентiретер кешегi қалмақ сияқты ата дұшпан келгенде қозса керек-тi. Ал, арғын-найман, керей-уақ, қоңырат, батыстағы алшындар, дулат, албан-суан сияқты өз қандастарың, өз қазағың жөнiндегiсi намыс емес, жусаң кететiн, ет пен терiнiң арасындағыдай басқа бiрдеме. Ел iшiнiң ырың- жырыңы, бақталастық, тақ таласы сияқтылар қара халықты неге апарып соғарын басқалардан гөрi Жоңғарияның жүрек тұсында отыз жылдай күн кешкен сен жақсырақ бiлуiң керек едi ғой». Ендi бiрде бұл сөздер әлдекiмдiкi емес, Шопабайдың өз жүрегi солай деп, бұтаққа қонған бұлбұлша сайрағандай.

	Ендi бiр әредiкте Шопабайдың көмекейi шындап ашылды:

	– Жаратушы ием, ғафу ет, ана қазақтың киесi – қызыл жолбарысты ерткен ақ киiмдi, ақ сақалды аруақты батыр неге бiзге терiс қарап барады? Әлде «көресiң әлi алда, қазақ» дегенi ме? Апырау, бiр жағымыз орыс, бiр жағымыз қытай, шынында бiздi ендi не күтiп тұр? – дегендi айғайлай айтты. Осы сұрағына жауап алмаққа сонау құбыла бетте ендi-ендi көзден өше бастаған ақ киiмдi, ақбоз арғымақты батырдың соңынан тұра жүгiрмектей ойсыз бiрнеше қадам жасады, тек басына, көкiрек қуысына жинақталған әлдебiр салмақты көтере алмай етпетiнен құлап түстi.



	Романның соңы.

	2003-2008 жылдар.





	Оглавление

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ТОҒЫЗЫНШЫ ТАРАУ

	ОНЫНШЫ ТАРАУ

	ОНЫНШЫ ТАРАУ.

	ОН БIРIНШI ТАРАУ

	ОН ЕКIНШI ТАРАУ

	ОН ҮШIНШI ТАРАУ

	ОН ТӨРТIНШI ТАРАУ

	ОН БЕСIНШI ТАРАУ

	ОН АЛТЫНШЫ ТАРАУ

	ОН ЖЕТIНШI ТАРАУ

	ОН СЕГIЗIНШI ТАРАУ

	ЭПИЛОГ





