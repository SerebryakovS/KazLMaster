ҚАЗАҚ

Қайдасың, мырза көңіл, мәрт күндерім?!

Серт қылып ат құйрығын шарт түйгенім.

Егесіп екі кештің арасында,

Сүргінге сүрең салып тарттым дедім.

Кіреуке кірбің кілкіп кірпігімде,

Қосып бір құмай Күнді түлкі іңірге.

Түтігіп тебінгімді тер шірітіп,

Күңіреніп күнде жорттым Күн түбінде.

Жыра-жар, тұма бастау, құба қырдан,

Сағым боп сарнай көштім сылаң ұрған.

Қонақтап Қорқыт-тағдыр тар маңдайға,

Жын қуып жылыстадым жұмағымнан.

Қырқып бір қос қанатын қарға түннің,

Тайпалмай, тайғақ кешіп таңды атырдым.

Сере де сере мұзбен шөл қандырып,

Қар қарпып, құсаланып қан қақырдым.

Күрсінді ол осыны айтып ақырғы рет,

Содан соң соқпай қалды батыр жүрек.

Түрткілеп ердің тәнін арғымақ тұр,

Жапанға ымырт-тарих жатыр түнеп.

Тартпа бос, тебінгі сау, терлік аман,

Тек енді тіл қатпайды шерлі бабам.

Күңіреніп Күн түбінде мен де қалдым,

Ей, жалған, не істе дейсің енді маған?!

08.08.1998.



БІЗДІҢ АУЫЛ

«Есіктің алды тал-қайың,

Басыңда тұрмас жаз дәйім...»

Халық әні

Біздің ауыл баурында Жыландының,

Сонда өткен құлын-күн, құнан-күнім.

Бәйге-өмірдің мәресі елде ме екен?!

Білмеймін, күмәндімін...

Біздің ауыл сол таудың еңісінде,

Құлын-тағдыр тізілген желісінде.

Шылбыр үзіп, шұрқырап кеткем кейін,

Күреңбайдай сыншы жоқ ел ішінде.

Біздің ауыл... тар-қапас қала қазір,

Біздік тағдыр бәйгеге балама жыр.

Менің тәнім қаланың қуыршағы,

Жаным болса дүбірлі далада жүр.

Біздің ауыл қалды артта құр бұйығып,

Қалаға еніп кетіппін жылжи ығып.

Алынбаған ауылда қамау терден,

Көкірегіме у-зәһар жүр құйылып.

Біздің ауыл астында сағым, қырдың,

Біздік жүрек астында шағым-зілдің.

Қимайы иісін қимастан қу қаланың,

Тайғанақтап кете алмай лағып жүрмін.

Біздің ауыл баурында ед Жыландының,

Мұнарлы мұң сол елде, тұмарлы күн.

Ілби жылжып жетем бе сол еліме?!

Білмеймін, күмәндімін...

31.08.2003.



КҮМІС ӨЗЕН

Міне, жылжып кетті көлік,

Шаң жармасып баурына.

Жанарға жас кеп тіреліп,

Қош бол дедім аулыма.

Қош бол дедім құба талға,

Қимайсың-ау, көкешім.

Бір жан таппай жұбатарға,

Күнде сыңси ма екенсің?

Күміс толқын, қош бол сен де,

Лайламаймын арнаңды.

Мені қанша дос көрсең де,

Түземессің жалғанды.

Түземессің.

Кірге көміп,

жүрегімді шер емген.

Саған енді түнде келіп,

Сыр айтпаймын өлеңмен.

Күміс өзен, күміс өзен,

Айдан аппақ дидарың.

Мен жаза алмай дұрыс өлең,

Жүрегімді қинадым.

Қолым создым басқа арманға,

Алдымда жол кең-жарқын.

Күміс қырау басты алғанда,

Оралармын мен бәлкім.

Сен де күміс, мен де күміс,

Бойымызға дарып құт.

Тарқап кетіп шерлеріміз,

Қоштасармыз талықсып.

Күміс өзен, күміс өзен,

Күміс өзен, жарықтық...

07.03.2002.



ТЕҢІЗ, ӨЛЕҢ, СОСЫН... МЕН

Теңіздің тебіренген толқыны — жыр,

Өлеңнің жүректе өшпес өрті — ғұмыр.

Кеш түсе ақ айдынға шақырады,

Сынық Ай, сыңғырлаған шолпылы нұр.

Өлеңнің жүректе өшпес өрті — ләззат,

Өртімен өзектесер серті ғажап.

Айдарын ақ толқынның аймалаған,

Сүт емген сынық Айдан жел тына қап.

Бұла түн баса құшып ымырт өртін,

Жұлдызға жұптастырған ғұмыр көркін.

Кеудеме керім жыр боп көшуші еді,

Маңдайынан Ай сүйген құлын толқын.

Сол күймен толқып қазір шайқалам дүр,

Аспанның асқақ әнін айтар ем бір.

Балқаштың суыны* ғой суырылған,

Кеудемді дүбірлеткен айтөбел жыр.

Кеудемді дүбірлеткен айтөбел жыр...

08.07.2007.

*Cуын — қазақ ертегілеріндегі теңіз жылқысы.



КҮЗГІ ХАТ

Жапырағын қайыңның жел ұрлайды,

Күздің өңі өзгеше:

Өмір. Қайғы.

Жас қайыңнан жұлынған жапырақ кеп,

Көк теректің ығына дамылдайды.

Жел тінтеді тоғайдың етек-төсін,

Жеткізердей сызданып жат өкпесін.

Жас қайыңнан жұлынған жапырақты,

Жел қуалап аулаққа әкетпесін.

Жапырақ-жыр жазып ем саған арнап,

Қайыңмын деп көктейтін далаға орнап.

(Далаға орнап күз жатыр нала қамдап).

Өзегімнен үзілген жапырақ-жыр

Саған кетті, ұшырмай көр амалдап.

Мен қайың деп, ал сені көк терек деп,

Теңеп көрдім өзімше ептеп-ептеп.

Жапырақ — жыр, сезімің жел шығар деп,

Өлеңімді лақтырмашы өкпелеп кеп...

1997.



АҒАМ АЙТҚАН...

Ол кезде сен де он бесте, мен де он бесте,

Құлын боп қосылып ек елден көшке.

Құлдыраң құлыншақ кез ұмыт қалып,

Өкінтіп түседі екен өлгенде еске.

Ол кезде сен — құлыншақ, мен — құлыншақ,

Кейін ғой бөлек кетіп шерге ұрынсақ.

Дырау мұң дар айырып жон арқамды,

Қу тағдыр тепеңдетті-ай терлігін сап.

Ол кезде көктем күткен шулап алдан,

Бел асып кетті алдырмай қуған арман.

Не пайда енді соны еске салып,

Бауырға ап ертоқымды тулағаннан!

Құлын ем қияс-қырсық, қылығы — жын,

Лайланды-ау көңілімнің тұнығы мың.

Шарт етіп шалма түсті қыл мойынға,

Қайтейін, күйкі өмірдің құрығы ұзын.

Ол кезде сен де он бесте, мен де он бесте,

Құлын-күн түседі екен өлгенде еске.

Ілбіген жауыр мәстек қырдан асты,

Жырақта жылауық күн сөнген кеште.

Ол кезде сен де он бесте, мен де он бесте...



БҰҚПА ӨЗЕНІ

Шулы шаһар астымен тынып ағып,

Толқи алмай ыңырсып, ыңыранып.

Жатыр Бұқпа көктемде көсілместен,

Тас қаланың бауырына бұғып алып.

Толқынымен толқыны табыса алмай,

Кемел жұрттың көшімен жарыса алмай.

Жатыр Бұқпа бұқпантай бір күй кешіп,

Кеудесін құрт кеулеген кәрі шалдай.

Жатыр Бұқпа лайланып, жаны ышқынып,

Тас қаланың табанын ағыс қылып.

Бұл қаланың ойнамас балалары,

Қағаз қайық суға сап, жарыстырып.

Жатыр Бұқпа тағдырға көніп, арып,

Өкпесін өркениет тоңы қарып.

Түсіне енеді әркез кабактарда,

Кепкен мұжық кемірер өлі балық.

Жатыр Бұқпа толқыны жарға ұрынбай,

Зар кешіп запы болған зарлығымды-ай!

Қалаға тап-таза боп енген бұл да,

Менің дәл он бес жасар тағдырымдай.

Жатыр Бұқпа...



ЖАЗУ

Әлем кітапқа кіруге ұмтылып тұрады.

П.Малларме.

Кеудемді көмкергем арманмен,

Ақтарсам бола ма қажеті?

Есімде, мектепте, балдәурен,

Содан соң...

Қабырға газеті.

Айына бір рет шығатын,

Тиражы болса да — бір дана.

Ел жоқта жайлап кеп тұратын,

Өз-өзін оқуға бір бала.

Өлеңге ғашықпын.

Шын!

Неге?

Ол десе қалмайды ес менде.

Шатпақтап жазушы ем бірдеңе,

Алтыншы класқа көшкенде.

Әлі де жадымда, жадымда,

Томпиған момақан қоңыр ұл.

Балалық айналған сағымға,

Көңілде сағыныш шөлі құр.

Есте жоқ балалық өлеңі,

Өлең көп, өнбеген ісім көп.

Сол ұл тек түсіме енеді,

Қағаздан қатырған мүсін боп.

Мүсінге қарауға жасқанам,

Санамды сарнауық күй жайлап.

Кеудесін кірлетіп тастаған,

Жалғанның жазуы шимайлап.

Шимайдан тазартқым келеді,

Келеді қағазға жан бергім.

Мүсін тек өртеніп өледі,

Сол түсті бір емес сан көрдім.

Күлді ұстап көзіме сенбеймін —

Со мүсін, со газет, со бала.

Ел жоқта шерленіп жерлеймін,

Кітаптан қаланған молаға.

Кеудемді көмкерем арманмен,

Өртенем түсімді түсінбей.

Жалғасып кетемін жалғанмен,

Өзім сол қатырма мүсіндей...

03.02.2004.



* * *

Ақтоғайдан аққайың-ару көрдім,

Жасыл желек жастығы пәк күнәдан.

Ай-көркіне ғашық боп тағы үлгердім,

Cыршыл сезім қамытын тақты маған.

Жел өтіне желегін жұлмалатпай,

Нұр дидарын ну жыныс қымтап алды.

Тұнжырап қап жанарым түнгі алаптай,

Шатыршадай басыма бұлт оралды.

Ақсораңдай арманым мұзды құшты,

Ай астынан жарқ етіп сен көрінбей.

Жетімшоқы-көңіліме күз жылысты,

Тоқырауын құм жұтып өлгеніндей.

Ақтоғайдың гүл-жазын дауыл алып,

Салқыны алып кеудемді күзгі лептің.

Қайтқан құсқа қош-қош деп ауық-ауық,

Жырын жаттап отырмын «Қыз Жібектің».

Жалпаққайың, тұлғаң-ай жеке, заңғар,

Ақ қайың-қыз қалтырап тұр ма, көкем?

Қособаның тұсында Бекежан бар,

Жосалы адыр тұсында кім бар екен?

Жоса кетер, жас сезім өлер ерше,

Ақ жүрекке сұр жебе дарыған соң.

Алты қазбен тілдескен Төлегенше,

Алты шумақ жыр жаздым.

Налыған соң...

30.11.1997.



* * *

Сені күттім — нені күттім?!

Көңілге алаң кірді.

Жетегінде жел-үміттің

жан — жадау, жанар — мұңлы.

Сен келмедің.

Шермендемін —

жүрегім сызға оранып.

Соңғы үмітім сөнген менің,

Кеудеме күз қамалып...

Түн алмасты, күн алмасты,

Еңсемді езіп түрлі ой.

Кеудемді зіл мұнар басты —

Уайым боп кезіктің ғой.

Ерке күнім — серке күнім

басымнан кетті-ау ұшып.

Елесіндей ертегінің

көркем күн көкке ауысып.

Үзілді үміт.

Түңілдіріп,

сырт беріп, сырғығансың.

Өзгелермен күліп жүріп,

маған кеп бір жыларсың!

Сені күттім...

06.01.2001.



* * *

«...бұлт қой анау жылаған»

Есенғали.

Қабарды аспан батыстан бұлтын шұбыртып,

Имантай молда созады даусын құбылтып.

Бұл кеше ғана «К-700» айдап жүруші ед,

Тағдыр шебер-ай, қойғанын қара жүгінтіп.

Жайғасты-ау апам, үй сыртын таңдап шөп басқан,

Имантай молда.

Соңында шалдар топтасқан.

Күркіреген көкке күңіренген дауыс үн қосып,

Біздің орданың төбесіне кеп шөкті аспан.

Шөкті аспан, бұлттар төбеден төмен төнді кеп,

Ақтық сапарға жазылғансыды жол жүдеп.

Қалиакпар көкем автобусын әкеп тосады,

Мінеді оған апам алғаш рет, анық соңғы рет.

Ауыр-ау жүгі қайқайған сынды жон-сауыр,

(Бұл жүрер жолдың маған да жүгі сонша ауыр).

Ауылдың анау күншығыс беті көп бейіт,

Күтеді бізді көрші ауыл, осы қоңсы ауыл.

Атам бар онда апамды күткен қанша жыл.

Атам бар онда апаммен қалар қауышып,

Апам да қалар — топыраққа демі ауысып.

Имантай молда созады даусын құбылта,

Көктегі бұлттың шыдамын мүлде тауысып.

Үзілді әуен, тарқады көктің шері бар,

Үзілді өмір.

Топырақтың жұтқан демі — зар.

Аспанның бұлты сейіліп келед біртіндеп,

Шегініп келед шер-шемен барша ел ұғар.

...Тірліктің сазы әуенін созып қыдыртып,

Тек алға ғана ұмтылады екен ғұмыр-құт.

Алдымнан талай көлденең көлік тартылды,

Бұ қалай-ау деп қараймын оған шын үркіп.

Имантай молда созады даусын құбылтып...

2003.



СІЗ БЕН БІЗ

Тағы бір жаз жалт етіп көзден ұшты,

Күзден көріп күрсіндік өзгерісті.

Жапырағы жұлынған жадау талдай,

Жалғай алмай біз жүрміз сөз бен істі.

Тағы еске алам күз келіп, көктемімді,

Мен өткізгім келмейді текке өмірді —

Жадау талдың жел жыртқан жүрегіндей,

Жалғай алмай ертең мен өткенімді.

Тағы кірді шаһарға күз ентелеп,

Бүрісуге әзірміз біз ертерек.

Тамырына нәр жетпей cуық жерден,

Жапырағын жай ғана үзер терек.

Сөзіміздей желге ұшқан жетпей елге,

Жапырақтар жайраған көкте-жерде.

Өткен күн мен ісіңде нәр болмаса,

Мына өмірге бола ма өкпелеуге?!

Мына өмірге бола ма кіжінуге?!

(Көк жүзінде тырна-мұң тізілуде).

Кейін көктер бүршікке орын беріп,

Жазған жапырақ жабырқау үзілуде.

Тағы да күз... томсарып, тұр ойланып,

Бұлт қоштасар жазымен жылай налып.

Мен-ақ үнсіз кетер ем өмір бойы —

Жастық қайта оралса жыл айналып...



«ГҮЛДЕР» ШАҒЫН АУДАНЫ

«Бұлбұл құс туған жерден гүл іздейді...»

Гүлі қайда?

Мына маңды тас басқан,

Аспанымен тас қабырға астасқан.

Біреу бұған ат қойыпты «Гүлдер» деп,

Жан ба екен даламенен қастасқан?!

Мен бұл маңға жиі келем көктемде,

Көз салғым кеп гүл жайнаған бөктерге.

Гүл орнына күл уыстап қайтамын,

Әлде олар да тасқа айналып кеткен бе?!

Бетон үйдің безергенде бет-өңі,

Жүрегімді аяз қарып кетеді.

Маған арман — даладағы дарқан күй,

Маған арман — қырмызы қыр етегі.

Сағынғанмен, аңсағанмен даланы,

Қалай қиып тастап кетем қаланы!

Тас көшеде тайғанақтап табаным,

Жүрегім де тасқа айналып барады...



ҚЫС. СЕЗІМ.

1.

Қара жерді ақ мамық қар жабады,

Сенің ізің жазды алғаш жарнаманы.

Ақ қағазды алдыма мен де жайып,

Жыр жазам деп өзіңе ең ғажайып,

Ойға батып отырдым тағы армандап,

Менің кеудем ақ қарға оранған бақ.

2.

Тереземді қырау гүл өрнектеді,

Өмір сондай керемет келбетті еді.

Қырау қатса құрсаулап жүрегімді,

Гүлді өрнекпен салам деп нұр-өңіңді,

Дидарыңды аймалап қиялыммен,

Кеудеме сыр-сезімді құямын мен.

3.

Үй сыртында ақ боран аласұрды,

Менің кеудем секілді нала-сырлы.

Көктемді іздеп қыс борап бүлінгендей,

Сен жайлы ойлар маған еш тыным бермей.

Қаламымнан алапат жыр борайды,

Бұлдыр уақыт, ақтүтек сырғанайды.

4.

Нұрлы Күннің сәулесін аяз қарып,

Қалтырайды қайың-тал қаязданып.

Қалтыраумен өтетін бар ғұмыры,

Табиғаттың қатал қыс заңдылығы.

Өмір-боран, толса да дала мұзға,

Жалын сезім лауласын арамызда...

26.11.1997.



ТҮНГІ КӨЛ СУРЕТІ

Кербез көлдің аяз боп түнгі лебі,

Жым-жырт түнде жырқылдап жын күледі.

Жағалауда тоңады құм қалтырап,

Жел сүйресе күрсініп қырға ұмтылад.

Жарқабақтар мүлгиді сыз қамалап,

Көлдің ернін құрсаулы мұзға балап.

Жағаны іздеп қаңғыған толқындар да,

Көзін жұмып, қалғыған көл тынғанда.

Кемелер тұр сұстанып түнге өкпелі,

Қайықтарға су сіңіп дірдектеді.

Қалш-қалш етіп құм байғұс тыр жалаңаш,

Әлденеге жырқылдап жын ғана мас.

Қала жақта болған-ау күні бойы,

Түнде оңаша қыдырмақ мұның ойы.

Әлде, серік тапты ма, кім біледі?!

(Бір білсе оны тұңғиық түн біледі).

Қайта-қайта шулатып қамыстарды,

Батпақ шашты, көл болса намыстанды —

Түнеріп ап лақтырды толқындарын,

Жел де өзгертті оп-оңай сол түнгі әнін.

Құм байғұс та долданып шашын жұлды,

Қала жаққа қамыстар басын бұрды.

Жайын шоршып, көл бетін айпар қылды,

Санын шымшып, шарылдап шайтан күлді.

Қала жақтан үн шықса басқа бөтен,

Гитарамен ән айтқан жастар екен.

Шу көбейіп күрсінді өр кемелер,

Дақпыртын іліп алып жел жөнелер.

Қаладағы қаптаған шуылдақтың,

Әдеті ғой қызып ап көлге келер...

29.07.1997



ҚАЙЫРШЫ

Базарда қолында шырылдап жылаған нәрестесі бар қайыршы келіншекті көрдім. Ол өзін аяй түссін деп елге байқатпай, анда-санда баласын шымшып жылатып қояды...

Мен кеше көрдім сұп-суық өңін тірліктің,

Безеріп беті, көзінің нұры суалып,

Қарайды маған.

О, оның сұсы сұмдық тым.

Мен күлем оған ыза ғып.

Қарайды ол.

Жансыз жанары көрдей ызғарлы,

Аяздың аңқып зәһары.

Ол менің қамсыз тіршілігімді қызғанды,

Жанына оның жайбарақаттығым батады.

Күндейді сосын, теріс айналып қыстығып,

Кеудесін ауыр зіл басып, мені жек көре.

Күрсіне жаздап, ішімнен үнсіз ышқынып,

Теріс айналам тымырсық қамап өкпеме.

Сосын мен оны алмастан мүлде есіме,

Жыл кешіп кетем, жүректен жырдың оты ұшып.

Әй, бірақ оны мұқаттым неге, несіне?!

Несіне күлдім жетісіп!

Мендегі сезім ат басын қайта бұрады,

Артымда қалған өмірге базар-былапыт.

Қайыршы тірлік «ая» деп күтіп тұрады,

Сәбиін шымшып жылатып...

2000.



* * *

Бектаудың анау бөктерін гүлді

бөкпе түн басып барады.

Қайтейін, мына өкпе құрғырды

алқынған кезбей даланы.

Көзінің алдын көк шыбын көміп,

Күн сөніп барад жырақта.

Мен тұрмын үнсіз өксігім келіп,

көзімде жас жоқ бірақ та.

Түнек боп өсіп құндақтап алды

тұлғамнан туған көлеңкем.

Мендік бір құштар қыр жақта қалды —

соны іздеп кетем мен ертең.

Адыра қылып ақық сырларды

бозала таңда қоштасам,

Дәл мендей бақсыз, бақытсыз жанды

көрмейді ешкім, ешқашан.

Балай ма бейуақ тылсымға ел мұны —

Мен жоқпын жалпақ жалғанда,

Сендегі жүрек күрсінген күні

түсіңе енермін, таңғалма.

Бектаудың белін бөктеріп көктем

салғанда сырлы әуенге.

От болып келіп, жоқ болып кеткен,

Мен емес жалғыз әлемде.

Мен емес...

24.05.2000.



* * *

Сен мені жек көргеннен не шығады?!

Сағынып жиі аларсың есіңе әлі.

Кактустай отыз жылда бір-ақ гүлдер,

Ессіз жан ер қадірін кеш ұғады.

Сен менен түңілгейсің.

Мен түңілгем.

Өшпес тек өкініштің өрті бірден.

Елесім түн баласы есік қағып,

Өтерсің өзіңді өзің өлтірумен.

Сен менен жерінгейсің.

Мен жеріндім.

(Тиынын санадың-ау теңге-өмірдің).

Алдамшы ғұмырыңа қорек етер.

Қалдығы жетер осы көргеніңнің.

Сен мені ғайбаттай бер — нем кетеді,

Өз сөзің өз кеудеңді шерлі етеді.

Жүректе кеш бүрлеген сезіміңнің,

Бесігін елес қана тербетеді.

Сол елес мендік рухтан жаралған нұр,

Сен емес, бесігі үшін алаңдап жүр.

Кеудеңе көктен жұлдыз жарық салсын,

Қош боп тұр, сабағы ерте ағарған гүл!..



ТАҚУА

Фәниден таппай бәтуа,

Бақиға кеткен сан сұрақ.

Соларды жазсам хатыма,

Моладан қайта аршып ап.

Құбыла бетке жантайған,

Құраншыл ерді тапап бір.

Күні өшіп, Айы шалқайған,

Күнәһар заман қақап тұр.

Жаназа-жырын сарнатып,

Мүрид жүр мұңымды ұққан боп.

Ұртына май мен қан қатып,

Қазақ тұр битін сыққан боп.

Ажалдың иісін мүңкітіп,

Мүңкір де нәңкүр жайсаң дүр.

Шекесін шатақ шылқытып,

Әзәзіл көкем ән сап жүр.

Аспанға зәузат сыймайды,

Жердегі жүрек — қансүрек.

Періште мені қинайды,

Махаббатымнан алшы деп.

Қайтейін ондай сезімді?!

Есті алар жүрек қансырап.

Жұмдырмас сосын көзімді,

Табытта жатқан сан сұрақ...



ЕСКІ ЖҰРТТА

Біздің ел қонған боз дала мынау,

Бөздей боп тозып кеткен бе-ей?!

Боз самал соқса қозғалады қау,

Мұңлы бір әуен өпкендей.

Жол жатыр, әне, қайыс таспадай,

Соңғы көш көшкен бұл жерден.

Қабырғам оған қайыспас қалай,

Шөп-шөлкем жауып үлгерген.

Бұлты да кеше қалың бұл аспан,

Жалбыр тон киген шұрқ-тесік.

Бұлағым, әне, салынды басқан,

Қолыммен алдым құрт көсіп.

Шатырлы боз үй орыны қапты,

Мен өсіп едім бұл үйде.

Тірілер көшіп, қорымы қапты,

Не істейін уақыт дүлейге?!

Боз орда сайын бір-бір антенна,

Әуеге басын шұлғитын.

Батырып қызыл Күнді бар ферма,

Ғаламды тыңдап мүлгитін.

Жанымды бір мұң үңгиді жұртта,

Сүңгимін көзім жасына.

Молалар ғана мүлгиді ымыртта,

Бір-бір Ай қадап басына...

2001.



* * *

Қыр басында Ай қалғыды,

Сары жалқын жайған нұры.

Қара түн кеп қамықтырған,

Жұбатады ол қай зарлыны?!

Қыр басында бөрі ұлыды,

(О да өксікті өмір үні).

Зар-запыран шер толғауды

күңірентті жел уілі.

Қыр басында жел жылайды –

Әнге қосып солғын Айды.

Қара түннен қарғып шығып,

Жұмарлайды Жерді қайғы.

Қыр басында Ай бар ару,

(Бөрінің жел жайған әнін).

Сары нұрды – жарығымды,

Мен елес боп айналамын.

Қыр басында сес түнейді,

Түнекті жел кескілейді.

Мен ғана оны түсінемін,

Ешкім мұны естімейді.

...Таң атқанда, түн қашуда,

Түн жамылған сырды ашуға,

Сарғайып бір гүл тұрады,

Қалғып кеткен қыр басында.

Қыр басында...

10.02.2002.



МІСКІН

Шайқы-бұрқы дуана боп кетерміз,

Күйкі тірлік күйреткенде бізді әбден.

Шірік жапырақ шашуымен төпер күз,

Жүрегіңде соңғы жырың қызғанмен.

Ақтарсаң да мұз боп түсер, ол да өлім,

Сосын күз кеп қымтай салар тәніңді.

Күтеміз ғой бізді әлдекім көмгенін,

Ал көмбесе түн сорады жаныңды.

Тәнің сосын көрге жетер еңбектеп,

Ең соңғы рет күрсінерміз, а, жалған.

Мүңкір-нәңкүр әурелесе тергеп көп,

Жалығармыз мазасыз бұл ажалдан.

Сосын тағы көрден қашып шығармыз,

Шұбатылған ақ кебінге қымтанып.

Тірлікке де қосыла алмай жылармыз,

Тозаққа да бізсіз кетіп бір табыт.

Құдайға да құлдық ұрмай қамығып,

Көктем-күзде кезерміз жер-жаһанды.

Сұлулық пен жауыздыққа табынып,

Әзәзілге айналармыз қаһарлы.

Мәңгі өмірге жол ашармыз солай біз,

Пенделер де, перғауын да бас ұрар.

Ал оғанша талай-талай, талай күз,

Бізді ажалдың ақ көзінен жасырар...

27.07.1998.



ҮШЕУ

Бір-бір үйдің бір-бір жалғыз ұлы едік,

Дос-жақынын бауыр қылған тағдыры.

Бір әлемнің жалқы жалқын Күні едік,

Кеңістігін кестелеген таң нұры.

Үшеуіміз де бір ғасырдың төлі едік,

Бірге естідік өткен күннің сызды үнін.

Көппен бірге сан думанға бөледік,

Жалғыздықтың жиырмасыншы жүз жылын.

Жалғызбыз деп айтпадық біз бірақ та,

Көпшіл досқа қоңсы қонған көршіміз.

Үшеуімізге ортақ арман-мұрат та,

Үшеуіміздің бөлінбеген еншіміз.

Үшеу едік...

Екеу-ақпыз бүгінде,

Өр ғасырдан өтпей қалды сол жалғыз.

Көбейеміз, көбейеміз түбінде,

Болашаққа топпен сәлем жолдармыз.

Үшеу, екеу, жалғыздың да жан жырын,

Түсінеді-ау дос таба алмай жүрген ер.

Жалқы туып, көппен көрген тағдырым,

Жалғыздықтың көзін құртар күн келер!

Дәл сол күнге – түбі, ақыры бір келмек,

Әзірленем әспетті әсем дәмемен.

Сұраймысыз «сол үшеуі кімдер?» деп,

Мен айтайын –

Атам, Әкем және мен...

03.05.2005.



АЛТУАЙТ

Нартымен өртей салып мұң-қапаны,

Тұсынан Алтуайттың Күн батады.

Ымыртта күнбатыстан көшкен сәуле,

Маған бар көне шерді жырлатады.

Тұсынан Алтуайттың батады Күн,

Шалғайын алау шарпып шапанының.

Сәуленің түнге сіңген сілемімен,

Ай жаққа ұшып бара жатады үнім.

Алтуайт аты жұмбақ жоталы қыр,

Баурынан күнде боздар боталы нұр.

О-дағы көкке ұмсынып қатып қалған,

Басына бермеген соң опа ғұмыр.

Ол ғашық көктегі Айға, мен де ғашық,

Күн семер соны сезіп, белден асып.

Қол жетпес қияларға көңіл сермеп,

Екеуміз қалғанбыз ғой жерде жасып.

Алтуайт.

Аты жұмбақ, заты жұмбақ,

(Атыңда аяулы әнге жақын ырғақ).

Ақыры Айға жетпес арманыңмен,

Сен шөгіп келесің-ау ақырындап.

Сен сіңіп кетесің бе жерге мүлде,

Келместей, оралмастай енді өмірге!

Мен де ұшып, Айды құшып жоғалармын,

Тұсыңнан тағы бір Күн сөнгенінде.

Алтуайт...



* * *

Алмасып жарық күн мен қараңғы түн,

Тұлғаммен ертеңге еніп барам бүтін.

Түпсізге қайырылмасқа аттанбаққа,

Түбі бір кесіледі адамға үкім.

Сол күні кетер ара шын алшақтап,

Құм басып жоғалады-ау мынау соқпақ.

Достық бар, одан өзге ештеңе жоқ,

Біздегі бар белгіні тұрар сақтап.

Достық бар, одан өзге ештеңе жоқ,

(Болмаса болмашыдан сескенер ек).

Сезімнің секем салар бәрі алдамшы,

Ертең — сау, түсте — дертті, кеште — медет.

Білмеймін менің сырым кімге аянын,

Күн сайын үміт қашып, ұлғаямын.

Санама саңылаудан сәуле салған,

Жалғыз дос — жанға дауа жырды аядым.

Жалғыз дос жанға дауа жыр ғана ма,

Есілген есіл жігер құм қалада.

Тәңірім, тәспіқ ұстар медет берші,

Жүрегі жырым-жырым бір балаға...



ҚАЛАДАҒЫ КЕНТАВР

Ырғақта тербетілген бала бүркіт

сынды боп, алағызып, алабұртып,

бесікте жатқан күнім еске түсіп,

жанардан жас ытқиды жан ауыртып.

Сол кезде-ақ шимайлы еді бала маңдай,

Қыртысты еді Қара жер — жан анамдай.

Құба дала, мен де бір қарагерің,

Қатқақта күн-түн жортқан тағаланбай...

Жас күнді білмейім кейін неге ұмыттым?!

Құр өттім терте басын кеміріп мың.

Далам-ау, теңіз сынды тебіреніп,

Түсіме неге енбейсің, тегі мықтым!

Жауындай жас жанымды ұрған үдеп,

Санамды сансыз сағым шырмады көп.

Түн ауа ақ кеудеме көшті кеше,

Сәби уіл, саз бесік ырғағы кеп.

Сол ырғақ көкіректен сең көшіріп,

Тағасыз тас тұяғым өрге тігіп.

Кеш бете қалғып келем қала жақтан,

Аяңшыл автобуста тербетіліп.

Қыртысын қар қымтаса қара жердің,

Қатқағын талай кешкем қалалы елдің.

(Түсімде келеді ылғи дала көргім).

Кеудеме ырғақ салған жүректі ертіп,

Қай жаққа апарасың, қарагер-күн?!.

12.12.05.



ЖЕЗҚАЗҒАН. ҚОЛА ДӘУІРІ

Қара жердің қарт тәніне үңілдім,

Көктегі Күн әулиеге сыйындым.

Жер астында көне қола дәуірі,

Күн астында өркениет дауылы.

Қайла-заман үңгіп ойып қоң етін,

Сары даланың сыздап тұр-ау бауыры.

Жер астында Күн көрікті кеніші,

Жер бетінде күнделікті керісі.

Аяр заман біз өкшемен піскілеп,

Қара жердің жұқарғандай терісі.

Көл түбінде тұнып қалса қоқсығы,

Күн түбінде «Степлагтың» өксігі.

Тотияйын татып кеткен шер-тағдыр,

Шемен болып қатып кеткен көп сыры.

Ақ аспанның айлағындай боз далам,

Қойлыбайдың қобызындай боздаған.

Күннен де ыстық мыс қазаным өрт-өзек,

Саф алтынға алмастырмас Жез қалам!

Топырағында қола дәуірі қызуы,

Ауасында өркениет құзыры.

Күнікей күн көне жұрттан көшерде,

Мыс та болса тастап кеткен жүзігі.

Көкірегіме көктің нұры құйылып,

Өзегіме жердің нәрі жиылып.

Жезді қала, аттанғанмын сапарға,

Кеңгір атам аруағына сыйынып!..

22.09.04.



ИТ ЖЫЛҒЫ ОҚИҒА

(Әзіл)

Жер – батпақ, көк қымтанып ыс-шапанмен,

Жылап құр қоштасуда қыс шаһармен.

Көктемде Һақ Тағала Махаббатты,

Балқашқа аттандырды іс-сапармен.

Жеті қат көкте бұйрық ғапыл қалмай,

Періште Жерге аттанды – шақырғандай.

Жеті мұржа астында қала жатыр,

Мыс емес, бұлт өндіріп отырғандай.

Мастарды тәй-тәйлетіп кешкі барлар,

Жастарға той тойлатып ресторандар.

Еш пенде қарсы алған жоқ Махаббатты,

Тіпті оны менсінбеді ескі вокзал.

Таң ата қайнап кетті қазан-базар,

Періште бір мұсылман адамға зар.

Саудакеш, арбакешке жетіп барад,

Ал базар аудармады оған назар.

Әр пенде таба алмаса әз мұратын,

Базарда бос жүргенді жазғыратын.

Махаббат миы қатып, жан таппады,

Келді деп куәлікке жаздыратын.

«Құдай-ау, мұнда неткен көп ед кәпір?!»

Періште бола қалды кенет пақыр.

Мешітке Алла үйі деп жетіп барса,

Тарс жабық есігі ол да ремонтта тұр.

Жан таппай бір шаһардан жүректі, арлы,

Әкімге кірсем бе деп бір оқталды.

Ақыры қолын сілтеп Алла жаққа,

Махаббат «Аладдинге»* түнеп қалды.

Махаббат, пәк күндерің қайда, құрғыр?!

Махаббат енді дейді ел жайға дүлдүл.

Шапағат сол маңайдан жұға ма деп,

Қыз біткен «Аладдинді» айналып жүр.

Аспан болса тып-тыныш...

* «Аладдин» - Балқаштағы қонақүй кешені.



КҮНПАЯКҮН

Қатпар-қатпар қара түн,

Ақ қар жапқан тұл дала.

Қарға-құзғын қанатын

Қанға малған, былғаған.

Сары сайтан сақ-сақ күл,

Сабыры қашқан құдайдың.

Жанымды жаншып бақ-сатқын,

Жадағай көңіл жылаймын.

Моланың есігі шиқылдап,

Азалы күй бітіп барады.

Өмірі үзілді күй тұрмақ,

Беймаза, бетпақ даланың.

Жамылды дала кебінін,

Құдайды қарғап қызыл гүл.

Тонап ап дүлей өмірін,

Шөпжелке-тағдыр үзілді.

Болмыссыз баз кешіп бар жалған,

Уақытсыз түнек бас алып.

Құдайдың өзіне арналған,

Бір табыт жатыр жасалып!

08.11.1996.



БҰЛТТАР

(экспромт)

Бұлттар ауып барады қаңбақтардай,

Немесе атам қуған қалмақтардай.

Ағыл-тегіл көз жасын көрсетпеуге,

Тас төбемнен әрі аунап аулақ барғай.

Бұлттар ұшып барады күндерімдей,

Зырылдаған, зулаған дүрмегімдей.

Немесе Ескендірдің көп қосынын,

Жайпаған үнділердің пілдеріндей.

Бұлттар көшті төбемнен — сең көшкендей,

Немесе жаз жайлаудан ел көшкендей.

Бұла жүрек бұлқынады бір көшті аңсап,

Тоқтатамын, тыямын мен дес бермей.

Бұлттар, бұлттар... бұйдасын шұбыртады,

Бізді жерге байлаған ғұмыр қамы.

Көктем-күзде беймәлім көшті аңсағыш,

Көшпелінің мен едім бір ұрпағы.

Бұлттар, бұлттар, бұйратың сүйікті тым,

(Аспан сүйген асқақтау биік бітім).

Керуеніңе мен қосқан боз тайлақ деп,

Ошағымнан ұшырдым сұйық түтін.

Бұлттар, бұлттар...



БІР АРУДЫҢ АТЫНАН

Көктемнің желегі желбіреп

күлгенде қалаға келген ем.

Ол мені күтпеді келді деп,

Өз балаң едім ғой мен деген.

Аң-таң боп қараймын сәуірге,

Қар да жоқ, гүл де жоқ — тым сұрғылт.

Жылу жоқ қарт жердің тәнінде,

Суынып кеткендей мұңсыз жұрт.

Шығынып кеткендей бәрінен,

Көңілсіз көктемге көнген ел.

Үйлердің терезе-лерінен,

Қарайды қайырымсыз пенделер.

Қарайды қадалып сан жанар,

Ымыртта найқалған ырғаққа.

Суықтан бүріскен қарғалар,

Ұшты әне, топталып күн жаққа.

Қанатын сілкілеп қара түн,

Күн бетін тұмшалап жапқанда.

Жалынға шарпытып қанатын,

Өртеніп құлады топ қарға.

Осы да қызықты ғұмыр ма —

Ел неге жаймады кең құшақ?

Құстар да құштар ед жылуға,

Кетті әне, өртеніп мен құсап.



* * *

«Жазам деген жыр ма еді азанама?!.»

Ғалым Жайлыбай.

1.

Құба белде қалмағанда гүл-ажар,

көрден қашып Қорқыт ата пірәдар

тұрақ таппай кезген еді жалғанды,

тек алдынан шыға берген көр мәңгі.

Жер жұтатын асқақ асыл арманды,

жел жұтатып қалың қара орманды,

Қара жердің қабырғасын сөктіріп,

Қаралы елдің зәбір-жасын төктіріп,

Кімді алмаған, кімді алмаған сұм ажал!

2.

Гүл-өңірдің төгілгенде жасы көп,

Сұм жалғаннан Асан қайғы қашып ед.

Жерұйығын арта алмай нарына,

көр-иірім жұтты оны тағы да.

Тұншығар ел тағдыр толқындарына,

Бар тірлігі қалып артында адыра.

Қалың аспан қабақ түйіп қабарған,

қалың қайғы қан ақтарып жанардан,

Кім зарламас, кім зарламас қасірет!

3.

Нұр-әлемнің сарқылғанда бұлағы,

құба белдің қырқылғанда құрағы,

қара жерді көктің сеңі жасырып,

сіз де кетіп қалдыңыз-ау асығып.

Көкірегін қыздырса да жас үміт,

Қойнына мұң, мойнына ажал асылып,

мәңгілікке әкеткенін аңғардым,

бірақ аршыл, ақ жүректі жандардың,

тек пейіште, тек пейіште тұрағы!!!

12.11.1997.



БАЛҚАШ БАЛЛАДАСЫ

Жағаға келіп толқындар сүйіп кемерді,

Лықсиды кейін бұдан да таппай бір ләззат.

Құмдауыт жерді жек көріп кетеді ол енді,

Жаралы жанын жайсыздау мұңы тырналап.

Толқиды теңіз, толқынды сезім әурелеп,

Ей, менің мұңым секілді бұ да бұрқанып.

Тыншығар сосын тербелгенге де тәубе деп,

Көздерін жұма көбікті көрпе қымтанып.

Ұйқыға шомса, ұйыған тәнін түн жаншып,

Көктегі жұлдыз қонақтап мұңлы көркіне.

Салқындап бойы сабырға келіп тынғансып,

Табыттай түннен тапқандай дауа дертіне.

Күрсініп қойып, кеудесін кере дем алмай,

Дел-сал боп жатар (өйтпеске шара жоқ тағы).

Беймарал күйге біржола бөгіп ене алмай,

Күйзелген жаны күндізгі мұңға ноқталы.

Талықсып талып, түн ауа әбден қалжырап,

Тұяқ та серіппей ұйқыға шома бергенде.

Оянар Ай-қыз аппақ нұр өңі албырап,

Перделі көлге пері-зат қыздар келгенде.

Бір аунап түсіп, әлденені айтып күбірмен,

Ашылған тәні Ай сәулесімен боялып,

Жеті түндегі жел мініп жеткен дүбірден,

Селк ете қалып, кетеді кенет оянып.

Көтеріп басын толқындар сосын жосылып,

Жағалау жаққа күрсіне басып жөнейді.

Пері-зат қыздар шу ете қалар шошынып,

Түнгі думанға тұрақ болмайды көл енді.

Перілер сосын қайтады көкке — жұртына,

Перделі көлге қайтадан тілсіз түнек кеп.

Тып-тыныш қана шомады ол да ұйқыға,

Түсіме менің перілер неге кіред деп.

Пейіштей түннің жағасын ақ таң тартып қап,

Толқын-бұлт көміп сөнеді жылтыр жұлдыз көп.

Джинсы шалбарлы періште қызды қолтықтап,

Пендеге айналып жүреміз сосын күндіз кеп...



ӨРТ

Жел жоғалды аспанға, дала тыныш.

Жадау тартты жабырқау жаратылыс.

Момын қырлар күйдірсе күнге арқасын,

салқын ауа сағалап шың-жартасын,

ауып кеткен.

Ал дала жаңбыр тілеп

сусап жатыр.

Көмектес тау жұрты кеп.

Тым құрыса, бір шөкім көлеңке бер,

Құтқармасаң аптаптан жер өртенер.

Тыңдамайды маңғаз тау керіп төсін,

(Ол да маған жаңғырад еріккесін).

Күн аптабын жалтыр тас тайғанатып,

Асқақ төсін самалға аймалатып,

тұра берген.

Ал дала ғажап атын

ұмытты да жақты кеп тозақ отын.

Лаула, тозақ, менің де құтым қашты,

Сай-саланы тымырсық түтін басты.

Ібіліс-жын деміндей тозақтағы,

Тұмшалап ап бар маңды, азаптады.

Жанталасты қара жер бір аянбай,

Тау да кенет лап етті шыдай алмай...

Күндер кетіп басымнан ерке кілең,

Мен де осылай дәл кеше өртеніп ем.

Сен ғой сонда менсінбей асқақтаған,

Тым биіктен көзіңді тастап маған

сырт беріп ең.

Мен жүрдім отқа оранып,

өзегімді өрт жеді-ау қап-қара ғып.

Бықсық кеуде жан едің, жоқ пейілің.

Бықсып-бықсып ұшты, әне, көкке күлің.

Шемен кетті, шөл қанып, шер тарады.

Қара пейіл саған да ел қарады.

Тек, ұмытпа, өртенсе жер танабы,

Дала түгілі, тауды да өрт алады...

20.10.1997.



МИФ-ЭЛЕГИЯ

Ағараңдап елес кезді Ай астын,

Ақсораңнан құлады алып көлеңке.

Ақ қайыңға асылады жел ерке,

Елжіреп тұр, елбіреп тұр иен өлке.

Қараң-құраң жынға толы сай іші.

Бегазының бетін өпті түн ерні —

Қызғаныштан қарағай-қыз түнерді,

Сықылықтап самал күліп жіберді.

Пері қызы су бетінде сырғанап,

Тоқырауын тынып жатты елжіреп.

Көрпетайдың көрпе түні көл-жібек,

Сап түзейді отыз жеті ержүрек.

Ай бетінде кәрі мыстан қалғыды,

Жыландының кер жыланы керіліп,

Айдалада жоқтау айтты бөрі ұлып,

Егізқойтас тұрды көкке емініп.

Жер тәңірі күрсінді де кенеттен,

Құйын елес, кер жыландар жосылды,

Жын айғайлап, пері сұлу шошынды,

Тоқырауын толқын төсін көшірді.

Көк айғыры кісінеді, түн іріп,

Жайдың оғы жайпап өтті құйынды,

Балқаш әже әжім жүзін жиырды,

Бектауата Тәңіріне сыйынды.

Құбылаға бетін түзеп сырғыды Ай,

Кәрі мыстан жүнін түтіп, жіп есіп,

Ақсораң мен Қызылсеңгір тіресіп,

Батыс жаққа көшті түнге ілесіп.

Ал шығыста күліп атты аппақ таң,

Шуағымен шомылдырды Күн иіп,

Жанарына жанға жайлы нұр ұйып,

Күнікей қыз көзін қысты жымиып...

11.02.1996



КЕРТОЛҒАУ

«Солай да, солай, қарағым...»

Мұқағали.

Жаздың да соңғы Күні ұшты көкке

салыңқы салқын жымиып.

Тақалды уайым-қылыш жүрекке,

қолқада толқын тұр ұйып.

Күзбенен бірге жүрек те cуып,

берішін бездей бекітті.

Тіресе жүріп түнекке сіңіп,

жас дәурен өтіп кетіпті!

Самайға әнтек боз қырау қонды,

сезімге селкеу түскелі.

Ойыңды уайым тоздырар болды,

шала-мұң бықсып іштегі.

Бір отты үрлеп сөндіріп алған,

жүректі жеңді кеңірдек.

Тірлікте мына ендігі қалған

не тындырады екем елім деп?!

Махаббат та емес, парасат та емес,

саясат қамап сананы.

Ағадан қарыз-алашақ кеңес

арзандап және барады.

Елеуреп жүріп, алаулап жүріп,

өртеппіз талай төбені.

Сол өткен күнге алаңдап жүріп,

өр жаққа бұрдым кемені.

Өрт өшкен іште, өзегімде айла,

санамда сартап сыңсу, мұз.

Кешегі асқан кезеңім қайда,

кезегім қайда, мұңшыл күз?

Жастық жалынның ұшқыны түскен,

өрт алған кезең бос екен.

Ыңырсып шығар ышқынып іштен —

кертолғау деген осы екен.

Кертолғау деген осы екен!..



МЕНІҢ ДЕМОНЫМ

Сіздің өмір айт пен той, дырду-думан,

Біздің тірлік сымбатты сырдан ада.

Сен зымыра, сұр мұзда сырғана да,

Ал мен шырақ жағамын бір молада.

Менің әлсіз шырағым өшпек емес,

Сен білмейсің не екенін от пен Күннің,

Сенің Күнің — көк аяз көктеңбіл күн,

Сенің отың — туысы шөккен күлдің.

Менің молам — өз молам, күмбезі көк,

Қоңыр топырақ, әлсіз шам діріл қағад.

Сен адассаң зәузаттан зырылдап-ақ,

Сенің көрің жымысқы жылым болад.

Мен өкірем, өкірсем өз көрімде,

Сен тіл қатпай, қатасың, тұншығасың.

Маған берсе кебін ғып Күн шұғасын,

Саған суда жағады кім шырасын!

Мен аруақ боп Ай жақтан аян берсем,

Су бетіне сен қалқып бір шығасың...

29.01.1998.



ЖЕЗҚАЗҒАН. 1997.

Қош енді, қала, көшеңді кезем соңғы рет,

Қара тас тұғыр-көсемді көрем соңғы рет.

Жанары жаздың тамшыға тұнар мөлдіреп,

Қолында достың бал-сыра тұрар мөлдіреп.

Тілегін соңғы тауысып, аһ ұрар ол жүдеп.

Қош енді, қала, кеселді-кесір көктем бұл,

Көшейін елге қауышып қамшыл көппен-дүр.

Кеудемді кезіп көксеу, мұң, кешу, кептер-жыр,

Кеңгірдің ерке толқыны сынды көктеңбіл,

Жанымды менің жатсынбай ұғар тек Кеңгір.

Қош, енді қала, көк түтін туың желкілдеп,

Шығарып салдың ұлыңның емдеп дертін көп.

Жұртыма қарап жылағым келеді еңкілдеп,

Өксімесең де серіңді сертшіл сен тілдеп,

Жоқтарсың ертең кеткенде Кеңгір көл кірлеп.

Қош енді, қала, ортайды жастық қырманы,

Еңкейді от Күн төбемде ұзақ тұрмады.

Қызарып батқан Күнді орап түннің құндағы,

Жездінің көгін жезтырнақ-ымырт тырнады.

Қош енді, қала, өкініш екен бұл-дағы...

13.04.1998.



ТОҚЫРАУЫН БАЛҚАШҚА ҚҰЙМАДЫ

Тұнық басы Қайдауыл-Шеруке-ді,

Тұнық демін құм-қырман шөл іркеді.

Тоқырауын неше жыл тасымай кеп,

Биыл сойқан салады деп ел үркеді.

Қара күз.

Боз селеу қар бөккесін сарбалақ қыр

қалғиды енді аспанды аңдап ап бір.

Алты ай қыстан аман-сау өтеміз бе?

Қаңтар түгілі қазанда қар борап тұр.

— Апырай, ә?!

— Мал қандай, жем-шөп қандай?

Ауыл қалды сенделіп сең соққандай.

Қара аспаннан қаһарлы қыс төнді кеп,

Қақ маңдайдан қарсы ұрар қолшоқпардай.

— Оу, қайтеміз?!

— Көнеміз, амалдаймыз.

— Пай-пай, шіркін, салар ма еді сонарға айғыз.

Ауыл тағы дуылдап қысқа кірді,

Ұясына қалды тек қона алмай күз.

Қарлы боран қаңтарда атқа мініп,

Ақпанда аспан жерге ақтарылып.

Алты ай қыс аю-ауыл ұйқыға енді,

Түсінде гүл көктем мен баққа кіріп.

Қиял ғой гүл-гүл бақша,

Тоқырауын тон киіп мүлгіп жатса.

Біздің ауыл Сібірден аумай қалад,

Бұғымүйіз қараағаш дір-дір қақса.

Әй, бірақ, бәрі өткінші,

Көреміз марқа күнді

деді ауыл. Боран сосын қаңтарылды.

Нұр-наурыз келді бір күн жымың қағып,

Ұмыт деп қаһарланған қаңтарыңды.

Күн сүйді сосын келіп байтақ белді,

Ел тұрды есіне алып қайта өткенді.

Көк өзен күркіреп бір күрсінді де,

Арнасында алапат шайқап берді.

Боз аспан бояуы оңған сыңайлы боп,

Сел көшіп сұрғылт ағын құрайды үдеп.

— Әй, биыл күрт ерісе мына дала,

Көк өзен Балқаш барад, құдай білед.

Ел шертті көп «шіркінді», көп «қайранды»,

Бұғымүйіз талдарға көк байланды.

Жерде сең, көкте бұлт сенделгенмен,

Жігерлі өзен қарт көлге жетпей қалды.

Өмір ғой, не істейін енді!

Боз нұр көміп барады төскей-белді.

Сенің маған жетпейтін сәлеміңдей,

Тоқырауын қайтадан көшпейді, өлді...

2001.



ЖАУЫРЫНШЫ

Жаныма мен туғаннан серік болған,

Тұсыма қайда көшсем келіп қонған.

Бір елес қыр соңымнан қалмай қойды,

Ерте-кеш елегізтіп ерікті алған.

Артыма алаңдатпай асықтырып,

Келеміз ел адақтап... қашып-қуып.

Жетіп ап құлағыма сыбырлайды ол,

Арқама алақанын басып тұрып.

Сол ылғи түсімде де, өңімде де,

Мазамды ала береді менің неге?!

От болып жауырыным лапылдайды,

Қаламын ілесе алмай өмірге не.

Сыздайды жауырыным, жауырыным,

Жақыннан естігендей қауіп үнін.

Сүйегім сайрап беред қолын ұғып,

Дерт-дәуірдің көріпкел тәуібінің.

Жетіп кеп елмен, кейде оңашалы,

Жаныма жақындатпай арашаны.

Күбірлеп жон арқама қолын қойып,

Ол менің сүйегіммен бал ашады.

Сөйлейді ол ызаланып, азаптанып,

Арқамды апшытады тозақ қарып.

Бір күні аспанға ұш деп қинайды ғой,

Тұсына жауырынымның қанат тағып.

Мен сонда ұша алам ба, ұша алам ба?

Қара жер қуат таппас күш аларға.

Ей, дүние, менен қандай өш аласың,

Шідерлеп қолаяқты тұсағанда?!

18.06.2007.



ҚЫРЫҚ ЖЫЛ ӨТКЕН СОҢ ОҚЫЛАТЫН ӨЛЕҢ

Қараман шал —

Елеңдеп ертелі-кеш даланы аңсар.

Қаладағы халыққа жаны ауырған,

Жағадағы балықтай шалажансар.

Қара көкем,

Жарасып жақын болдық алабөтен.

Сіздің көңіл теңіз ғой тебіренген,

Біздің пейіл шабытты шағала екен.

Мына қала,

Құмды құша қалғыған құба дала.

Талай сырын өмірдің сізге ұсынған,

Соны айту тиген-ау сыбағаға.

Маған дәйім шертесіз соның көбін,

Қопарылмай тереңге көмілгенін.

Жан-дүниеңіз — даланың дарқандығын,

Әңгімеңіз аңқытар қоңыр желін.

Мұны ұғып жатқан жоқ ешкім бірақ,

Көкке сіңіп барады көш бұлдырап.

Шіренген дүр елемей қара шалды,

Біреулер жүр менсінбей төсті ұрғылап.

Қарекем-ай,

Қараменде, Сана би, Әнет, Абай,

Бабаларым бастаған көшке ердік,

Алдымызда асу тұр және талай.

Қараман сал,

Ертелі-кеш елеңдеп даланы аңсар...

31.08.2007.



* * *

Сарыарқа салқар сағым далам-ай,

Толқын да толқын көзді арбар.

Көлге бас қойып дамылдағандай,

Жезкиік қырлар, жез таулар.

Балқашты көлдің бал-құрағындай,

Балбырауындай балдәурен.

Жағаңнан тапқан жан құмарымдай,

Шағалаң болдым самғаумен.

Ғаламдық сонар сапарда құрбан,

Ақбөкен арман, шер бұққан.

Саф алтын мысың жаһанға ағылған

Жезкиіктер ме еді жер жұтқан?!

Желбезегіне жебе қадалған,

Алабұғадай арманым.

Батыр бабамның төбеде қалған,

Мұраты — мирас, жалғарым.

Шағала құмға салған ұяның,

Арманай — әні, ары — дем.

Пейілі шалқар ел дарияның,

Қаракөз* атты балығы ем.

Қаракөз халық, қаракөз балық,

Ақтолқын сүйген ардағым.

Анталап аңдыр алакөз-қауіп,

Қаптырмасыншы қармағын.

Жезкиік қырлар, кенді бөктерлер,

Төрі атансын деп ғаламның.

Толқының болайын елжіреп тербер,

Балқаштай қалқа-қаламның!..

*Қаракөз балық – орысша вобла. Балқаш бассейнін мекендейтін алабұға тұқымдас балық



КІСІКИІК

Бала күнді еске аламын жиі мен,

Сол кезден-ақ мұңлы кісікиік ем.

Күн астында күреңітіп жүретім,

Кеудемдегі кәрі қобыз күйімен.

Балдәуреннің бақ-армандай бал күні

өте шығып,

жүректі ой тарпыды.

Көкірекке сызын сыйлап кетіпті,

Бізді өргізген құралайдың салқыны.

Біз жөңкілген құба дала қырында,

Қызық қалды алмастырмас ғұмырға.

Жастық шағым үзіп қалды күдерін,

Тұлғамыз да айналғалы тұғырға.

Киік кетті, кісімсіген мен қалдым,

Күйім кетті, қобыз қалды шалған мұң.

Бала кезді сағынумен келемін,

Жарым жолын жүрмей жатып жалғанның.

Сапар мынау, сағым қуып, салыққан.

Бөкен емес, бөрі алдыңнан жолыққан.

Көкжиекке сіңген киік — сырласым,

Одан өзге жоқ әлі ешкім мені ұққан!..



ЕЛЕС

Кеше түнде айырылмас бір дос таптым —

Аты – Елес,

заты – Сендік сағыныш.

Мұнартады мұңлы түсті қоштап түн,

Біз бейбақта — бағыныс.

Мен әуелде-ақ жауласқан ем сезіммен –

Аты – Елес,

зады мені мазақтау.

Бірақ, неге жас ыршиды көзімнен?!

Ол – күлкіден ғажаптау.

Біз бұрыннан бетке тұтқан бағдар ғой –

Аты – Елес,

заты – Үміт ғаламат.

Сенен мүлде талақ болып қалған ғой,

Мені тапса сағалап.

Досым бірақ, түнде ғана келеді,

Қаймыға сәл, қара түнді жамыла.

Сынық сыңсып құшағыма енеді,

күрсінеді қамыға.

Одан артық дос жоқ енді мен үшін –

Жабықтырмай, жалғыздықта жүдетпес.

Іңір түсе күтем жұмбақ келісін,

Түн тылсымын тілеп кеш.

Ертең Сен де дос табарсың дәл сондай –

Аты – Елес,

затын байқап, көр қалпын.

Қамықтырма, құшақ жайып қарсы алмай,

Мен болармын ол, бәлкім...



АБАҚТЫ. ДЕКАБРИСТ.

Құбыла бетті қан жапты,

Күн екен сөнген өртеніп.

Көктегі анау шаңдақты

қызыл нұр барад көмкеріп.

Қалжырап келіп құладым,

Жалп етіп өшкен жалындай.

Жарқ еткен мен бір нұр-ағын,

Полярдың шұғыла таңындай.

Ыңырсып ымырт теңселіп,

Төрт құлақты түн жер сүйді.

Жамылып күлді мен шөгіп,

Кеудемде бір күй сыңсиды.

Шығыстан шырай келместей,

Алып түн мынау, табыт түн.

Тұтасып көкте сең көшпей,

Жанары жабық жарықтың.

Құбыла бетті жапты қан,

Өртеніп өшті Күн ғарып.

Абдырап несін аптығам,

Боз таңды күтем сұрланып...



ӨЗІМЕ

(экспромт)

Ей, ақеділ ақындары Қарағандының!

Қайсыңды табам қарбалас қаладан бүгін?

Кеудеңе тығып жүрмісің елге көрсетпей,

Алланың көктен ерекше тараған нұрын!

Тараған нұрын — жақсының қалаған жырын,

Қағазға салмай қамығып қалар әр күнің.

Басыңды неге қоспайды төбеге жиып,

Қазақтың сөзін тергеуге жараған білім?!

Ей, ақсемсер ақындары Қарағандының,

Жырға жерік боп қажып жүр әр адам бүгін.

Үкімет құсап кеттік-ау күніне өзгеріп,

Патшаның күтіп күйбеңдер жаңа жарлығын.

Мәдиді қуып түрмеге қамаған күнін.

Поштабай надан Біржанды сабаған күнін.

Есіне ап әркез көкбөрі ұлиды-ау деймін,

Абадандары танытпай абадандығын.

Кім келіп қазір ұқтырар маған ар құнын?

Кім беріп уын жанымды жазалар бүгін?

Аласұрамын жалғыз қап топтың ішінде.

Жүрегім менің — көп қорқау қамаған құлын.

Ай, жеке шапқан батырлары-ай Қарағандының...

04.09.2007.



ДОМБЫРАМ СЫНҒАН

Сырласым едің, сен, кешір мені,

Сен, кешір мені, сыңарым.

Сынық көңілім пернесіндегі,

Сыңсу-сыңқыл боп тынамын.

Аспанның бұйра бұлтының қалың

бұйраттарынан әрі аунап.

Мен шерткен күйдің сылқым ырғағын,

Ай жаққа әкеткен жел айдап.

Ай жаққа ауған бар күйім менің,

Лебімен түнгі үкінің.

Әйбат түндердің әлдиін керім,

Бұзбайды зілді зікірім.

Бар күйім менің Ай жаққа ауған,

Үкінің мұңлы лебімен.

Кеудемді әркез сайратқан арман,

Бірге жөнеген сенімен.

Бірге болмайды менімен мүлде,

Күй де, мұң да енді тым жырақ.

Мешінге айналам меңіреу күйде,

Меңіреу күйде тұнжырап.

Тынамын солай тұнжырап мәңгі,

Өкпемде өшіп бұла дем.

Тек Айлы түнде мұңлы бақтарды,

Жүреді кезіп бір әуен.

Сен, кешір мені...

01.02.2004.



КҮЗ

Күз келді, міне, қалаға,

Сағыныш түсті сары қымыз толмай сабаға,

Найқалған көштің нараду соңы шұбалып,

Боздап келеді сыңар өркешті нар-аға.

Кез келді қажып жығылар,

Боздап келеді сыңар өркешті ұлы нар.

Қалаға қарай бұрылды мына көш неге?!

Қалада менің қай аталарымның құны бар?!

Түсінбен —

Даланы аңсап бір мұң аңқиды ішімнен.

Шаһарға көштің соңғы түйесі енгенде-ақ,

Тұншыға өксіп, шошып оянам түсімнен.

Түнімен тыншу таба алмай,

Жұмақтан Жерге қуылып келген Адамдай —

Адасып кетем көшені кезіп — көшті іздеп,

Жолықса кенет керуенбасын сабардай.

Сағымды салқар белді ойлап,

Аласұрамын тау жақтан аққан желдей нақ.

Керуен соғып, көшеге қалам қамалып,

Қалаға келіп қаңғырып жүрген мен бейбақ.

Көш те жоқ —

Құмырсқа илеуінде салыққан менде ес те жоқ.

Жүректі қарып тамады ыстық тамшы боп,

Көзімде селмен, көмейде шермен өшкен от.

Жындана —

Күңіренеді жұлдызды жұтқан түн ғана.

Теңіз даланың иірімі екен қан жылым,

Сені де жұтқан, мені де жұтқан сұм қала.

Күз келді тағы қалаға,

Адасқан көшті аңсаған бала таба ма?

Киіз үйімнен қалған құрымды күйдіріп,

Басамын қарып қаны тиылмас жарама!

Күз келді...

31.08.2003.



КӨКТЕМГІ ЖЕЛ

...Сыңғырлап бір күлдіңіз,

Еріп кетті көңілдегі сүңгі мұз.

Айтыңызшы, бұған дейін көрінбей,

Қай көшемен, қалай тыныш жүрдіңіз?

Қазір көктем қырда қызу құтты шақ,

Сыз басар тек кер кеудені дық қысап.

Балқаш жатыр қыртыстанып мұз төсі,

Кілегейі алынбаған сүт құсап.

Сықпыты осы мұз көлдің,

Сұрғылт тастар жағалауға тізген мұң.

Бүр бітпеген бұталарды менсінбей,

Шықпайды жел маңымыздан біздердің.

Бүрсіз бұта сағынады жыл құсын,

Қыртыстанып мұз боп жатыр күллі ішім.

Сүттей аппақ аңғал күнін аңсайды,

Іртік-іртік іріп кеткен тұрмысым.

Ал сіз күліп тұрдыңыз,

Көптен күткен көктем болар құрбыңыз.

Айтыңызшы, бұған дейін көрінбей,

Қай көшемен, қалай тыныш жүрдіңіз?..

2001.



* * *

«...Жиында үн жоқ. Түйенің ар жағына Қодармен тең қып асқан Қамқа, түйе тұрысымен бір сәтте үзіліп кетті. Оны бәрі көріп тұр. Қодар бір жиырылып, бір созылып, тез өле алмады... Түйені тұрғызып бірталай ұстап тұрғанда, жиын әлі үн қатпады. Екі жанның өлім азабын өз үстіне арқалап тұрған түйе де үнсіз».

Мұхтар Әуезов. Абай жолы.

...Мен қысты күтем.

Сағынам аппақ қарды,

Жердің тәні қымтанар ақ мақпалды.

Күннің нұры тайғанап қыр-қыраттан,

Ақтаң боран ақ ұлпа бұрқыратқан.

Анау қырдың астында Қодар аулы,

Көктем-күздің күнәһар жұрты жатқан.

Қысты күтем, пәктікке құмар байғұс,

Аязды аңсап алқынып тына алмайды іш.

Үш-ақ мезгіл мен үшін мына тірлік:

Қамқа — көктем,

Қодар — күз,

Құнанбай — қыс.

Қамқа — көктем,

Қодар — күз,

Қыс — Құнекем,

Ақ боран бөз қымтаған істі «бөтен».

Жапырағын жұлдырған жәбірлі күз

Көктемді аңсап бейуақта ұшты ма екен?!

(Мен неге осы қысты күтем?!)

Тағдыр қатал — пендені сынар тезі,

Жазмыш — Тәңірі тақсырдың сыңар көзі.

Күз-көктемнің күнәсін нарға асатын —

Қар басатын, табиғат тынар кезі.

Даланы қар — қымтайды қабірді мұз,

Қиналады өле алмай жәбірлі күз.

Ақ бораннан пәктікті әзер тауып,

Тоңып тұрып ойлаймыз сабырды біз.

Тоңып тұрып көктемді сағынамыз,

(Қар көмер кез тобықты — мәлім аңыз).

Қамқа-көктем қамығып қауышса да,

Күтіп тұрад мұңданып тағы да күз.

Тағы да күз — күнәңді түлетер күш,

Жүйке, жүрек, жүзіңді жүдетер-міс.

Үш-ақ мезгіл мен үшін мына тірлік:

Қамқа — көктем,

Қодар — күз,

Құнекем — қыс...

31.08.2003.



ШАЙТАН АҒАШ

Қара да беріш қайың боп қаттым,

нала-сырды еміп желегім.

Сазды жер сор боп, уайым-батпақтың

жағасында өніп келемін.

Сары да жалқын жалғыз Күн қақтап,

Аңқа кептірген аңызақ.

Сабырдан сарай салғыздың, батпақ,

Бізге енді достың бәрі жат.

Түнек те тұл түн жұтап, тарыға,

қап-қара өңі жерге еніп,

өксісе — сидаң бұтақтарыма

түнейді перілер келіп.

Төріне көшсе тірі ұлыс көрдің,

Сор түртсе сесіне кіріп.

Іргесін қымтап ібілістердің,

Мен келем өсіп — өкініп...

23.03.1998.



* * *

Балқаш, Балқаш, көл кеудеңе мұз қатты,

Суық күз кеп, сынық тісін сыздатты.

Шағалалар шарқ ұрады төсіңде,

Қара талдар қалтырады кешіңде.

Түн көзіңе жаңбыр жасың іркілді,

Жылауық жел бұза берді шырқыңды.

Қамыс жалың жығылып тұр біртүрлі,

Мұнар белде мұң ұлып тұр біртүрлі,

Бектауата бетін бұрып батысқа,

Көк аспаның құбылып тұр біртүрлі.

Сезем бәрін — сезіміңде жоқ күтім,

Кенді қырлар жамыла алмай шоқпытын,

Қара күзде қаша береді көп құтың.

Құстар ұшқан құба белге қол бұлғап,

Қош-қош айтты көлбеңдеген көк түтін.

Балқаш, Балқаш, тербелмейді төсің-дүр,

Сәби сазға айта алмадың бесік жыр.

Ымырттағы іңгәлаған іңкәр үн,

Қыр-адырда құм боран боп көшіп жүр.

Балқаш, Балқаш, кеудеңе мұң қамалып,

Қалыңдап тұр қара аспаның қабарып.

Қайтқан құсқа мен де ілесіп кетейін,

Көктем келсе кездесерміз жаңарып.

Балқаш, Балқаш...



МӘЛІКСАЙ. МӘДИ МОЛАСЫ БАСЫНДАҒЫ ОЙ

Мына ауаға тұнып қалған сықылды,

Мәди-жырдың мәрт, тәкаппар бітімі.

Қына, тасқа сіңіп қалған сықылды,

Жасановтың мылтығының түтіні.

Қарағайдың шәйірі боп шыққандай,

Қақабайдың қарау-қасіреттері,

Қылқанына жас қайғы боп жұққандай,

Қази қыздың жамал-жасыл көктемі.

Құстарының қиқуына көшкендей,

Қояндының жәрмеңкесі тарқаған.

Құштар үні Тәтті-күй боп ескендей,

Арқалансаң, күйді тыңдап, арқалан.

Мөлдірлікті биік тұтар мәрттігі,

Шайтанкөлдің шарасында шүпілдеп.

Зеңгір көктен саулап тұрған нарт-нұры,

Жайсаң ердің жүрегінде лүпілдеп.

Қоңыр самал тербеткендей аңызды,

Төрге өткендей жерден өріп бар киең.

Қоңыр кеште күбірлеген тәрізді,

Жиренсақал әулием!

Қарқаралы — көшірмесі жұмақтың,

Адамзаттың ең ежелгі мекені.

Саған жетсем көкірегімнен құлап мұң,

Көне тарих көз алдымнан өтеді.

Өтер өмір, көшер бастан шіркін күн,

Сенен табар тәубе-тірек бұ қазақ.

Қарқаралы — қара орманы рухымның,

Қасиетіңе мың мәртебе мінәжәт!

...Мына ауада тұнып қалған сықылды,

Мәди үні — ұлт ұраны, ұлт үні.

Мына дөңде шіріп қалған сықылды,

Жасановтың мылтығы!..



БІР КІСІ

Құйрығын бұтқа тығып ап,

Маңқ етіп үрді қырт төбет.

Зарланып қайда ұлымақ —

Ұлығанды ұғар жұрт керек.

Ымырттан туған қара кіс,

Түн мынау мылқау түнексіп.

Үзілермен боп тарамыс,

Сыңқ етті іштен бір өксіп.

Қырқаға қарай сырғыды,

Дәрмені қашып санадан,

Күркенің күшік тұрғыны,

Қалтырай қорқып даладан.

Түнекке көзін қарытты,

Алыстан аңдап ауылды.

Ақтық рет сүйіп жарықты,

Арс етті — жүрек жарылды.

Қажыған жүрек қалт тынып,

Сылқ етті жерге талақ тән.

Түн жатыр көзін тарс жұмып,

О-дағы өз мұңын шала ұққан.

Неге кеп өмір, неге өтті?!

Алдың — тар, жалған, артың — зар.

Осылай өлмек керек-ті,

Жұртта қап кеткен қаңқулар...

30.03.2001



КҮН МЕН ТҮН

Дүниенің бір шетінде сен жүрсің,

Дүниенің бір шетінде мен жүрмін.

Мені көріп сүйсінердей ел бір күн,

Сені көріп күрсінердей тең құрбың. Жастық қалды, жанарында мөлдір мұң...

Дүниенің бір бөлігін Күн сүйді,

Түн иегін Айға сүйеп сыңсиды.

Күнді сүйіп жарты ғалам тыншиды,

Түн түршігіп, шық боп жасы ыршиды.

Дүниенің бір шетінде таң күліп,

Түн көшеді көкжиекті қан қылып.

Жаңа күнмен жанарда нұр жаңғырып,

Қара түнде қалар мұңың мәңгіріп,

Сені көрмей кетемін бе мәңгілік?!

Дүние ме — Күніміз бен түніміз?

Бір Иеге сыйынумен тіріміз.

Ей, қу жалған, төбесі нұр, тіні мұз,

Біз бөтенбіз бірімізге біріміз.

Бірақ, бізді ғашықтар деп біліңіз...

31.01.2004.



ЕРТЕҢ

Адыр-адыр, дөң-белес, қырқа-қырат,

Ертең қардан құтылып гүл тағынад.

Ертең анау аспанның кемерінен

шұбатылып, шұбырып бұлт ағылад.

Ертең менің көктемім көрден тұрып,

Емен-жарқын көңілмен елге ұмтылып,

Қауышады-ай, сондағы сезімімді,

Енді өлтіріп алмашы, енді өлтіріп.

Ертең қатал ақпанның туы құлып,

Мөлдір балғын бұлақтан бу ыдырап.

Көктемім-ай көк белден күлімдейді,

Сағыныштың жасына жуынып ап.

Жалт-жалт етіп жанары ерні үлбіреп,

Ән төгеді — әуені торғын жібек.

Шаттанады сал самал, сұлу самал,

Шабыттанып сыз сорған солғын жүрек.

Шаттанады шапақты таң сібірлеп,

Теңіз көкті толқытар тамшы нұр кеп.

Қайран, көктем енеді құшағыма,

Менің оған айтпаған жан сырым көп.

Менің оған шертпеген күйім қанша,

Төгем соны тірлігім тиылғанша.

Өкпем де жоқ кешікті деп сөгетін,

Күзді құштық ондай бақ бұйырғанша.

Адыр-адыр, дөң-белес, қырқа-қырат,

Ертең қардан құтылып гүл тағынад.

Ертең анау аспанның кемерінен,

Шұбатылып, шұбырып бұлт ағылад...

2002.



СӘУІР

Көкше теңіз, жағаңа көктем кеп тұр,

Көктем кеп тұр — аспаны көкпеңбек нұр.

Жиырма үшінші көктемім бүрін жарып,

Қыс қылтадан қырқылып, қыбым қанып.

Көк теңіздің отырмын жағасында,

Ерік беріп сезімге — шығынданып.

Теңіз жатыр көктемі күле кірмей,

Жылап еріп, көк тоңы бір егілмей.

Бұ да бір бейдауа дерт жамаған ба,

Мысалы менің жүдеу жүрегімдей?!

Жыр төгіп, жыламай ма, жылынбай ма,

Мұз қылып шаға ала ма мұңын қайла?!

Шарқ ұрған шағалаға шалқып ерер,

Біздерге қайта оралғыш ғұмыр қайда!

Өтеді, кетеді өмір өкіндіріп,

Сен неге егілмейсің етің жібіп?

Мен неге мелшиемін мешеу құлдай?

Толқының тебіренсе ғой бетімді ұрып.

Келші енді, көтерілші, таста мұзды,

Бар әлем байыта алмас басқа бізді.

Көктем ғой, көкешім-ау көркейсеңші,

Ертең-ақ кешеміз ғой қасқа күзді.

Кел енді, қауышайық, Көкше теңіз,

Мен жастық, сен мұңайған кексе теңіз.

Табысып, тебіренсек дүр әлемге,

Кешегі өткен күнін көксетеміз.

Көкше теңіз, жағаңа көктем кеп тұр...

2000.



БЕЙБАРЫСТЫҢ ЕЛГЕ ОРАЛУЫ

Жолына басты тігіп Һақ Тәңірдің,

Боз таңда мақпал қара атқа міндім.

Бозаңға боз жусандай бұрлыға өсіп,

Көктемде көк Ніл болып ақтарылдым.

Ей, жалған, тыңда мендей шермендені,

Елес боп еске түспес ел мен жері.

Құл тірлік несіп екен өлмеген соң,

Дүние — бесік екен тербелмелі.

Дүние — зеңгір көктей нұр саулаған.

Сұм тағдыр, құл талқысы құрсаулаған.

Өткен күн өткелегі өкініштің,

Қара үңгір қапас екен күн шалмаған.

Боз жусан бозаңға өскен бір білерім,

Кеудемді кер намыс боп тілгіледің.

Сұлтандық ұлтандықты ұлтарақ қып,

Беріш боп қатып кеткен сұм жүрегім.

Беріш-мұң көкірекке шемен байлап,

Егілсем еңсе кермес емен қайрат.

Көзіме боз жусан боп елестейді,

Боз таңда шық тұнатын ежелгі аймақ.

Кеудеме кер намыстың өрті құлап,

Белесте бел шешпеппін беркініп ап.

Боз жусан, сенен сезіп далам иісін,

Денеме дәрмен кірді, дерт ыдырап.

Қарт тәннің дерті ыдырап, шері кеміп,

Туған жер, саған келдім тебіреніп.

Шық тұнған боз жусанды бір иіскейін,

Анамның көзі ғой деп еміреніп.

Ей, жалған, тыңда мендей шермендені,

Пендеңнің тынар сапар-сергелдеңі.

Жусанға басым төсеп көз жұмайын,

Дүние — бесік екен тербелмелі.

Ей, жалған, тыңда мендей шермендені!..



КҮПІРЛІК

«Тот кто умер в этом году, избавлен смерти в следующем...»

У.Шекспир.

Сен өлген күні —

Жек көрер жұрттың күн-түні теңелген күні —

Ақтамақ ару отырар алқымнан алып,

Қыпша бір белін қынаған кемер белдігі.

Сен кеткен күні —

Сел болып сол бір бейбақты шерлі еткен мұңы.

Ақтамақ жаңбыр құяды-ай төпелеп тұрып,

Күн санап күтіп жүргендей ел көптен мүны.

Жүрегің қанап

жылар шын ел де (пендеге бір өлім бар ақ).

Қамкөңіл досың күрсінер

«Жері де жұмсақ,

өзі секілді» деп қойып, күрегін қадап.

Жылайды аспан, жылайды-ай өксіп, өкіріп.

Жай ойнап кетіп көк жүзін тепсіне тіліп.

Дамылдай алмай дауылдап жатады дала,

Көкке ұшып рухың кеткенде шексіз өкініп.

Ып-ыстық болып сендік бұл өмір бір күнгі,

Қара бұлт бүркеп Ай сүйген көгілдір түнді.

Зарлайды аспан еш маңға сыйдыра алмай,

Мазасыз, бақсыз, шарасыз сенің рухыңды.

Жазасы бардай,

Сен кетсең тағы толассыз қаза шығардай.

Күңіренер ғалам, одан да тыныш жүрсеңші,

Байтақ, кең, анау аспанның мазасын алмай!..



* * *

Күрсінеді қарт емен қажып-шіріп,

Сылаңдайды сұлу қыз нәзік шыбық.

Қайың қыздар қысқартып көйлектерін,

Бар төңірек көреді көреді бой жеткенін.

Кемпір талдар пыш-пыштап бетін жыртып,

Өсек-желден жапырақ секірді үркіп.

Аңызақ жел, шаң-күдік, сөз бораған,

Сұлулыққа мін таққан, көз қадаған.

Қайың қыздар етегін жел көтеред,

Жаны ашыған жалғыз-ақ жеңге-терек,

Жел өтінен қорғайды ығына алып.

Емен шалдар есінеп, ыңыранып,

Әйелдердің қызықтап ерегесін,

Әлдилейді қараағаш-немересін.

Шылым шегіп қарағай бозбалалар,

Шал-шауқанға ұнамай сөзге қалар.

Аңызақ жел күн ұзақ сәл тынбайды,

Кемпір талдар жел соғып жалпылдайды.

Қайың қыздар қосылмай еш қатарға,

Қолтықтасып қыдырар кеш батарда,

Жақындауға қымсынып қарағайлар,

Амандасып бұрылар анадайдан.

Сыңқ-сыңқ күліп қайыңдар сыбдырласып,

Қырға шығар қырындап бір-бір басып.

Ымырт түспей үй жаққа қайту да мін,

Қарағайлар күтеді Ай туғанын.

Ай да туды, демалды шаршап ғалам,

Таулар жақтан жетті әне, ән сап самал,

Қыз-бозбала жақындап алшақтаған,

Құшақтасып қос-қостан билеп кетті,

Асқақ әуен сезімін күйлеп төкті.

Сол бір кеште көңілге түрлі күй кеп,

Шаттығыңды шаш, баурым, мұңды жый деп,

Табиғаттың өзі кеп қолқа салып,

Бар Ақтоғай мас болып жүрді билеп...

28.06.1997.



КӨШ

(Баллада)

Әнеу жылы...

(Жас жиырмадан сәл төмен),

Маған көп сыр шертуші еді қарт әжем.

Соның көбі жадымда әлі жаттаулы,

Өйткені, мол құпиясы бар терең.

«Әлі есімде, есі шығып ел тозған,

Несібесін табады жұрт колхоздан.

1941-ші жыл-тұғын,

Зұлмат соғыс бейбіт күнге көр қазған.

Зұлмат соғыс бейбіт күннің басын ап,

Тоқырауын көз жасы боп тасымақ.

Құбылаға күншығыстан ер кетті,

Күннің отты шапағы боп шашырап.

Көз жасы ғой сіркіреп бір жауса күн,

Қап-қара бұлт елестетіп жау сапын.

Күншығыстан атар таңды қарсы ап ел,

Күнбатысқа көздің майын тауысатын.

Алакеуім шақта андыздап ессе жел,

Көр-батыстан түнді көріп сескенер.

Көңілсіз көп таңды көрсе тәубе айтып,

Қыстан шыға қыр жайлауға көшкен ел.

Көтерем боп қыстан шыққан секілді ел,

Көн боп қатқан етін көр, не бетін көр.

Ел дегенің елесіндей өткеннің —

Жесірлер мен жетімдер.

Көкіректе көңілсіздеу күй-өрнек,

Жетім-жесір бір-біріне сүйенбек.

Көшкен елдің қатарында қапалы,

Омаш та жүр «қашан жауға тием!» деп.

Жасы жетпей, жаны жасып, күйер көп.

Көңілсіз көш — жадау жайлау жол түбі,

Жан жасыды, жанарда жас толқыды.

Омкең атаң «жау қайдалап» жайнап ед,

Комиссардан повестка кеп сол күні.

Жайлауды аңсап, кешпеді де көгалды,

Орта жолда ырдуанын доғарды.

Сол күні-ақ сұрапылға аттанып,

Үш жылдан соң «герой» болып оралды.

Омаш атаң сүйегі асыл ер еді,

Жеткен сәтте-ақ комиссардың дерегі.

Айдалаға көшін тастап ойланбай,

Отан үшін от кешуге жөнеді».

Сол әжем де бақиға артты сапарын,

Омкең шал да жерге алмасқан шапанын.

Елге келіп көшін күнге тірепті,

Жел аймалап күміс күлте сақалын.

Бейбіт күнде көрсем түйір қорғасын,

Омкең атам елестетем бор басын.

Боз селеу боп желбірейді сақалы,

«Ей, жүгермек, көшің жолда қалмасын».

Жүрген шақта көшім тізер жон қарап,

Баталы жұрт аңдатар деп оң қабақ.

Жосалының баурайынан кеткенмін,

Парыз атты талай жүгім жолда қап.

Жерге бітсе мұзарт шыңды шалған бұлт,

Адасады алдын білмей сан мәңгүрт.

Отан тұрмақ отау тіге алмай жүр,

Бейбіт күнде көші жолда қалған жұрт.

Сұрапыл жоқ — бейбіт тірлік жарасым,

Ерлік даңқы аспан сүйген дара шың.

Атам көші Күнге барып тірелді,

Менің көшім, қайда маңып барасың?!.





