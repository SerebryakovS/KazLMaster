	 Әділбек Ыбырайымұлы

	Күпіршілік



	Шойын қоңыраудың күңірене, жер—әлемді суырған гүжбан үнінен оянды. Бірден басын жастықтан жұлып ап, апыл—ғұпыл киіне бастады. Қимылы шалт, бірақ сондай әсем еді. Әр қозғалысында ибалылықтың ізі бар—тын. Міне, сәмбі талдай бұралған тұрқына мөлідей қара сырттық пен жиегі ғана көрінер әппақ кимешек айрықша әр бере кетті.

	Ұзын дәлізбен нұрлы хаят бөлмесіне бет алды. Жол—жөнекей ашылған есіктен шыға келген, дәл өзіндей киінген бойжеткен: «Тәңірінің мейірімді таңы шапағын төге берсін, бикеш!» — деді ернінің ұшымен ғана сыбырлап. Сәл тізесін бүгіп тағзым етті. Бұл да аса бір ілтипатпен жылы қабақ танытып, дәл солай әлгі бойжеткеннің жасағанын өзіне қайталады. Екеуі де қаздаң—қаздаң басып, құдайға құлдық ұрушылар жиналатын үлкен ордаға кірді. Өздерімен ала келген қолдарындағы шыраққа от тамызды. Сосын пірге сәлем берердей сүлкиіп—сүлкиіп тұра қалды.

	Ауқымы кең, шаңырағы биік ғимараттың іші күңгірттеу еді. Анау төр жақтағы тұғырда сәби көтерген құдай ананың биік сұлбасы құдіретті көрінеді. Басын салбыратып, қолдарына жанған шырақ ұстаған мына күллі қауым соның алдында мінәжат етіп, мойынсұна қусырыла түскен. Тырс еткен дыбыс жоқ. Неше ондаған шырақтың шалығынан бөлме ішіндегі кеңістік аумалы—төкпелі құбылады. Байқап қарасаң күңгірттік біресе қоюланып, біресе ыдырап, періште мен әлдебір жын—шайтандар мына пірәдарлардың төбесі мен шаңырақтың астында шайқасып жатқандай.

	Сырттағы алып құрыш қоңырау соңғы рет соғылып, жарықшағы ұзақ уақыт дыңылдап тұрып алды. Оның үні үзіліп тынғанша, қолқа—жүректі қотарып тастайтын азалы музыка күңірене нұрлы хаят ордасын керней жөнелді. Ізінше қасиетті әкенің барқыраған даусы ұласты. Бір кезде залдағылардың бәрі жауға лап қойған салт аттылардай дүрк етіп үн қосқанда зәулім қабырға теңселіп, иінінен дем алғандай көрінді.

	* * *

	Әлемді жапқан қараңғылықтың қарнына әлдеқайдан пайда болған машинаның жарығы алмас қылыштай қадалды. Себезгілеп тұрған жаңбыр аралас жылбысқы қар жынды көбелектей қалтырай ирелеңдеп, төмен құлдилайды. Жерге түсісімен көлкілдек қойбатпаққа қонып, ізім—ғайым жоғалады.

	Бір—ақ күнде жалғанның реңі қашып, дүниенің бәрі бүрсеңдеп қалды. Қаперлерінде ештеме жоқ, қаңғыбас күшіктер де әдеттегі қайқы құйрықтарын бұтының арасына қысып алған: сүмең қағады. Бүйтіп, түнекті тіліп тіміскіленіп жүргендерінің өзі бірен—саран, бұралқылық байыз таптырмаса керек. Әйтпесе, иесіз иттердің көбі әлдеқашан, кеш батпай—ақ қоналқы орын тауып, індеп кеткен. Түні бойы кеміретін сүйек—саяқтары да жетерлік. Өзегі талып, сілекейі шұбырып бара жатпаса, күннің мынандай райында тұмсықты шапқа тығып ап бұйыға ұйықтағаннан дұрысы жоқ. Амал қайсы, әркімнің қолы ондай мамыражайлыққа жете бермейді. Міне, шалшықты шылп—шылп басып сондай бір тірлігінің қиюы қашқан тірі көлеңке ілбіп келеді. Қушық иықтары дірілдеп, қысқа селдіреген шаштарын қуалай күздің суық жаңбыры мойнына тамады. Өңі жүдеу. Жол жиегін жағалай мақсатсыз лағып барады. Бір жапырақ жанынан қорқу, үрку, тайыну деген сезімнен ада—күде. Құдай — жалғыз, бұл — жалғыз.

	Соңынан өкшелей қараңғылықтың қарнына жарығын сұққан арыны асқақ автокөлік те жетіп үлгерді. Ол бар пәрменімен іркіндіні көсіп өткенде, сүмеңдеген тірі көлеңкені қар араласқан қоймалжың лас су көмді де тастады. Тротуарды қуалай жүгірген дарбазаны да шірене шашылған шалшық шылқ еткізді. Дуал қасқайып именбей тұрды да, жаны бар кеуде сәл тыжырынып, басын сілкіді. Үсті—басы малмандай. Киімі денесіне жабысып қалған, тыртысып адымын аштырмайды. Жылдамырақ бір жаққа жетіп алғысы бар. Бірақ қайда? Беймәлім. «Бас сауғалай тұратын жаппа кездессе... Тым құрымағанда таң атқанға дейін».

	Сүйретілген сылбыр қимылымен қаланың шетіне әзер ілінді. Арбиған, пендеге баспана саналған, бірақ бұған еш пайдасы жоқ қаптаған үйлер соңында қалып барады. Әдейі, солардан ұзай түскісі кеп, жүрісін ширатты. Тастай түлейдің ішіне дендеген сайын дертті жүрегі кеселінен айығып, жеңілдейтіндей. Ешкім кездеспегеніне қуанды. Алда—жалда өзі сияқты бейшара қаңғыбастардың қақпақылына айналса: мазасын қашырып, ит ығырын шығарады. Әйтпесе, сапаржайлардың біріне де түней салуға болар еді. Біріншіден — қаперсіз қаңғыбастардың ортасына жазатайым түсіп қалудан тартынды. Олар айдалада қоқыстың арасында түнемелдесе де өздерін қара шаңырағы: әкесінің үйіндегідей сезінеді. Өйткені кезбелік кәсіп сүйегіне, қанына әбден сіңісті боп, бойы әбден үйренген. Әрі сөйтіп өле алмай жүріп, біреуге өктемдігін танытқысы келеді. Билікке ұмтылмаған пенде пенде ме? Ондайда жуынды төгілген төңіректен ылжыратып көк өңезі туырылған қалдықты жегенін тарс естен шығарады. Әлі жететінін білсе, көзін ежірейтеді.

	Осыны бағамдағаннан кейін де адамы жоқ алқапқа асыға бет түзеген.

	Екіншіден — милиция деген тажалдың зауалын бейберекет тартқысы жоқ. Адамилық қасиеттен жұрдай мүттәйімдер, айуандықтың неше түрлі амалын біледі. Олардың да небір құқайын көрген. Соңғы бір жылда басынан не кешірмеді. Әйтеуір ұрлық жасап, кісі өлтірген жоқ. Қу тамақ үшін қалғанының бәріне барды. Әлдебір жастарға ұқсап сонау келешектегі егде тартқан 50—60— тағы жасын елестете алмайды. Лаждап бүгінгі күнді күнелтсе, таңғы нәсіпті тәңірдің жазғанынан көреді. Сондықтан шығар, «ертең болмай қалады—ау, табылмайды—ау» деген күйзеліс сезім үшті—күйлі көкірегінен үзілген: бір күнмен ғана өмір сүреді. Сол тәулік ол үшін ең соңғы жарығы сияқтанады. Қала оянғанда бұл да таңмен бірге таласа қайта бас көтергеніне таңданып, ызы—қию былапыт тірлікке еш жиіркенбей қосылып кетеді.

	* * *

	Жаз қызықты өтті.

	Үлкен өзектің аузына салынған алып көпірге бәленбай жылдан кейін күрделі жөндеу жүргізілуі тиіс екен. Сол көпір арқылы тартылған жылу жүйесі шіріген. Соның межесі де, ыңғайы да биылғы жазға тұспа—тұс келсе керек. Ерте көктемде быт—шыт етіліп қазылып, қопарылған көпірдің қызу жұмысы аяқ асты тоқтады да, тым—тырыс өлі тыныштыққа ұласты. Ұзақ уақыт адам баласы аттап баспады. Осынау мәуіртте қаңғыбастардың құдайы берді. Қабат—қабат қатарласып жиналған цемент бетондардың арасында кішігірім бір ауыз үйдің бөлмесіндей алаңқай қуыстар бар. Соған төсеніш тапсаң жетіп жатыр — баспана. «Кет» деп ешкім қумайды, жакын арада келе қоятын құрылысшылар жоқ. Қаржы кыжалаттық көрсетіп, қол—аяқтарын жіпсіз байлап, қозғалуға мұрша бергізбей матап тастаған.

	Қайлалылардың қолтаулап діңкелерінің құрығаны қаңғыбастардың қолайына әбден жақты. Бірақ олардың ішінде де бұл жерге келуге шамасы жеткендері ғана келеді. Шаһардың әрбір көшесі мен махалласы кесіліп—пішіліп қойылған. Аңдаусызда аяғыңды ағат бассаң, аранның аузына өзің түсесің. Сондықтан, осындай «меншік» заңдылықтарына сүйеніп, қираған көпірді төңіректегендер бірен—саран. Сақалы мен шашын ақ кырау аралап кеткен шал — көпірдің «қожасы». Қасында отыздан асқан кұрыштай жігіт бар. Екеуі екі жақтап «мекендерін» қызғыштай қориды. Сөдегей—солпы жүрісті бейсауат адамның аяғы бұл жерге тимеуі керек. Ары—бері өтуге болады, түнеп қалуға ешкімнің қақысы жоқ. Әйткенмен, осы темірдей тәртіп бір күні бұзылды.

	Шал әдеттегісінше ертерек түнгі сағат бірлердің шамасында жылы орнына кисайған. Ал жігіт жүргенге жөргем ілінеді дей ме екен, әлде жастық жалыны байыз таптырмай ма, таң сарғайып атпайынша кұтты конысына қайтпайды. Сол күні де ұзақ сабылыстан екі қара саны салдырап, діңкесі кұрып оралған. Дәл іргеге таянғанда бірнеше үйілген кұмнан, қазылған ордан, жолды кесе—көлденең тасталған алып кұбырлардан, какпакыл кабырға плиталардан өту китығына тиді. Солардың бәрінен сүріне—кабына жүріп, үсті—үстіне кат—кабат жиналған кұбырлардың ішіне кездейсок көзі түсті. Үшінші катардағы тесік шойынның өңешінде бірдеме карауытты. Қалт токтай кап, байыптап назар салды. Зеңбіректің ұңғысындай болған бәлекеттің арғы жағынан домаланып буалдыр кеңістік көрінеді. Одан беріректе карайған сұлба байкалады. Табан аудармай ұзак тесілді — адамның сыкпытына келеді. «Біреу өлтіріп, жасырып кеткен екен ғой, — деген байлам жасап үлгерді. — Кім болды екен? Порымы ұрғашының ұскынына ұксайды». Кенет, ойын тұжырымдап үлгергенше, әлгінің ыңырсыған даусы шыкты. Қозғалғандай болды. Бұдан әріге шыдай алмады. Ұңғының ішімен еңбектей жөнелді. Ұзын кернейдің көмекейі болар—болмас дыбыска бірден жаңғырығып, көмескі үннің өзін алып кашып азан—казан шу жасады. Сол заматта беймәлім пенде басын көтеріп:

	— Кім бұл?! — деп дауыстап жіберді. Жіңішке ащы үні оның әйел екенін аңғартты.

	— Қорыкпа! — Ентіге тіл катты. Кенжірдің ішінде бүктетіліп әзер тыныстағандығынан сырылдаған демі жүйкені түйте арамен кесіп жаткандай ғыр—ғыр етеді. Сөйтіп сабалак сары шашты неме беймәлім әйелді сабырға шакырғанымен, оның ұскынынан адам шошырлык еді. Өңмеңдей еңбектеп жанына жакындаған кұбыжыктан шошып, калтарысты паналап көз шырымын алмак болған солаба бас сауғалай тар темірдің ішінде кесірткеше кирелеңдеп опыр—топыр тұра кашты. Сабалак сорлы да бар куатын жинап, атырылды. Өйткені көптен бері әйел көрмеген. Оның үстіне мынау жастау сиякты. Тым кұрымағанда бір—екі ауыз тілге кеп калса да өкініш жок кой.

	Назарына ілінген нысанасы зып беріп ұңғыдан шықты да, табаны жерге тиісімен қияда қиғылық салған тауешкідей небір кедергілерден секіре—мекіре ілгері лекітті. Көзі қанталаған жыртқыш та оңайшылықпен құдай айдап әкеген жемтігінен ажырағысы жоқ. Ұзындығы 15 метрдей құбырдың қыспағынан құтылысымен, жанын шүберекке түйіп безілдете жөнелді. Бір—екі көлденең кедергілерден өте беріп, төгілген тас қиыршықтарының қасына жеткенде арыстанша атылды. Сол заматта екеуі де мұрттай ұшып, ұмар—жұмар алыса кетті. Жігіт қызды құр сыртынан қаусыра құшақтағанымен, онша күш көрсетпейтін сыңайлы. Ал ана долы бейшара қос қолын келсін—келмесін сермейді. Дегенмен, онысы діттеген жеріне де тиіп өтті. Қуғыншының құлақ шекесін дуылдатып жіберді. Ол сосын нығарламай құшағын босата салған: барсаң — бар дегені еді. Бірақ олай болмады, әйел құрсаудан босанған соң тұра заулатпай, теріс аунап түскен қалпы солқылдап жылай бастады. Өміріне лағынет айта ызаға булығып, көкірегін тұтаған тортадан күйіп кетті, шамасы. Әрі мына мәнжубастан онша қауіптің жоқ екенін топшыласа керек. Солығын баса алмай егіледі келіп. Қууын қуғанмен, сабалақ сорлы қапелімде енді не айтарын білмей дағдарды, нойыс неме аузын буған өгіздей мелшиіп қарады да отырды. Қашқын бейшара мұның бар—жоғына тіпті көңіл аудармайды. Қалай қырын қарады, сол күйі мизімеді, тек екі иіні солқ—солқ етеді. Әлдебір уақытта орнынан сүйретіле көтеріліп, ілгері адымдады. Киімі сауыс—сауыс. Әбден жүдегені ту сыртынан—ақ білініп тұр. Шашы білте—білте.

	Осы кезде білеуіт бәтірге жан кіріп:

	— Бойжеткен, бойжеткен! — деп соңынан екіұштылау үн қата ерді. — Мен саған тиіспеймін!

	Екі құлағы тас кереңдей әлгі әйел мойынын бұрар емес. Аяғын ілбіте басып, ұзай берді. Бұл да меңіреу мәңгүрттей соңынан үн—түнсіз ілесті. Бір кезде қыз тепкішекке ұқсатып қаланған далдадағы тас еденге қолындағы сөмкесін қойды. Өзі сол жерге тізе бүкті. Алатауға тесіле қарап біраз отырды да, түйіншегін жастанып қисайды. Сабалақ сары да маңына таяу кеп, шалқадан түсті. Көзі бақырайып ашық жатыр еді, қалай ұйқыға берілгенін білмеді.

	Кеудесін қара тас басып лахатта қалғандай тынысы тарылып, тұншығып барады. Жалма—жан екі қолымен бірдей қарманып тұрмаққа ниеттенген, алайда батпан әбілеттен басын көтере алмады. Керісінше әлгі албасты мыжғылаған үстіне мыжғылап, кеңірдегін сыға түсті. Қапелімде көзі де ашылмады. Діңкелеп кеп кірпігінің айқасқаны осы еді, былшықтанған немені ыдыратуға ырқы жетпей дәрмені құрыды. Иегінің астын әлеуетті жұдырықтың түймеші де сүйкеп өтті.

	— Сен ғой ертіп әкелген оны! — Кеудесіне мінген әлгі тістене, жағының кірісін ашпай дігірлеп, үн қатты. Сонда барып «барин» екенін ұғынды.

	— Мен саған ешкімді үйір етпе деп едім ғой, сайтан!

	— Мен әкел—ген жоқ—пын! — Енді ғана өз—өзіне келіп, басын тіктеді. Сақалы омырауын жапқан шалдың ұсқыны сұсты екен. Қанталаған көзі ежірейіп, аясынан түсе жаздап тұр. Ал бейтаныс қыз болса оны—пұны өтелі қобыраған күйі тапжылмады. Бұлардың тәжікелескенін естімейтін сыңайлы: қалың ұйқы құшағында.

	— Көзін құрт ана шарамыганың! Сүйретілген сүлдері қайыра бұл маңнан көрінбейтін болсын!

	— Жарайды, жарайды. — Шашы дудырап, аяғын салбыратып тепкішектің үстіне ыңғайланып отырды. Күннен жасқанған жанары жыртия басы қисайып, құж—құж омырауына жақ жүні тиіді. — Темекің жоқ па? — Дәл осы кейпінде мұрнының астынан мыңқ етті. «Барин» де мойынын бұрмастан «жоқ» деді.

	Балағы жырымдалып тізесіне жетіпті, жүн—жүн балтыры көрініп барады. Кәдімгі Робинзон. Көстиген табаны да әбден жалаң аяқ жүргендіктен мүйізге айналған, қиыршық тастарды ерен көрмей, ұлтанды етік кигендей именбей басады. Аса бір маңғаздықпен жауапты жұмысқа баратындай ұзай берді.

	«Темекі іздеу керек болды ғой» деп ойлады сары сабалақ.

	Жасанды көлдің төңірегінде тіршілік әдеттегідей ерте басталыпты. Әр—әр тұсынан әлеңкедей жаланған саудагерлердің мангалынан шыққан түтін білінеді. Екі—үш адам көлдің ортасына дейін жүзіп барыпты.

	Осының бәрін бір сүзіп өтті де, назарын таңға жақын «танысқан» бикешке аударды. Әбден титықтаған ба, сол қалпы қапысыз, бейғам.

	Енді оған деген құштарлығы жоқ, мүсіркеген, жанашыр сезімі оянды. Жан—тәні тұтастай салдыраған күйі орнынан көтерілді. Ақырын жылыстап «қонағының» қасына таянды. Ол тәтті бір ұйқы құшағында. Неше күн жағдайы келмей жүріп, ыңғайлы, орнықты орынға енді түнегендей жайбарақаттана тыныстайды. Маңдайы жазық, қасы мөлідей қара екен. Қаймақтай ерні мен әдемі қыр мұрыны бір—біріне сондай үйлесіп тұр. Бірақ аққұба өңі көгілжім тартып, күтімінің жоқ — күйінің әбден қашқандығын аңғартады. Үстіндегі лыпасы да тозығы жетіп, оңа бастаған.

	Сабалақ сарының жүрегі елжірей қарады. «Қарны да аш шығар». Шалбарының қалтасын сыртынан сипап қойды. Онда әлдене қап—қатты боп томпайып тұрған. Ол кеше «олжалаған» балық консервісі—тұғын. Сосын көзін сығырайтыңқырап көл жаққа сәл—пәл назар тоқтатты да, орнынан апыл—құпыл атып тұрып, жүгіре жөнелді. Арада он шақты минут өтпей қайтып оралды. Жаңағыдай емес, жүзінен масайрағандық байқалады. Ерніне қыстырып алған темекісі бар, қолында қағазға оралған дүниесі. Келе сала тепкішектің үстіне күн жеген сары қағазды жайды. Қалтасынан әлгі қалбырды шығарды. Бес—алты тілім нан да пайда болды. Ұнтақтай туралған жуа шашылып түсті. Сосын көк түтінді құныға бір—екі рет сорды да, қызға қарап жұтынып қойды. Осы сықпыты әлденәрседен қорқасоқтап, өлексеге ұрлана иектеген құзғынға ұқсады. Жіпсіз байланып кете алар емес. Бір кезде бетіне шыбын қонды ма, қыз қозғалған еді. Ізінше оянып, көзін ашты. Қайда жатқанын топшыламақ боп кешегі күнді ойша бір електен өткізді. Әлдене есіне түскендей ылдым—жылдым басын жұлып алды. Бірден назарына іліккені өзіне мөлие қарап отырған сабалақ сары болды. Жадына таңға жақынғы оқиға сап ете түсті. Зәумен көзін тайдырып әкетті.

	Анандайда қайыққа мінген қыз бен жігіт су бетінде тербеледі. Қыздың езуінде күлкі бар. Бақытты. Маусымның күні де сондай тамылжып тұр. Тек өзінің сарайы ғана шыжыған майға күйіп қалғандай удай ашиды.

	Аяғын бауырына жинап, қос қолымен тобық тұсынан айқара құшақтады да тізесіне жағын сүйеп, шоқиып отырды. Өзі секілді жетім сұлбаға қарамады да, жүзін басқа жаққа бұрған. Солай көңілсіз кейпінде:

	— Темекің бар ма? — деді жай ғана.

	— Тұқылдар...

	— Әкеле бер.

	Сабалақ сары елпілдеп, құйрығы қызарған жарым—жартылай сигареттерді футболкасының төс қалтасынан алып шықты. Ішіндегі ең дұрыстауын қызға ұсынды. Оған қызмет жасап, қытай оттығын жарқ еткізді. Оның бойындағы бар жібі түзу нәрсесі осы еді.

	Қыз көк түтінді танауынан есілте будақтатты. Сол заматта—ақ құрыс— тұрысы жазылып, маңдайы кеңіп сала берген. Көл жиегіндегі шапқылаған майшабаққа ұқсаған балаларға қарап, езу тартты. «Оразаңды ашасың ба?» деген көмескі үн сәбилік пәк шаққа елтіген көңілін өзіне аударды. «Мен тамақ әзірлеп қойдым». Мұндай қамқор ләмді естімегелі қай уақ. Өн бойынан найзағайдың тоғы жүгіріп өтті. Жалт бұрылды. Сабалақ сары тепкішектегі жайманы нұсқап тұр екен. Ашылған қалбырдың қып—қызыл томатты соусы сілекейін шұбыртты.

	Сәлден кейін екеуі биік көпірден төмен суға қарап тұрды. Сары сабалақтың аты Никон екен.

	— Никола деуіңе болады, — деді ол қызға жүзін беріп.

	Жаңа ас үстінде таныспап еді, реті енді келіп тұр. Ныспысын айтпай қойса өрескелдік болар, «Кәлима» деді елеусіздеу. Сосын ұзақ уақыт әңгімелері жалғасын таппады. Бірақ көкейлеріндегі ой желісі үзілмеп еді. «Мен заманның кезбесімін, — деп түйді қыз, — одан басқа ештеме емес. Мынау да аяқ жолын білмейтін қаңғыбас. Кімдерге керекпіз? Біз өздігімізден қоғамнан бөлінген жоқпыз, қағанағын жарып шықсақ та бәдауи жалған жерінді».

	— Неменеге қалың ойға батып кеттің?

	Никон кейіген күйде күңк етті. Оның жылдамырақ білісіп, тездетіп жақынырақ араласа түскісі бар.

	— Ертеде он бес жастағы бойжеткен күллі бір ауылға бәйбіше атаныпты. — Сол сілейген сүдінімен, әлдеқайда тесірейген күйде сөз бастады. Жігіт жымың қақты, тілге келу — таныстықтың тездеуі. — Сексенге таянған шал алланың жазымымен кемпірінен айырылып, кең төсекте жалғыз қалыпты. Басқадай тоқалдары болмаған екен. Жыл өтісімен балалары әкелерінің жейдесін жаңартып, он бес жасар қызға құда түсіпті. — Өмірі мұндай әңгіме естімеген Никон аузын аша аңтарылды. «Не айтып тұр?» деген таңданысы да жоқ емес. Оның ұғымына жат нәрселер көкейіне қона қоймады. — Сөйтіп, әлгі бойжеткен бір күнде берекелі бәйбіше атанып, ақарлы—шақарлы немерелі болыпты да шыға кепті. Елуден асқан тұңғыш ұлы «шешелеп», елуді алқымдаған келіні сәлем салып, сый—құрмет танытыпты. Осылай бәрі қоғадай жапырылып жатқанда, бозөкпе бейшара албырттығын байқатпай, нағыз елдің анасындай жолды ұстанып, жөн көрсетіпті. Ал біз болсақ, бір атаның баласы тұрмақ, бір қарақан басымызды алып жүре алмай, албасты басты.

	Сары сабалақтың өңі өзгеріп, «мынаның есі дұрыс па?» деген сауал көк көзінде көлбеңдеп тұрған еді.

	— Сенің сонда сексендегі шалға тигің келе ме?

	— Жөні дұрыс шал кездесіп, алса тиер едім.

	— Қаңғыбастық халде жүрсең де бостандық қымбат қой.

	— Босқындыққа ұласқан бостандықтан гөрі, иттің қосын көтерсең де жай— күйің дұрыс, тұрлаулы өмір кешсең: сол — қадірлі.

	Никон ерніндегі темекінің қалдығын шиырып, суға лақтырып жіберді. Мына сөзге оның ешқандай келіскісі жоқ.

	— Сонда маған біреуге барып «бич» бол дегенің бе?

	— Бостандық — сенің ойыңша, әлдекімдердің көксеп жүрген бетінен ешкім қақпай, өзінің білгенін істеп шайтандыққа дейін азғындауы шығар. Міне, сол бостандықтың арқасында, жүгенсіздіктің кесірінен менің өмірім қайда тірелді? — Сабалақ сары дау айта алмады. — Ешкім саған тізесін батырмаса, шамадан тыс жұмыс жасап, қара тұяғыңнан хал кетіп шаршап жүрсең де маңдай теріңнің өтемін дұрыс көрсең, бостандық — сол.

	— Жарайды. — Никон немқұрайлы қолын сілтей салды. Онысы «қойдым» деген ишарасы еді. — Жүр, суға шомылып, күнге қыздырынайық.

	Өзі алдыға түсіп, жол бастады.

	* * *

	«Барин» түс ауа мүкәмалына келгенде төсеніш жүн—жұрқалар шашылып, қоқыстар ыбылжып жатты. Көр—жердің бәрі осында. Адамның тұрағынан гөрі бөрінің қорысына ұқсайды. Сонда да болса өз отауы — емін—еркін кіріп, төріне шолжиды. Рахат. Төрт қабырғасы бар. Төбесіне ағаштардың бұтағын көлденең тастап, үстін оны—пұнымен жауып қойған: саялы. Іргеден самал жел еседі. «Бариннің» патша көңілінің көзімен қарағанда хан сарайынан бірде—бір кем емес. Сол ақ ордада алшысынан түсіп, нақыштап тұрып темекі орады. Құшырын қандыра отырып көк түтінді сормақ. Сосын теріп әкелген тұқылдарды жыртып, ұнтағын дорбаға салып қоюы керек. Аштыққа бірер күн шыдауға болады, темекісіз бір сәт халіңді елестетудің өзі қиын.

	Мазасы қаша бастады. Ең құрымағанда осы уақытқа дейін бір рет соғатын «буржуйдың» төбесі көрінер емес. Келесі қатардағы оның «бөлмесіне» әлденеше рет басын сұқты — үңірейіп тұр. «Тәңертеңгі құйымырдың артынан сүмеңдеп жүр—ау, ә—ә. Бір бәлеге ұрынбаса жарады».

	Бүйтіп алағызатыны, біраз уақыттан бері бауыр басып қалған. Тасжүректер жайлаған жалғанда жалғыз жүрудің жайы жараса қояр ма? Сүйеніш, тіреніш керек. Бұл үшін демеу: «Буржуй» — Никон. Бір—біріне бәлендей сеп те болып жарытпайды — терезелері тең, әңгімелері үйлесімді. Бастары біріксе, екеуі де жалғыздық жапасын шекпейді.

	Кеш батты. Әлем—жәлем жарқыраған бедекшілік жазғы алаңда тіршіліктің реңі басқа. Құйқылжыған музыка анық естіледі. Сылқ—сылқ күлген қыздардың да үні аракідік құлақты қытықтайды. Қаптаған не түрлі шетелдік жұтынған машиналар көзіңнің жауын алады. Әрі мұндай көліктердің «кермелері» қалада жиі ұшырасады. Керме бар жерде керемет бар — әлдекімдер күн демей, түн демей сол жерге топылады да жатады. Әрине, бұл келушілердің сиқы мүлде бөлек — үлде мен бүлдеге оранған; сыңқып сөйлеп, сылқ—сылқ күледі; қызғылтым шарапты дірілдетіп әкеп, еріндеріне үлбіретіп тигізеді; сағыныштарының сарығы басылғанда немесе қабындағанда орындарынан тұрып, беймәлім жаққа аттанып жатады. Солардың отырған орнын бағып жүрген «бариндердің» де ерні дәмі тіл үйіретін тауық санынан жасалынған кәуәпқа тиеді. Кейде, құдай берейін десе оп—оңай, бірлі—жарым стақан «нұрлы судан» да бұйыратыны бар. Ал нан мен пияздан таршылық жоқ. Уыстап әкете бер, ешкім сөйлемейді. Басқа мемлекеттерге қарағанда о жағынан біздің қайыршылардың бағы зор.

	Міне, «барин» жартылай байып оралды. Өзі де тойды, сөмкесін де толтырды. Енді тыңқиып ұйықтау ғана шаруасы.

	Құжырасына келген бетте бірден Никонның «бөлмесіне» бұрылған — қаңыраған бос. «Буржуй», буыңа пісіп жүрсің бе?! Көз майың шүңірейіп, артың шөмиіп келерсің әлі—ақ жының басылғанда». Тістене бір түкірді. Діңкесі құри өзінің «бөлмесіне» қарай адымдады.

	Төсегін жайғады. Тағы бір темекісін тұтатты. Сосын аяқты көсіп жіберіп шалқадан жатты. Ұйқы маңайламайды. Көкейінде ойдың ошағы әлдеқашан өшкен—тұғын. Енді кенеттен әлдебір нәрселер санасында қылаңытатын сияқты. Ештемені қаперіне алғысы келмеді. Өйткені есіне түссе, уайымның шоғы қоздайды. Уайым деген усойқы — жүнжітіп жібереді. Ал мынандай қақас тірлікте босалаң болуға ешкімнің қақысы жоқ. Бір күн адамға тән сезімнің біреуіне бел алдырсаң, іркітше ірігенің. Үй—күйсіз жүргенде ондай бойкүйездікке ұрынсаң, алғашқы қиыншылықта—ақ өліп тынасың. Бүкіл нақұрыстың әрекеті өмір үшін тайталасып, күресу ғой. Бірақ әркім әрқандай жағдайда тұрып тірмізіктенеді.

	Көзін ашып алды. Таң құланиектеніпті. Аяқ жағына сары қанден кеп бұйығыпты. Ол соңғы жұмадан бері мұның қасын маңаттап, айналшықтайды. Екеуі осымен үш—төрт рет бірге түнеді: сіңбе ит.

	Төсегінен атып тұрды. Бірден көрші «бөлмеге» ұмтылды. «Буржуй» тура босағаға ұзыннан түсіпті, төр жақта біреудің қылпы білінеді. «Бариннің» қаны миына шапшыды. Өз қожалығындағы заңның аяққа тапталғанына зығырданы қайнады. Никонды жағадан алды да, қос тізесімен кеудеден нығарлап жіберді. Қайқайтып кеп жуан жұдырықпен ауыздан қонжитты. Шырт ұйқыдағы ол ештемені байыптай алмай, түсінде үрген төбеттей құмыға мыңқ—мыңқ етеді. Бір кезде барып тілі шықты:

	— Тарт қолыңды! Жібер!

	— Кеше не айттым?!. — Ызбарлана кәріне мінді.

	Сұқтай қадалған сауалмен қоса шықшытына жұдырық дүңк етті. Ес жинауға мұрша бермеді.

	— Саған кедергі болған жоқпыз ғой. — Қорғансоқтап жауап қатты.

	— Заңға қарсы келіп жатырсыңдар. — Ол соны айтты да «буржуйдың» кеудесінен аттап өтіп, төрдегіге жетіп барды. Айқай—шудан ол әлдеқашан оянса керек, қыбыр—жыбыры көбейген. Оны елейтін «барин» ба, үстіндегі көнетоз жамылғысын жұлып алды. Аяғының астында бүріскен қауқарсыз төменетектіні көргенде алғашқы арыны бәсеңдегенімен, ашуын тежей алмады. Шашынан бүріп ұстады да шапалақпен жағынан осып өтті.

	— Шырқымызды бұза берме, құтырған қар!

	Никон да жалма—жан екі ортаға арашаға түсті. Әйелдің үні шықпады, үрейі ұшқандығы сондай — тілін жұтып қойса керек.

	Таудай қара бәле «бөлмеден» жоғалғанда барып екеуінің тынысы ашылды. Кәлима бір уыс боп бүрісіп, үрейі ұшқан. Біразға дейін ішкі ойының сауалдарымен текетіресіп тұрып, діңкесі құрығандықтан боқжаманың үстіне қисая кетті. Ешкім жұбату сөз де айта алмады. Қасындағы кешелі—бергі танысы Никон жамау көңіліне қамсау болудың орнына бір бұрышта сілейіп, шарасыз хал кешкен. Бірақ бұл кезбелік ғұмырында алғашқы көрген құқайы ма еді? Қайта бұрынғылардың қасында түкке тұрмайды.

	Әуелгі күндер осылай өрбігенімен, уақыт өте аралары тұтаса түсті. Шалдың да шақар мінезі уатылып, қабағына қамқорлықтың ұясы орнай бастады. Кейде Кәлиманы туған қызындай аялап, небір әңгімені айтатыны бар.

	— Бүгінгілердің ел үстінде шалқып өткен қара ниеттілігі үшін, ең соңында қара халық алдында есеп беру үлесі кімге тиеді? — дейді өз—өзіне сұрақ бере аңырып. Бұған қыз байғұс не дей қойсын. Бейқапер қала алмайды, сай—сүйегі сырқырайды. Сол тұста шал тағы да сөзін жалғастырады.

	— Енді бір ғасырдан кейін төңкеріссіз—ақ Америка социализмге өтеді. Олай бағамдайтыным, халқы имандылыққа қарай бет түзеді. Қоғам құрылымының өзі соған әкеле жатыр. Ал біздің кешегі тірлігіміз қолдан жасалған—тұғын. — Жанқалтасын қарманып, темекі іздеді. — Сен мына өмірге қапаланба, қызым. Әлі аман болсаң, алтын астаудан ас ішесің. Біз ібіліс жайлаған, адам аяғы баспайтын қоқыста жүрген жоқпыз. Бұл әшейін өмірдің көзге көрінетін бергі беті ғана. Әйтпесе, Иса пайғамбарды да анасы хан сарайында тумай, лақсаланып қаңғып жүріп, кедей шаруаның босағасында босанған. Ақыры Иса да кезбелікпен күн кешті. Аман болайық. — Ауыр күрсінді. Онша көп мұқала бермейтін қартамыс қотиын қажып—ақ қалыпты. Сөйтіп, иіні салбырап ұзақ отырып барып бір тың әңгіменің ұштығын шығарды.

	— Оныншы ғасырларда парсы елінде тым кедей кезбелерді «дервиш» деп атаған. Сіздерше ол «дәруіш», орыстарда «бродяго». Олар үстілеріне тобығына түскен шапан киіп, әр—әр жерін әдейі алақандай, тіпті тостағандай жамаулармен жамап қояды. — Мына қызық тосын әңгімеге Кәлиманың әукесі салбырап, шалдың аузына кіре жаздап, бар ынта—шынтасымен ден қойды. — Олар белдерін белдікпен емес, жіппен буып алады. Мұнысы сол уақыттағы ұғым бойынша ерікті кедейшілік белгісін аңғартады екен. Сөйтіп, жалпақ жұртты жаяу— жалпылап аралайды да жүреді, аралайды да жүреді. Қоғамға деген наразылықтарын солай білдірген. Бастапқыда олардың арасында кемеңгер ақындар да, небір оқымыстылар мен пәлсапашылар да болды. Дәруіштер осындай жолмен бұқараға шындықты, иненің жасуындай болса да ілімнің құдіреттілігін жеткізуді көкседі. Бірақ бара—бара араларына халықтың білімсіздігі мен қараңғылығын пайдаланған алаяқтар кіріп алды. Ендігі тұста әлгілер құшыныштықпен айналысып, ауруларға дем салып, небір аян,

	сүрелермен емдеуді кәсіптікке айналдырды. Кейбірі бал ашумен әуестенді, қайсыбірі дүмшеліктің тұрпайылығына барды. Жын—шайтандардан қорғап— қолдап жебейтін тұмарларды сату сияқты күнкөрістікке түсті. Есениннің:

	Брошу все. Отпущу себе бороду

	И броДягой пойДу по Руси, —

	деуі, әуелбастағы адал дәруіштерді аңсағандығынан шығар. Қоғамға қарны ашқандығынан шығар.

	Даусы бәсеңдеп барып, әңгімесі кілт үзілді. Кәрі көкірегі сырылдап, тереңінен күрсінді. Жанқалтасын сипаланды. Қыз да мына кызық дүниеге тамсанып, ынтығы ауды. Әйткенмен, шал осы жерден доғарып, орнынан түрегелді. Бұл кезбелік кәсібіне кірісудің қамы еді.

	* * *

	Бір күні үшеуі айрыкща шаттанды. Никола анадайдан айқайлай далбақтап келеді.

	— Кәлима! Кәлима!

	«Барин» мен қыз екеуі су қайнатып іщіп отырған, елең—елең етісті.

	— Көрдің бе мынаны?!

	Қолында қарайған бірдемесі бар. Әбден жандарына жеткенде бір—ақ білді: радио. Кәдімгі транзистор. Бірақ сынық — бір жақ қақпағы жоқ. Әйтеуір өкпесі сырылдап істейді екен. Қара түймесін басып қап еді, тамағы ауырған адамдай ғырылдай музыканы жіберді.

	— Жаңалық еститін болдық, — деп насаттанды «барин».

	— Қазақща әңгіме тыңдайтын болдым, — деп қуанды Кәлима.

	— Бұл — менің саған сыйлығым, — деп щаттана тіл қатты Никон.

	Сөйтіп, аяқ астынан үлкен олжаға кенелді. Мәре—сәре. Сол күні, не керек, қоқыстан табылған «қобдищаға» маза бермеді.

	Ертеңінде—ақ әлжуаз батарея «отырып» тынды. Бір күнгі «өркениетті» өмірге сонщалық үйреніп—ақ қалыпты. Меңіреуге айналып, ықылым заманнан радио тыңдап жүргендей, бойкүйездік жайлады. Қыздың жанарында жылт етіп пайда болған нұр солғынданып өщті.

	— Шайтан алғыр—ай, — деп кейіді «барин».

	Никон ләм—мим демей құрылыс жабдықтарының арасындағы қоянның жымындай өздерінің сүрлеулерімен беталды ілбіп бара жатты. Бірақ беталды жүріс емес еді. Өйткені, «диуананыкі алды—алдына» дегендейін, бұлардың жүрістерінің бәрі беталды лағу болатын. Оны мақсатсыз сабылу деп ойламайтын. Лақсалықтың өзінен мән іздейтін.

	«Барин» жақсылап тұрып темекі орады. Күн жеген қағаз тілінің ұщымен жаққан сілекейге жабыспай, зықысын щығарды. Ғазиттың басқа дұрыстау, әлі әрі тая қоймаған тұсын іздеді. Кәлима бұл уақытта көпірден төмен түсіп, ыдыс— аяқтарын жуып алып қайтты. Тіпті оларын ыдыс деп айтуға да келмейтін— тұғын. Кесе орнына «Кола» щөлмегінің түбін кесіп, әжетке жаратқан. Шеті кетілген екі тарелка, сабы сынған қасықтар. Сонда да болса таза ұстағанға не жетсін. Қыз оларын апарып өз «бөлмелеріне» бір бұрышқа, кішкентай тақтайдың үстіне қаттап жинады.

	Мұнда келгелі Никон екеуі бірге тұра бастаған. Әу баста осында түнегеннен кейін бе, әйтеуір, «буржуйдың» қасында қалып қойды.

	Сыртқа шықты.

	— Темекі тартпайсың ба?

	Шал жаңағысын орап бітіпті. Айналсоқтап қасында сары қандені жүр. Ол иесінің қолындағысын нан екен дейтін сыңайлы, көзін сатып телмең—телмең етеді.

	Кәлима темекіні алып тұтатты. Шал дорбасындағы табактан шымшып ап тілдей қағазға сап, өзіне келесісін орай бастады.

	— Ақынның көшесіне барып, жұмыс іздеуге де қорқасың. — Қынжылған кейіпте самарқау үн қатты қарт. — Азын—аулақ тиын—тебен тауып алуға да болар еді. Әйтпесе батарея деген не ол, тәйірі.

	— Неге қорқасыз?

	Ұнжырғасы түсіп, томсара біраз бөгелді. Мына сауалға жауапты неден бастаудың мөртін таппай қиналатын сыңайлы. Ақыры, сөз аялғысы кеп қалғаннан соң ба, әңгімені әріден қозғады.

	— Көктем енді шыға бастағанда екі жолдасыммен сол құдай атқыр көшенің бойына барып едім. Адам иін тіреседі. Сарылып, ұзақ күттік. Бірді— екісін көкте тұрып, төмен қарап сөйлейтіндер алып жөнелді. Ойбай, белім—ай! — Қолымен бүйірін ұстай алды.

	— Соңғы кезде сіресіп қатты ауыратынды шығарды.

	Отырған орнынан түсті де жерге шынтақтап, көлбей қисайды. Оның бұл қаракеті итіне майдай жаққандай, сары қанден аузын масаттана жалап алды.

	— Вихр, қой енді.

	Жаны ауырып тұрғандықтан ба, итіне жекірді. Ол лағынет ұғынбады. Тағы да иесінің мұрынын жылбысқы тілімен сүйкеп өтті.

	— Ой, мына албасты ұғынбайды екен, — деп кейіді де, қолының сыртымен қанденді бар пәрменімен итеріп жіберді. Ол бір қаңқ етті де, ренжіген сыңайда ұзай берді.

	— Содан кейін? — Цемент плитаның үстінде аяғын салбыратып отырған қыз ынтыға сұрады.

	— Өңгелерден мерейіміз үстем боп, біздің қасымызға бір шағын автобус тоқтай қалғаны. «Көмір түсіресіңдер ме?» деді өктем үн. «Түсіреміз!» деп, жамырай шу еттік. «Мініңдер онда!» Саудаласып тұруға уақыт қайда. Сәл кергісең, өзі аузыңа түсейін деп тұрған нәпақаңнан айырыласың. Іргеңдегі келесі үйме топ тиеледі де жөнеледі. Оған жеткізбей, шалт қимылдап жатырмыз.

	Үшеуміз бір—бірімізге қарап жымың—жымың етеміз. Ұшқыр автобус жылпылдап келеді. Біраздан соң барып, жалдаушылардың сықпытына көз тоқтаттық. «Қорықпаңдар, маңдай терлеріңді жемейміз» деп қояды шопырдың қасындағы жоян қарасы. Біздің жанымызда екеуі отыр. Қабақтары қатулы, түрлері сұсты. Секемал көңіл үркесоқтап, алағызды. Автобус пойыз тоқтайтын ешқандай тығырыққа бет алмай, қаладан шығып, батысқа қарай заулап барады. Біраздан соң шағын ауылдар ұшыраса бастады. Ішім қылп ете қалды. Сонда барып, бізді ірі фермерлердің біріне «бичтікке» сатуға апара жатқанын білдім. Қасымдағы екі жолдасыма ойымды айтуға дәрмен қайда. Бақсам, олардың да бастапқыдағыдай сиқы жоқ, дүдәмалдана ілгері көз тастайды. «Қайда барамыз?» деп сұрауға әбден жасық боп жүніміз жығылған біз, дауаламаймыз. Әупірімдеп, кекештеніп барып, «түзге отырайыншы» дегенді әзер айттым.

	— Қазір анау жотадан асқаннан кейін тоқтаймын. — Жүргізуші мойынын сәл артқа бұрыңқырап, сөзін маған бағыштай тіл қатты.

	Өтірік айтқаныма қорқып, тізем дірілдеді.

	— Саған не болды? — деді Вася деген жолдасым.

	— Қысылып отырмын. Ішім шыдатпай барады.

	— Шыда!

	— Темекің бар ма? — Жорта сұрадым.

	— Қазір түскеннен кейін тартасың! — Дәл желкемнен біреу үстемдікпен үн қатты. Әйтеуір машина межелі жерге зорға ілікті. Мен шыға ұзай бердім.

	— Алысқа бармай—ақ қой! — деді жоян қара.

	— Ұят қой, тура жолдың іргесіне... — Лажсыз міңгірледім.

	— Кім сені таниды? Сен кімсің танығандай? — Жұдырықпен қойып қалғандай діңк етіп естілді. — Андағы жерге отыра сал.

	Мен ұзай бердім.

	— Тоқта!

	Бұдан арыға шыдамай тұра қаштым. Соңымнан даң—дұң дыбыс шықты. Көзімнің қиығымен бір қарағанымда ана екеуін түймештеп, машинаға итермелеп жатыр екен. Менің ізімнен бір кішіректеуі түсіпті. Бар күш— қуатымды салып, жолсыз айдалаға зауладым. Ол біраз салпақтап келді де өкпесі соғып, кейіндей берді. Сонда да құтылдым ба, құтылмадым ба деген үрей билеп, тоқтамадым. Бір жақсысы — олардың төбесін қайыра көрмедім. Жаманшылығы — қайран жолдастарым біреулерге құлақкесті құл боп кетті. Қалаға қайтып келген соң қаншама іздедім, бүкіл олардың мекендерінің бәрін ақтадым: жоқ.

	Өз ойымен арпалысты ма, көк түтінді құмыға сорып, үн—түнсіз біраз мүдірді.

	— Ақынның көшесіне содан кейін қайыра аяқ баспайтын болдым. Оданша бұратылып жатып аштан өлейін.

	— Ал «Сейфуллиннің» бойында күнделікті тізіліп тұратындар қалай онда қауіптенбей барып жүр? — деді Кәлима аңғал сауал тастап.

	— Аңдушылар да қу емес пе... — «Барин» терең күрсінді. — Біз сияқты аса азып—тозып кеткендер ұсқынынан—ақ белгілі ғой. Тым жүдеулердің іздеушілері де болмайтыны аян. Содан кейін олардың басынып, батыл қимылдап жүргені. Ал ана тізіліп тұрған көпшіліктің баспанасы, отбасылары бар. Күйі, біздікімен салыстырғанда, жер мен көктей. Көпшілігі ғылыми адамдар — көздері ашық, көкірегі ояу.

	— Ол жаққа алып кеткенде не болар еді?

	— Ұзақты күн тыным таппай жұмыс жасайсың, әрі аямай тұрып өлтіре сабайды. Ішетінің — жуынды, киетінің — жұртта қалған өтел. Бар табысың — осы.

	— Жұмысын жасап жүрсең не үшін сабайды?

	Шал «баламысың деген — осы» деп айтуға оқталды да, сабырға жүгінді. Аңғал бейшараны аяды да мүсіркеді.

	— Әдейі. Әбден илеуіне салып, адам бетіне қарауға жарамайтын жасық жасамақ. Өзіне бір қарсы сөз айтқызбауы тиіс, сен тек «мақұлдың» адамы боласың. Сөйтіп, бүгінгі заман жабайы капиталистерінің тегін күшіне айаласың.

	— Милицияға шағымдануға болмай ма?

	«Барин» мырс ете қалды.

	— Көкем—ау, қай күйіңмен органға барғандайсың? Азамат екеніңді айғақтайтын паспортың, тұрақты тұрғылықты орның болмаса. Олар қайта қолына түссең қуана—қуана өзіңді қамап, тергеуге алар. Құр тергеп қойса жақсы, ашылмаған қылмыстар көп. Соған мың жылда қатысың болмаса да ұрып—соғып, «мойындатып», арқаңа алты батпанды арқалатып жібереді. Оларға не керек — «қылмыс ашылды» деген ат, «бәленше ашыпты» деген атақ—абырой, қызметтік шен керек. Содан кейін сотталып, түрмеден бір—ақ шығасың.

	Көкірегінде қамырығы бар шал өжелене өрекпіді.

	Кәлиманың қарап тұрып діңкесі құрыды. Ештеме ойламауға тырысты. Сақалы кіндігіне түскен орыстың дәруіші аңылжыған аспанның астында беталбат жаққа жылыстап бара жатты. Соған қарап тұрып көрдей көкірегі дауыл тұрып, жел соққандай азынады. Нәуетек жанарының аясынан бұршақ— бұршақ ыстық тамшылар жүзін қуалай үзіліп—үзіліп түсті. Өз—өзінен қыстығып, өзегі удай ашып, тамағына қайдағы бір өксік тығылды. Бұдан арыға шыдай алмады. Солқылдап тұрып жылай бастады. Жекіретін де ешкім жоқ, жұбататын да ешкім жоқ: ал кеп жыла. Тірі әкесі өліп қалғандай жылады...

	Жүн—жұрқаның үстінде бүктетіліп, ұзақ уақыт бауырын жазуға мұршасы жетпеді. Әбден долығы шығып, ағыл—тегіл жылағаннан көн жамаған көкірегі біраз жеңілдеген сияқтанды. Әйткенмен, ықылық атып, әлі солығын баса алар көрінбеді. Кімге ренжиді? Несіне ренжиді? Тіпті, мына жағыпар жалғанда өкпелеудің өзі орынсыз. Біреуді—біреу білгендей ме? Татар дәмің таусылмаған соң осылай иттің басындағы бұралқы тірлікті кешесің. Қасірет қабырғасына батқанда, ит екеш иттің өзі тұмсығын көкке іліп, ұлымаушы ма еді?Ұлып— ұлып, зар мен шердің тортасын айыратын. Адам ұли алмайды. Жылай алатыны қандай жақсы. Жер татып, сазған кеуде бір сергіп жеңілденеді. Бірақ бет—аузың домбығып ісінеді. Дегенмен, ол уақытша нәрсе. Әйтеуір сарайың — жауып өткен нөсерден соң жарқырап күн шығатынындай бір жасанады.

	Кәлима басын көтермеді. Бейқұт тағдырдың торын өріп жүрген өрмекшілер заманына қарағысы келмеді. Өмірде бұл қызығатын ештеме жоқ. Лас. Уақыттың індінін зымияндық жайлаған сияқты. Құдайдың тілеуі дұрыс. О баста адамды бір—біріне жақсылық жасауға жаратқан. Пенденің ішінен биттің еркегі мен ұрғашысын ажырататын пысықай шығып, ақша деген пәлені ойлап тауыпты. Сол күннен бастап жаратушы тәңіріні өкпелеттік, сол күннен бастап санаға қулық—құсы жұмыртқа салды. Содан бері қарай алла адамның тілеуін тілемейді.

	Сілесі қата жылап, ұзақты күн тапжылмай сұлқ түскеннен бе, қыздың басы қара тас байланғандай зілмауырланды. Бір жағы әлсіздік те жеңдеп, талмауратады. Бірақ оны байқайтын ол жоқ. Кеше де, бүгін де нәр сызбап еді. Уайым жегеннен өзегі талып, қарны ашпады. Тамақ іздеп тұрған құлқын жоқ. Бауырын қара жерден көтермей, сал болғандай қозғалмағанды қалайды.

	Сыртта аяқ дыбыры білінді. «Кім болды екен?» деген үрей жайлаған ойдың сүресімен, әзер дегенде басын көтерді. Сөйткенше беймәлім жан жетіп те қалды. Ізінше Николаның төбесі көрінді. Қыз «у—уһ» деп, көңілі байыз тауып, жүзін жерге салды. Мұны көріп, жігіттің үрейі ұшып кетсе керек:

	— Саған не болған?! — Бәйек қағып, бетіне үңілді. Маңдайын ұстап, — ыстығың көтеріліп тұр ғой, — деді әбіржіп.

	— Ештеме болған жоқ.

	— Ештеме болмаса мына түрің не?

	— Жыладым.

	— Біреу ренжітті ме?

	— Жоқ... Жылағым келді.

	— Қой, ондай ақымақ болма. — Иығынан құшақтап, шашынан сипады. — Әлі біздің алдымызда жарқын болашақ өмір күтіп тұр.

	Қыз еріксіз жымиды. Өзін—өзі келемеждей мысқылмен күлді.

	— Сен бүгін өткендегідей қазақша концерт тыңдайтын болдың.

	— Шын ба? — Танадай көздері жанып өшті.

	— Иә. Батарея сатып әкелдім.

	— Ой, қандай керемет болды.

	— Мә, тағы да балмұздағым бар. — «Буржуй» ыдыс—аяқтың қасына қоя салған балмұздақты Кәлимаға ұсынды. Бұл құрметке қуанғандығы сондай, қапелімде аузына сөз түспеді. Тек тәтті құмар балаша екі қолын бірдей құныға соза беріпті.

	— Асықпай жеп ал. Содан соң суға шомылып, күнге қыздырыналық. — Ондағысы — пляждың бойындағы жаздық алаңдарда қоныс тепкен мангалдардан нан мен пияз алып жемек. Сөйтіп, өзек жалғамаса, бейшара қыз діңкелеп құрып тынар.

	Сол екі ортада транзисторды да даңғырлатып қойды. Қайтадан жақыбай жалған жанданып сала берді.

	— Ал дайынсың ба? Жүр! — Никола «мал тапқыштығына» масаттанғандай шаттана тіл қатты.

	Кәлиманың дел—сал халі қунақ тартып, сергіп қайтты. Асыққаны — мекеніне жетіп, алаңсыз радио тыңдау болатын. Қазақтың халық әндерін сағынғалы қай уақ. Астары терең, маңызды нағыз қазақы әңгімелер ше? Өз отаныңда жүріп, өз рухани дүниеңе іңкәрлікке ұшырау сорлылықтың ең соңғы сатысы шығар. Қайта соны аңсап, сағына білу де бақыт па деп топшылады. Ол — түйсікте бірдеме бар деген сөз. Ал санасында саңылауы өшіп қалған дүмбілездер қаншама. Олар — төл дүниесін сағыну сезімінен ажырағандар. Шынтуайтында, пенде атаулылардың бәрі жиналып, мүсіркей аяушылық сезіммен қарайтын кембағал қотиындар солар. Өйткені сол бір жұмыр бастылар ешбір ұлттың өкілі емес. Ендеше, онда отан да болмайды. Аңдаусызда біздің ұямызға түскен сасық көкектің жұмыртқасы іспетті. Әке—шешесі беймәлім. Қоғамға аса қауіптілер де осылар.

	* * *

	Құтты орындарына қайтып оралғанда алдыларынан найқала басып Вихр шықты.

	— «Қожайын» үйде екен ғой. — «Буржуй» елеусіз күбірледі. Сосын:

	— «Барин»! — деп айқай салды. Тым—тырыс, ешкім тіл қатпады. Олар жауап тосып тұрмай, сол жүрген беттерімен ешқандай іркіліссіз «Бариннің» «бөлмесіне» бас сұқты. Жан—пенде жоқ. Бір—біріне қарап иек қақты.

	— «Төбеті» — үйде, қожайыны — түзде. Қызық екен.

	Әзілге сүйей мысқылдады.

	Шынында да, шалдың жанынан бір елі ажырамайтын сары қанден «үйде» жүргеніне қыз да таңданды. Содан кейін есіне сап ете түсті. «Олар о баста екеуі екі бөлек кетіп еді ғой».

	Бұлар «бөлмелеріне» келгенде Вихр да ізінше соңдарынан ере кірді. Қыңсылап, қыздың аяғына оралды.

	— Иә, сені бағана өкпелетіп жіберді. Әлі ренжіп жүрсің бе? — деп, Кәлима желкесінен, жон арқасынан сипалады. Қанден одан сайын іші—бауырына кіріп, етенелік байқатады. Ара—арасында болар—болмас қыңсылап қояды. Өмірі жасамаған қылық байқатқанына таңданды.

	— Еркелейтін адамды бұл да біледі, — деді әзілдеп жігіт. Осы сөзді ұға қойғандай сары ит суырылып босағаға барды. Сәл іркіліп, соңына қарады. Сосын табалдырықтан әрі аттап, бір—екі шәуілдеп үрді де қайта шапқылап бұлардың қасына келді. Екеуі де қайран. Тағы да қыздың аяғына оралды.

	— Мынаған бірдеме болған. — Кәлима дегбірсіздене күңк етті. Сол екі ортада Вихр қайта тысқа бет алды. Екеуі лажсыз соңынан ерген. Тура жетелегендей шалдың «бөлмесіне» апарды. Кіре сап табалдырықтың іргесін қаза бастады. Енді байқады, топырақ қопсығанға ұқсайды. Әне—міне дегенше көгереңдеп бір нәрсенің шеті көрінді. Бұдан арыға Никола шыдамай, әлгіні суырып алған. Кәдімгі жейде. Міне қызық. Төс қалтасы томпайып тұр. Жалма— жан қолды салып жіберді — ерлердің әмиәні. Ашып қалғанда көкпеңбек теңгелер көзге отша басылды.

	— Ой! — деп екеуі шу ете бөрлікті. Бір—бірін қуаныштан құшақтай алды. Қастарында арсалаңдап сары қанден тұр. Енді екеуі жапа—тармағай соған шүйлікті.

	— Сен не деген ақылдысың! — Жігіт балаша қуанып, итті жерден көтеріп ап, бауырына басты. Қанден де еркелеткенді ұғып, Никонның аузы—басын бір— екі жалап үлгерді.

	— Маған берші өзін, мен көтерейін!

	Кәлиманың қолына ұстата салды. Ол айналып—толғанып біраз тұрды.

	— Болды енді, жүр, мынаны санайық.

	«Бөлмелеріне» келді. Отыра қап санап еді, бес мыңнан асып жығылды.

	— Жақсылап тұрып «жазғы алаңда» демалуға болады, — деді жігіт.

	— Жоқ...

	— Неге жоқ дейсің?

	— Одан да... — Қыз біртүрлі ыңғайсыздана кібіртіктеді. — Үстімізге жеңіл— желпі киім алайық.

	— Дұрыс айтасың. — Мына оңды ұсынысқа жігіт жайраң қақты. — Жүр онда, автовокзалдың қарсы бетіндегі базар тарамай барып келелік.

	Қыздың да алып—ұшқан көңілі байыз таппай, атқалақтап тұрған. Бірден елп етті. Сол екпінмен екеуі жанұшыра базарға жүгірді. Асығып—үсігш жеткендерінде кешкі базардың сірге жияр соңғылары ғана, әр—әр жерде қадау— қадау сирек көрінді. Сонда да болса бұлардың іздегендері көп қиналтпай табыла кетті. «Барин» мен «буржуйға» кеудеше, арзанқолдау шалбар мен аяқ киім әперді. Қыз өзіне де сондай шамада киім—кешек алды. Сосын, «кедейдің бір тойғаны — шала байығаны» дегендейін, өзекке талғажау боларлық тіске басарды бір дорбаға толтырды. Бұл олжаның бәрі Вихр мен «бариннің» несібесі екенін ескеріп, бір жартылық пен темекі алуды да ұмытпады. Кәлима көптен бері маңдайы жіпсіп шай іше алмай жүруші еді, үнді шайы мен оған қататын сүтті де жадынан шығармады.

	— Біздің үйде той болатын болды. — Жігіт жас балаша насаттана ыржиды.

	— Ғұмырымыздағы ең бақытты күн — бүгінгі күн сияқты.

	— Бүгінгі күн шығар. Осынша қуаныш сыйлаған сары қанденді құдайдың бізге әдейі қосқаны ғой.

	— Пляждағы мелдегінен тойынған біреу жейдесіз қалды—ау... Бірақ бұйрық... Бұйрық солай.

	Кәлима шаттықтың шуағында тербеліп келе жатып, ештеме дей алмады.

	Құжыраларына келген соң киімдерін киіп көріп, мәре—сәре хал кешті. Әп— сәтте Никон жұтынған жігітке айналды. Тек өсіп қобыраған шашы мен сақал— мұрты ғана сиқына үйлеспеді. Қораштандырып, жабайылыққа сүйрелей берді.

	— Маған қарап тамсанып, қызықтап болдың ба? Болмасаң арманда кетпе!

	— Қылжақтап иегін көтеріп, бір қырындап, суретке түсейін деген кісідей кепке енді.

	— Сән үлгісін көрсететін көркем жігіттен аумайсың. — Сықылықтай күлді.

	— Рахмет! Мен туралы пікірің жақсы екен. Енді сенің киіміңнің қонымдылығын байқап көрелік. — Сыртқа бет алды. Кеудесі күмбірлеп, қуаныш тасқыны толастар сыңайы байқалмайды. Аулағырақ барып, цемент плитаның үстіне жайғасып, шылым тұтатты. Оптыға көк түтінді бір—екі сорды да төңірекке тойымсыздықпен қарады.

	Бүгінгі күннің райы мүлде бөлек еді. Көгілдірленіп, аспан—ару көк шәліден желек жамылғандай әуе, тұнып тұр. Байқап қозғалмасаң ебедейсіз саусағың періштенің үр жаңа шарқатының етегін іліп кететіндей. Мұндай ғажайып та сезімге толы кешті көптен бері көрмеп еді. Әлде ден қойып байқамады ма?

	Есінде, бозбалалыққа бет алған уағында көктемнің бір кеші дәл осылай бар әсемдікті әлемге іліп, батып бара жатқан—тұғын. Сәби көңіл сол суретті қимай, бір сәт болса да көзінен таса етпеуге тырысып, ауыл іргесіндегі таудың бөктеріне жүгірді. Өкпесі соғып, қабырға жолмен киялап барады. Бұл қанша өршелене биіктегенімен, құбыла өзінің дегенін істеп бағуда. Шар айнаға ұқсаған қып—қызыл күн еңкейіп те қалды. Мамырдың соңындағы майда қоңыр леп маңдайды ғана емес, жүректі қосып аймалайтындай. Осы жайдақтау тұмсықтағы сан алуан гүлдер мен белуардан келетін түрлі тау шөптерінің жұпары сарайды жарады. Кенет уылжыған әлемнің ортасынан әлденәрсенің ыңырсыған дыбысын құлағы шалды. Селт етіп, солай назар аударды. Қалың жыныстың ортасында әлдекімдердің анайы қылпы білінді. Өн бойынан қуатты ып—ыстық лептің желісі жүгіріп өтті. Тырдай жалаңаш беймәлім екеу, барқыттай жасыл масатыны жапырып тастапты. Нәпсі құштарлығының құлқынын бітемек ниетпен, ләззаттың шырынын ес—түссіз қалпы қылғыта жұтады. Мың түрлі жұпарын шашқан дала да, мың түрлі халді бастарынан өткізе дерткен, деміккен олар да — мас. Бала көзқұмарлығымен мына әрекеттен жанарын тайдырып әкете алмады. Бірте—бірте мысықтабандап ұрлана жақындады. Жақындаған сайын көкейінде күдік шырағы тұтанды. Енді сол сұраққа ұласқан күмән мұны жетелей түсті. Міне, аралары құрық тастам жер ғана. Өз көзіне өзі сенбей дал. Қарсы алдында «қасқырдың жәукемдеп талап» боршалағаны — «тас емшегімді иіткенсің» деп талай айтқан шешесі. Тіпті оның әйелдік әлсіздігін бет—пішінінен айқын көрді. Көзі төңкеріле айналып, жұқа еріндері болмашы дірілдейді. Қыр мұрынының ұшы сәл қусырыла түсіп, талмаусырай ыңырсыды. Ол сөйтіп шырайлы шапақтың уына булыққан сайын, үстіне қонжиған қара нойыс ексімдене өршеленеді.

	Никонның көзі қарауытып, басы айналды. Жүрегі атқалақтап аузына тығылды. Сосын... Сосын бар қуатын бойына жинап, «мама!» деп шар ете қалды да, өз әрекетіне есеп бере алмай жандарына жетіп барды. Қапелімде әлгі білеуіт апалақтап, кескен теректей ошарыла берді. Шешесі ештемені ұғынбай, ақпалап қозғаны сондай, «о дүниеден» бері қайта алмай әрі—сәрі халде. Баласы оның лыпасыз тырдай жалаңаш денесін көрді. Әкесі мен екеуін, күллі отбасын, әулетті қорлағанына күйінді. Бойын жинауға дәрменсіз талықсыған шешесін шапалақпен тартып—тартып жіберді. Өзі де одан арыға шыдамай, беті ауған жаққа жүгіре жөнелді. Далақтап жүгіре берді, жүгіре берді. Жасына булығып, өксіп—өксіп жылайды. Көкірегімен жер жыртып келе жатқандай, өзегі удай ашыды. Аспан төңкеріліп аяғына түскендей ауыр, қасіретті зұлматқа қатпаған қабырғасы шыдамады. Беті күйіп, жігерінің күл—талқаны шықты.

	Сол күні үйге барғысы келмеді. Далада қонды. Сөйтсе, диуаналықтың ең тұңғыш күнін өткізгенін білмепті.

	Сөйтіп, сұлулығы қараса көз тоймайтын керемет кеш, көкірегіне өшпестей етіп қасірет қозын тастап кетіп еді. Сол күннен бастап өз үйі көрдей суық боп көрінді. Бірте—бірте туған шаңырағынан алыстап бара жатқанын байқамады да.

	Ауыр күрсінді. Темекісін сорып еді, табагы таусылып, сүзгіге жетіп сөніпті. Лақтыра салды. Кенет жағыпар жалған тұманданып сала берді. Сонда барып байқады: жанарының аясын жас торлап, жылап тұрғанын. Тездетіп қолының сыртымен сүртіп—сүртіп жіберді.

	— Сен мені тіпті жадыңнан шығардың ғой. — Базынаға толы үн қаңырығы түтеген сарайға тау аңғарынан соққан самалдай әсер етті. Жалт қарап, жаңа ғана керім кештің керемет көрінісі уысынан шығып кеткеніне қиналса, шолпанының туғанына риясыз шаттанды. Басынан аяғына, аяғынан басына сүзе қарады.

	— О, көгілдір...

	Жүгіріп барып құшақтай алды да, қауырсын құрлы көрмей алақанына салып көтеріп әкетті.

	— Саған киімнің бәрі жарасады, айнам!

	— Жібер, жібер! Құлаймын!

	— Сен сұлусың. — Көкірегі шым етіп, жүзі дуылдады. Алқымына бір нәрсе кептелгендей болды. Толқығаннан ба, даусы бөгделеніп естілді. Алпыс екі тамырын қуалай лықсыған қанның екпіні сыртқа тепті. Басы айналғандай, көз алды мұнарланды. Қызды жерге түсірді.

	— Осы құтырғанымыз жетер, бүгінгі күннің шырқын шайқап алмайық. — Кәлима сабырға шақырды. — Қап, «бариннің» жоғын—ай, әйтпесе оның да иығына жаңа нәрсе іліп, көңілін бірлеп қояр ек. — Жаңа ғана жаздай жайнаған өңінен қынжылыстың ізі байқалды.

	— Енді ол түн жарымында келеді.

	— Вихр қайда?

	— Білмеймін.

	— Осы үйдің құтты аяғын ұмытып кеткеніміз қызық бопты. Вихр! Вихр! Кел маған!

	Сары қанден ешбір бұрыштан шыға қоймады.

	— Жарайды, әуреленбе. Қазір өзінен өзі шапқылап жетеді.

	— Мақұл. Сен осылай тұр, мен сені дастархан жасап шақырамын.

	— Құлдық, тақсыр. — Ыржия бетіне қарады.

	Қыз еркелей басып, ілгері озды. Талдырмаш бойында әдеміліктің әуені құйылып тұр еді. Жасантып киіндіріп, жұтынтып елдің алдына шығарса кез келген көздің сұғы сүрінетіні айқын.

	Никон сыртынан ылғи тамсанып қоятыны болмаса, алғашқы бір қарау пиғылынан соң оянған аяныш сезімінің шырғасынан аттай алмай келеді. Күш көрсетсе де қолынан ешкім қақпайтыны аян, тек жүрек құрғыр дауаламайды. Дауаламайды емес, ондай былыққа мұны жібермей жіпсіз байлап, шідерлейді. Күн өткен сайын арсыз көңілдің астары айғақтанып, өзіне мәлімдене бастады. Бір долы сезім буындырып, тұншықтыратындай. Кәлиманы жақсы көретінін сонда байқады. Енді уақыт артқан сайын сол тұтанған шырақ алауға айналып барады. Бірақ «жақсы көремін» деп айтуға қауқар жоқ. Тілі өңешінің түбінен күрмеледі де қалады немесе таңдайына жабысып, ажырамай қояды. Махаббат аш, жалаңаштығыңа қарамайды екен. Қайта, тәтті уілдірікше уілжіген індіннің шырмауында жүргеніне шүкіршілік айтады. Тұтастай опасыз жалғанда, қас пен көздің арасындай сәт опалы ғұмыр кешу әркімнің қолынан келе бермейді. Сақал—мұрты өскен дәруіш болса да, құдай бұған сол аяулы бақытты сыйлаған екен. Ендеше, осы бір асыл сезімді қастерлей ал.

	* * *

	«Бөлме» жақтан музыканың үні естілді. Солай қарап, сүйіспеншілікпен жымиды. Асыл адамына болар—болмас алданыш тапқанына марқайды.

	Жанында Кәлима болса болды, өмір бақи осылай қоңыр тірлікте қаңғып—ақ өте беруге бейіл сияқтанды. Бірақ әлденеден қорқады. Әппақ арманына айналған әлпеш адамын әне—міне жоғалтып алатын тәрізді. Бүгін болмаса ертең іргелері сөгіліп, жұртта ұлып жалғыз қалатындай. Жалғыздықтың татасын әбден—ақ тартты ғой, енді құдай оны басқа салмаса...

	Ой шиырларымен бастапқы әурешіліктен арыла алмай былығып тұрғанда, «Ау—у, қайдасың?!» деген назды әуен естілді.

	— Жүр. Дастархан әзір.

	«Бөлмеге» енгенде бұрын—соңды көрмеген мына молшылыққа қайраны таусылды әрі сүйінді. Мың гектардан астам жері бар фермердің дәм татып, күнделікті ауқаттанатын ас мәзірі сияқты.

	— Ой, қандай керемет!

	— Түсіміз емес пе?

	— Жоқ, шын сияқты. — Қыздың қолын ұстай ап, сілкіп—сілкіп жіберді. — Түсің болса осы уақытқа дейін оянып кетер ең.

	— Кел, жарайды, отыр.

	— Шәйдің иісінің өзі мұрынды жарып барады.

	— «Барин» келе қалмайды екен.

	Дәмді самсаның біреуін аузына апара беріп, Никон:

	— Сен оның сыбағасын алып қой, — деді.

	— Иә, алып қойғанмын. — Кесілген желім шынының түбіне құйылған қою шайды ұсынды.

	— Сүт қатқан шәйдің дәмі бөлек қой, шіркін.

	— Байқа, аузыңды күйдіріп алма.

	Екеуі де жарыса қарқылдай күлісті.

	Радио әуенді есілтіп, құйқылжыта төгілдіреді. Кенет музыка үзілді де, диктордың ашық сарнай жөнелген үні эфирді жаулады. Ол жергілікті уақытты айтып, ертеңгі ауа райымен таныстырды. Содан соң шетелдік өмір тұрмыстан алынған хабар тыңдайтындары жөнінде барша жұртқа мағұлымдады. Сәл үзіліс жасап барып, «Құпиялы да ғажайып Бразилия» деп бастады сөз тізгінін қолына алған журналист әңгімесін. «Бразилиялықтардың ең үлкен «Н» қаласының батыс жағында тағы бір қалашық бар. Мұндағы көрініс негізгі шаһардағы сәулетпен мүлде салыстыруға келмейді. Әлеуметтік жағдай да өте төмен, мүлде сын көтермейді. Өйткені, бұл елді мекенде баспанасыздар, қайыршылар, әл— ауқаты тым нашар адамдар тұрады. Олардың істейтін кәсіптері де жоқ, мамандығы барлары да шамалы. Жаппай дерлік шәрдің сыртына төгілген қоқыстың ортасында, жаңа жыртылған жерден құрт—құмырсқа теріп жейтін қарғаға ұқсап борқы теуіп, түртіншектеніп жүргені. Ал мына бір отызды алқымдаған екі адамның аттары: Рио мен Жанайэро екен. Олардан өз жағдайларын баяндап беруді өтініп, микрофон ұсынғанымызда...»

	Ізінше шетелдік әйелдің өз тілінде сөйлегені естілді. Сәл іркіліп барып, журналистің даусы ілесті. «Мен жыл сайын Бразилияда өтетін ұлттық карнавал үшін өмір сүремін» дейді Жанайэро. Ешқандай мекені жоқ. Рио екеуі қол ұстасып, дәл осылай баспанасыз ашық аспанның астында өмір сүргеніне сегіз жылдан асып барады екен. Жалғыз ғана көңіліне медеу тұтатыны — жазда өтетін республикалық жалпы ұлттық карнавал. Оған жергілікті халық жыл бойына дайындалады. Мемлекеттің бюджетінен де қыруар қаржы бөлінеді. Сол күні жұрт ең—ең асылын, жақсы киімін — карнавалдық костюмдерін киіп шығуы керек. Аса бай адамдардың әйелдері жыл сайын осы мерекеге арнап көйлек тіктіреді. Ол көйлектің бағасы 10—12 мың АҚШ долларынан асып кетуі ықтимал. Тіпті одан да қымбат болады. Бұл аталмыш қалың бұқаралық салтанатқа қатысушыларды тектемейді. Байлар мен қоса кедейлер де, қайыршылар да тойлауға құқылы. Олар үстілерінде не бар, сонымен ағылған лектің ортасында жүре береді. Салтанатқа арнайы безендірілген машинадан жолда түрлі әшекейлер түсіп қалуы әбден ықтимал. Соны иығына асып, беліне орап, басына таңып алса жетеді. Өн бойынан жылтырақ бір нәрсе көрініп тұрса болғаны.

	Ал үлкен жылжымалы сахнаның үстінде жүзіктің көзінен өтетіндей керемет сұлу қыздар, тыр жалаңаш жұлқына билеп бара жатады. Оның әдемі төңкерген кеседей ғана омырауы, көрген көзге тап салып, құлқынды қытықтайды. Қалыпқа құйғандай құлын мүшесі, топ—толық бәдені нағыз құс таңдай, тұсақ бөксе аруды көрсетеді. Биші қыздың қимылы мен сұлбасы қаншалықты керім болса, соншалықты көпшілік назарын өзіне аударады. Сақина—сырға деген сияқты әшекейі айрықша қымбат, әрі күннің көзін ұялтар жалтырағыш. Жалаңаш денесін сан қилы бояп алуы да әбден мүмкін. Карнавалдың айрықша әрін кіргізетін де осылар. Бұларға қарап тұрып байдың да, кедейдің де, құшыныштың да, қайыршының да делебесі қозады. Бір сәт тұрмыстың сан қилы ауыртпалығы ұмытылып, бойың байсал тартып, жасап қаласың.

	Рио мен Жанайэро — қайыршы жастардың арасынан шыққан осындай өнерпаздар. Мына жалғанда оларды қызықтыратын ештеме болмаса да, тек карнавал үшін өмір сүретіні сондықтан. Тұралаған жоқ—жітіктің ортасында жүрсе де екеуі таулары шағылып, жүнжіп көрген емес. Қашан да өздері мекендейтін жабайы қаланың кештерін думанға толтырып, шаттықтың құшағына бөлейтін де осылар. Сондықтан да бұларды қалашықта білмейтін жан—пенде ұшыраспайды. Би мен жырдың құдайы десе де лайық.

	Карнавал өте салысымен панасыздар бүкіл қаланың қағазын жинайды. Арнайы пункттерге өткізсе, әрбір 30 келі қағазға 1 доллар ақша алады. Той аяқталмай—ақ, шаһарды «тазартқыштар» өз қызметтеріне қапысыз кірісіп кетеді.

	Баспанасыздардың қалашығында жалғыз Самбо деп аталатын мектеп бар. Мұнда өңшең жетімектердің, тіленшілердің, панасыздардың балалары оқиды. Мұны ашып, қайыршылар мен аштарды қолдаушылар: құмар ойындарының алпауыттары. Бірақ оларды полиция тұтқындап, тергеуге әкеткен. «Қорықпаңдар, әлі—ақ қайтып келемін» деді құмар ойыны көсемдерінің бірі дон Тони өзін шығарып сап, үрпиісе қараған жабайы қаланың тұрғындарына. Айнала қаумалағандардың бәрі көздеріне жас ірікті. Әрине, оларды әбіржітіп тұрған нәрсе — иінін езген ауыр тұрмыстың батпанын жеңілдетуге күш жұмсаған азаматтарынан айырылғандығы. Балалары хат таныса деп еді, амал қанша. Ол мырзалардың қара халыққа септігі тигеннен басқа, қоғамға еш залалы жоқ. Неге осындай көпшіліктің адамдары кедергіге жиі ұшырайды екен?

	Ойын ойнағаны үшін кінәлі ме? «Мемлекетке салық төлемепті» дейді. Салығы несі, аш—жетімдерді бағып отыр емес пе?»

	Никон радионың бір түймесін басып қалды. Үн сап тыйылды. Бағанадан бері Кәлиманы аңдап, байқастаған. Оның жүрегі қатты қобалжығаннан өңі күреңітіп, өзгеріп бара жатты.

	Жаңа ғана асқақтаған көңілді мына хабар шақ—шәлекейін шығарды. Дәл өздерінің маңдайындағы жазуды айнытпай баян етті. Шынында да, жан— пенденің басына бермесін дейтіндей—ақ хал.

	— Қой, еңсе түсіп кетті. Жүз грамнан ішейік. — Жігіт шөлмекті алып ашты. Екі желім ыдысқа құйды да:

	— Ал денсаулық үшін, — деп, қағып салды. Аузын қолының сыртымен сүртіп, жолдасына қарады.

	— Ішіп қой. Бір мәрте алғанның еш оқасы жоқ.

	Кәлима көзін жұмды да шімірігіп барып, тартып кеп жіберді. Тынысы бітеліп құмығып, дүниені қара түнек басқандай ештеме көрінбейді. Өз еркімен жұмған көзін қайта аша алсашы. Тамағына кептелген қапырық құрғақ ауа, кеңірдегін қырнап, бұны қинай түсейін дегендей түйінге айналды. Бір түйір тас көмірдің шоғы тәрізденген ып—ыстық кесек от, өңешін күйдіре асқазанына жетті де алауға ұласты. Содан кейін ғана барып, тыныс жолдары бірте—бірте саңылауланып ашыла бастады. Кірпіше жиналған денесін де жазыңқырады.

	— Мә, мынаны жеп жіберсең, ештеме білінбей кетеді.

	Бір түйір сарымсақ ұсынды. Сол екі ортада жылмаң етіп сары қанден босағадан бері аттады.

	— Вихр! — Қыз өзінің дауыстап жібергенін аңдамады. Жалма—жан бір самсаны екіге бөлді де, бір бөлегін алақанына салып, иттің аузына тосты. Ол мына ықыласқа ырзашылықпен бойжеткеннің тізесіне екі аяғын қойып, несібесін биязылықпен қызыл тілін жылмаң еткізіп іліп алды. Сосын тістеген күйі «бөлмеден» сыртқа беттеді.

	— «Қожайын» да келе жатқан шығар. — Никола атып тұрып төңіректі барлап қайтты. — Жоқ.

	— Екеуі таңертең екі бөлек кеткен. Содан әлі бастары қосылмаған ғой.

	— Әкемізді базардан күткендей тостық қой.

	— «Барин» күнде бұл уақытта төбе көрсете қоймайтын.

	— Біз бүгін меймілдеген қуанышқа кенелген соң елегізіп отырмыз ғой. Әйтпесе күн әлі ерте. Қараңғылық та қоюланған жоқ. Кел, тағы да бір—бір «рюмкадан» аттандырып жіберелік.

	— Сен өзің іше берші, менің басым айналды.

	— Қой, ол ұсынысың жарамайды. Басың айналса осыдан кейін басылады.

	Екі желім ыдысқа қайыра құйылды.

	— Осыны тоқтатпай жөнелтейік. — Тағы да жігіт ұйғарым жасап, бастырмалатып барады. — Анда—санда өстіп қолымызға қарға саңғығанда бір жүз грамм ішкеннен басқа өмірде не қызық бар? Рио мен Жанайэро сияқты асыға күтіп, күн жұбатарлық жылына бір рет өтетін алданыш—тамашамыз да жоқ.

	«Шынында да» деп қорытты ішінен. Жаңағы оттың бір орнындағы өршіген қызуы қайтып, шарпуы тұла бойына біртін—біртін тарап барады. Сүреңсіз тірлік басқаша реңге еніп, маңдайының құрыс—тырысы жазыла түскендей. «Жарайды, ішсем — ішіп жіберейін». Желім құтыны төбесіне бір—ақ көтерді. Сол—ақ екен, жігіт жуа мен шұжықты қабат ұсынды. Оған қарайтын шама жоқ. Ауа да жұтпай, демін де шығармай ащы уытты араққа түйіліп тағы да біраз отырды. Бірер минуттың шамасында «у—уһ» деп, сыртқа тыныстады. Содан соң барып қана тіске басарды ерніне тигізді. Оны да місе көрмей суық шайдан оптыға ұрттады.

	Мынау жаңағыдай емес, өзегінде от боп тұрып алмай, шипалы нәрдей тамырына сіңіп, бар бойын бірте—бірте балбыратты. Арақтың буы еліткен ол қалтасынан сигаретін шығарып тұтатты. Никон да темекіні езуіне қыстырып үлгеріпті.

	— Сендердің лақап аттарың қызық.

	— Несі қызық?

	— «Буржуй!» Қайыршылық, баспанасыздық халде жүріп неге сен «буржуйсың?»

	Жігіт күлді.

	— Бірде «барин» екеуміз әңгімелесіп отырып, ХІХ ғасырда атамның әкесінің Петерборда ірі буржуазия өкілі болғанын айтып едім: содан бастап ол мені «буржуй» атап кетті. Келе—келе құлағым үйренді ме, осы лақап ат өзіме де ұнайтын сияқтанды.

	— Иә... — Ернін шүйіріп, көк түтінді нәшімен шығарды. — Қазір бәріміз буржуазистпіз.

	Екеуі де біраз өз ішкі ойларымен арпалысып, ләм—мимсіз отырып қалды.

	— Саған бүгінгі оппозицияда жүрген қай партия көңіліңе жақын? Немесе қозғалыстар?.. — Кәлима әңгіменің арнасын мүлде басқа жаққа аударып жіберді.

	— Ешқайсысы. — Жігіт бірден кесіп айтты. — Мен Республика үшін күресемін!

	— Қай Республиканы айтасың? Ресей ме?

	— Тәуелсіз Қазақстан — Отаным үшін!

	— Отаның сені қажетіне жарата ма?

	— Мен Отаныма әрқашан қажетпін! Бірақ бізді өздерін қоғамның патриоты санайтын шенуініктер санатқа қоспайды. — Жанын қарманып, темекі іздеді. Соншалықты қорланып отырғанын алай—түлей айранданған бетінен аңғару қиын соқпайтын—тұғын. Қолы сәл дірілдеп, сигаретіне от тамызды. Қою ысты бір бұрқ еткізіп, түтінмен қоса үнін де шығарды. — Шіркін, соғыс болса «Халық Қаһарманы» болар едім.

	— Соғыс қандай абырой әкелмек? Еш кінәсі жоқ халық қырылады.

	— Көрінбей жүрген көптеген батырларды ел арасынан айғақтап, нағыз халық ұлы етіп тәрбиелеп шығады. Ал қазіргі «серкелер», балаларын қалай бейбіт уақытта армияға жібермей алып қап жатса, өздері де солай Отан үшін от кешуден тайсақтап, тылда қалып қояр еді. Қалың бұқараның сонда ғана нақты көзі жетер, кімнің соңынан еруі керек екендігіне.

	— Жарайды, менің негізгі сұрағыма жауап бер. — Қызынып алған Никонды жеңінен тартып тоқтатты. — Мен осы күнге дейін «бариннің» шын есімін білмейді екенмін.

	— Сен тұрмақ, мен де ұмытып бара жатырмын.

	— Ол кісінің аты—жөні кім?

	— Василий Иванович! Фамилиясын айтсам күлесің енді.

	— Неге? — Аңтарыла түйілді.

	Бірақ жігіт оның себебін түсіндіріп әурелемей, бірден негізгі жайтты лоқ еткізді.

	— Чапаев!

	— Расында да солай ма? — Жанарлары одан сайын бағжия түсті.

	— Иә.

	Екеуі қарқылдай жарыса күлді.

	— Орыстар Чапаевты Еділге батып кетті деп ойлап жүр. Оның шынында да арғы жағаға аман—есен шыққаны, 1950 жылдардың ортасында өз ажалынан өлгені жөнінде газеттен оқып едім. Бірақ біздің Василий Иванович мүлде ол емес, өзіміздің заманның Чапаевы.

	— Қызық екен. — Қыз еріксіз қайран қап, таңданысын жасыра алмады. — Чапаев — «Барин». Үйлеспейді.

	— Буржуазиялық қоғамда меншігінде біраз жері, қора—қопсысы, жалшысы барларды «барин» деуші еді. Василий Иванович мына көпірдің «қожасы» болған соң, «иелігінде» әйтеуір бір нәрсе бар ғой деп, әдейі «барин» деп атағанмын.

	Тағы да үнсіздік жайлады. Бұл уақытта жаздың сүттей әппақ түні төңіректі көкшулан сәулесімен қымтап қойған. Кәусар бұлақ түбінде шашылып, су шая—шая жалтырап жататын малта тастардай, аспанда жұлдыздар самсап төгіліп қалыпты.

	— Солай. Екеуміздің аты—жөніміздің құпиясы бар болғаны осы ғана.

	— Маған ол кісінің әңгімелері ұнайды.

	— Ұстаз ғой.

	— Мұғалім бе? — Кәлиманың демде өңі құбылып, жұлып алғандай үні тақ етіп естілді.

	— Иә. Кезінде қоғамтану мен тарих пәнінен сабақ берген.

	Қыз ыдыстарды сылбыр жинай бастады. Сығырайған майшамның там— тұмдаған нұрынан бөлменің іші ала көлеңкеленіп тұр. Бұлар оны осылай тамақ ішкенде немесе аса қажет тұста ғана жағады. Әйтпесе жарықтың керегі де жоқ. Бұлардың күні де, түні де — қараңғы. Бір тал майшамның жарығы не, тәйірі. Одан да көрдей тұңғиықта бұйыртқанын көріп жүре береді. Жазым болса маңдайын соғар, бұйрық болса бағы жанар. Тек құдайдың салғаны, пешененің жазғанымен ғана жүретін пенделер.

	— О, бүгінгі күн қандай тамаша өтті, — деді Никон. — Көл жағалап серуендеп келейік. Содан кейін ұйықтаймыз.

	***

	Екеуі жасанды көлді қапталдай, пляжды өрлей ілбіді. Жағалауда мұрындарынан сірге өткізіліп байланған түйедей қатарласа тізіліп, бұйдасынан бекіген қайықтар тұр. Енді бір бөлектеу маңда катамарандар әлсіз толқынның үстінде тербеледі. Көлдің екі жақ бүйіріндегі оқшаулау кафе мен түнгі клубтан самаладай шамның жарығы төгіліп, өршеленген шетелдік музыканың үні естіледі. Бейсауат сенделген адамдар анау тоғайда болмаса, мынандай ашық құмдауыт тұста ешкімнің қаралдысы көрінбеді. Тек екеуден—екеу ғана жалаңаяқ борпылдақты кешіп, ілгеріледі. Күндізгі ыстықтың табы құмнан әлі кетпепті. Жүрген сайын жүре бергің келеді, жаныңды сондай жай таптырады.

	«Буржуй» қыздың иығына қолын артып алыпты.

	— Мен сені анау мейрамханаға отырғызғым келеді. Бірақ...

	— Оған барғым келмейді.

	— Апарарлық қауқар да жоқ. Шамам жететіні — сені суға шомылдыра аламын. — Соны айтты да көкпеңбек боп мүлгіген көлге тұра жүгірді. Бірте— бірте ұзап ағараңдап барды да, сол бетімен тұңғиыққа шомп берді. Ақ көбік аспанға атылды да, ізінше Никон жүзе жөнелді. Есік пен төрдей жерге малтап барып:

	— Кәлима, бері кел! — деп дауыстады.

	Қыз солай қарай бет түзеді. Жүріп бара жатып кеудешесінің түймелерін ағыта бастады. Жағаға жеткенде киімін сыпырып тастап, суды жалдап кеше жөнелді. Бойы тітіркенген сияқтанды. Әлгіндегі арақтан әлі өзегі қыз—қыз қайнайды. Көп бөгелмей тереңге гүмп берді. Сол—ақ екен, су жып—жылы боп сала берді.

	Анандай жақта жігіт күллі көлді емін—еркін жайлап, құлашын кеңге жайды. Сырт киімдерін шешіп, сол маңға—ақ қалқытып жайына жіберді. Өзі одан сайын ширығып, небір сойқанды сала бастады. Жүзіп барып—барып сүңгіп кеп кетеді. Судың беті ұзақ уақыт тым—тырыс боп тұрады да, кенеттен әлдеқайдан, басқа бір тұстан төбе көрсетеді. «Уф—уф» деп оптыға демалғаны тымық түнде дәл іргедегідей айқын естіледі. Кейде ұзақ жоғалыстан соң күтпеген тұстан тұңғиықтың түбінен аспанға атырылып, сол қалпы еш бөгеліссіз қайта төбесімен шолп етіп, шаншыла тылсымға қадалады. Күміс тамшылар ақ моншақша шашылып, бишік салымдай көтеріледі де шамырқанып барып басылады. Осы мезетте әлсіз сәуленің өзіне жігіттің жоны жарқ етіп шағылысып, құтты бір ерке дельфинді көз алдыңа елестетеді. Сосын діңкесі құрыған судың беті шымырлап қала береді.

	Қолтықты сөгіп, біраз уақыт армансыз жүзіп мауқы басылды ма:

	— Кәлима, бері қарай, маған қарай жүз! — деп айғайлады.

	— Қорқамын.

	— Қазір ендеше.

	Онша терең жерге бойлауға батылы жетпей жүрген бойжеткеннің қасына, иірімде өзін еркін игерген Никон әп—сәтте таянып үлгерді.

	— Енді қорықпа! Менімен қатарлас.

	— Қойшы, әурелемеші.

	— Шаршасаң, мен бармын ғой. — Етенелік таныта қыздың қолынан ұстап, иірімге жетеледі. Көп ұзамай—ақ, Кәлиманың өзі жүрексінгеннен «буржуйдың» мойнына жабысып алды.

	— Батып кетеміз! Батып кетеміз! — Шыр—шыр етеді. — Осы жерде—ақ шомыла берейікші. Менің аяғым жерге тиіп тұрған жоқ.

	— Жарайды. — Өмірі мұның бетіне қарсы кеп көрмеген Никола келісе салды.

	Қайтқан күннің нұрынан нәр алған жып—жылы көл тұтастай денені балбыратып, ду—ду еткізеді. Ұсақ толқындар қапталынан түскен әлдеқайда алыстағы неон шамдарының сәулесін өзіне тартып, аялай тербетеді.

	Никон да қыздың аш белінен құшақтады. Оның өрекпи көтеріліп— басылған төңкерілген кеседей кеудесі, бірде тиіп, бірде тимей омырауын қытықтады. Әлдебір ып—ыстық қуатты аңқасы кепкен күш күллі буын—буынын қуалап, қараптан—қарап әлсіретіп жіберді. Қыздың ерніне ернін тигізгенін аңдамады. Әйтеуір беймәлім ләззат ордасына кіріп бара жатқанын байқады.

	Кәлима да дәл осындай алақұйын әбілетті өткеріп тұрған. Жігіттің мойынын шеңгелдей құшақтап, одан сайын жабыса түскеніне есеп бермеді. Тілінің ұшы дыз—дыз етіп, нәркес жанары жұмылып, жүйке—жүйкесі шымырлады. Діңкесі құрып, қара тұяқтан халі қаша болдырды. Кенет, таңы айырылып, шорттасы үзілген малдай болмашы дыбыс шығарды. Ерніне сүлікше қадалған жігіт сәл алшақтап, жаңағы тас құшақ сөгілді де майда толқынның бетіне қыз шалқалай берді. Тұтастай тұла бойын жібектей аймалаған су, айтса тіл жетпес мамығына сап одан сайын тербете шалықтатады. Енді бір мәуіртте суда да емес, жерде де емес: жеті қат көктің қойынында ұшып жүргендей өзін сондай жеп—жеңіл сезінді. Тіпті жаңқа құрлы салмағы жоқ сияқтанды. Айшалыққа ұқсап бойын игере алмай, шыңырауға құлағандай талмаусырады. Айқасқан сояудай кірпігін ажыратуға дәрменсізденді. Қанша қажыр жұмсағанымен дәнеңе өнбес, еш нәтижесіз босқа бозымбай әурешілікке ұшырады.

	Мына құпиялы тылсым күштің құшағынан шығып—ақ кеткісі бар: шарасыз. Қайраңда қалған балықтай бұлқынды. Жүрегі одан сайын тайша тулап, әзер дегенде әйтеуір лайланған қарашығына нұр бітті. Сонда ғана барып, осынау тұтастай әлемге тірі адамның көзімен қарады. Өзіне жабысып, өлермендене шүйліккен алба—жұлба сақал—шаштыны көрді. Бір демде дүние қораштанып, жаңағы таңғажайып шырқынан айырылып, жұрынға айналды. Сәл тыжырынып, сыртқа қарай ытырылды. Сосын суды шалпылдатып, жағаға ұмтылды. Никонның «Кәлима! Кәлима!» дегенін де естімеді. Ол болмашы аңтарылып тұрды да соңынан алба—жұлба жалбырап, жанұшыра қуды. Қыз жиекке жетіп, құмның үстіндегі киімін асығыс кие бастады. Жігіт оның жанына алқын—жұлқын таянысымен екі қушықтай иығынан қос қолымен қапсыра ұстап, өңін өзіне бұрды.

	— Ренжімеші. Біз балабақшадағы бүлдіршіндер емеспіз ғой. — Абдырай, жұбатудың мөрті осы шығар деп, тығырықтан жол табуға тырысуда. — Әрі— беріден кейін, еркек пен әйел емеспіз бе?

	Бұртиған бойжеткен тырс етіп үн қатпай, түймелене бастады.

	— Ол бәрібір бір күні болмаса, бір күні болатын шаруа еді... — Міңгірлей ләмінің соңын жұтып қойды.

	— Ұяламын...

	Жігіт мына баладай аңғал сөздің еш астармен әдіптелмеген ашықтығына, шынайылығына сүйсіне жымиды.

	— Кімнен?

	— Сенен.

	— Не үшін?

	— Әйелдік құпиямды сақтай алмағаным үшін. — Жүзін төмен сап, жанындағының бетіне тіктеп қарауға дәрменсіз.

	Арада үнсіздік орнады. Татаусыз сайраған төрт құбыла: он сегіз мың ғалам тілінен айырылып, мәңгүрттікке айналғандай. Меңіреу уақыттың салмағы сондай ауыр, еңсені езіп, ұнжырғаны салбыратып жіберді.

	— Жоқ. Әйелдік абыройды қастерлейтін болса, бір сендей—ақ әлпештесін. — Тымырсықтықты жігіт бұзды.

	Қыздың мұрыны пырс—пырс етіп, нәуетек жанарынан аққан ып—ыстық жас жамалын айғыздады. Маңдайын жігіттің иығына сүйеді.

	— Өмірдің осындай итшілігінде жүріп, жеңіл жүріске салынып кетпей, қаңғыбастықты жөн көріп қалап алғансың. Әйтпесе, сенің жасыңдағы қыздарға дәл қазіргі таңда біздің қоғамда тірлік кешу әлдеқайда жеңіл. Жоқ дегенде он жыл күн сорған қағаздай кәдесізденіп, арса—арсасы шыққанға дейін, тәнін сатып еш қиналмай алаңсыз күнелтуге мүмкіндіктері жетеді. — Әбден дызығып, үсті— үстіне төпелетіп барады. — Бір кезде шалыстықтан опынған шығарсың, мен сенің оныңды бетіңе салық қып баспаймын.

	Қызға елжірей қараған күйі өзіне икемдеп, бауырына тартты. Шашынан, маңдайынан сүйді.

	— Тұра тұр, мен киімімді алып келейін.

	Жау шапқандай тереңге қарай құйындата жөнелді. Қарауытып, шалбары мен жейдесі мүлгіген көл бетінде анандай жерде қалқып қалған—тұғын. Соған қарай құлашты кең сермеп, жүзіп барады. Кәлиманың жүрегі сыздап тұрса да, жұлдызы быжынаған шілде түніндегі мына суреттің кереметтілігіне тәнтілікпен сұқтанып, назары байланды. Көп өтпей—ақ Никон қасына қайтып оралды.

	— Мені күтемін деп салқындап қалған жоқсың ба?

	Су—су дуда—дуда шашын саусағымен салалай тарап, ұшын умаждап сығып—сығып қойды.

	— Жүр, енді кетейік.

	Сол баяғыдай мейрамхана мен түнгі клубтың шамы жарқырап, небір көліктер сүмектей шаншылып, тізіліп тұр. Жеңіл эстрадалық әуен құлаққа анық естіледі. Екеуі үн—түнсіз құмды кешіп, алдыға ілгерледі. Құтты мекендері — көпір, таяқ тастам жерде ғана. Бұлар асығар емес. Аяқтарын ілбіте сүйретеді. Кенет Кәлима тосыннан сауал тастады.

	— Сен соз ауруларына ұшырамап па едің?

	Мұндай сұрақты күтпеген жігіт жалт қарап, қыздың көзіне тура ден қоюға тайсақтап, қипыжықтай берді.

	— Ым—м... — Неден бастардың бопасын таппай кібіртіктеді. — Қыс аяғында ұмақұртқа ұрынып едім. Бірақ емделдім. — Даусы бөгделеніп, жарықшақтана әжептарқы шықты. Сап—сары өңі өрттей жанып, нарттай қызарған сияқтанды. Тілеуіне қарай түн болып, абыройын жасырып келе жатқандай. — Қорықпа, саған жұқпайды. Мен әбден құлан—таза айыққанмын.

	— Қалай жазылдың?

	— Дәрі—дәрмекпен.

	— Ақшаны қайдан таптың?

	— Сол кезде құдайдың қарашаға қайырымдылық танытып, нәпақама мың теңгедей бұйыртқаны. Бедекші ирандықтардың ауыр жүк машиналарынан бес жігіт таудай—таудай теңдерін түсірдік. Қолыма ақша тие салысымен, бірден базарға тарттым. Құрыған құлқын үшін тамақ алмадым, дертіме дәру болар дәрмек іздедім.

	Қыз одан әрі тақымдап ештеме сұрамады.

	Бұлар «үйлеріне» таянғанда, Вихр жадырай қарсы алды. Еркелеп, құйрығын бұлғаңдатты. Бірақ осы жолы бұл екеуі оған еш мән бермеді. Қыз бірден «бөлмелеріне» бұрылды да, Никон «бариннің» баспанасына беттеді. Босағадан басын сұққанда, бір бұрышта бүріскен шал орнынан табылды.

	— Келдіңдер ме? — Кеудесін көтерді. Қараңғы қуыста тірі аруақтай сондай үрейлі көрінді.

	«Буржуй» жауап қатпады.

	— Ана ораулы қағазда нан мен пияз бар. — Қожайын иегімен табалдырық жақты нұсқады.

	— Қарнымыз ашып тұрған жоқ.

	— Онда өздерің біліңдер. — «Барин» жұртта қалған өтелге тығыла түсіп, өкпелегендей теріс қарап кетті. Онысы «ұйықтаймын енді» дегенді аңғартты. «Буржуй» да шалдың оралғанын көрген соң көңілі демделді ме, «демалсаң — демал» дегендей сыңай танытып, бұрыла берді. Бағанағы шалды күтіп атқалақтаған жүректегі қуаныш лебі біржола үзілгендей. Бақытты күннің ең тамаша жаңалығын жеткізуге дәл осы сәт зауқы болмады. «Ертең де күн бар ғой» деп ойлады.

	* * *

	Содан бастап бұлардың мекендерін бір салқындық жайлады. Оны ешкім ұғындыра алмайтын сияқты. Бірақ бәрі бұрынғы сыйластықты сақтап қалуға тырысатындай.

	Сондай ояздау көңілдің сүресімен Кәлима өлексе радионың құлағын бұраған. «...сары шашты, сидаң, ұзын бойлы, ат жақты. Үстіне көк джинси юбка, кеудесіне... Кімде—кім осы адамның жүрген жерін білсе немесе сол кісіні көрсе мына телефонға хабарласуын сұраймыз. Әйтпесе бұрыннан белгілі 02 телефоны арқылы милицияға мәлімдесеңіздер.

	Аяулы Лариса, үйде мамаң асыға күтіп отыр. Жылдамдатып үн қат».

	Мынаны естіген соң өзінің сорлылығына қараптан—қарап іші қалтырап кетті. Төрт көзі түгел тұрып соңынан бір іздеуші шықпағаны ма, әлде олар үшін мұның өлі—тірісі бәрібір ме? Жетім де емес, әке—шешесі де бар. Оларға баруға жүзі дауаламайтыны, тілдерін алмай қарабетке айналды. «Сұрастырса қайтеді екен? Тым құрымаса осылай газет пен радиоға хабарландыру берсе жетіп жатыр ғой. Негізі, мен — шіріген жұмыртқамын. Қаз екеш қаз да шіріген жұмыртқасын басқа жұмыртқамның садақасы деп, ұядан шығарып тастайды. Мен де туған шаңырағымнан шығып қалған бір садақамын...»

	Іші уылжып, өз—өзінен жыласын келіп...

	Жаз аяғы тұтамдалды. Кәлиманың бұл ортада бұдан әрі бөгелгісі келмеді. Әкесі емес, басқа емес, екеуі бірдей құрақ ұшып тапқандарын осының аузына тосатынды әбден әдеттеріне айналдырған. «Өздері сіңірлеріне ілініп жүргенде менің бұл қылығым еш ақылға сыймас. Күн суытпай өңгедей бір қарекет жасайын» деген ойдың сүресімен жаздай мекен болған көпірді тастап, түстен кейін беталбат жылжыды. Ана екі бейбақ байқамады. Әуелі кетеді деп дүдәмалданбаған. Тіміскіленіп, құдайдың бұйыртқан нәпақасын теріп жеуге жөнелген.

	Ерегескендей ауа райы да нілдей бұзылып, жаңбыр жауа бастады. Ызғардың ізі білінеді. Қар араласты. Көзге шұқыса көргісіз түн болды. Осынша меңіреуліктің арасында жападан—жалғыз Кәлима келеді. Санасына сан сұрақтың жебесі қадалып, ал тәнін қара суық қарып барады. Дірдек қағып, түртіншектеніп ұзақ сабылды. Міне, түнемеге ең ыңғайлы жер енді ұшырасқандай. Алып кәрі қара ағаштың қисайған бұтағының астына біреулер итарқа жасапты. Шілденің шіліңгіріне арналған күрке. Таң атқанша осы жерді паналай тұрмаса, басқа амалы жоқ. Бір жағы құдайдың селбескеніне шүкір деді. Ішінде күпәйкеге ұқсаған жаман—жәутік жырым—жырым төсеніші де бар екен. Бәрі өзіне үйреншікті тірлік. Жантайып, аяғын созып еді, балтырын ашық даладағы ызғырық желдің ызғары өпті. Бірден кірпіше жиырыла қойды. Сөйтіп, тоңып жатып ұйқы меңдеді. Бірақ, дәміл—дәміл оянып, мазасы қаша берді. Не ұйықтаған емес, не ояу емес дел—сал әурешілік күй кешті. Тек шолпан туа талықсып, көзі байланды.

	Таңертең тынбай қатты соғылған әлдебір әлеуетті алып темірдің дыңылынан оянды. Бүрісе бүктетілгенінен бе, қол—аяғы тартылыңқырап, арқа— басы құрысыңқырап қалыпты. Оның үстіне түні бойы жаурап, суық та сүйегін сірестіріп тастаған. Қарысқан жауырынын зорға жазды.

	Далада жаңбыр саябырсыпты. Күн қарашығы құралайдың көзіндей мөлдірейді. Жер аққаптал болған аттың арқасындай түндегі қырбық қардан әр— әр тұсы сүрмеленіпті. Лашықтың ішінен мына кеңістік жылы екен. Ағаштардың арасы мүлде құлпырып, қызарған алманың бүйіріне кәусар тамшылар сынапша үйіріліпті: мөлт—мөлт етеді.

	Ышқынған зұлмат дыңыл дамылдар емес. Сол дыбыс қызды жетелеп келеді. Алдыға жүрген сайын бұталардан баспалап қарайды. Ештеме көзінің қиығына ілінбейді. Бірақ тұла—бойды тітіренткен жойқын дабыл аяғының астынан шығатын сияқты. Міне—міне, сонадайдан алып зәулім үйдің іргесі байқалды. Оның көрнекті дуалының өзі көрген көзге тап салады. Жұмбақ дүние. Кәлима кәдімгі зәйтүн бағында жүргендей сезінді.

	Қазір анау қақпадан қызылды—жасылды желегі желбіреген бойжеткендер лап қойып, мына ираны тірлікке сән бере сықылықтай, тоғайға жүгіре сіңіп кететін сияқтанды.

	Осындай албырт көңіл дарбазаға жақындата түсті. Жаңағы үн шойын қоңыраудың дыбысы екенін енді бағамдады. Жайлап жылжып құпиялы қамалға таянды. Есігін тартты. Ашық. Табалдырығын аттауға дәті жетпей екіұдай ойдың қыспағында тұрған. «Тәңір таңының ақ шуағы төгіле берсін, бикеш!» Анық естілген әйел үнінен селк ете қалды. Сөйтсе, дуалдың ішіндегі оң жақ қапталдағы кісіні байқамапты. Ынта—шынтасымен анау түпке, төр жаққа сүзіле ден қойса керек.

	— Келіңіз.

	Мына ишара сондай сыпайы, мейірімді естілді. Көптен бері әйел затының өзіне бұлай өбектей сөйлеуі бірінші рет. Үстінде мөлідей қара сырттық пен әппақ кимешегі бар орта жастан асқан адам бұған қарай келе жатты. Жүзінде мейірім шуағы меймілдеп тұр еді.

	***

	Бір айдың ішінде өмірі айтса нанғысыздай өзгерді. Үнемі үрей жайлаған көкірегін мамыражай бірқалыпты күй биледі. Бұрынғыдай ашқұрсақ жүрмейді, өңіне де қан жүгірді. Ұйқысы қанық, жатын орны жылы: ақ төсек, ұлпа мамық. Жан—жағындағылар да құдай бере салған жандар, «бикеш» деп үзіліп тұрғаны. Тек бір—ақ нәрсе көңіліне қонбайды: будда дінін қабылдағанына өз—өзіне көңілі толмай, ойлап кетсе көкірегі қарс айырылады.

	Қаңғып келіп маңдай тірегені храм екен. Неге мешітке ұшыраспады? Бірақ онда панасыздардың тұтастай мұң—мұқтаждарын өтейтін жағдай жоқ. Киер киім, ішер ас, баспана қайдан табылсын? Әлдеқайдан әлдебір азын—аулақ шапағат шашылса, сақалдары тұштаңдаған молдалардың ниетінен аспай қалады. Әрі исламның ордасында төменетектілер түпкілікті тұрағына айналдырып, қызмет етпейтін шығар. Жалпы, бұқаралық діни шараларға басшы сопылардың бірі ретінде мұсылман шариғатында әйелдердің араласқанын Кәлима көрмепті. Әйтеуір көңіліне демеу боларлық бір—ақ жайт бар, ол — құдайдың жалғыздығы. Қай дінге кірсе де бір ғана жаратушы тәңірге құлдық ұратынын мықтап түйсігіне түйгеннен кейін ғана осындай иманды байламға тоқтаған. Әрі, қаңғыбастық ғұмырындағы қалай болса солай ұқыпсыз жүріс— тұрысын ұмытып, әйелге тән сыпайылық пен биязылыққа қайыра дағдылана бастаған. Әбден күйрегені сондай, басы—көзін күтіп қарауға жарамай өзін—өзі тастап жіберіпті. Енді жалғанға деген пиғылы басқаша өрбіді. «Біз ешқашан заманның қатталып сарғайған мұрағаттарында шаң басып қалмаймыз, — деген еді өзін ертіп әкеп осында орналастырған қасиетті шешей. — Қандай жаңа дәуір тусын, сол дәуірдің тынысымен бірге тыныстаймыз. Өйткені құдай сөзін сөйлеп, құдайға құлдық ұрушылар әр ұрпақтың рухында біте қайнасып, бірге туады. Қасиетті де парасатты осы мұра ғасырдан ғасырға жалғаса береді. Себебі, шынтуайтындағы адалдық, қайырымдылық, көпшілдік біздің дінге ғана тән».

	Осы ләм көкейінде күмбірлеп қайталанады да тұрады, қайталанады да тұрады. Санасында бой көтерген дүдәмалды сауалдарға басалқы боп, жазмыштың жазғанына көнуге үйретеді. «Тек адалдықтың ақ жолын ұстану керек. Сонда ғана иығыңа түскен қиыншылық та, бейнет те түптің—түбінде ақ нұрға айналып жолыңа шашылады» дейді, екінші ішкі бейнесі сұлбасын сүйретіп. Бұл лажсыз соның дегеніне көніп, илеуіне мойынсұнды.

	Кәлима кешкі асты ішіп болған соң бөлмесіне келген. Кітап оқуға отырды. Кітаптың өзіне бейберекет шұқшия беруге рұқсат етілмейді. Тек имандылықты насихаттаған әдебиеттен басқа шығармаларды оқуға үзілді— кесілді тыйым салынған. Ал үйлі—баранды боп, бала сүю үлесінен біржола айырылғансың. Өйткені сен — құдай үйіндесің. Құдай үйіндегілер пенделерден бір саты болса да жоғары тұруы керек. Түтін түтету, қандас туысқаны болу деген сияқты нәрселер — пендешіліктің шыршулары ғана. Мұндағылар құдайдың адамы, сондықтан ондай өмірдің ыбылжыған лас тұсынан биік. Бірақ осындағы егде әйелдердің бәрі — «қасиетті шешей», бойжеткендері — «қасиетті қыз», еркектері — «қасиетті әке». Олай болатыны: бұлар күллі өмірін тұтастай құдайға құлшылық етуге арнаған. Екіншіден, тек пенде атаулыға жақсылық жасау үшін тер төкпек.

	Өзіне тиесілі шаруаны әлдеқашан аяқтаған. Онысының жұмыс аты ғана, әйтпесе түк қиындығы жоқ. Кішкентайларды киіндіріп, тамақтандырады да дәріске апарады — педагоктік—тәрбиешілік іс. Солардың ортасында жүргенде уақыттың қалай өткенін де байқамайды. Тәп—тәтті сәбилердің қылығы бірінен— бірі асып түседі. Әлгілерін көргенде іші елжіреп, уілдірікше уілжиді. «Шешелері қалай алтындай балаларын көздері қиып тастап кетті екен?» деп қайран қалады да, өзінің істеген қылығы есіне оралып, әп—сәтте жақау ойдан арыла қояды. Бір демде адамилық қалыпқа еніп, «құдайдың жазғаны» деген тұжырымға тоқтайды. Қайта бұл нәрестелер көздерін ашпай жатып, құдай жолындағы тазалыққа тәрбиеленеді. Өкініштісі, ана тілінен, туған халқынан айырылады. Бірақ олардың санасында өскенде «ең асыл қымбат дүниелерімді жоғалттым» деп ойлап, қынжыларлықтай саңылау да қалмайды. Бір ғана жадында мәңгілік сақталатын нәрсе: ес білгелі — буддисші. Осы ұғым мен наным миына әбден құйылғаны сондай, оларға содан соң буддисшіліктен өткен аяулы да қымбат қадис жоқ сияқты боп көрінеді де тұрады. «Тұтастай бұқара храмға келсе екен» деп армандайды: қатер, қатер.

	Кәлима өз тәрбиесіндегі бүлдіршіндердің уақтылы үсті—бастарына қарап, киімдері мен төсек—орындарын ауыстырып, жатын орындарын жинастырады. Киім—кешек, кірліктің тазасын үтіктеп, алдағы күннің бірінде қажеттілік туса кәдеге жаратпақ ниетпен қаттап қояды. Былғанышы болса, басқа қызметшілер машинаға салып алып, қаланың ортасындағы арнайы кір жуатын орынға апарып өткізеді. Бүгін берген дүниелері ертеңінде дайын тұрады. Қарап отырсаң бір жүйеге енген үлкен кәсіпорын дерсің. Бірақ ішіндегілерден ешкім жалақы алмайды. Әрі—беріден кейін ақша да іздемейді. Өйтетіні, адам тұтынатын дүниенің бәрі бар. Киім бе, арнайы сопылық киім—кешек жеткілікті. Басқадай костюм, көйлек киюге рұқсат етілмейді, сондықтан оның қажеті де жоқ. Тамақ па, қалжаң көтергенінше ауқаттана бер.

	Храмға жан—жақтан үнемі қайырымдылық қаржылары түсіп жатады. Сол қаражат осындағы жұрттың мұқтажына жетіп артылады. Өткенде ғана жапондық азамат бір миллион долларын садақа етті. Малайзиялық қытайлар да одан қалыспады. Бұл — Кәлиманың білетіндері ғана, білмейтіні қаншама. Жалпы, пенде атаулыға бұдан артық не керек: қарны тоқ, киімі бүтін, баспанасы бар. Тек құдай жолына адал болу жүктеледі.

	Есік тоқылдады.

	— Кіріңіз, — деп, оқып отырған кітабын жанына қойып, назарын босаға жаққа аударды.

	— Әйелдің еркектен о баста бір омыртқасы кем жаратылғанын қаперлемейді осылар. — Қасиетті шешей кейістік білдіре сөйлей енді. Кәлима орнынан лып көтеріліп, басын иді. — Теледидарға шығып алған үш шөпжелке «Парламенттің қырық пайызын әйелдерден түзу керек» деген мәселе көтеріп жатыр. Олар сонда не айта қояды екен? Бұты мен басының шаруасынан аспай қалар.

	Кейде бұл кісінің осылай күйгелектенетіні бар. Ылғи ерлерді жоғары қойып, олардың қасиетін айрықша қастерлеп жүреді. Және соны басқа бикелерден талап етеді. Тағы да сол анда—санда беймазданатын әдетімен, шыр— пыры шығып Кәлиманың бөлмесіне кіріп қалған екен.

	— Ұйықтауға әзірленіп жатырсың ба? — деп сұрады баяпарлығын қоя қойып.

	— Иә.

	— Тәңірінің түні тыныш өтсін, бикеш.

	Жаңағы қалпынан жаңылып, жайбарақат басып шыға берді.

	Оқып отырған кітабын қайтадан жалғастыра алмады. Ойы бөлінді. «Шынында да, Кеңес өкіметі орнағанда «әйел теңдігі» деп зарлады. Сондағы саясаттың кұлқы — тездетіп жаулықтылардың бетін ашып, қолтығына су бүркіп, діни ошақтардан бөліп әкетпек болған екен—ау. Ұрғашы діннен шықса қоғамның өзінен өзі қожырайтынын екшеген. Қазір, Қазақстан тәуелсіздік алған тұста «қазақ тілінің теңдігін» іздеп отырмыз. Осының өзі бір кезде еркекпен тең боламын деген көкбет келіншектің құрсағынан шыққан көкжалқақ ұлдардың шалағайлығы шығар. Сол кезде әйел діннен безбесе, қағанағын жарып түскен ұрпақ тілден кетпейтін еді. Қатын бұзылғанда кәде құриды. Бір әйелдің қулығы қырық есекке жүк болса, бір әйелдің қырсығы қырық жылға да жүк екен. Айта берсе мұсылманшылықтың мұңы көп. Қыл аяғы өзінің тірлігі мүлде кереғар нәрсе. Осы әрекет ел ішін жаппай жауласа — енді бір ғасырдан кейін қазақты адамзат өркениеті қатерге апарып соғатын сияқты».

	Өз ойынан өзі шошып, ішкі жан дүниесі қалтырады.

	«Бұрынғы ата—бабаларының заманы болса, дінін сатқан бұ қарға не істер еді? Қара есекке теріс мінгізіп, бетіне күйе жағып, жүзіқараға жиіркене түкірер еді. Сосын талақ етіп, бәлесі жұқпасын деп ел ішінен аластатар еді. Осы уақытта әлдеқашан бір шу асаудың құйрығында мылжа—мылжасы шығып сүйретіліп, тамтығы бітер еді».

	Өрекпіген кеудесі одан сайын атқалақтай жөнелді. Бұл тірлікке ұшырауына ешкімді кінәламайды. Біреуді кінәлау — күнә. Өзі, өзі ғана айыпты. Бәрі тұз төгіп қойғандай «өзім білемдікпен» шәрмеңкесі қалың шаһарға келуінен басталды. Бостандықты бетке ұстап, ата—ананы тыңдамаудан шықты. Қызы айтқан тілін ұқпай автобусқа мінгенде әкесінің ұнжырғасы салбырап, діңкесі құрығандықтан ауылдың шетіндегі аялдамада томсарып қала беріп еді. Не іздеді? Оқуға түсе алмайтыны бесенеден белгілі. Одан да аш жүрсе де қазақылықтың қаймағы біртіндеп сөгіліп бара жатқан ауылда тұрақтап, ұлттық көне үрдістің іргесін тереңдету үшін күресу керек екен. Осы психологиялық қалыпты сақтап қалу да отаны үшін еткен үлкен қызметі боларын енді—енді ұғынды. Көзсіз жіберген қателігіне опынғандықтан санын соғып отыр. Халқына бір мысқал пайдасын тигізудің орнына, керісінше, өзінің жеке қара басы ғана кемінде он жылдық зауал арқалатыпты.

	Қалаға алғаш келгенде аңғал еді. Албырттығы да бар. Бетінің әрі — соры боп жабысты. Жігіттер бірінен соң бірі иектеп, әбден мазасын қашырды. Ақыры ілкімдісінің қармағына ілінгенін аңдамапты. Өзі сияқты талай қыздар ешкім жоламай—ақ тып—тыныш жүр. Соры да, бағы да осы екен. Арада көп уақыт өтпей—ақ тойтыйып қара жерге отырғанын бір—ақ білді. Әлгі сенген адамы сырт айналды. «Отау құруға әлі жаспыз, оған әрі менің мүмкіндігім жоқ» дегенді көлденең тартты. Арына қамалып жүріп жұмыстан қысқарып, шығып қалды. Сосын жатақхананы босатып берді. Сөйтіп, ешкімі жоқ қалада кезбелік өмірі басталды. Ауылға қайтуға жүрегі дауаламады, оның үстіне ондағы жағдай да өзіне мәлім еді.

	Бастапқыда таныс қыздардың пәтерлеріне түнеді. Уақыт өте келе олар да шілдің қиынша пышырап, алды—алдына тарай бастады. Кәлима да өз жөнін іздеген. Вокзалға аялдады, әуежайда қонды. Сол әуежайда жүріп ауруханадан бір—ақ шықты. Әуелгіде кіндігі бүрген. Адам аяғы саябырлау қалтарыстағы шеткі орындықта отырғанын біледі, көзін ашса беймәлім орында жатыр. Білегіне ішегін шұбалтып әкеп инені қадап қойыпты. Дәрухана екенін соны аңдап топшылады.

	— Уақытында құтылдың. Әйтпесе мына түріңмен ол баланы бәрібір өлтіретін едің.

	Сұп—сұр жүзі бедірейген қалпы селт етпестен мейірбике осыны айтты. Сонда барып түсік тастағанын бағамдады. Оған жаны қиналды ма, қиналмады ма, қазір есінде жоқ. Ол тұста ештемені аңдай алмайтын, аңдауға мұрша бермейтін азапты да мақсатсыз сүргелең тұрмыс енді басталып еді. Қазір біртүрлі сол жігітті сағынатын сияқты, жылбысқыға іші ауыратын сияқты. Ауыр күрсінді. Кенет сақал—шашы қауғадай «барин» елестеді. Никонның тұздай көкпеңбек көзі жанарының алдына тұра қалды. «Екеуі аласұрып іздеп жүрген шығар» деп қорытты. Бір ауыз ләм қатпай кеткен өзін жазғырды. «Осынша лас өмірде қаншама жақсы мейірман адамдар көп...»

	Түн iшiнде шырт ұйқысынан шошып оянды. Әлдебiр әлем-тапырақ өңешiн жыртқан дауыс тым үрейлi естiледi. Алғашында түсiм екен деген. Себебi сондай алай-түлей шым-шытырық жайттарды жиi көретiн едi. Содан қиналып, бастығырылып немесе шошып оянатын. Әбден нақұрыс тiрлiктiң сұрқия көрiнiстерi санасында сақталып қалса керек. Дәл осыдан екi-үш ай бұрынғыдай қиналып, сүлеленiп жүредi. Ояна келсе түсi. Жүрегi тайша тулап, қуаныш кернейдi. Тағы да дәл сондай пұшайман күй кешiп, қалың ұйқы құшағынан ыршып шықты. Көзiн ашып алды. Жаңағы түсiндегi айқай әлi дамылдамайды, қайта үдеп бара жатыр. — Әй-й, құдайдың сүйiктi құлдары! Өңеш жыртқаны аздай, темiр қақпаны тарсылдатып кеп соғады. Соңғы кезде храмға нашақорлар да жиi топылатын үрдіс байқалды. Ендi әбден өңi екенiне көзi жеткен соң, шыбын жанына араша сұраған сондай маңдайы тырысқан сорлы бейшараның бiрi шығар деп тұспалдаған. Биыл жаз шыға Таборд храмынан бiр шырақшы осында келiптi. Содан берi ол әлi қайтпады. Елiне келесi көктемде бiр-ақ аттанбақ ниет бiлдiрiптi. Өйткенi өзiнiң таңғажайып дiни наным-сенiмдерімен ұштастыра жүргiзетiн бақсы-құшыныштық дәрiсiн осындағы шәкiрттерiне толығымен жеткiзiп үлгермеген. Оның емдейтiнi, негiзiнен – нашақорлар. Ындыны ынжықтармен күресуде шырақшы—тәуштің жеткен жетістігі қомақты көрінеді. Тынық мұхит жағалауындағы елдерге осы кәсібімен аты мәшһүр екен.

	Батыс мемлекеттерде дәрігерлер құмарпаздарды емдеп, алдыңғы қатардағы дәрі—дәрмектің күші мен ғылымның жетістігіне сүйенгенде де он—ақ пайыздай оң нәтижеге қол жеткізгенін монах қыздың газеттен оқығаны бар. Оның үстіне ол жасаған жақсылықтарының құны қып—қызыл ақша тұрады. Ал мына қасиетті әке, алдына келгендердің алпыс пайыздайын қайта адами жолға салыпты. Әрі ем—домының бәрі тегін. Мұны естіген төңіректегілер де тынбай ағылуда. Күн демей, түн демей басы ауырғандарында осынау алып үйдің босағасын табады.

	— Біздің храмның дуалы қанша зәулім де асқақ болғанымен, келушілердің бәріне есігі ашық! — деген еді сол шырақшы нұрлы хаят бөлмесінде құдайға құлдық ұрып, кезекті сопылық рәсімін аяқтаған соң. Жасы әлі қырыққа толық іліне қоймаған. Өзінің түрі де сұсты: шашын ылғи жалтыратып отырып ұстарамен алдырады. Осы тәсілді күнара қайталайтын сыңайлы, басынан шыбын тайып жығыларлықтай. Кәлима көргелі өмірі күлмек түгілі жымиған емес. Әуелі, жымиюды айтасың, ызбарлы өңінде тек қана қаталдықтың лебі еседі. Жалпы, бұл жердегі діни адамдар үшін тәртіптің күштілігі сондай, бейсауат күлкінің өзін былай қойып, сөдегей—солпы сөйлеу — кешірілмейді.

	Кәлима бірде апиынкештердің ем қабылдаған сеансына қатысқаны бар. Кеудесін жалаңаштап тастаған нашақорларды тізерлете тізілтіп, діндар бір қауым елдің алдына отырғызып қойыпты. Әлгі көпшіліктен бөлек әрқайсының арттарында желкесінен төніп, екі—екіден монахтардың қызметкерлері тұр. Науқастардың алдыларында леген, жандарында шелек. Шелек толы су. Кейбіреуі ишараға бағынбай, желтоқсандағы жыны буған ақ бас бурадай аузынан ақ көбігін атып, ессіздене құтырады. Ондайда қарауылына алған артындағы екі тақуа әлгіні мұрынын тесіп, бұйдалаған бұқадай қақпалап, нығарлай күш көрсете тезге салады. Кейде шықпыртып, соққыға алады.

	Бір кезде шетелдік шипагер—шырақшының төбесі көрінді. Оның оң жақ қолы жалаңаш. Қолтығынан сол жақ иығына қарай орап, сары—қызыл түстес ұзын матаның ұшын арабтың шейхтарына ұқсап, арқасына асып тастапты. Соңында екі—үш шәкірті бар.

	Осы тұста жиналған қауым күңірентіп, құдайдың құлағына жететіндей зор үнмен құлшылық бәйітін бастай жөнелді.

	Келген бетте ізіндегі шәкірттерінің бірінің қолынан жарты шөлмек әртүрлі шөптен жасалынған мұқтаждық сұйық нәстені алды. Сосын көздей құтыға құйып, емделушілерге шетінен кезекпе—кезек іштіре бастады. Әлгінің соңынан науқастар жөпелдетіп, шелектегі судан меймілдете қылқылдатты. Кенезесі кеуіп, дәл бір аптаптан келгендей барлығы әукесін сала сіміреді. Көп ұзамай—ақ алдыларындағы шылапшынға қайыра лақылдатып құса бастады. Құсқан сайын шелектегі аяқпен суды көските алып, құрсағындағы бос орынды толтыра қояйын дегендей үстемелетіп, көлкілдете қылғытады. Кейде ішіп бітпей, қызыл өңешінен кері атқалақтаған су құрық тастамдай жерге шапшып кетеді. Әбден күшене—күшене, қылғына—қылғына қалжырағандарына желкесінде тұрған қалпелер жәрдемдесіп, сонда да бастырмалата су жұттырады. Ақыры булыға лоқси—лоқси адам есінен танып, талықсиды екен. Ондайда шырақшының шәкірттері әлгінің аяқ—қолын сереңдетіп, көтеріп ала жөнеледі. Апарып, жер төсекке тастайды. Аяқ жағында міндетті түрде жуан діңгек ұстын болады. Ұстынға шынжыр байланған. Сол шынжырдың ұшын әлгі науқастың тобығының тұсынан, арнайы бекітілген жалпақ білезік темірмен кісендейді. Әйтпесе, біраз уақыттан соң басталатын тозаққа тірідей күю — күйрей торығу тасқынына шыдамай, өзін өзі айдап, лаға жөнеледі.

	Міне, осы емдік шара күніне екі рет жасалынады. Бірінші ішті кеулеп, әбден ұңғуарлай жайлаған кеселді шайып, бәленің өңезінен арылтады. Сөйтіп, тынбай құлғанадан құтылу амалы алты жұмаға созылады. Ақырында ындыны құлаған құлықтың күшімен бастарынан осындай тас дәуірлік қатал да қиын жоралғыны өткізген соң, пенде қалпына енген олар Табордқа ант беріп, кресті сүйеді. Содан әлгілер әулие монахтың құзырымен босатылады.

	Әрине, өмірге екінші қайтара туып келген соң, ол өле—өлгенінше будданы ұмытсын ба? Мұсылманшылық жолында жүрсе де буддизмге еріксіз мойынсұнып, қабылдайды. Әуелі, басым көпшілігі сол храмда қызмет етуге сұранады.

	— Енді СПИД—ті емдеуді зерттеп жүрмін, — деді тағы бірде әлгі шырақшы. — Зиыным әлі жетіңкіремей жатыр.

	Егер шынымен ғасыр індетіне қарсы тұрып, жазатындай құдіретке ие болса, буддашылардың қатары күрт өсетіні айқын. Бұл туралы қаперге алудың өзі үрейлі. Бәле қайда деме, балағыңның астында.

	— Мен адам өлтірдім... осы жаңа ғана...

	Әжептарқы дауыс, болмашы мезет алданған ойын бұзып жіберді.

	— Енді маған не дейсіңдер?!.

	Дәлізден аяқ дыбыры естілді. Біреулер ылдым—жылдым басып, жүгіре өтті. Сол заматта Кәлима да атып тұрып терезеге жабысқан. Тыста шам самаладай жарқырайды. Дуалдың кіре беріс аузында біреудің қаралдысы байқалды. Ол әлі өзін өзі жұлып жеп, тынбай айқайлауда. Есікті де бар күшін салып тепкілейді, есі ауысып жынданған іспетті. Үсті—басы алу—далу — ұсқынынан кісі шошырлық.

	— Қасиетті әке! Қасиетті әке!

	Ту сыртын ары салып, өңін бері бұрды. Оның жүзі енді ап—анық көрінді. Діндар Кәлиманың жүрегі дір етті: «Қайдар». Өзін қатыбас тірлікке итермелеп құлатып, қалтарыста қалып қойған Қайдар. Соңғы уақыттарда есіне жиі оралып еді...

	Албыраған шиедей астыңғы ернін тістеледі. Саусақтары болмашы дірілге енді. Күнәһардың төбесінен әлі де құдай үйінің үстіңгі қабатынан қарап тұрар ма еді, одан әріге дәрмені жетпеді. Құштар көңілінің көркі болған пендеге соңғы рет нақтылап зер салды. Шырақшылардың біреуі таянды ма, ол әлдекіммен сөйлескен сияқтанды. Одан арғысы буалдыр. Терезе әйнектерін жас жуып бара жатты.

	Жүгіріп келіп жастығын құшақтай құлады.

	Содан біраз уақытқа монах қыздың көңілі бірленбеді. Сүле—сапа күй кешті. Ілініп, сүлдері ғана сүйретіліп жүрді. Нұрлы хаят ордасына барғанда да көкірегі қарс айырылып, жанған шыраққа бір жапырақ жаны шыжғырылды. Әлсін—әлсін есіне әке—шешесі, інілері мен сіңлісі оралды. Олар үшін бұл — жат, бұл үшін олар — бөгде. Бірақ шариғат шаңырағындағы қалпелердің бойынан адам баласын жатырқаудың, шеттетудің қылаудай бір қылпы білінбейді. Қазір қайта иманын сатқан қоғамда шарапаттың, мейірімділіктің шуағын шаша алатын да осылар. Тек Кәлиманың көңіл түкпірінде өмірді өгейсіну, жетімсіреу, қораштану сияқты бір кіді күлкіл дәнденді.

	* * *

	Жаңа жыл жақындады. Құдай үйінде өзінің рәсіміне тән дайындық үдей түсті. Жұрттың бәрі шырақшының алдына барып, тізімге жазылып жатыр. Сөйтсе, будда дінінде храмдағы алып қоңырау 108 рет соғылмай жаңа жыл босағадан аттамайды екен. Мейлі, сағат тілі 12—ден асса да мереке жоралғысы жасалмайды, ең соңғы қоңырау үнін күтеді. Ал қоңырауды әдеттегіше дабылшы ұрғыламайды, ниет білдірген кез келген буддисші соғуға қақысы бар. Сол күнгі шойын темірдің күңіренуі күнәһарларға сауап. Періштелер құлағына шалынса, көтерген күнәң жеңілдеуі қақ.

	Желтоқсанның соңғы күніндегі қақаған суықта түн жамылып, түндей қара киім киген адамдар тізіле далада тұр. Қолдарында шырақ. Аракідік шалыққа көздері шарпыса жылтырайды. Әрі сондай тұста құрыш қоңырау жер— әлемді тітірендіріп, миыңды солқ еткізеді. Сол кезде қалың нөпір ауыз—бастары жыбырлап, жапа—тармағай бәрі шоқынады. Ізінше жаратушының құзырындағы монах ұзын аспалы шынжырға бекітілген жуан бөренені қос қолымен қаусыра, бар пәрменімен алдыға жүгіріп бара жатады. Сол құйындаған екпінімен шойын қоңыраудың бүйірінен періп кеп жібереді. Күшті серіппенің кейінге лақтырған қуатымен бөренені құшақтаған күйі қайта артқа шалқалайды. Сөйтіп, тиесілі парызын қапысыз өтеп, жерге түседі. Оның орнын басқа біреу басады.

	Міне, Кәлима қасиетті бөренеге қол тигізді. Үш рет соғуы тиіс. Үрейден жүрегі делдірлеп, омырауы атқалақтады. Көкейінің түбіндегі мұсылмандық сезімі шың етті. Бұдан кейінгі әрекеті санадан тыс өрбіді. Бар қуатын бойына жинап, тұтасқан темір болатта өші кеткендей өлермендене дөңбекті сілтеді. Тұла бойы солқ ете қалды. Екі көзі ештеме көрмейді. Қайтадан жалма—жан алып діңгекпен ілгеріге атырылып бара жатты.

	Демі тарылды, жағының кірісі қарысқан. Әзер дегенде тілін «кәлимаға» келтірді. Сол—ақ екен, тас бітелген құлағы ашылып сала берді. Қоңырау үні мұның айтқанын күңгірлей қайталап, «Кәлима! Кәлима!» деп зыңылдай өксіңкіреп барып, солығын баса алмай таусылатын сияқты.

	Бел ағашты үшінші рет қоңырауға апарып соға алмады. Беймәлім тосыннан бір күш кеп, әйелді сыртқары итеріп жіберді. Артқа шалқалақтап құлай жаздап, денесін әзер игерді. Сосын есірік буған қалпы қалың нөпірді қақ жара жүгіре жөнелді. Бетінің ұшы дуылдады. Адасқан мүмін ыстық жас жүзін күйдіргенін аңғармады.

	Өз салмағымен шайқалған бөрене қоңырауды зілсіз сүйкеп өтті. Қара киімді қалпелер жапа—тармағай аспалы діңгекке ұмтылды.

	Сол қалпымен қасиетті бике қараңғылық көмкерген темір дуалдан сыртқа атырылды.

	— Біс—сіміл—лаһи—р—рахм—ани—р—рахим—м...

	Оның екінші айтқан сөзі әділетті Алланың есімімен басталды.

	Бір кезде есін жиғанда сапаржайдың жанында, қалтарыстау бір бұрышта тұр екен. Жасаған күнәсіне тәңірден кешірім сұрап, қолын жая көкке қарады. Өмірдің жаңа парағы ашылғанын аңғартқандай қияқтай ғана болып ай туыпты. Болымсыз сәулесінің өзі түнекті алагеуім кепке енгізген. Жалма—жан мойнындағы кресті шешіп алып, лақтырып жіберді.

	— Біс—сіміл—лаһи—р—рахм—ани—р—рахим—м...

	— деп күбірледі бикеден қарапайым жанға айналған қыз, қолын қайта жайып.

	Күллі әлем бір уақ тәубесіне түсті. Он сегіз мың ғалам «әлхамдулласын» айтып, құдайға күпіршілігіне күбірлей жалбарынып, тіршіліктен ажырап қимылсыз қалған.

	Әлдебір уақыттан кейін жапалақтап қар жауа бастады.

	1998 жылғы мамыр





