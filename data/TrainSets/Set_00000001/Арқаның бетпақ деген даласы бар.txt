	Алдан Смайыл

	Арқаның бетпақ деген даласы бар



	Повесть



	Бұлай болады деп олар да, біз де ойлаған жоқ едік. Бұл өзі әрі шындық, әрі ертегі болатын. Осы заманның ертегісі еді.

	***

	Бетпақ даланың ұлан жазығына төрт үйлі қойшы ауылдың көшіп қонғанына бүгін бірінші күн. Қай қиырына қарасаң да көз сүрінбейтін кедір– бұдырсыз дархан дала оны жатсынған жоқ, самал желін жамыратып қарсы алды. Құлан жортса таңы айырылатын қашаған дала қайта қуанып қалғандай еді. Таңы тамылжып атып, кеші балбырап батып, бір жаймашуақ қонақжай пейілде маужырады да тұрды. Төскейінде табын– табын киік жөңкілсе, дүңгір– дүңгір жаңғыратын ала көңіл атырап ел қарасы танылғанда, жанары талмай жалана қарайтын аспанның астында жалғыз жүдемейтіндігіне тәубә еткен.

	Өткен қыс қарлы болып, көктемде жетім соқпақ, бетке түскен болымсыз сызатқа дейін жылап аққан, мамыр туғанша тандыры кеппеген, түкті төсі көкбұйраланып, қырлауытта көде, сауырында ақселеу шалқып өсті. Жарыса жапырақ жайған қараған – тобылғының арасы ат тізесін соққан бидайық, ара– тұра үйір– үйір шайыр шырайланады. Арқа жақтан саумал самал ессе, жазықта қалың сасыр бас шұлғиды, жусанның жұпар иісі маң даланы боталы түйедей иітеді.

	Бұл маң ажарлы, алда ерні кезерген шілде бар екенін, шілдеде мына жойқын өңір қуарып құлазитынын, көп көде күн көзінде сарғайғанда, шөліркеген Бетпақтың жанарында бұлдыр– бұлдыр сағым ойнайтынын ұмытқан. Жерде әлі де ылғал бар, ат тұяғы теуіп тисе дүңгір– дүңгір дүбірлемейді, сайын далада арқырай шапқан айғырдың соңында шаң өрілмей, айдарынан жел еседі. Қымыздың исін, құлынның үнін ала келген көктемнен кейін туған мамыржай күндер көсегені көгертіп–ақ тұр. Бетпақтың көкірегі шайдай ашылған гүлбаршын шағы еді.

	Төртүйлі қойшы ауылдың да еңсесі көтеріңкі, сайлау жердің көкмайсасына қаз– қатар тігілген киіз үйлер кешкі қоңыр салқында іргені түріп тастап тамсандырады. Жерошақта қазан бүлк– бүлк қайнаса, қоныс құтты болсын деген кең пейілмен молдау асқан сүр еттің исі алты қырдың астына тарайды. Көк ала түтін бұрала өріліп, бұрандап көтеріледі, желсіз кеште ен жайлау жерұйықпен терезе теңестіреді.

	Жарау күрең шымдауыт жерге сіңіре қаққан қазықты шыр айналып шалдуар. Қойға мінсе қорлағандай болатын, тақымы тисе тымақты алшы кигізетін әлемді ат байыз таппай аласұрады. Етжеңді, ел ағасы жасына келген Қанай есік алдындағы көк шөпке төрт бүктеп төселген құрақ көрпенің үстінде малдас құрып отырып құмартады. «Тәк, жануар!» – десе айызы бір қанып қалады.

	Күреңде «Тәк!» дегізетін желік бар, дәл қазір түяғымен тас үгер шағы, қиқу шықпай қызынады. Биыл бесті шыққанда үйірге түсетін үйірсек мінез тауып, құр– құрлауға көнбей кеткен, басы жүгеннен, аяғы арқаннан босаса, желінің маңын жынойнақ етеді, арқырап барып айғырмен айқасады, құйындай үйіріп тай– байталды түре қуады. Қазір де екі көзі өрістеп бара жатқан жылқыда, шәңгір– шәңгір кісінеп тұлан тұтқан, шөптесін жерді осқырына тарпыса, кеудесі көріктей ісініп, алпауыт ашу жанарында жасын боп ойнайды.

	– Паһ! Паһ! – дейді Қанай. Сүйсініп айтады, күрең түніліп тулайды.

	Ханағаң (Қанайды жұрт осылай атап кеткен) Бетпақдалаға көшіп қонған төрт үйлі ауылдың үлкені, айналасына жұғымды адам. Қолға таяқ ұстап қойшы атанғалы жаз жайлауы осы өңір. Мамыр аяқтала бере тастап шыққан Мойынқұмға алдағы сарша тамызды таусып барып оралғанша, бәрі өзінің билігінде.

	Ханағаң ғұмыр бойы қой баққанда өрге шауып озған жері жоқ, төскейге өрлеп, төрге де шықпаған, атағы дардай әріптес ағайындарынан бірде кем, бірде тең түсіп жүрген қыруар жылдың ішінде есімі ел аузына ілікпей келсе, ескерусіз қалдым деп бұл шамырқанбайды, тасада қалдырдық деп басқалар ойламайды, барға қанағат еткен, бас амандығын олжа көрген жайдақ жан. Ауданда жылына бір рет дүрілдетіп өтетін шопандардың тойында мұның аты «Сол сияқты бәленше– түгеншелер де қысты шығынсыз шығарып салды» деп келетін, ешкімді селт еткізбейтін тізімнің ішінен табылады. Ханағаңа осы да жетіп жатыр.

	Кейін оған еті өліп кеткені болмаса, алғашқыда соның өзіне әжептәуір көтеріліп қалғанын бұл кісі қазір ұмытты ма, жоқ па, кім білсін. Бөлімшенің домалаңдаған өңкей қозы қарын басшылары ауылға келген соң тұс– тұстан кеу– кеулеп: – Ханағаң дөкейдің аузына ілікті, Қақаң көзге түсті – деп, ал кеп айналдырып, бір қойын жеп кеткені де есінде қалмаған шығар. Ондай– ондайды жіпке тізіп жүретін дағдысы жоқ.

	Ана қарсы бетте қаптай жайылып жатқан отар осы кісінікі, сонау ит өлген жерде қалған Мойынқұмнан жылжып көшкеннен бері тойына оттықпаған көп саулық бір орыннан қозғалатын емес, жерге қадалып алыпты. Сыртынан әлсін– әлсін қарап қойып отыр.

	Ал мына сол қол жақтан көрінген қой Құсайындікі. Ханағаңның талай жылдан бері аралас– құралас болып жүрген тұрғыласы.

	Ол да бар ғұмырын мал соңында өткізіп келеді. Бойы өзінен сәл– пәл аласалау, сөзі ептеп ұзындау, мінезі кішкене шапшаңдау демесең, басқа айырмашылығы шамалы. Қолға тигеніне ие, бұйырмағанына қынжыла қоймайды, зәудеде арық сөйлеп, семіз шығуды ұнатар еді. Жайшылықта мүлде жадағай, ал сөзден ұтып, қытығына тисең, «Әй, қайда қалмаған дүние» деп бір қойын атып ұрып сойып тастайтын мәрттігі де бар. Тек бертін келе пәлен жыл отасқан әйелі Ажар қайтыс болған соң, күйгелек болып кетті ме, кім білсін, кей кездері жоқ нәрсеге дызылдап, күйіп пісетін мінез тапты. Кіндігінен жалғыз қызы ғана бар. Ханағаңның Атбағарымен жасты.

	Құсайын Ажар дүние салған соң біразға дейін төсек жаңғыртқан жоқ, содан былтыр ағайындары сыртынан құда түсіп жүріп, күйеуі ішіп кеткен дей ме, немене, бір жас келіншекті қолына кіргізіп берген. Онысы шаруасын бірден дөңгелетіп әкетті, иіс сіңді ескі емес, жаланып тұрған жас қой, тәйірі, бәрін тас қаяқтай қағыстырады. Үйі қашан барсаң да мұнтаздай таза, бәрі ықшам, бәрі кіршіксіз.

	Құсекең де бүгінде жинақы, бұрын алты ай жазда, әрі салғанда екі– үш– ақ рет ұстара тиетін сақал– мұрты енді емге жоқ, иегіне шыбын тайып жығылады, оны аз десең, әтір сеуіп алатын әдеті және бар. Бірақ Ажар о дүниелік болғаннан кейінгі мінезі онша өзгере қоймаған, жас әйелімен қалай екенін құдай білсін, бөгде жұртқа келгенде кісі киік, әзіл– қалжың, қыршаңқы сөзді көтере алмайды, қаужай берсең шарт сынады.

	Келіншектің ныспысы Нұргүл, жасы отызға іліге қоймаған, тәп– тәуір өңі бар, жүріс– тұрысы , сөзі – бәрі оралымды. Шаруасын істеп, кіріп– шығып жүргенде әредік көзің түсе қалса, иіруге оңтайлы оңқай асықтай көрініп, көңіліне жаға кетер еді.

	Зәуде де бір жанары жарқ етіп жымиып қараса, жүрегі бар болғыр соғысынан жаңылып қала жаздайтын. Ондайда Ханағаң: – Бәтшағар, қайтеді! – дер еді.

	Күрең тыпыршуын – қоятын емес, бір мәрте шылбырға аяғын іліп алып, қазыққа жығыла жаздады. Бұл ұшып тұрғысы келіп ұмтыла түсті де, қанға сіңген әдетпен жерошақ жақта жүрген әйеліне жарлық берді.

	– Әй, анау арам өле ме, барсаңшы! – деген.

	Мұндайда Сара қолдыаяққа тұрмай зыр жүгіруге дайын, қолындағы кепсерін тастай салып, аласұрған бестіге қарай бүкеңдеді.

	Қазанда бүлк– бүлк қайнаған сүрдің исі Ханағаңды тамсандырды, дала жұпар аңқиды, мамырдың қоныр салқын кеші бармағынан бал жалатады. Алыста табын– табын киік үрікті ме екен, маңай дүрлігіп басылғандай болды. Күрең бір сәт жұлқынуын қойып, елеңдеп құлағын қайшылады. Екі– үш бозторғай киіз үйдің іргесіне дейін секектеп келіп, пыр етіп ұшып жөнелді. Жерошақтан әрірек жатқан тайыншадай қарала төбеттің екі көзі қарсы беттегі отарда.

	Ханағаң жұтынып тұрған күреңге де, түсі суық алпауыт итке де, қаптай жайылған қойға да бір рахат күй кешкен, бәріне риза пейілмен сүйсіне қарады. Мына тамылжыған кеш, шыбынсыз жазға бергісіз мамырда толықсыған Бетпақдала, әредік баяу есіп барып жоғалатын саумал самал, талай күнгі көш– көлікті жолдан соң сабасына түсіп байыз тапқан көңіл, бабына келіп, мәйегі шыққан жайлау еріксіз елжіреткен. «Дүние шіркін, қандай жақсы еді» дегісі келген.

	Құданың құдіреті шығар, қараптан қарап отырып ән айтпаққа ниеті кетті, құрақ көрпеге жантайып жатып ыңылдады.



	Сонда батыр сөйлейді,

	Сөйлегенде бүй дейді.



	Бар білетіні осы ғана, соны әлденеше қайтарса, даланы басына көтеріп, айызын қандыра шырқағандай желпініп қалады. Есінде жүрген екі жол көз алдына бес қаруы сай, қабағынан қар жауған жойқын батырды елестетуге жарайды. Кейде өз жанынан қосқан болып, көз алдындағылардың бәрін тізбелеп әкететін кезі де бар. Келістірмейді әрине, әйтеуір солай бір әндетіп алса, өзіне жетіп жатыр.

	Бұл жолы да сол дағдысына басқан, кешкі аспанға қарап шалқая жатты. Көк жүзінде шөкімдей де бұлт жоқ, шетсіз– шексіз бірдеме, көгілдір әлем көңілді көншітіп тұрып зеріктіреді екен.

	Еріне есінеп, керіліп созылды да, құлағын түре қойды. Құсайынның үйі жағынан майда қоныр ән естілді. Нұргүл әлгі магнитофон дей ме, немене, сонысын қосқан ғой. Жағымды бипаз дауыс тербетіліп көтеріліп, толқындап тарады, шымырлатып келіп балбырата баурап алғанда, Ханағаңа:

	– Өмір шіркін әдемі ән екен ғой, – дегізген.

	Әншінің домбыра шертісі де ерекше еді, әсем қағыстар көкіреген күмбірлетіп, құданың құдіретімен Нұргүлдің әредікте бір жалт етіп қарайтын жанарын көз алдына әкелген. Әуелде оған таңдана қоймап еді, артынан түкке түсінбей дағдарып, елегізи күрсінді. Бұл қалай болып барады өзі.

	Басын көтеріп, бойын тіктеп отырды, апыр– ай десейші, әдемі ән естісе, көзіне әйел заты елестейтін бір ауру пайда болған, сірә шатысайын деген шығар. Қартайғанда кәрі боз жорға шықтының кебін киіп жүрмесін.

	Көрші киіз үйдің есігі сықыр етті, ұзын бойлы ақсұр жігіт табалдырықтан бері аттап, бү дүниені жаңа көргендей түрып қалды. Ханағаң оған назар аударған жоқ, әлгі айтылып жатқан әннің ырғағына елтіп, өзімен өзі отыра берді. Енді бойы ауырлап, мең– зең хал кешкендей. Әсерлі саз тербетіп барып қай– қайдағы ойды қозғады ма, әлденені зарыға аңсаған. Әлдебір кезде жоғалтып алған қимасын енді ғана еске алып, өкінген секілденіп, кеуде кере күрсінді.

	Жерошақ жақта жүрген әйелін көріп отырса да көрмегендей. Оның етегі шалғының үстінде сүйретілген ұзын шапаны, ебедейсіз қимылы, қолындағы ескі кепсер, кір шалған ақ жаулығы, әжім торлай» бастаған күнқақты жүзі, тіпті:

	– Уһ белі түскір– ай! – деген шаршаңқы сөзі, – бәрі мына ән мен мамыржай кешке, өз көңілінің уылжыған шағына мүлде үйлесімсіз екенін ұққандай болды. Ұққандай болып отырып.

	– Қайран, қатын– ай! Саған кәпремонт керек– ақ екен, – деп жерге шырт түкірді.

	***

	Ақсұр жігіттің дәл қазір ештеңеге зауқы жоқ еді, қойшы ауылмен бірге Мойынқұмды кесіп өтіп, Бетпақдалаға жеткенше әбден қаусап біткен. Өзі өз болғалы шындап бейнет шеккені осы шығар, бас– аяғы жарты айға созылған жолда құр сүлдері қалды.

	Бұл маңның адамдары аспан айналып жерге түссе де селт етпейтін өңкей бір тоңмойын ба, кім білсін, баяғыда– ақ жетіп келетін жерге табаны күректей он бес тәулік жүрді. Ертелі– кеш ілбіген отардың соңынан сылп– сылп ереді де отырады. Әйел– баланың қамы есте жоқ, алдарыңдағы қойдың қас– қабағын бағады. Ол іркілсе, тоқтайды, өрсе ілеседі. Адам емес, мал үстем болған бір түсініксіз өмір. Басқалар қалай түсінсе, олай түсінсін , өзінің кесімі осы.

	Киіз үйдің қарсы бетінде көделі дала шалқып жатыр. Ұясына қонған күннің соңғы жалқын сәулесі батыс кемердің үстінде діріл қағады, ауа салқын тартқан. Аспанда шөкімдей бұлт жоқ, бірақ жаңбырдың исі білінетін секілді. Бұл араның ауа райын болжау қиын, ашық күңде айран– асыр өткізіп құя салғанын осы сапарыңда талай рет көрген. Ал теріскейден бір мазасыз жел ызылдап соғады да тұрады, не күшеймейді, не саябырламайды, ай далада құлақтың түбінде суылдап ығыр қылады.

	Есік алдында тұрып керіліп– созылды.

	– Бетпағың осы екен ғой, – деді күбір етіп. – Оны да көрдік. Мұның үғымынша ол қан– сөл жоқ безерген, тозаңы шыққан шөлейт өңір болуға тиіс еді. Төсінде өрген төрт аяқты аңына дейін арып– ашып, ат басын бұрған жолаушының шыбын жанын шүберекке түйгізуі, қадам басқан сайын қажытуы керекті. Бетпақ десе көзіне соры арылмаған, аһ ұрған дәрменсіз, шалажансар тірлік елестейтін. Ал мына даланың кескін– келбеті мүлде басқаша, ақ селеуі ту жылқының жалындай төңкеріледі, шалғынын құлын жалдаса, жоны қылт– қылт етіп, бір көрініп, бір жоғалады, шаңғытқан ай тақыр емес, аяқты малға өріс берген ен өлке.

	– Жарайды, – деді есінеп.

	Неге бұлай дегенін өзі де түсінген жоқ. Құрақ көрпенің үстіне малдас құрып отырған Ханағаң мұның даусын естіп мойын бұра қарағанын да байқамайды. Киіз үйдің ашық қалған есігін жапты.

	Бұл алты қанат уыздай аппақ үйі еді, иелігіне жеке тиген. Бәрін алдын ала ойластырып жүретіндігінің нәтижесі. Астанадан осылай қарай аттанарда өзін іш тартатын атақты археолог ғалымға арнайы барып, жергілікті үкімет орындарының атына шәкіртіне көмек беруді өтінген, өйткені айналысатын жұмысы маңызды екені, ескі мазарлардың архитертурасын зерттейтіндігі айтылған тілек хат жаздырып алған болатын. Соны совхоз директорына көрсетіп еді, жайылып сала берді. Бірер күнде Бетпақдалаға көшетін Ханағаңа әкеліп таныстырып, сұрағанының бәрін тап– тұйнақтай етті. Тіпті өзінің ойында жоқ, мүлде күтпеген қамқорлығын да алдына көлденең тартқан.

	– Шырағым, біз де студент болғанбыз. Білеміз, – деді жол жүрер алдында жолыққанда. – Қалтаң тесік шығар.

	Бұл нені мегзеп тұрғанын сезбей құр жымиды.

	– Бетпақдалада екі ай болады екенсің. Біраз уақыт.

	– Иә, аз емес.

	– Осы мерзімде сен Ханағаңа көмекші қойшы болсаң қайтеді

	– Қалай дейсіз?

	Таң қалғаны соншалық, түкірігіне шашала жаздады. Директор қарқылдап тұрып күлді.

	– Біз былай істейміз, – деді арқасынан қағып. – Сені солай оформит етеміз. Ал өзің мазарларды зерттей бересің.

	Сонда барып бір– ақ ұқты. Мұндайда аузыңа сөз түсуші ме еді.

	Директорға қосыла қарқылдаған болды.

	Денесінің қырыс– тырысы әлі жазылмаған, шіркін осындайда суы тастай өзенге сүңгіп шығар ма еді, құр атқа мінгендей сергіп сала бермес пе. Ал бұл даладан сақау бұлақ та таба алмайсың. Құдыққа барып жуынуы керек.

	Мамырдың беймарал кеші сарқыла келе ақшам жамыраған, күншығыс жақ күңгірт тартып, кешікпей мына салқар далаға түн қонақ болатынын аңғартады. Дауыс жетерлік жерде екі ат жайылып жүр, сол тұстан әредік “Шәйт!” – деген үн ап– анық естіледі. Сонау қиян шетіне көлеңке жайылған ұлан жазықтың қос қапталы бірте– бірте қусырылып, тарыла бастағанын көзбен емес, көңілмен сезесің. Ал ымырттағы аспан аласарған, қол созым жерде ғана төңкеріледі.

	* * *

	Атбағар отардың алдын ауылға қарай бұрды, енді айдап апарып иіру керек . Бетпақдаланың мінезі шәлкес, осыңдай іңір қараңғылығында қасқыр үй іргесіндегі малға шабады. Елсіз өңірдің бөрісі қаймығуды білмейді.

	– Қайт! – деп дауыстады жырыла жайылған ешкіге.

	Күнбатыс жақта мана бір әзірде кемерленіп көрінген аласа бел жермен жексен, дала күндізгі реңін жоғалтып қара барқын тартқан, ат тұяғының астындағы жусанның түсін де айыра алмайсың. Қарсы бетте шошайған киіз үйлердің бозы кір шалып, қоңырқайы қарауытып, аласарып бара жатыр.

	Ауылдың арғы шетінен Құсайынның айғайы шықты, әшейінде үндемейтін қойшының даусы ащы , алты қырдың астынан естисің. Құрығының ұшына қаңылтыр байлап алған ба, қаңғыр– күңгір етіп іңірдегі дел– сал даланың тынышын кетірді. Ал Бетпақтың алыс қапталы түнере түсіп тас бүркенген, сірә бүгінгі түн көзге түртсе көргісіз болатъш шығар. Гүлім қой күзетуге шығар ма екен.

	Атбағар кең даланың қиян түкпіріндегі осы жайлауды уылжыған тымық түндер үшін аңсайтын. Шегіртке ғана шырылдаған, өзге тірлік селт етіп белгі бермеген, ауыл– үйді тегіс маужыратып ұйқыға бөктіретін бей– жай оңаша түндер алты ай қыс көзден бал– бұл ұшқан жоқ па. Ай жарықта сүт сәуле діріл қақса, ақ селеулі атырап сездірмей күрсінер. Оқта– текте байғыз күңірене үн салып, көкте жұлдыз аққанда, ұлан даланың төсіне күміс моншақ сыңғыр– сыңғыр шашылар еді. Ала бұлтсыз аспан мен ала құйынсыз түннің уайымы жоқ екенін, ай астында қилы– қилы қиял әлдилейтінін, көрер таңды көруге асықпайтындығыңды сезерсің.

	Бүгін ол сондай бір ғажайып шақтармен қайта табысуға асық, өзі үшін де, Гүлім үшін де тағаты жоқ.

	Қойдың алды құдыққа жетті, астауларды айнала тұра қалған. Құсайынның отары да осылай қарай шұбырып келеді, бір шетінде Гүлім, оған таяу жерде Мырзаш, Атбағардың жүрегі шым етті.

	* * *

	Киіз үйдің іші суытып барады, іргеден анда– санда салқын леп білінсе, жерге төселген алашаның үстіне қоя салған шам жыпылықтап сөне жаздайды. Талмаураған жарығы меңзең етеді, қолындағы кітабына қарағаны болмаса, оқып отырған жоқ. Тіпті ол осы кітапты кім жазған, аты қандай екенін сұрай қалса, тап қазір айтып бере алмас еді. Мұқабасы тозғаны соншалық, бір кезде бадырайтып тұрып басылған әріптердің ізі де қалмаған, кейбір беттеріне су тиген бе, сарыала– торыала.

	Нұргүл кеуде кере күрсінді. Қойдан шаршап келіп, жастыққа басы тиісімен ұйықтап кеткен Құсайынға қарап еді, көңілі одан сайын құлазыды. Елуден асқан, ғұмыр бойы мал соңында салпақтаумен болған күйеуінің ұстарамен тап– тақыр етіп қырған басы түйеқұстың жұмыртқасындай ғана. Тотыққан бетін әжім шимайлап, бүрістіріп тастаған, қоңқиған мұрны мен қалқиған құлағы, түріңкі ерні, сұйық қасы, – бәрі мұны сыртқа тебеді. Түн түнеріп мына төрт қанат киіз үйдің іші қара көлеңкеленіп, іргеге төсек салынса, келіншектің бойы мұздайды. Бойы мұздай жүріп көр– жер шаруамен айналысады, онысы сірә да таусылмайды. Құсайынның көзі ұйқыға кеткенше тізе бүкпейді. Одан кейін тозығы жеткен кітапты қолына алып, жүкаяққа сүйеніп отырады да қояды.

	Кей күндері ол осы қалпында келер таңға дейін көз ілмейтін. Әредік күрсініп қойып, қай– қайдағы мұңға батар еді. Қайсы бір кездері бұрынғы күйеуі, отыздың ішіндегі қылшылдаған жігіт Сатыпалдыны өзегі өртеніп отырып еске алатын. Оны бұл құлай сүйіп еді ғой, бүкіл жан– жүрегімен егіле сүйген, күн сайын емес, сәт санап сағынатын. Сол бір тәуекелшіл, тік мінез, тәкәппар жігіттің алдында сай– сүйегіне дейін балқып тұрып, өзінің өрімдей жас екенін, жасқа тән жалыны бар екенін, сол жалынның ішінде лаулап жана алатын, өрттей алатынын қуна сезінетін. Онда кеш батса, ағарып таң ататын, сол шақтарда әр түн сұмдық қысқа еді. Ешкім де дәл өзіндей сүйе алмайтындығына барымен сенгісі келетін, ешкімнің тап өзіндей сүйдіре білмейтіндігіне де күмәні жоқты.

	Енді бәрі құр елес, құлазыған көңілдің түкпірінде Сатыпалды, көз алдында жасынан бұрын қартайған Құсайын. Ал ондық шам әні– міне сөнуге жақын, үй іші күңгірт тартып, есік жақта көлеңке салбырайды, бәрі делсал.

	Қолындағы кітапты қыса түсіп, өзімен бірге бүкіл әлем қаңырап бос қалғандай күйзелді. «Әттең дүние– ай, бұлай болатынын біліп пе едім!»– деп қажыды келіншек. Жанарына мөлт– мөлт етіп жас үйірілді.

	Сатыпалды кейін ішіп кетті, айналасы бір жылдың ішінде бұрынғы өр жігіттің құр сүлдері ғана қалды.

	Нұргүл қинала көзін жұмды, иегі дірілдеп , өзінен өзі ағыл да тегіл аңырағысы келді. Ал бір сұрқай елес қаракөлеңке үйдің ішінде көлбеңдеп, онсыз да жарадар жүрегін қан жылатады.

	Қарсы алдында Сатыпалды ербиіп тұрғандай, шашы ода – дода, қанталап кеткен көзін айырмайды, үсті– басында сау– тамтық жоқ.

	– Қандай қорқынышты еді, – деп түршікті келіншек.

	Сол сәт оның көз алдындағы елес қана екенін ұмытып, қазір тарпа бас салатындай үрейленіп еді. Осы үрейдің тез билеп алғаны соншалық, тұла бойы дірілдеп кетті, жүкаяққа жабыса түсіп, айғайлап жібере жаздап, өзін зорға ұстады.

	Ал сұрқай елес білте шамның әлсіз жарығында тағы да бір көлбең етті де ғайып болды. Бірақ көңілден біржола өшкен жоқ, келіншек Сатыпалдыдан көрген қорлығын бұл өмірде сірә де есінен шығара алмайтынын ұғып, бұрынғысынан бетер қажыды.

	Ол мұны ішкен сайын жүндей түтетін. Қол жұмсағысы келсе сылтауы дайын “неге тымсырайып тұрсың” деп те ұрады. “Сенің менен кетіп қалғың келіп жүр” деп те тепкінің астына алады. Ал кейін өзіне қосыла арақ ішуге көндіре алмай соққыға жығатын болды.

	* * *

	Киіз үйдің іші тарылып бара жатыр, ауа жетпей алқынды. Сатыпалдыны есіне алса, ылғи осы, жүрегі аузына тығылып, жанын қоярға жер таппайды. Айырылып кеткеніне жылдан астам уақыт өтсе де, одан сескенуден арылмай– ақ қойғаны ма. Кейінгі кезде өзі көңіліне жиі оралатын болып жүр. Онысы несі екен? Әлде бұл қазіргі өмірінен де ығыр болып, сая таппай сандалғанда, бір кезде табына сүйген жігітті іштей, өз ырқынан тыс соқыр сезіммен жасқана іздейтін шығар.

	* * *

	Киіз үйдің іші тарылып бара жатыр, ауа жетпей алқынды. Сатыпалдыны есіне алса, ылғи осы, жүрегі аузына тығылып, жанын қоярға жер таппайды. Айырылып кеткеніне жылдан астам уақыт өтсе де, одан сескенуден арылмай– ақ қойғаны ма. Кейінгі кезде өзі көңіліне жиі оралатын болып жүр. Онысы несі екен? Әлде бұл қазіргі өмірінен де ығыр болып, сая таппай сандалғанда, бір кезде табына сүйген жігітті іштей, өз ырқынан тыс соқыр сезіммен жасқана іздейтін шығар.

	Құсайын әлде не деп сөйлеп, аунап түсті. Әлгі елес те зым– зия жоғалған.

	Келіншек жүрегі үзіле уһіледі, жаңа бір әзірде бойын буып тастаған діріл тарай бастағандай, бәлкім осы сәт өзінің қандай күйде екенін ұғуға шамасы да жоқ шығар. Әйтеуір Сатыпалдының сұлбасы жоғалған, соған шүкіршілік етеді. Қорлықты көрген де бір, кейін есіңе алған да бір екен– ау, бүл сірә да айықпайтын дерт болар ма. Тегінде ана білте шам секілді сәт санап өшіп бара жатпасын, өткен– кеткенді қанша ұмытуға тырысса, сонша езіле жүдейтіні неліктен еді. Сергімек болады, еңсесін көтеріп әлекке түседі, бірақ серпіле алмай шерменде.

	Дүние– ай десейші, Сатыпалды азып– тозып кеткен сол күндерде әбден жер болып жүрсе де, түбінде бір қайдағы қатыны өлген, егде тартқан қойшымен тағдыр қосамын деп ойлап па еді. Күйеуі араққа уланған сайын өзінің уылжыған жас екенін, осы кезге дейін аздаған қызық көрсе, онысы әрі кетсе тез ұмытылатын бұлдыр түстей ғаналығын, қараса көз тоятын өңділігі, отызға жетпеген дер шағындағы алып– ұшпа қашаған көңілі әлі де талай– талай тәтгі қиялдарды оята алатынын, өзгелерді жанарымен билеткісі келетінін сезетін. Былайғы ел бетіне ылғи таңба түсіп жүретін келіншекке мүсіркеп қарауды шығарғанда да, мүсіркеп тұрып қатар отырудан қашатын болғанда да өмірден біржола түңіле қойған жоқты. Оңаша қалған сәттерінің бәрінде келіншек көзінің өксіп өтпейтіндігіне, тірліктен түбінде өзіне тиесілі сыбаға ала алатындығына жылап отырып сенуге тырысушы еді.

	Ал киіз үйдің іші суып барады, шамның білтесін көтермесе, сөніп тынатын шығар. Бірақ қажеті қанша, бүған оның өлеусіреген жарығының керегі не. Мейлі сөне берсін, тіпті қайтып таң атпайтын, сәуле атаулы біржола өшетін, дүниені тастай қараңғылық мәңгі бақи тұмшалап тастайтын болса да қинала алмас. Онда бұл ана қойшының көк құйқа басын, бір уыс әжімді жүзін, көрпенің сыртында қалған жүндес білегін енді ешқашан көрмес еді. Соның өзі жақсы.

	Дәл қазір мына салқын түннің де, исі жұпар аңқыған жайлаудың да керегі жоқ. Айсыз түнде жұлдыз аулап, қиянды шарлайтын алып– қашпа көңілден де ада. Бетпақдаланың ұлан жазығы елге кең, бұған тар.

	– Неге асықтым, – деді келіншек қабырғасы қайыса күрсініп. Ауыр ойлардан құр сүлдері ғана қалды. Әлгі сұраққа қанша сабылса да жауап таба алмай басы қатты. Сірә Сатыпалды мұны мәңгүрт етіп жіберген болар. Азған күйеуінің қорлығы өтіп кеткенде, тік басып, түзу жүргеннің бәрі тәңірдей көрінді ме екен.

	– Ол өзін де, мені де сорлы етті, – деді қажып.

	Ондық шам ақыры сөнді, үйдің ішін тастай қараңғылық ауыр мұң боп торлап, тұншықтырып бара жатты. Ал Құсайын қорылға басқан. Жаны мұрнының ұшына келген, демі таусылуға шақ қалған адамдай үзіліп барып зорға тыныстайды. Қараңғыда біреу бас салып бауыздап жатқандай.

	Келіншек солқ– солқ еткен, қорғасын құйғандай ауырлап кеткен басын керегеге сүйеді.

	Қарақұсы зырқ– зырқ етеді, біреу қатты затпен тық– тық ұрып тұрғандай. Қол– аяғы ұйып, жансызданып бара жатқан секілді. Ештеңе ойлағысы келмей, көзін шарт жұмған қалпы есеңгіреп отыра берді. Сірә біреуге ықтиярсыз қосақталған өмірден әбден мезі болғаны шығар, осы бір кез өзін де, өзгені де– бәрін өлердей жек көріп еді.

	Құсайын ұйқысырап жатыр.

	– Шәйт, кебенек! – деп дауыстап барып қылғына жөтелді . Қылғына жөтеліп еді, үйдің ауасы бұрынғысынан да тарылды. Ауылдың қонған жері Бетпақдаланың ен жайлауы емес Сахараның қапырық шөлі секілді тандайы кеуіп барады. Жылымшы ойлар жанын да, өзін де шөлдетіп біткен. Түсінбейтіні көп, түсіңдірер ешкім жоқ.

	– Құдай– ау, – деді ерні кезеріп. – Сатыпалдының әлегінен кейін бұрын ешқашан көрмеген, әкеммен жасты, не өңі, не кісілігі жоқ, қайдағы бір қойшыға әйел болуға қалай келістім екен?!

	Тағы да көңілі босады. Тастай қараңғы түнге, тыстағы шалғыны әлі жапырылмаған, дәл қазір тым– тырыс бұйығып жатқан ұлан далаға, өзіне, жанына сәл де болса жақын тарта алмай қойған Құсайынға, бәріне– бәріне нәлет дегісі келді.

	Көкірегінде көл– көсір тасқын, көңілінде – ала құйын, ию да қию соқты келіп. Отырған жерінен қыстыға атып тұрды, даусы да қысыла шықты.

	– Қарғыс атсын! Қарғыс атсын, бәрін де!

	* * *

	Құсайын оянып кетті. Әлдекім дәл жанынан айғайлағандай болып еді, енді тым– тырыс. Үйдің іші көзге түртсе көргісіз, қыбыр еткен белгі жоқ, Нұргүл тағы да қасынан табылмағаны ма.

	Дел– сал болып төсектен басын көтерді. Осы қойға қасқыр шауып жүрмесін, бұл Бетпақдаладан оны күте бер. Бірақ ит неге абаламайды, күзеттегі Атбағар мен Гүлім жарыса айтақтаса керек еді ғой, мылтық атылуға тиісті. Сірә түсінен шошынған болды. Кейінгі күндері көзі ілінсе болды, қай– қайдағы пәлелерді көреді, ылғи қыстығып, жаншылып жатқаны. Әлгінде Бетпақтың жусанды даласы бар аумағымен қопарыла төңкеріліп, дәл төбесіне құлап келеді екен. Дүниенің астан– кестені шықты. Үрейі ұшып, қайда қашарын білмей жанталасты, жер тоқымдай тарылып, енді біттім деген.

	Оның алдында қайдағы бір қайқы мүйіз ақ ешкі қыр соңынан қалмай қусын келіп. Қалай жалтарса да дәл алдынан шыға келеді де, құйқа тамырын шымырлата маңырайды. Иір– иір мүйізі жыланша иіріліп– жазылып үрейін ұшырады. Сүзбек болып тұра ұмтылса, бұл шыбын жанын қоярға жер таппайды. Аласұрып, сытылып кеткісі келіп қанша бұлқынса да бір орыннан тапжыла алмай қор болады.

	Осы түсті әнеукүні де көрген еді, сірә жақсылық емес, қайта– қайта енгені тегін дейсің бе. Күбірлеп аят оқығансыды, баяғыда әкесі қоймай жүріп үйреткен, бүгінде шала– пұла есінде қалған түсініксіз сөздерді екі– үш рет қайтарып, уһ деп жастыққа қисайды. Бұдан әрі ұйқы жоқ, оянып кетсе болды, қайтып көзі ілінбейді, мең– зең жатады да қояды. Шамасы қыздай алған қосағы Ажар дүние салғаннан бері осылай болып келеді. Марқұмның көзі тірісінде ешқандай алаңы жоқ сияқты еді, ұйқысы да түзуді, түсі де түс тәрізді еді. Алдындағы асын ішіп, күнделікті шаруасын күйттеуді ғана білетін. Әйелі таусылмайтын күйбеңнен ығыр болып, күңкілдесе, күңкілдеп жүріп мұның айтқанын жерге тастамаса, бұл зәудеде бір қуланғансып: “Бүгін діттеген жеріңнен табылмасам, қара да тұр”десе, кемпірі сонда кекесінмен мырс етсе, бәрі түгел. Ал қазір ол жоқ, енді қайтып көру пешенесіне жазылмаған. Марқұм өзімен бірге дүниенің тең жартысын ала кеткендей жалғызсырайтынды шығарды. Бала бар– қарасын ғана, кәсіп бар– алданыш қана, ағайын– туыс, дос– жаран бар – мүсіркеуші ғана.

	Кеудесіне қарай ысырылған көрпені тартып, қымтана жамылды. Жайлау түні салқын, денені тоңазытады. Іргеден самал соға ма қалай, сірә таңға алыс қалмаса керек, жарықтықтың өзінен лебі бұрын жетеді. Күн көтеріле бере ауа бұрынғысынан да суытып, шөпке шық түсер еді. Әулие дала буынынан бусынып, сайда шалғынның, төскейде қарағай мен тобылғының, қырда үйір– үйір ұшқаттың бояуы қалыңдап, көде түбінде бозторғай ұйқысынан оянар еді.

	Жайсыз ұйықтағандықтан ба, денесі құрыстанып қалыпты. Жата берсе, жамбасы тесілетіндей көрінген. Бүгінде мына қалың құс төсекте қадыр жоқ. Ол да бір, ат тері сіңген терлік те бір. Қағынан жеріген қүландай әйелің іргесін аулақ салып, түн сайын таң күзетіп шықса, төсек түгілі үйіңнен де безерсің.

	Ашық қалған шаңырақтан бірен– саран жұлдыз көрінеді, жеті түнде тастай қараңғыда жанарыңа ұялап шырақтай жанар еді, ал қазір таңның алғашқы сәулесі тарай бастаған аспанға бозара сіңіп барады. Қазақтың қанға сіңген дағдысында түн баласында түңілікті жаппау ырымға жаман болушы еді, сірә Нұргүлдің одан хабары жоқ шығар.

	Өзі қайда, үйдің ішінен көрінбей ме, қалай?!

	Төсектен басын көтеріп отырды, айналасына қарап, әйелін таппады, бірақ аса қынжыла қойған жоқ. Оның кейде таң атпай тұрып, күзеттегі Атбағар мен Гүлімді ауыстыратын әдеті болатын. Тағы да сөйткен шығар.

	Енді жата берудің реті жоқ, орынынан тұрып, киінді де тысқа шықты. Дала көгілдір алауға малынып, ұйқысынан оянып келеді. Аспанның батыс жақ қапталы әлі күңгірт, жұлдыз атаулы түгел өшкен, ал айнала жым– жырт. Жерошақ жақта екі– үш қарға әлденені шоқып жатыр, бұзауының жанында күйіс қайырып тұрған сиыр әрекідік ыңыранады. Қой қамаған шарбақтың түбінде шоқиып отырған төбет иесін қөріп жанына келді, құйрығын бұлаңдатып, мүләйімси қарады.

	Гүлім мен Атбағар қотанның аузы жағына қойған ескі керуеттің үстінде бір– біріне сүйеніп ұйықтап отыр. Таңғы салқында бойлары мұздаған ғой, үлкен сеңсең тонға оранып алыпты.

	– Алда, айналайындар– ай, – деді Құсайын елжіреп, – қой, оятайын. Аяғын аңдап басып келіп, Атбағардың иығынан тартты.

	Ол көзін ашудың орынына тонға тығыла түсті.

	– Тұра ғой, таң атты, – деген.

	Одан ғөрі Гүлім сергек екен, басын оқыс көтеріп алып, әкесіне, содан кейін Атбағарға қарады.

	– Ә, – деді ұйқысын аша алмай.

	Құсайын қызының маңдайынан иіскеді.

	– Үйге бар, балам.

	Бұлардың дауысын естіп, Ханағаңның арқандаулы тұрған күрең бестісі оқыранды. Сол– ақ екен, Атбағар осылай қарай көшерде көрші ауылдан алып келген тазының күшігі шәу– шәу етті. Не үшін үргенін білмейтін болуы керек, айналасына жалтаң– жалтаң қарады да сап тиылды.

	Қотандағы қойлар бір– бірлеп тұрып жатыр, дүр– дүр сілкінеді, қарағай мүйізді ақ серке шарбақтың есігіне сүйкеніп, қатты пысқырып еді, жерошақ жақта жүрген екі– үш қарға үркіл ұшты.

	Нұргүл құдық жақтан келе жатыр, өңі қу шүберектей. Шарбақтың жанынан өтіп бара жатып, Атбағар мен Гүлім оранған сеңсең тоңды сілкіп тұрған Құсайынға қарады да, жүрісін жылдамдатып үйге еніп кетті.

	* * *

	Бүгін күн түске қарай таза ысып кетіп еді, бесін ауа қызуы қайтып аспан алабұлттана бастады. Арқа жақтан көтерілген жел жаңбырдың исін жеткізген.

	– Аяқ астынан құйып кетпесе не қылсын, – деді отардың шетінде аттан түсіп отырған Құсайын.

	Қой қалың көдеге кенеше қадалып, бір орында айнала жайылып жатыр. Құйрықтары тегенедей төңкерілген кілең еділбай тұқымды саулық сайдың тасындай іріктеледі . Қыстан күйлі шығарып еді, бірнеше күнге созылған алыс жолда қоңын бере қоймапты. Енді Бетпақдаланың шұрайлы өрісіне іліккен соң, төрт құбыла тең, әлі– ақ майдан жатып қалады.

	Таяу жерде Ханағаңның отары көрінеді, осылай қарай ақырын лықсытып келеді. Қойдың алды бұған тас лақтырымдай жер қалғанда, иіре бір айналып шығып, қол бұлғады.

	– Батырдың іші пысқан екен, – деді Құсайын атына қарай жүріп бара жатып.

	Бұл келгенде ол бір түп биік тобылғыға сүйеніп отыр еді.

	– Кәне, отыра қал, – деді жанында жатқан қоржынды алдына алып, – жүрек жалғайық.

	Көк шөптің үстіне әуелі газетке оралған қойдың жамбасын тастай салды.

	Одан кейін бір жартылық арақ көрінген.

	– Мынауыңа жол болсын, – деді Құсайын таңырқап.

	– Біз де адам емеспіз бе, аздап көңіл көтеруге болатын шығар, – деді ол қоржынның түбінен тапқан, қоқым қонған кесені сүртіп жатып.

	– Бұрын мүндай әдетің бола қоймаушы еді, содан кейін айтқаным ғой, – деп Құсайын жанына жайғасты.

	Ол қалтасынан бәкісін алып, майлы жамбасты бипаздап турады.

	– Жарықтық, далада ішкен дәмнен не артқан, – деп бір кесіп ауызына тастап жіберді. – Сен ананы аша бер.

	Құсайын жартылықтың түбінен қойып қалып еді, қаңылтыр тығын күмпиіп шыға келді, екінші рет соққанда ұшып кеткен. Кесеге толтыра құйып, көршісіне ұсынды. Ол қолына ұстасымен аузына төңкере салды.

	– Бәтшағар ашып кетіпті, – деді тыжырынып.

	Құсайын да іркілген жоқ, жылымшы арақ әуелде жүрегін айнытып еді, іле іш– бауырын қуырып ала жөнелді де, еттен қарбыта асады.

	– Осы иттің адамның құрыстырысын жазатын бір құдіреті бар, – деді мұртын сылап. – Кешелі– бері сіркем су көтермей жүр еді, дұрыс болды.

	Ханағаң қараторы өңіне қызыл жүгіре бастаған көршісіне қулана қарады.

	– Жас әйелі бар адамның уайымы болушы ма еді?! Құсайын жақтырмаған сыңай танытты.

	– Бос сөздің керегі не, ет же.

	– Әйтсе де айтшы, жас иіс құшу бір дәурен шығар.

	– Соны жайына калдырсаң қайтеді?!

	" Осының тоқалына шаң жуытқысы келмей ме, қалай, – деп ойлады Ханағаң. – Әйелжандысын қарашы.” Көршісінің жүзіне зер сала қарап, шынының түбіндегі арақты кесеге сарқып құйды.

	– Сен алып жібер, – деген. – Шыныменен қабағың келіспей тұр екен. Ол қарсы болған жоқ, бұл жолы да тез сіміріп салды.

	– Уһ! – деді содан кейін. – Жерім кеңіп қалды ғой.

	Әлгінде Арқа жақтан ескен жел күшеймеген, бұл жаңбырдың әзір жауа қоймайтындығының белгісі. Үзік– үзік бұлттар бір– біріне қосылмай, аспанның әр тұсында баяу қалқиды. Одан едәуір биікте соңына шұбатылған көкбурыл түтінін қалдырып самолет ұшып барады, гүрілі анық естіліп тұр.

	Ханағаңа тиесілі отардың бергі жағында тайыншадай төбет шоқиып отыр, қойдың бір– біріне қосылып кетпеуін андыған түрі Бәлекеттің білмейтіні жоқ.

	Құсайынның мандайынан шып– шып тер шыққан, қолының майын етігінің қоншынына сүртіп отыр, анда– санда бұған қарап тамағын қырнайды, әлдене айтқысы келетіндей.

	– Осы бар ғой, – деді ол бір кезде. – Екеуміз о дүниеге не қызық көрдік деп аттанамыз?

	Мұнысы тосын сөз еді, Ханағаң иығын қиқаң еткізді де қойды. Көршісі аздап қызайын деген бе, қалай.

	– Өз басым, бейнеттен басқа түк көргенім жоқ, – деді енді ол. – Құдай куә, дәл солай.

	Қалтасынан “Беломордың” қорабын алып, шылым тұтатты, көк– ала түтінді құныға жұтады.

	– Көзімді жыртып ашқаннан бері малдың соңында салпақтаумен келемін. Қыста да сылп– сылп, жазда да сылп– сылп, көктемді бірде қарлы жаңбырдың астында, бірде қара– суықтан өтінді күрк– күрк жөтеліп жүріп өткізесің. Міне, бар– жоғы осы ғана.

	Ханағаң оның айтқандарына мән бере қойған жоқ.

	– Сұлтан болсаң, біреу жолыңды кесті ме,– дей салды.

	– Менің ешкімді жазғырып отырғаным жоқ, – деді Құсайын. – Тегінде өткен– кеткен күңдердің жұтаңдығын ойлағаным ғой.

	– Оған несіне бас қатырамыз. Маңдайға жазылған сол болды. Ырқына жығыл да өлмес қамыңды күйтте. Әлде жас әйел алған соң, жақсы тұрмыс керек болды ма?!

	Құсайын күрсінді, қолындағы темекісін сөндіріп, өңі қуқыл тартты. “Әзілім дөрекі болып шықты ма, – деп ыңғайсызданды Ханағаң. – Әйеліне соқтыға беріп нем бар еді.”

	Ұялған тек тұрмас дегендей еті түгел туралмаған жамбасты алып мүжуге кірісті. Екі– үш қарпығанда, қолында жалаңаш сүйек қана қалды ма Құсайынның көзін сүзіп мөлиіп жатқан тазысына тастай салды.

	Одан өзінің отарын бір шолып шыққан. Әлгі төбет шашау шығармай, сонадайдан айналып жүр.

	– Менің осы итім бір қаралық– ау, шіркін, – деп сүйсінді.

	Жел бұрынғысынша сылбыр есіп тұр, ала бұлт аспанның батыс жақ қапталына ауған күннің қызуы әлі де әжептәуір, әлде жаңағы ішкен арақтың буы ма, өне бойы жіпси бастаған.

	– Өзің айтшы,– деді Құсайын енді бұған қадала қарап.– Кімге керегіміз бар? Егер құдай ұрып өле– мөле қалсақ көп әктіп алдымен сені емес,иесіз қалған малды іздейді. Өйткені қойдың шығыны жанына бірінші батады. Ол үшін сөгіс береді, жазатайым орынынан алып тастауы да мүмкін. Ал сен қыс боранды ыққан отардың соңында ұшып өлсең, тірі пенде жауап берер ме екен. Арам қатқан қойға бәрі жабылып акт жасаса, сен жөнінде бір жапырақ қағаз да жазылмайды. Жақсылық қылса, жаназаңа соятын бір тай берер. Онда да ақшасына. Ал үй– ішіңе көңіл айтуға, мықтаса кәсіподақтан біреу келеді , әйтпесе ол да жоқ.

	«Мынау миды ашытты– ау» – деп зерікті Ханағаң.

	– Солай,– деді ол сөзін жалғап. –Бесіктен белі шықпастан қолына күрек ұстамаудың айла– шарғысын жаттап алған әлдебір жылпос төріңде шырт– шырт үкіріп жатқанда , құдай біледі, сыйрағынан сүйретіп тастағың келеді. Осы күні совхоздағы он қойшыға жиырма бастық бар.

	– Сен тіпті тереңдеп кеттің ғой. Құсайын маңдайын ысқылады.

	– Мал баққаннан сөз баққан озған заман болды,– деп нығарлады.

	Ханағаң бұл жолы үндеген жоқ. Ол көршісінің манадан бері айтқандарына сөз атаулыдан бойын аулақ ұстайтын дағдысымен назар аудара қоймаған болатын. Шындығында бұларға әрі– сәрі ойдың керегі қанша. Рас, қойшының көрер қызығы жоқтың қасы.Бір– ақ солай екен деп бас қатырғаннан келер пайда бар ма. Одан ештеме өзгермейді. Мұның жүгінетін ақиқаты біреу: шамаң жетсе, сірә да жаманатқа қалма. Тапсырған ісіңе мығым болсаң, ешкімнің тізесі батпайды. Ал әлдекімдер өзін қойшы екен деп көзге іле қоймаса өзі білсін. Оған несіне кішірейеді. Бәлкім без біреулер бейнетсіз қалқып ішіп, шалқып жеп жүрген шығар. Қолынан келсе, қонышынан бассын.

	– Сұмдық– ай! Деді бір кезде Құсайын. Түсінен шошып оянғандай. –Мен өзімнің өмірім жайлы ғұмыр бойы ең құрса бір сәтке ойланып көрмеппін– ау. Кіммін, не нәрсе керек, маңдай терімнің өтеуі бар ма, жоқ па, не үшін бейнет шегіп жүрмін,– ешқайсысы алаңдатпапты. Өткен– кеткеннің байыбына бару, көзің көргенге көңіл тоқтату, өзің мен өзгенің ара салмағын ажырату, бағаңды білу сенің ісің емес, бәріне біреу жауап іздеп, әлдекім екшеп беретіндей. Бұдан қырық жыл бұрын осылайтын, әлі де солай. Ол кезде бұғанамыз бекімей жатып көк жұлын болдық. Соғыстың тауқыметі жасытып тастады. Қаршадайымыздан бейнет көргендіктен, еңсеміз түсіңкі еді. Қолында билігі барға көзсіз бағыну лазым деп білдік. Ауыр тұрмыс соған көндіктірді. Осы пұшаймандық келе– келе қанға сіңді. Ақыл қоссақ, «Сенен кім сұрады»– дер еді. Именіп төмен қарадық. Ал менің бұған енді көнгім келмейді.

	– Ал керек болса, – деді Ханағаң іштей. –Мынасы әлгі опыраулай баланың жиналыста оқып тұратын ұзынсонар сөзіндей түсініксіз бірдеме болып шықты. Ол да аузын ашса, қырық жылғыны қозғап, діңкеңді құртып тұрып алатын».

	– Анада осылай қарай көшерде,– деп сабақтады Құсайын. –Әлгі бөлімшеге ие болып жүрген Айдарханның үйіне бардым. Өз қолымызда өскен бала емес пе, көмектесер, Гүлім совхоздан бір жайлы жұмыс тауып берер деп дәмеленген. Келсем, сірә аудандікі ме, бір үсті– басы мұнтаздай жылтырқара бар, әлгі бригадир Сайлау бар, қарта ойнап отыр екен. Сәлем беріп, шаруамды айта бастамаймын ба.

	– Ақсақал, бұл кеңсе емес, жұмысыңызды сонда барып шешейік, – деді. – Барып күте тұрыңыз.

	– Е, жарайды, – дедім.

	Содан кеңсенің алдына барып тура екі сағат отырайын. Айдарханнан хабар жоқ. Төбесі көрінбей қойған соң, үйіне қайта барсам, әйелі ғана жүр.

	– Олар орталыққа кетті, бүгін оралмайды, – дейді.

	Ал енді менің кім болғаным, көзіне де ілмегені ғой. Қазынаның қойын отыз жыл баққандағы көрген құрметім осы ма. Маған қарағанда шөп басын да сындырмаған ол итке кісілік қайдан келді. Төре ме еді, әлде басшы атаулының қалтасында өзіңнен төменді адам деп санама деген нұсқау бар ма?.' Қорланамын соған. Заман өзгеріп жатыр, тәртіп өзгеріп жатыр, жағдай түзеліп жатыр... Еститінің ылғи осы, ал көретінің әлгі.

	Қабағы түйіле түсті.

	Ол сол күннің ертеңіне Гүлімді ертіп Айдарханды тағы да іздеп барған болатын. Бұл жолы кеңседен тапты, жанында кешегі жылтырқара, екеуі де көңілді, қызара бөртіп алған.

	– Сен әлі осыңда жүр ме едің, – деді Айдархан бұл есіктен кіріп, бос орыңдықтың біріне жайғаса бергенде.

	Құсайын өзінен жарты жастай кіші жігіттің “сен” деп тепсінгеніне тіксініп қалса да, ісі түсіп тұрған соң елемегенсіді.

	– Жіпсіз байлап қойсаң, қайтеміз енді, – деді жіпсіген маңдайын сүртіп. – Кеше күнұзын тостырдың.

	Ол кіржің етіп, жылтырқараға бұрылды.

	– Міне бұларға бірауыз сөз айтуға болмайды, өре тұра келеді.

	Шырылдай жөнелген телефонның тұтқасын көтере беріп тастай салды.

	– Елдің асты– үстіне түсесің, бәйек боласың, бәрі бір жақсы ат жоқ. Қойшы қой баққанын, шөпші қолына айыр ұстағанын бұлдайды.

	Жылтырқара мақұлдап басын изеді.

	Айдархан столдың үстіне қонған шаңды үріп жіберіп, орындықты сықырлатып шалқая отырды.

	– Шаруаңызды айтыңыз.

	– Кеше түсіндіріп едім ғой, – деді Құсайын.

	– Есімде жоқ.

	– Мына балаға қолайлы жұмыс сұрағанмын.

	Ол есік алдында тұрған Гүлімге қарады, бастан– аяқ шолып шығып;

	– Иә, – деді.

	– Қыз бала ғой, жеңіл жұмыс табылса, – деп анықтай түсті Құсайын. Айдархан Гүлімге тағы да қадала қарады, тінте тесіліп, көк– тұқыл иегін ысқылады. Столдың шетінде жатқан қораптан шылым алып тұтатып, көзін сығырайтты. Жылтырқараға бірдеме деп сыбырлап еді, ол әуелі иығын қиқаң еткізді де, артынан ырқ– ырқ етіп күлді. Анау қосыла жымың қақты.

	– Былай болсын, ақсақал, – деді бір кезде. – Келген жағыңа жүре бер, ал бала қалады. Жеңгесіне бірер күн қонақ күтуге көмектессін.

	Құсайын күмілжіді.

	– Бүгін– ертең Бетпакдалаға көшкелі отырмыз.

	– Тескентау өтіп кетсеңдер де өзім жеткізіп саламын.

	– Қайдам.

	– Қобалжитын ештеңе жоқ, ал жұмысты қазірден бастап реттей беремін. Осы кезде Жылтырқара сөзге араласты.

	– Мынандай үлпілдеп тұрған қарындасымызға қолайлы жұмыс тауып бере алмасақ, несіне жер басып жүреміз, – деді жымиып.

	– Айдархан айтса, орыңдайды.

	Содан кейін орынынан тұрып, Гүлімді айналып шықты.

	– Жақсы, – деді қарсы алдында аялдап. – Қазақ тегіңде өнді халық. Құсайын қызына бұрылды, ол боп– боз болып кеткен. “Атың кім?” деп сұраған Жылтырқараға жауап берген жоқ. Ернін тістелеп мазасы кетіп тұр.

	– Еһ! – деп күрсіңді Айдархан одан көз айырмай. – Бұ дүниенің түбіне кім жеткен.

	Гүлім әкесіне шаншыла жалт қарады. Ол жіпсіген маңдайын сүрткіштеп, тамағын қырнай береді. Мұны қалдыру керек пе, әлде өзімен бірге алып кету қажет пе, шеше алмай дал болып отырған секілді. Ал тұла бойын ана екеуінің ұры көздері тітіркенте тінтіп жүр. Жанына жақындай түсіп, әлденені айта бастаған Жылтырқарадан арақтың исі бұрқ ете қалды. Не дегенін ұққан жоқ, сірә танысқысы келген шығар, соза берген қолы денесіне оратыла кететіндей шошынып, сыртқа ата жөнелді.

	Бөлменің іші тым– тырыс бола қалды, Айдарханның өңі суытып кеткен. Жылтырқара “маған бәрі бір” дегендей талтаңдап барып орындықтың біріне сылқ отыра кетті. Құсайын дал болып, тысқа шықты.

	Гүлім аулада жанары жасқа толып, дір– дір етеді – Оңбаған! – деді қыстығып. – Айуан өңшең!

	* * *

	– Кәззап! – деп тістенді Құсайын. – Азғын! Өз ойымен өзі болып кеткен Ханағаң селк етті.

	– Доңыз!

	“Жынды шығар, – деді Ханағаң іштей. – Мұнымен енді арақ ішуге болмайды екен. Байғұс қажиын деген гой, е, болдыратын кезі де жеткен жоқ па. Қартайғанда қатыны өлген адамнан бейбақ кім бар, не болса соған қорланады”.

	Осы ойын арылта бере, сездірмей мырс етті. Құйтырқы күлкі үйіріле қалған. Бұл итін жас әйелге қауқары жетпей, ішқұса болып жүрмесін. Ол да бір қайғы, жегідей жейді ғой. Әй, дәуде болса, нақ солай. Кейінгі кезде тырысқақ, сіркесі су көтермейді, тегін бе.

	Құсайынға не мүсіркейтінін, не әжуа ететінін білмей, екі ұдай күйде қарады. Ол анда– санда күйіне күңк етеді, терісіне сыймай отыр.

	– Көрдің бе, бұларды! – дейді түңіліп. – Әй, жер қылды– ау! Тірідей көмді– ау! Сонда екеуін де қанжоса етсемші, қолдарында өлсемші. Ал мен қорланған, бар ашуын көз жасынан алған қызымды жетелеп үнсіз кете бардым. Не деген ынжық едім, ә! Қандай сорлылық еді . Осы ғой, түбіме жетіп жүргені, дәл сол бейшаралық қой. Құрып қалғыр өмір ғүмыр бойы: “Тырп етпе! Көн! Төз!” – деп нығарлаумен болғанда, адамдық ар мен намыстан жұрдай етіп тонап алғаны да.



	Ханағаң оны тыңдаудан қалды.

	Ал Құсайын қалш– қалш етеді.



	* * *

	Бетпақдаланың шын келбеті енді танылды. Кешеден бері төс табаны қатқақ, шөбі сұйық, отсыз, өңсіз өңір таусылмай– ақ қойған, жалғыз аяқ сүрлеу қойнауына бойлап енген сайын сұрлана, сұстана түседі. Әредік құйын көтерілсе, айдалада ала жын азынап ойнақ салғандай, бар маң ұлардай шулайды. Әр жерде селтиген майда қараған, әбжыландай шаншылған қурай, дөңкиген қаңбақ пен жел өтінде суылда– ған селдір ши көрген көздің құтын қашырып, айналаға жалтақ– жалтақ қаратады. Мына бір тұсы үйір– үйір көкпек, одан әрі ағарандаған сортаң, қарсы бет тілім– тілімі шыққан айт ақыр, – безерген шөл дала бәрін талақ еткен, бәрінен жерінген.

	Екі салт аттылы Бетпақтың ұлы шөлінде жетімсіреп келеді. Қуаң даланы бұлдыр сағым айнала орап алып, бүгін қонып шыққан жеріңнен, барар тұсыңнан жаңылдырды. Атбағар мана осы маңда құдық бар екенін айтып еді, ал арнайы іздеп шыққан мазарлары бағана қара танытқан, содан сағымға оранып көз ұшында бұлдырады да тұрды. Жеткізбей сіле қатырып, шалғайдан мен мүндалап емексітумен болған, түстік жерден мойын созып, ат басын тіреп тоқтағанша асықтырып еді. Енді ол да қашық емес, әне тікенді дөңнің үстінде жартылай опырылған күнбезіне дейін айқындалып, зорайып тұр. Соның бергі бетінен құдықтың тас шегені көрінеді.

	Мырзаш аттың басын солай қарай бұрып, төтелей салды, ұзақ жүрісте әбден шөлдеген әрі ат соғып болдырған.

	Құдықтың маңы да айтақыр, қылтанақ жоқ, маңында әлде аңның, әлде малдың сүйегі шашылып жатыр, бәлкім адамдікі де бар шығар, кім білсін. Мына иесіз сор жайлаған өңірде небір сұмдық болмады дейсің. Қайткен күнде де бұлар осы жерде біраз аялдамақ.

	Екеуі жіті қимылдап жүріп, тез арада күрке тігіп алды, онысына екі кісі зорға сыяды, әйтсе де пана әйтеуір. Ал күн бесін ауса да әлі күйдіріп тұр, терістіктен мазасыз өкпек жел ызылдап соғады, жер– дүниені қақтап, қаталатып барады. Бір медетің мына құдық барда шөлден өлмейсің, әйтпесе Бетпақтың қиян түкпірінде тірлік туралы тек үрейленіп тұрып ойлар едің. Аптап апшыңды қуырғанда, қарайған бұтасына дейін күдікті, бәрі жат, бәрі өгей.

	Мырзаштың ештеңе зауқы соқпай, күркенің көлеңкесіне үнсіз отырды да қойды. Атбағар дамыл табатын емес, құдықтан қауғамен су тартып, аттарды суарды, одан шай қайнататын, түнде жағып отыратын отын жинады. Қазір жез шәйнекті темір мосыға іліп жатыр, аузында дамыл жоқ. Бірде мына ыстықта ауруға шалдықпау үшін не істеу керек екенін айтады, бірде сәті түссе, осынау жансыз өңірден киік атып алуға болатынын, тұз тағысының Шудан Арқаға әлі өтіп жатқанын, ал қоян сияқты басқа адал аңның мүлде кезікпейтінін, әредікте дуадақ қана қара танытатынын сөз етеді.

	– Осы кезде Бетпақта қасқыр көбейіп кетеді, – деді шәйнектің астындағы отты қолындағы тобылғымен көсеп қойып. – Табын– табын киіктің соңынан ереді де отырады. Түре қуып, қан– жоса қыра бермейді, аңдып ұстап, таңдап жейді.

	Өзі сөзге ұста, тілінің ұшындағысын сылап– сипап жеткізеді.

	– Сен білесің бе, жоқ па, – деді оттан кері ысырылып, – мына құдықты “Қыз күзелген” деп атайды.

	* * *

	Ертеде, бәлкім Ақтабан– шұбырындыда, бәлкім одан беріде Бетпақта жалғыз құдық болыпты. Арқадан Шуға, Шудан Арқаға өтетін жолаушы сонда соқпай кете алмаған. Суы тереңнен шыкқан шыңыраудың түбінде алыстан жылқы қуып қайтқан барымташы да, жол тосқан, аш бөрідей жаланған қарақшы да, үдере көшкен ел де , тай– тай жүк артқан , қияннан қиянға жол тартқан керуен де сан тоғысқан.

	Бұл өңірде ызылдап соққан өкпек желмен бірге ысқырынып оқ атылса, кәрі Бетпақ таңданбас еді, таңдайын қақпас еді. Сан жолаушы сан тараптан ат сабылтып жетіп, ұлы шөліне тандыры кеуіп кезіккенде, бір жұтым суға зар етіп, қатігездене, кәпірлене түсер еді. Талайларды хан талауға салған, қанжығасына қан қатқан қарақшы емес, бұл бар болғаны Бетпақ қана, шөл дала ғана, табиғат безертіп, безбүйрек етіп жаратқанда, еш тәңірден рахым күтпейді, ешкімге жібімейді, ештеңеден сескенбек те емес.

	Құла дүзді дүбірлетіп үйір– үйір құлан жортса, еліре елеңдер, ай тақырда табын– табын киік жөңкілсе, қиқулап үркіткісі келер, тас қараңғы түнде каптаған аш бөрі ашына ұлыса, азынай қосылуға аңсары ауар, иесіз өңірінде жазықсыз пенде аһ ұрып адасса, аһ ұрып адасып жүріп, шөлдің жан түршіктірер азабынан ажалын тапса, шіміркенбес. Бетпақ безбүйрек болмаса, не қадірі қалады, безерлігімен аты шықпаса, ит те, құс та басынбай ма, Арқадан ат басын түзеген жолаушы аттанбай жатып сескеніп, қиямет қайымға бара жатқандай үйрейленгені керек, жанын шүберекке түйгені керек Шудан төбе көрсеткен сорлыны кедір– бұдырсыз, жота– белсіз ұлан жазығында тападай тал түсте адастырып, көзінен сорасын ағызса, айызы бір қанбас па.

	Кеңдікті, кемеңгерлікті Сарыарқаға берген алақол тәңірдің өзін талақ ететін бетпақтық қана серік бұған. Бетпақ аты ұмытылса, бар қадыр– қасиетін жоғалтқаны. Мейлі, “Арқа! Арқа! Арқа! – деп тамсана берсін қалың ел. Мейлі, “Бетпақ! Бетпақ! Бетпақ! – деп бетіне түкірсін дүйім жұрт, сағы сірә да сынбас. Құрметтеп бақсын, аялап бақсын, аспандатып бақсын Арқасын. Әуезді әнін арнасын, күмбір– күмбір күйге қоссын, өліп– өшсін, тек аяғына бас ұра көрмесін, сескене көрмесін.

	Сарыарқаны ардақтаған ел Бетпақтың жонында еркін жорта алмай, именіп басып бара жатқанына не жеткен. Қастерлеу ығу емес, тәңірі қарғаған бір күні жағаңнан ала түспесіне кім кепіл, сескенудің соңында табыну бар, бетіңе тура қарай алмас.

	Бетпақ сол кезде дәл осылай ойлайтын, тас қүдайдай тас керең болатын.

	Алыс– алыс жолдарды, шалғай– шалғай елдерді артқа тастап, талай– талай жұртты ұлардай шулатқан, сан шайқаста қылышының жүзі тасқа тимеген, атан– атан түйеге тай– тай олжа артқан, құл болады деп ұлды тұтқындаған, күң болады деп қызды көгендеген қаһарлы қалың жасақ осы құдықтың түбіне жетіп тоқтаған күні де қатыгез еді, аптап боп жаланып, жалын боп қақтап тұр еді, қаңсып тұр еді. Жапырлап келіп аттан аунап түсіп жатқан, тандыры кепкен, үстеріндегі тоғыз қабат торқаны, қолдарындағы сала құлаш семсерді ауырлаған, шөлден шөгіп кеткен сарбаздарға, жондарын қамшы, білектерін қыл арқан тіліп, теңселген көп тұтқынға көз қиығын салуға ерінді. Мұндай қарулы қолды ол талай көрген, талайларын апталап азынаған қара құстырып, тоз– тозын шығарған, талайы ұлы шөлде ұлып қалған. Көп болса соның бірі шығар.

	Қалың қол Бетпақтың кәрінен әуелде ыға қоймап еді, ұлы шөл де қатал, ол да қатыгез.Атан жоталы, күдері жалды, сырмақтай жалпақ сауырлы, қос тілерсек серіппелі, қамшы тимей құшырлы– құла мінген қаба сақал күндей күркіресе, қарулы көп сарбаз аш бөрідей жалаңдайды.

	Бірақ Бетпақ ықтырмай қойсын ба. Жапан даладағы жалғыз құдық көміліп қалған болатын. Ал ұзақ жолда шөл қысып барады. Улы шөл , зәрлі шөл қуырып барады.

	Қаба сақал қаһарлы еді. Сескенбей сес көрсетті. Түксиген қорқау қабақ, ызғарлы өткір жанар, қорасаннан қалған дақ жыланның бауырындай шұбарланған сұп– сұр жалпақ бет, желбезегі желп– желп еткен дөң мұрын, көнектей айғай ауыз, құланың төрт тұяғын қатқақ жерге алпауыт салмақпен қадаған алып дене ықтырмай қоймас– ты.

	– Бұл тегін болмады,– деп безерді Бетпақ.

	– Бұл сірә де сескенбес,– деп қитықты ұлы шөл.

	– Шира, ширық!– деп күркіреді қаба сақал.

	Бақандай қара найзаны қара жерді қақырата қадады, құладан күрп етіп түсіп, бұрқ етіп әмір берді.

	– Ұлы шөлді ұлылар ғана жеңеді. Ұл болып туған ұлып қалмас.

	Аршыңдар мына құдықты!

	Көп сарбаз шыңырауға қарай лап қойды.

	Тал түс еді сол кезде, бесінге дейін қазды, сағыздай иленген сазын тауысты. Кешке дейін қазды, қия– қи– көк тасты тіліп түсті, түн түнерді, найза бойы тереңдеді, таң атты, шөлдің таңы айырылды, табан астында күрең құм шықыр– шықыр сусыды. Таңға ұлан дала талпынды, сусыған құмның бетіне шып– шып су шықты.

	– Жеңдім! Жеңілді! – деп барқырады қолбасы. Жең...ді! Жең... жең... деп жаңғырықты ай дала. Сол кезде...

	О, тоба! Мұндайды тағы кім көрген. Сусыған құм сау етіп түсті де кетті тереңге. Суды көріп сергіген, су шығарып сенделген көп сарбаз құрдымға күрп– күрп жоғалды, шыңырау жұтынып қана үлгерді Қорқырап, аждаһадай жаланып, аранын ашты. Ұлы шөл ұлылығын танытты.

	Ол ешкімге ешқашаңда есесін жібермесе керек– ті. Қырық құлаш сағыздай сазын тауысып, сағын сындырған, қия– қия көк тасын тіліп тауын шаққан, күрең де күрең құмына табанын жалатып, таңын айырған қалың қол тереңнен шыққан суына құрбаңдық шалмай кенелсе, шын жеңілгені емес пе, шын мұқалғаны болмас па. Шөлін қандырса, ұлардай шулап барып қаңдырсын, көнін жібітсе, қан жұтып отырып жібітсін. Бетпақ безерлігін істеді десін, Бетпақта өлімсіз өмір көктемейді десін. Бетпақты бейғам жеңемін дегеннің бәрі есекдәме екенін ұқсын.

	Шыңырау қорқ– қорқ жұтынды.

	Елдің үрейі ұшты. Жылқы біткен шұрқырап, түйе біткен боздады. Сау қалған сарбаздардан өң қашты, көгендеулі көп тұтқыннан ес кетті. Айдалада аптап жел азынай есті, азынап жүріп, апшыны қуырды, ол ұлы шөлдің азап сарыны еді, аздырып бара жатыр еді.

	Қаба сақал алғаш рет ақыра алмай қақалды, аңтарылып тұрып қалды.

	– Қарғыс атты! – деді оң жағындағы шабдар шал. Үндемеді – Ант атты! – деді сол жағындағы қара шал. Тіс жармады.

	Шабдар алыс жолда қасынан табылатын ақылгөйі еді, қайтарып тастай алмады. Қара қалың қолды уысында ұстайтын қаһары еді, сағын сындыра алмады.

	– Тәңірі талақ етгі! – деп күңіренді сарбаз біткен.

	– Талақ етті! – деп іліп әкетті аптап жел.

	Ал шыңырау әлі қорқырап жатыр еді, қылқ– қылқ жұтынып жатқан. Қылқ– қылқ жұтынып барып, өңешіне тас тұрғандай қақалған. Тұңғиығы сар– сар етіп сапырылысты, тереңі теңіздей тулады, сонау тылсым түңғиығыңда ұлы жын ұлып көшкендей.

	Қаба сақал талтаң– талтаң басты, бастан– аяқ көк сауыт, көк сауыт бойы далбағай қажала шыңылдап, шыңыраудың ернеуіне келіп тоқтады. Көз жетер жері саз бен тас, одан әрі қарауытқан үрейлі дүние. Сырылдаған үн толастайтын емес, тұңғиықта беймәлім дүрбелең. Сескендіреді, сезікті шулайды.

	Қалбаң– қалбаң Шабдар шал жетті.

	Күрп– күрп басып Қара шал келді.

	Шабдар жалп етіп, тәңіріне табыңды, қара қабаған қарс жауып алды. Қаба сақал арттағыларға мойын бұрды.



	– Құрбанын алған шыңырау,

	Енді қайтып жұғынбас.

	Кұты қашқан көк тобыр

	Суын ал да шөлің бас.



	Шабдар жерден жеріне көтерілді .



	– Шыңырау түбі түңғиық,

	Суын қайтып аласың?

	Тұңғиыққа бойлайтын,

	Қандай қауға саласың?



	Кара қақырынды.



	– Қырық түйе жүк артқан,

	Қырық арқан бар сонда.

	Қырық арқан жетеді

	Құдық түпсіз болса да.



	Соны айтып, тәңірі тура келген ажалдан қағып қалған, шыңыраудың суын аршу кезегі тимеген, анадай жерде ошарылып тұрган сарбаздарға жарлық берді. Лездің арасында тай– тай жүк шашылып қалды, қырық арқан бір– біріне жалғанып, тұңғиыққа лақтырылды. Түбіне бірақ жетпеді.



	– Атта шылбыр қалмасын

	Бәрін– бәрін жалғасын,



	– деді Қаба сақал. Ол да қысқа болды.



	– Айыл– тартпа сайлаңдар,

	Қиыстырып байлаңдар!



	Қауға сонда да суға тимеді.



	– Қайда белдік белдегі,

	Жіп атаулы елдегі.



	Бұл да аздық етті.



	Қауға сақал бөгелді,

	Тұтқындарды матаған.

	Әкелдірді көгенді,



	Шыңырау маңайлатпады.



	Қолбасы тұйыққа тірелді, енді дәнекер етіп жалғайтын ештеңе қалған жоқ– ты. Сонда Шабдар күңк етті.



	Күлтеленген, төгілген,

	Аттан күдер үзейік.

	Сусыз сірә бола ма.

	Бәрін– бәрін күзейік.



	Әп– сәтте жылқы біткен жүнін жұлған тырнадай болды. Бірақ бәрі бос әурешілік еді. Құйрық– жалдан есілген арқан да үмітті ақтамады.

	– Енді қандай амал бар? – деп түңілді Қаба сақал.

	Жұрт сілтідей тынды. Көптің айтары жоқ еді, еңселері түсіп кеткен, сарбаз атаулы ұлы шөлдің ұлылығына мойын ұсынып, тірліктен күдер үзе бастаған болатын.

	Бетпақ салы суға кетіп сандалған, айдалада айдаусыз қамалған, шөліркеп шөккен, бекемі бөркемікке, жасығы тірі өлікке айналып, азып– тозған көптің үмітсіз жанарына сыздана қарап, түксиіп жата берді.

	Тәңірі жарылқап тіл бітер болса, айтар еді бұл сонда:



	Шақпай өткен өмірден

	Жыланның не құны бар.

	Шықпай іште булыққан,

	Ызаңның не құны бар.

	Күн күйдірген әуеден,

	Қарғыс атқан әуелден.

	Безеріп жатқан Бетпақтың

	Өткен– кеткен байғұсты

	Қойдай қырып алмаса,

	Солай бір ылаң салмаса,

	Тарқамайтын жыны бар.



	Ал қарулы қолдың титығы жеткен, оның енді қатыгез Бетпақтың бетіне түкіріп, қарғыс ататын да шамасы жоқ– ты. Сарбаз атаулы өлім жайлы ғана ойлаған, ұлан даланың жонында ажал аранын ашып, тімтіне жортып жүрген– ді.

	Қаба сақал осыны ұқты, бірақ өлгісі келген жоқ, ол өзін бұл өмірге өлу үшін емес, өлтіру, қырып– жою үшін келген жанмын деген бетпақ түсінікке әлдеқашан құл болған еді, ажалды мойындамауға тарысты. Дәм– тұзы таусылуға айналғаны тәңірдің хақтығыңдай шындық болса да көне алмайды. Алысады, аласұрады. Шыңыраудың ернеуінде тұрып бұрқ– сарқ етті.

	– Ей қара шал!

	– Тыңдап тұрмын, тақсыр.

	– Бетпақты не жеңеді?

	– Төңірі ғана теңі еді.

	– Сол қолым сені десек те Тең екенсің есекке.

	Буырқанып шабдар шалға қарады, Ол аптап жел ода– дода еткен, шөп– шалам қонып білтеленген сақалын тарағыштап, мұрынының астынан міңгірледі.



	– Салсаң да тақсыр қылбұрау,

	Мөлдіреген суына

	Жеткізбейді шыңырау.



	Қаба сақал қаһарына мінді. Сала құлаш қайқы қылыш қынаптан жарқ етіп суырылды. Қара жерді қарш– қарш шапқылап тұлан түтты. Көп сарбаз қанын ішіне тартты, көп тұтқын шыбын жанын шүберекке түйді.

	Шабдар шал жымып басып, жылыстап кетті. Қара қаншардай қатып қалды.

	Қолбасы қайта күркіреді.



	– Бәріміз де бәріміз,

	Жер шетіне тақалдық.

	Бұл Бетпақты жеңетін

	Қаны қатқан қаталдық

	Мейірімділік – жасықтық,

	Иіп жүріп шіриді.

	Безер Бетпақ өзіңдей

	Жауыздарға жібиді.



	Қара Қаба сақалдың жанына жетіп барды. Шүңірек зәрлі көз ызғар шашып, ұмыр– жұмыр ұйлыққан көп тұтқынға қадалды.



	– Сездім тақсыр, мен емес,

	Сөз ұқпайтын шірігің.

	Қыл арқанға жалғайық

	Тұтқыңдардың сіңірін.



	Қолбасының жанары ұшқын атты. Тапты мынау, тапты көкейдегісін. Өзінің де айтпағы сол еді ғой, қайрап– қайрап зәрін төктірген жері осы. Қанып ішер қан таппаса, өз жүрегін жарып жеуден тайынбайтын қорқаудың аузымен көп тұтқынға үкім айтқызды. Бұл түспейді араға, қолын да қақпайды. Билік сонда еңдігі. Бетпақтың шөл даласындағы шыңыраудың түбінде қазір басталатын қырғынның билігін басы бүтін береді Қара қатая түсті.



	– Шіміріксе жүрегің,

	Алам отқа қуырып.

	Тұтқындардың тірсегін

	Ширатыңдар суырып.

	– Ширатындар суырып!



	– деп жаңғырықты безбүйрек Бетпақ.

	Ол құрбандық көбейген сайын құшыры қанып, ширығып салып еді. Қазір ай далада адамның қаны судай ағады. Қаптаған қайқы қылыш сорлы тұтқындардың басын допша домалатар. Әлде бұлар байғұстардың сіңірін тірілей суарар ма екен. Ана қаншардай қатқан Қара одан тайынады деймісің, шіміркенеді деймісің. Әне күркіреп жүр, шабынып жүр.



	– Тұтқын деген құдайдың,

	Есебіне енбейді.

	Сұрауы жоқ, бауызда,

	Өрте мейлі, кес мейлі.

	– Өрте, өрте, кес мейлі!



	– деп сұңқылдады Шабдар. Онда өң де, түс те жоқ еді, ұзақ жолда, сан қырғын мен ханталауда аппақ қудай шал әбден арыған, титықтап ақылынан алжаса бастаған. Бір кездегі қиыннан қиыстырып жөн табатын сұңғыла енді жоқ, оның орнында қалт– құлт еткен, сіңіріне ілінген тірі аруақ қана бар. Кім не айтса, соған келісе кетуге әзір. Ара– тұра ескі сарынға салып, мақамдап, мақалдап сөйлеген болады.



	– Адам деген үрейлі,

	Ажалыңның өзінен.

	Шауып жатып басыңды

	Бал тамады сөзінен.



	Қаншардай қатқан Қара оны көзіне де ілген жоқ, адымдай басып тұтқындарға беттеді. Қолы беліндегі семсердің сабында, таяла бере жұлқына суырып алды.

	– Баста!

	Көп сарбаз алға аттап түсті, шың– шың еткен сан қылыш төбе құйқаны шымырлатып, күн көзіне айқыш– ұйқыш шағылысты.

	Қара қайрап салды.

	– Қапта!

	Қарулы топ лап қойды. Тұтқыны біткен тірліктен күдер үзді.

	– Басталды, – деп қиястанды Бетпақ. – Қан тілеген қайқы қылыш тояттар шағын тапты енді.

	Тұтқындардың үрейлі тобына алдымен жеткен еңгезердей сарбаз қорқыныштан буынын билей алмай теңселіп тұрып қалған жігітті жерге алып ұрып, үстіне қона кетті. Кәнігі қасапшыдай епті қимылдайды, жалаңдаған тажал қылыш тиген жерін сыр– сыр тіліп, тілерсек бойын тімтіне кезіп жүр.

	– О, тоба! – деп сескенді Бетпақ.

	Бұл оның көк– көк болғалы, көкке бұлт қонғалы алғаш рет тітіркенуі еді. Еңгезердей сарбаз қорбаң етіп орынынан тұрды, қолында қамшы өріміңдей тілерсек Сорлы тұтқынды тірідей сойғаны ма, шырқырап тұра беріп, қайра жалп етті. Жандәрмен қеудесін көтеріп, сүйретіле қашпақ болды, екі аяқ сіңірсіз шұбатылды.

	– Сұмдық– ай! – деп шошынды Бетпақ.

	Бұл оның жер жер болғалы, жерде аң жортқалы тұңғыш түршігуі еді.

	Қара арс– арс етті.

	– Қапта!

	Тұтқын біткен ұлардай шулады. Ұлан дала азан– қазан. Шыңырау жақтан Қаба сақал шабыңды.



	– Қапта! Қапта! Аяма!

	Аялдайсың несіне.

	Өлгендердің өмірі

	Тірілерге несібе!



	Аптап жел сап тиылды. Жанұшырған үрейлі үн ұлы шөлді ұлытты.

	– О жасаған! – деп күрсінді Бетпақ.

	Бұл оның су су болғалы, суда балық жүзгелі бірінші рет шошынуы еді.

	Енді тұтқын атаулының қойдай қырылатындығына көксеңгір көк бет көктің де, бетегесіз белдің де, шөлден өлер елдің де көзі анық жеткен– ді.

	Сол кезде қолбасы бөлек ұстап, бөлек айдап келген қырық қыз Қаба сақалдың алдына жетіп, аяғына бас ұрды. Қырық қыздың ортасында Қырмызы қыз сөз бастады.



	– Хан қызы едім кеше мен,

	Бүгін сенің құлыңмын.

	Сауға сұрап әкелдім

	Қырық қыздың бұрымын.

	Қырық бұрым қырқылған,

	Қырық қыздың көркі еді.

	Қырық қызды құлдардың

	Қайғы дерті өртеді.

	Сорлылардың өмірін,

	Қалдырдағы сауғаға.

	Қырық қыздың бұрымын

	Байла ана қауғаға.

	Қырық бұрым қырқылған,

	Қырық өрім етем мен.

	Кырық құлаш су сонда

	Көтерілер тереңнен.



	Қолбасы тоқырап қалды. Қырмызы қыз оның мына жортудағы көзінің қарашығыңдай сақтап келе жатқан асылы еді. Ай бұрын албан елін андыздап шапқанда, хан ордасын қасқырша талап, тағын талқан, жұртын малқам еткенде, осынау он екіде бір гүлі ашылмаған аруды айран– асыр олжалап, оң қабағы тартқан. Көрсе көзінің нұры, көрмесе көңілінің мұңы еді. Көгілдір шатыр ішін көркейтіп, кіріп келе жатса дер еді.

	Ат тұяғы кетілген, атан табаны тесілген айшылық алыс жолда, өлім күліп, өмір түңілген қиын сапарда Қырмызы кыз қыбын тауып жымиса, жаһанда қырылып жан қалды, жапанда қатып қан қалды деп түңілместі. Қос бұрымда қос алқа қылықты сыңғырлап, бұраң бел ерке майысып, қылығы және жарасып, ерім десе еліте, егіле де алар, еріте де алар.

	Ал мынасы несі екен?

	Қырмызы қыздың қолында қылпылдаған кездік, кесе ұстап тұр. Қырық қыз тағзым етеді, қырық бұрым қыр арқада бұлаңдайды.

	Қолбасы тұйыққа тірелді. Тұйықтан зорға тіл қатты.



	Қос бұрымның жанында,

	Жер– жаһан да садаға.

	Хан қызы едің, хан қызы

	Қарайламас қараға.



	Қырмызы қыз басын шайқады, ол осы сәт қолбасының өресі жетпестей тәккәппар еді. Даусы да өктем шықты.



	Қырық бұрым қырқылса,

	Сұрамаймын төлемін.

	Тұтқын түгел қырылса

	Мен де бірге өлемін.



	Қолбасы алға аттап түсті.

	– Таялма! – деді қыз. – Жақындама!

	– Қорықпа менен. Саған қол көтеретін қорқау бұл өмірге әлі келген жоқ, деп іркілді қолбасы.

	– Саған сенетін қаңдай жақсылығың бар еді?

	– Жасаған жақсылығымның жоғы анық, жасар жақсылығым алда.

	– Онда соның басы болсын, босат ана тұтқындарды. Қолбасы ойға кетті. Хан қызының айтқанын орындаса тағынан таймас, қырық бұрым есілсе, қыл арқан суға жетер, одан кейін не болмақ.



	Қырық қызды күзеген,

	Бетсіз осы демей ме.

	Қыздан көрік тонаған

	Ессіз осы демей ме.



	Ал қыз райынан қайтатын емес. Қолындағы кездіктің жүзі күн көзіне жарқ– жұрқ шағылысса, жанары ұшқын атады.

	Қолбасының тынысы тарылды. Қырмызы қызды кек кернеді.

	– Сенің талауыңа түсіп аңырап қалған албан елінің барлық аналарының атынан ант етемін, айтқаным жерде қалса, мына шыңыраудың түбінде ажалымды табармын. Келмеске мүлде кетермін.



	Тең санайтын өзіме,

	Албандардың бегі ме ең.

	Жарасам деп ойлама

	Тозған елдің кегімен.

	Тындамасаң хан қызын,

	Тексіздігің, ездігің.

	Суарылсын қаныммен

	Қолымдағы кездігім.



	Қыз алға аттап түсті, жанарында жасын ойнайды. Ол өлімге бас тіккен еді Қырық қыз шулап қоя берді, қолбасы алдыңда айбатын асырған арудың өлімінен сескенетінін сездіргісі келмей сұстанды. Құрбандық десе өзеуреп, өршеленіп тұратын, енді одан үріккені ме.

	Көзі қарауытты, шөл қажытқан болар. Құлағының түбі қаңғыр– күңгір. Әлдекім сыбыр– сыбыр тіл қатып тітіркендіреді. Үні үрейлі, сәт санап күшейіп, күңіреніп барады.



	– Кетпеу үшін қатыгездік,

	Жауыздықтың құлы ғып.

	Жаралғанды шапағаттан

	Күндей күліп сұлулық.



	Қаталдықты қаны қатқан,

	Жүрегінде түлетпе.

	Сұлулықтан тарайды екен

	Бар жақсылық жүрекке.



	Қырық қыз оған жамырай қосылды ма, айнала азан– қазан. Бар маңай бірде дүңгір– дүңгір дүрлігеді, бірде тым– тырыс тына қалады. Ал Қырмызы қыздың қолындағы кездіктің жүзі күн көзіне шағылысып, тағы да үрейлі жарқ етті.

	– Тоқта! – деді ышқынып. – Тоқта!

	Қыз да, көп тұтқынды ұлардай шулатқан сарбаздар да жалт қарады. Қолбасы сала құлаш семсерін қара жерге қарш– қарш қадады.



	– Жасыны жарқ– жұрқ ойнаған,

	Жанарыңа таландым.

	Көндім айтқан сөзіңе

	Көндім қызы албанның.



	Буырқанды, бұрқ– сарқ етті, өзіне қадалған көп көздің алдында сезімге емес, ақылға жеңдірген ардақты болып көрінбекті. Қырық қыздың қырық бұрымынан қыл арқанды жылап есетін сәтін күтті. Қырық қыздың жанары Қырмызы қызға қадалды. Ол ширығып алған.





	– Қызылы едім алманың,

	Дәмі едім өріктің.

	Қорлау үшін жаралған

	Керегі не көріктің.



	Еңсесі биік, қимылы шалт. Өткір кездік қолында, қос құлаш бұрымды лып етіп кесіп түсті.

	– Аһ,– деді қолбасы. Қыстығып айтты.

	– 0 тоба! – деді Бетпақ. Қимай айтты.

	Бұл оның жел жел болғалы, көргені жота– бел болғалы алғаш рет күрсінгені еді.

	* * *

	Содан бері бәлкім жүз, бәлкім мың жыл өтті, кім білген Бетпақта ызылдап жел соғары, жел соқса ұлы шөл ұлып қоя беретіні ғана анық. Ұлы шөл ұлып тұрып, ішін тарта сарнайтыны шыңдық. Сазарған сал даланың салар сазы сол, созар әні бұл. Ол сонда не деп сарнайды, нені сағынады, кімді аңсайды?! Қырық қыздың бұрымынан қырық құлаш арқан ескен, қырық құлаш арқан қыруар елді ажалдан қаққан күнді іздей ме? Қырмызы қызды көксей ме? Арқада Бетпақ бар, Бетпақта осыңдай аңыз бар дей ме?

	Сарнайды ұлы шөл, сорлы сазын үзбей созады, үздіге созады.

	****

	Солай, – дейді Атбағар қайнаған шәйнекті оттан түсіріп жатып. – Қырық қыз қырық бұрымнан жылап ескен арқан суға еркін жетіпті, шөліркеген, көні кепкен қалың қол тура келген ажалдан аман қалыпты. Содан бері бұл шыңыраудың суы тартылған емес деседі. Өйткені Қырмызы қыз одан күнде келіп су алады екен, өткен – кеткен жолаушыны желеп – жебеп жүреді екен.

	Мырзаш Атбағарды ден қойып тыңдағанмен, әсерлене қойған жоқ.

	– Аңыз ғой, – дей салды. Серігінің қабағы түйілді.

	– Сендерге бәрі ертегі. Аңыз да, ақиқат та алаңдатпайды, – деп кейіді. – Ал мен сенемін. Құдайдай сенемін. Мына безбүйрек Бетпақ үшін, аруағыңнан айналайын Қырмызы қыз үшін сенемін.

	***

	Кеш батып барады. Бетпақтың шөл даласына көлеңке қанаты мол жайылған. Дөңес үстіндегі мазар сәл аласарған секілді, жартылай опырылған күмбезіне қарақұс қонақтап отыр. Иең өңірдегі көнеден қалған бейітті күзетіп қалған жалғыз қарауыл сол ма екен. Манадан бері тапжылған жоқ.

	Шыңыраудан су тартып жатқан Мырзаш пен Атбағарға қарап, дүр – дүр сілкінді. Қанат – қауырсынның сықыр – сықыр еткеніне дейін анық естілген. Жапандүзде оны көп құстың бірі ғана деп айта салмас едің. Күмбезбен бірге сомдалып, қоса өрілген, ықылым заманнан қалған қасиетті белгінің бірі секілді еріксіз көз салдырады.

	Шыңырау терең. Ернеуінен тастаған қауға түбіне жеткенше бие сауым уақыт керек, қыл арқан уысында суылдап таусылмай қояды. Тас шегені әлі мықты, ойылған, құлаған жері жоқ. Еңкейе беріп әу десең шыңырау іші қаңғыр– қаңғыр жаңғырығып, күңіреніп қоя береді. Көмейі тылсым тіл қатады, күңгірлеп, есте жоқ ескі кезеңнен сыр сауғандай болады.

	Әлде ол Қырмызы қыз туралы айтып қалуға асыға ма екен.

	Жоғары тартқан қауғадан тереңіндегі суына тамған әр тамшының үні әр бөлек. Тырс – тырс, шолп – шолп. Бәрі қосылып шыңырау ішін сыңғыр – сыңғыр қоңыраулатады.

	Кеш әулетінде зорайған мазардың тарихын айтып тауса алмай ма екен. Мырзаш солай қарай жүрді.

	Мазардың биіктігі екі түйе бойындай, оған күмбезін қоссаң, әжептәуір еңселі. Қабырғалары күйдірген кірпіштен өрілген, жел мен су аздап жұқартқаны көрініп тұр. Кіреберіс қақпаның қос жақтауы жұмыр, әр жерінен бедерленген. Екі кісі сиятындай енді. Тастан қаланған табалдырығы бүгінде шөгіп, топырақ басып кетіпті. Одан аттап түсуге жүрексінді, ақшам жамыраған шақта мазардың іші күңгірт тартып сескендіреді. Қараңғы төрінде әлдекім өзіне қадала қарап тұрғандай дегбірсізденіп кері шегінді. Сол сәтте әлдене дүр– дүр сілкінген, жартылай құлаған күмбез қаңғыр– күңгір жаңғырықты. Бетпақтың дамылға бой ұрып, делсал мүлгіген ұлы шөлі, бар маңай өзімен бірге селк етіп тітіркенді. Күмбездің үстінде манадан бері қаздиып отырған жалғыз қара құс қанатын жалп– жалп қағып ұшып барады.

	– Атаңа нәлет!– деп тістенді. – Үрейді ұшырды ғой!

	***

	Тағы бір таң атты. Ол Мырзаш бұрын – сонды көрмеген ерекше таң болатын. Көгілдір алау күмбезденіп өрілмеген, күн сәулесі шаңғыта қылаң бергенде, бозторғай боз көде түбінен шырылдап ұшып шықпаған, көкпек басына шық қонбаған, Бетпақ безеруін қоймаған өзгеше таң еді.

	Шындығында таң деген аты ғана бар еді. Күн көтерілмей жатып, мазасыз құрғақ жел ызылдап қоя берген– ді, сұйық көде сүреңсіз селдіреген– ді.

	Атбағар екеуі шыңыраудан су тартып, жуынып – шайынған болды. От жағып шай ішті, арқандаулы аттар суарылды.

	Содан керек – жарағын алып, мазарға келді. Ол да дәл қазір өңсіз, таң әулетінде марғау далаға қосыла мүлгиді, алғаш көрген кезіндегіндей еңселі емес, қара жерге төрт тағандап жатып алғандай ауыр. Арқада кездесетін, өзіне таныс қыш мазарлардан бәлендей өзгешелігі де жоқ. Қалың қабырғаларының түйісер жеріне алты қырлы етіп өрілген бағаналардың да, солардың өн бойындағы түрлі бедерлердің де бұған айтары аз, бәрі таныс, қолмен ұстап білген, зерттеген нәрселері. Тек күмбездің табанына қаланған, баспалдақ түрінде биіктетілген, жоғарылаған сайын тарыла беретін жеті қабат кемерді кездестіріп тұрғаны осы.

	– Мен сені төс табаныңнан бастап тінтемін, – дейді айналып қарап шығып. – Әр кірпішіңнен сыр сауамын.

	Қалың қабырғалар әлі мықты, жел мен суға жұқара қоймаған. Тек күнбатыс жағынан жарық пайда болыпты. Жоғарыдан іргеге дейін созылып, ырсиып тұр.

	Ішке абайлап еніп, төр жақта жатқан, жермен жексен болуға айналған қабірге ұзақ қарады. Беті жалаңаш, ештеңемен көмкерілмеген. Басына мынадай берік мазар тұрғызылған, елі ардақ тұтқан адамның қабірі осынша жұтаң болуы ақылға сыймайтын еді.

	– Бұл бейбақтың көрі талай рет ақтарылған шығар – ау,– деді өзімен өзі сөйлесіп. – Сан сұғанақ сұқтанды ғой. Түбінде тірісінде елді талағанның өлгенде қабірі тоналмағаны кемде кем.

	Тұрып – тұрып, мазардың ішін өлшеуге кірісті. Адымдап жүрген сайын аяғының асты дүңгірледі. Мұнысы несі, қабірден төменгі жер қуыс болғаны ма.

	Тоқтап теуіп көрді, секірді. Дүңк – дүңк, дүбір – дүбір.

	***

	Бүгін қолынан күрек түспегеніне екінші күн.Қабырды топырақтан аршып біткені әлгінде ғана. Оның төрт қабырғасы да, беті де жалпақ көк тас, есте жоқ ескі Мық дәуірінен қалған, Сарыарқаның Атасу өңірінде жиі кездесетін гранит табыттарды көзге елестетеді. Сонда мына мазардың тарихы тым әріге кеткені ме, Мық мәдениеті осыдан үш мың жыл бұрын өзінің өрлеу дәуірін бастап көшірген. Тастан кенді айырған, мыс қайнатып, алтын қорытқан. Шығысында Қытай, батысында грек елімен сауда – саттық жасаған, жұлдыздан сыр сауған, жер емшегін еме білген.

	Көсегесі осылай көгерген өрелі жұртты тосыннан шапқан жау тайлы – таяғын қалдырмай қырып салған. Атақты академик мұны аңыз етіп айтар еді. Сол дуалы ауыздан естігендерін енді салмақтап көрсе, Атбағар шерткен көне әңгімеге шым – шымдап ұласатындай, үйлесім табатындай.

	Кім білген, кімдер куәлік ете алған. Мына шыңыраудың түбінде қырық қыздың қырық бұрамынан қырық құлаш арқан естірген Қырмызы қыз сол Мық елінің соңғы тұяғы емес деп қайсы қарсы дау айтар.

	Мазардың іші күңгірт тартып бара ма қалай?! Күмбездің асты көлеңкеленіп, түнере бастапты, енді көп кешікпей оның төбесіне жалғыз қара құс келіп қонақтайды. Қанат кұйрығының суылы алыстан естіліп, биіктен құйыла төмендегенін көрсе, қараптан қарап төбе құйқасы шымырлайды. Бітімі шомбал – тұлғалы, шоқпар санды – тұяқты, балақ жүні – шудалы, ай далада сесті құс қашан да айбатын асырады да тұрады. Оның қазір елудегі бел шағы ма, алпыстағы дер шағы ма, жетпістегі мәз шағы ма, сексендегі шер шағы ма, бұл қайдан айырсын, білетіні – мазарды қориды, екі күннен бері ішін шаңдатып жатқан мұны жаратпайды, басылмайтын қыжылы, өрши беретін ызысы бар.

	Қолындағы күректі бос топырақтың үстіне тастай салды, бүгін шаршаған еді. Мына бесін кезінде қосқа барып жүрек жалғап келген. Содан бері бел жазғаны осы. Сірә әбден қажығандікі шығар, басы айналып кеткендей болды. Табаны тайғанақтай ма, қалай. Жоқ, аяғының асты төмен қарай сусып барады.

	Жәндәрмен қабірдің тас қабырғасына жармасты, барын салып аза бойы қаза болып жоғары көтерілгенде бос топырақ сау ете қалды. Әп – сәтте кісі еркін сиятын қуыс пайда болды. Ал үстіне әлдене сатыр – сұтыр төніп келеді, үрейі ұшып, далаға қарай атылды. Табалдырықтан аттай бере артына қарап үлгерген, жалғыз қара құс күмбездің құлағын жерінен шаншыла құлай беріп, қайта көтерілді, тар жерде қанатын ебедейсіз қағып жалп – жалп етті.

	****

	Кешкі шайды Атбағар екеуі үнсіз ішті. Кеше осы уақытта тамақтана салысымен әлі құрып жатып қалған– ды, бүгін берекесі қашып елегізи береді. Төменге сау ете қалған топырақ, үңірейген қуыс, тас қабір есінен бір сәтке де кететін емес. Жер тереңіне тартып бара жатқандай болған, жанталастырған кездің қорқынышынан әлі арыла алмай отыр. Сәл кешіксе, жандәрмен етпесе, бос топырақпен бірге судай сіңіп кете берер еді. Бір ажалдан қалған жері осы шығар. Ана үңірейген қуыс түбінде қабірі тонаушыларға әдейі құрған қапқан емес екендігіне кім кепіл. Сан ғасыр өткен, күмбезінен басқа жері кетілмеген, кәрлі Бетпақ қаусата алмай қажыған, жазда аңызағы мен аптабына, қыста үскірігіне, көктемде көл – көсір нөсеріне сыр бермеген мазарды құрыштай етіп соға білген жан оны да ескерер. Ал бұл шын қатерге бетпе – бет ұрынғанша оны аңдаған жоқ. Әйтеуір аман қалды.

	Қарсы бетке арқандалған аттарға қарап отырып,көңіліне қонақтаған тағы бір күдіктен тұла бойы түршікті. Көзі көрген қуыстың арғы жағы ана тұңғиық құдық секілді түпсіз шыңырау шығар. Түстің бітті, сүйегіңді адам түгілі пері де таба алмайды. Оның жын ұялаған тереңінде талай көрқаптың қаңқасы қаусап жатпағанын бұл бал ашып біле ме.

	Түршігіп отырып, көрген – білгенін Атбағарға айтпақ болды. Ол қалай топшылар екен. Әлде әзірге өзі ғана білгені дұрыс па. Кешелі бері қабірді қазғанына титығып жүр. Қырмызы қыздың аруағы қорланғандай болып, бұл не айтса да тіксіне қалады. Ақыл қосамын деп біржола үркітер. Қытығына тисе, атты борбайға бір салып ауылға тартып отырудан тайынбайды. Онда ай далада жападан жалғыз қаңғып қалғаны да.

	Өзі маздап жанған отқа қарап үнсіз отыр, екі беті жалынның қызуынан нарттай. Қысыңқы жанары уытты, мазар жайлы бір ауыз сөз айтылса, ұстаса кететін сыңайда түйіліп, тұйықтанып алған.

	– Жоқ, бұған соқтығуға болмайды, – деп ойлайды. – Бүлдіріп тынады.

	***

	Бүгін кеш тұрды, жуынып – шайынғанша күн арқан бойы көтерілген. Маңайдан Атбағар көрінбейді, аты да жоқ, мұның жатаған құласы түнде арқандалған жерінде жалғыз шыбындап тұр.

	– Мына әпенді мені айдалаға тастап, ауылға тартып отырмасын, – деді аңтарылып. – Одан бәрін күтуге болады.

	– Осы күдікпен күркенің ішіндегі заттарды түгендеді, бәрі орнында сияқты, тек мылтық көзіне түспеді.

	Дел – сал болып жүріп, сөніп қалған отты тұтатты, шәйнектің суын жаңалап, мосыға ілді. Одан кеше күркенің іргесіне тастай салған күректі алып, майырылып қалған жүзін шыңдамақ болды. Бүгін балта мен арқан, қазық керек болатын шығар. Атбағардың көмегі де қажет– ақ еді, қайда жоғалды екен. Бәлкім алакөбеде тұрып, киік аулап кетті ме, екеуінің аузы қызылға тимегеніне үшінші күн.

	Аздан соң шай да қайнады. Оразасын ашып отырғанда, қабірдің түбінен пайда болған қуыс тағы да көз алдына елестетеді. Ол не екен, шынымен түпсіз құрдым ба? Неге үрейлендіреді соншама?!

	Шайды сораптап ұзақ ішті, маңдайынан шып – шып тер шықты. Дене бусанса, ой да, бой да серігер еді, ал бұл әлденеден жасқанады, көңіл жападан жалғыз қалған кезінде құлазиды келіп.

	Күн де қас қылғандай сәт санап ысып барады, безбүйрек Бетпақтың реңі құп – қу, ұлы шөл қуарып тарылып, қуырылып қинайды. Толассыз жөңкілген бұлдыр сағымына дейін баянсыздықтың, әрі де, нәрі де жоқ тұрлаусыздықтың сүреңсіз елесіндей жерітеді. Сұйық селеу аңызақ желдің өтінде әне– міне селдіреп ұшып жүре берер. Қан– сөлсіз Бетпақ тыр жалаңаш қалсашы.

	Керек– жарағын алып, мазарға қарай жүрді. Жүрексініп келеді, әлгі Атбағардың жоғалып кеткенін қарасаңшы.

	Ілбіп басқан күйі табалдырықтан енжар аттады. Іштен салқын леп білінеді, тас қабір салқын, ал жұмбақ қуыс жанарды жасқап қарауытады. Жақындауға сескеніп тұрады да, жерден жұдырықтай кесек тауып алып, ішіне лақтырды. Ол әлденеге тық етіп тиді де, төмен қарай домалай жөнелді, қаңғыр– күңгір жаңғырықтырып барады.Әлден соң тынши қалды.

	Бұл шыңырау емес, – деді қолына тағы бір кесекті алып жатып. Ол да қатты бірдеңелерге кезек соғылып, даңғыр– дүңгір дүрлігіп барып сап тиылды. Әлдекім жол ортадан қағып алып тұрғандай.

	Ал енді не нәрсеге жорығаны жөн. Өзі сірә көлбеу қазылған, кесектің тақ– тақ етіп домалағанына қарағанда, баспалдақ бар тәрізді. Ендеше үркектей бермей байқастап көруі керек.

	Сыртқа шығып, қазық жасауға жарайтын ағаш іздеді. Ол жуық маңда табыла қоймады, ақыры күректің ұзын сабын қақ ортасынан кесіп, бір басын балтамен үшкірледі де, табалдырықтың ішкі жағына сіңіре қақты. Оған арқанды байлап, екінші ұшын беліне орады.

	Содан кейін аңдап басып қуысқа таялған , бір қадамдай қалғанда тоқтап, жиегін күрекпен айналдыра шекіп еді, қабыр жақ шеті опырылып түсіп, қою шаң бұрқ ете қалды. Сейіле бергенде көргені – қызғылт тастан өрілген баспалдақ еді, мазардың сол жақ іргесіне қарай көлбеу көсілген.

	Енді тәуекел етсе де болғандай, күректі қолына оңтайлап ұстап, ішке түсуге ыңғайланды да, өз ырқынан тыс тұрып қалды. Жападан жалғыз екені есіне оралды, ал Атбағардан әлі хабар жоқ. Оны күте ме, әлде...

	Екіұшты ой бөгей берді. Өзін – өзі қарайды, өзін – өзін сақтандырды.

	– Мейлі, – деді бір кезде, – Мейлі!

	Буынын бекітіп айтты.

	Міне, тас баспалдақпен ептеп түсіп келеді. Төменгі жақ қаракөлеңке, күреңіткен, тым – тырыс тына қалған тұңғиыққа шым батып бара жатқандай. Әлдебір зәрлі күш тереңге, көрдей суық жер астына өн бойын мұздата баппен, сығымдап тартатын секілді, денесін ұсақ діріл жайлап алды. Бір қолымен сүйенген тас қабір үстіне қопарыла құлар ма екен, салмақ салса теңселеді. ал төменнен көңірсіген иіс білінді.

	Бірде кері қайтпақ болып, бірде қасарысып, кісі бойындай түскенше, ойламаған қауіп– қатері жоқ. Ана қараңғы түпкірден әлдене ақыра ұмтылмасына кім келіп, аруақ деген бар болса, кектенері рас болса, көрін тінткен көрқаптан аянып қалмас.

	Өз ойынан өзі шошыды. Шошынып тұрып, қайдағы бір сандырақ күдікке бой алдырғанына жыны келді. Аруағы несі, одан да бұл ішке түскенде қуыстың төбесі ойылып кете ме, жоқ па, соны байқауы керек қой.

	– Құлай қоймас, – деді бойын бекітіп. – Әй жоқ, шәй жоқ неге опырылсын.

	Бірте– бірте қаракөлеңкеге де көзі үйрене бастаған, баспалдаққа қарсы беттен тастан қаланған қабырғаны анық ажыратты. Қуыстан түскен әлсіз сәуле болымсыз шағылысады, әр жерінде бедері бар, әлде жарылған ба. Жоқ, қолдан салынған бейнелер секілді, мына біреуі қошқардың мүйізіне ұқсайды, одан төменіректегісі ошақтың үлгісінде өрнектелген.

	– Қара да тұр, бұл тегін емес, – деді Бетпақдалаға келгелі тауып алған әдетімен өзімен өзі сөйлесіп. – Ана тас қабырғаға мына мазар мен осында жерленген адамның тарихы жазып қалдырылмасын.

	Баспалдақтан еппен түсті де жақын келді. Сол сәтте әлдене сықыр етті, жоқ бірдеме күтірлеп сынған тәрізді. Дыбыстың жоғарыдан, әлде ту сыртынан шыққанын аңғара алмай аңтарылды. Әйтеуір естілгені, бір ауыр заттың қозғалғаны анық.

	Не болуға тиіс? Бәлкім баспалдақ шығар, тас қабір де орнықсыз болатын.

	Әлдебір мылқау түйсік күдіктіндіреді де, асықтырады да. Тас қабырғадағы бедерлерді тезірек анықтап алуы керек. Жаман айтпай жақсы жоқ, бұл мазардың астынғы қабатын бұзып ашқанда, оның төрт қабырғасына бөлініп түсетін салмақтың тепе – теңдігі бұзылуы ғажап емес қой, әр кірпіші есеппен қаланған шығар– ау.

	Көйлегінің төс қалтасына салған қағаз – қарындашты алып, таңбаларды көшіре бастады. Мынасы – үш тармақ айыр, оның қатарындағысы пирамида іспетті, шолақ қамшыға, айға,аша тұяққа ұқсайтындары да бар. Қайсыбірі төрт – бес таңбадан кейін қайталанып отырады. Соған қарағанда бұл жазу, оған тіпті күмәнданудың реті жоқ. Осы ой әп – сәтте мендеп алды, әп – сәтте көңілін көлдей шалқытты. Жападан жалғыз екенін, тұрған жері қауіпсіз еместігін, күдік атаулыны ұмытып бара жатты. Тас іздеп жүріп алтын тапқандай, мына таңбалар мұның бүкіл ғұмырына жететін даңқ, естіні есер, есерді әңгүдік ететін атақ.

	Қуаныштан шығар, тамағы құрғады, жүрегі тарс – тұрс соғады. Өзімен өзі сөйлесіп, тұрған жерін қаңғыр – күңгір жаңғырықтырып жатқанын сезбеді.

	Ой – хой десейші. Ой – хой дегізетін Бетпақтан айналсайшы. Бетпақта береке қалдырған ғұлама елге құлдық ұрсайшы.

	Ал таңбалар таусылар емес, қарындашының ұшы кетіліп барады. Оған алаңдайтын шама қайда . Қолында түгі болмаса да көшіріп алар еді бәрібір. Қанымен түсірер еді қағазға. Қып – қызыл қанмен.

	Жүрегі әлі тарс – тұрс, кеудесіне сиятын емес, жарылып кетер ме екен байғұс. Қолы қалтырағандай болып, ісі өнбей тұр. Әлгіден бері жоғары қатардағы белгілерді ғана көшіріп үлгерген. Мына жердің ауасы тар, көңірсіген иіс қолқаны қабады, жүрегі айнып құсқысы келді. Тегі сыртқа шығып, сергіп алғаны дұрыс болар. Енді асығудың қажеті қанша.

	Баспалдақпен жоғары көтерілді. Дала күйіп тұр, сағым иегіңнің астынан басталады, ұлан өңір аптап күннің өтінде балқып жатқандай. Жанарының алды қызылды – жасылды бояуға тұнып кетті. Тілерсегі дірілдеп бара жатқан соң, жерге тізе бүкті. Осы мең – зең күйі қанша уақыт отырғанын аңғарған жоқ, шекесінен күн өтіп бара жатқанын, қайта – қайта лоқсығанын, әлі құрығанын ғана біледі. Шамасы төменгі қабатқа газ жиналған, әйтпесе бұған не қара көрінді дейсің. Ақылға жүгінсе, бүгін осымен аялдай тұрғаны да жөн, ертең де күн бар ғой.

	Орынынан теңселіп тұрып, мазардың ішіне енді. Көлеңкеде сәл отырады да қайтады. Бағанағы сықырлаған не нәрсе екендігін анықтай салса да артық емес.

	Көзінің алды әлі бұлыңғыр, оған енді мән бергісі келмеді. Табалдырықтан бастап әр сүйем жерді қарап шықпақ болды. Егер төменгі қабаттың төбесі құлап түссе, ана таңбалы қабырға зақымданады. Онда бәрін жоғалтқаны.

	Тас қабір сәл қисайған ба, қалай. Сықырлаған сол болса, жарасы жеңіл, күркенің ағашын жинап әкеліп, тіреп қойса да бір амалын табады. Ал мынасы несі, күн батыс жақтағы қабырғаның жарығы ашыла түскен секілді ғой.

	Солай қарай ұмытылып барып қалт тоқтады, қабырғаға демеу болып тұрған іргетас шөгіп кетіпті. Біреу тас төбесінен қос қолдап соғып жібергендей сілейді де қалды. Көргені анық қатерлік белгісі еді, алда – жалда мазар құлайтын болса, тірілей өлгені, жанбай жатып өшкені. Ешкім де кешпейді онда, өзі де, өзге де қарғыс айтып өтеді, қарабет боп өтеді.

	Не істеп, не қоярын білмей, табалдырықпен екі ортада ерсілі – қарсылы сенделді. шұбатылып жатқан арқанға аяғы оратылып жығылып тұрды.

	– Құлайды, қара да тұр, қопарылып түседі! – деп ышқынды. Дауысы қатты шығып еді, күмбездің асты зыңылдап кетті,тас қабірге дейін күңіреніп жүре бергендей.

	Тегінде, бар пәле осыдан емес пе екен. Апыл – ғұпыл соған жармасты, қозғап көріп еді, шөккен іргенің жер табаны солқ – солқ еткен тәрізденді. Төменгі қабатта әлдене қосыла сықырлайды.

	Дегбірі қашып солай қарай ұмтылды.

	Бұл қырсықты қойсайшы, әлгі екі ортада таңбалы тас қабырға да қақ ортасынан шытынаған. Ірге шөккенде салмақ түскен шығар.Ал мына бір жалпақ көк тас қайдан келген, ішке қарай жарты құлаш сұғынып тұр.

	Арғы жақ шеті мазардың іргесіне барып тірелген. Жан – жағын топырақтан ептеп аршып отырып, оның әуелде төменгі қабаттың төбесіне тіреу етіп қойылғанына көз жетті.Тас бастапқыда соған жапсарлас болған. Мұны өз орнына қайта тіктеп қоймай, шаруа оңбайды. Ол үшін алдымен айналасын тазарту керек.

	Күрекпен кемерлеп шеки бастады, оң жақ бүйірін үңгіп көріп еді, аздан соң сабаның ауызындай қуыс ашылды. Сасық иіс те қатар білінген, қара көлеңкеде жүн – жұрқаға ұқсас бірдеңе байқалады.Сыздың салқын лебі еседі.

	– Мынау ін, – деді күбірлеп. – Қасқырдың апаны ғой. Енді іргенің неге шөккені белгілі бола бастаған еді. Оның астын кеулеп қазылған ін уақыт өте келе үстінен түскен салмақтың зілінен құлаған. Күнбатыс жақтағы қабырғаның әуелде жарылған себебі сол. Ал ін арқылы талай уақыт бойы ішке қар мен жаңбырдың суы құйылып отырған да, мына тіреудің түбі бірте – бірте босаған. Оның осыған дейін тайып кетпегені тас қабірдің арқасы. Соған жапсарласып, күш алып тұрған. Егер бұл оны топырақтан аршып, қазіргідей былқылдатып қоймағанда, мазар әлі сан жылдар бойы бүлінбей тұра берер ме еді, шөкпес пе еді.

	– Асығу керек, – деді жанығып, – үлгеріп қалу керек. Қалың гранитті бастапқы қалпына келтіру үшін барын салды. Ақ тер, көк тері шығып ышқынып жүр. Ал ол шет – шетіндегі топырақ алынған сайын өзіне қарай еңкейе түседі. Осылай біраз арпалысқаннан кейін бұл әрекетінен түк шықпайтынына әбден көз жетті. Гранит тіреуге арғы жақтан түсіп тұрған салмаққа бұл еш қайран ете алмайды. Ендігінің бәрі бос әуре.

	Құр сүлдері қалып, дымы құрып отыра кетті. Отыра беріп қайта атып тұрды. Бір дүлей ыза бойын кернеп алған, мына таңбалы тасты да, ана қалың гранитті де, қабырғасы қаңыраған мазарды да күл талқан етер ме еді. Не жазып еді бұл, неден күнәһар болып еді. Неге құламақ ол, ықылым заманнан бері без бүйрек Бетпақтың кәрлі жүзіне қасқайып қарап тұрып , айбатып асырып тұрып, дәл бүгін, өзінің көз алдында құрымақ па біржола. Жоқ, көнбейді оған, алысып өледі, не сақтап қалады, не бірге өшеді.

	Ширығып тысқа шықты. Бетпақтың жарқыраған, өрттен бетер шарпыған күні жанарын қарып түсті. Ештеңе көрген жоқ, мазардың бұрышына беті соғылып, маңдайынан қан саулап қоя бергенін, сәл қия басқанда, іргеден әріректе өскен бір түп тобылғыға сүрініп жығылатынын, ал оның түбінен шөлдің жеңді білектей улы жыланы сусып бара жатқанын, іштей қыжыл, көкірегін сыздатқан ыза көзінен ащы жас болып аққанын, – ешқайсын аңғарған жоқ. Күнбатыс жақтағы жарылған қабырғаны жобалап тапқанда ғана даладағы самаладай жарыққа үйрене бастады, іргенің бұрынғысынан да шөге түскенін, жер табаны қақ айырылғанын шошына көрді, тұла бойы безгек буғандай қалтырап қоя берді.

	– Бітті! – деді аңырап.

	– Бітірдім ! – деді үрей билеп.

	Пері соққандай тамағын жырта азынады,жарылған қабырғаны өшіге, өлермендене тепкілеп, ата жауының жағасына жармасқандай долырды. Қолынан тастамай жүрген күректің жүзі қыш кірпішті шақ – шұқ шапқылады. Аспан айналып жерге түсті ме, жер шыркөбелек дөңгеленіп, төңкеріліп кетті ме, заңғар мазар үстіне қарқырап қопарылды ма, білмейді.

	Әйтеуір бәрі астан – кестен, бәрі аласапыран.

	– Мейлі ! – деді барқырап. – қаусаңдар шеттеріңнен! Тоз – тозы шықсын дүниенің! Жоқ қыламын қазір, өзім күйретемін! Қараң қалдырамын!

	Дүлей қыжыл біржола билеп алған, тісін шақұр – шұқыр қайрады, жанары жансыз. Темір күрек құлаштап сілтеген сайын кірпішке тегеурінді тиеді, шаң – шұң, шақ – шұқ, сарт– сұрт. Өңі қуарып кеткен, көрден өкіріп шыққан аруақтай алақ – жұлақ етіп, есінен айырылып бара жатты.

	***

	Сабасына талықсып барып түскенде, таңбалы тас қабырғаны ұмытып кеткенін, манадан бері құр босқа жындалғанын, кешқалмай тұрғанда, ондағы жазуды түгел түсіріп алып қалу керек екенін ойлады да мазардың ішіне кірді. Тас қабір бұрынғысынан да еңкіш тартыпты. Дәл қазір астыңғы қабатқа бару қауіпті, бірақ мұнда басқа амал жоқ. Осы жолы ажалы тап келіп тұрса да кері шегінбейді. Мана ғана көсегесін көгерткен, көңілін көл – көсір шалқытқан, айхой да айхой атақтан дәмелеңдірген, даңғой да даңғой даңққа жерік еткен ғажабынан күдер үзгені – біржола өшкені.

	Табалдырықтың түбіне қағылған қазыққа арқанды қайтадан мықтап байлап, бір ұшынан ұстады да қуысқа қарай жүрді. Ерні жыбыр – жыбыр етеді. Ол өзі өз болғалы, тәңірге бар ықылас – пейілін жамыратып, алғаш рет сай – сүйегін сырқырата жалбарынып еді. Оның бар екендігіне құлай сенгісі келіп еді. Енді бұған қол ұшын беретін, сүйеу болатын басқа кім қалған.

	Қуысқа аяғын сала беріп іркілген кезде Қырмызы қызға да құлдық ұрмақшы еді. Бірақ тілі байланып қалғандай сілейді. Қолындағы арқан қырық қыздың құлаш бұрымы секілденді. Қырық қыз қырық құлаш шыңыраудан шұбырып шығып келе жатқан сияқтанды. Қырмызы қыздың кеше алмайтынын шулап айтып келе жатқан тәрізді еді. Құлағының түбі шулап қоя беріп еді.

	Ал күмбездің асты сықыр – сықыр етіп, төбе құйқасын шымырлатады. Мазар күнбатыс жағына әлсін – әлі шөгіп барады, тас тіреу ендігі бір жола құлаған шығар. Қуыстың шеті баланың еңбегіндей былқылдайды.

	Тағы бір сілкініп көрмек болды. Арқанды қышырлана ұстап, қуысқа қарай аттап түсті. Сол сәт жиегі солқ етіп, қопарылып кетті, күмбездің асты қайтадан сықырлап қоя берді.

	Таңбалы тас қабырғамен шынымен – ақ біржола қоштасқаны ма.

	Өкініштен өзегі өртенді. Ол бұған бұйырмаған екен.

	Сөйлеп тұрып өзін – өзі жерледі, өзн – өзі табалады. Көзсіздігіне қүйінді, әуел баста мазардың ішін зерттеп алмай, тас қабірді бұрқыратып қаза жөнелгеніне, екшеп – есептеп қарамағанына қабырғасы қайысты.

	Енді бәрі кеш еді. Енді ештеңенің де қажеті жоқ болатын. Енді бұл неден болса да тайынбайды.

	Арқанды тастай салып, қолына балтаны алды. Тас қабірді тістене шапқылап жатыр. Гранит тақта шақ – шақ етіп, балтаның тиген жерінен от ұшқындап, жарқ – жұрқ алысты. Күмбездің асты күңіреніп жүре берді, мазардың төрт қабырғасы тұншыға дүңк – дүңк үн қосты.

	– Қаусатамын түгел! – деп жыртқыштанды Мырзаш. – Құртамын!

	Жоямын! Бұйыртпаймын ешкімге!

	Жұлынған сайын ширыға түсті. Гранит тас орта тұсынан шытынап, сынуға айналғанда одан әрі өршеленді. Темір балта қайратты қолда қаһарланып алған, шалт көтеріліп, сарт етіп тиді.

	Міне, дегеніне жетуге де жақын қалды. Қабірдің бетіне салған тақта тас қақ бөлінді.

	– Ә, солай ма! – деп құтырынды. – Тоқтай тұр, қазір күлпарша етемін, қырық бөлемін!

	Соққан сайын айызы қанады, әне тастың жартысы төртке бөлініп, астыңғы қабатқа топ – топ түсіп жатыр. Енді қабырғасын қаусатады. Оны тас – талқан етсе, ішінде жатқан қу сүйек саудырлап шашылады.

	Ол кімнен қалған қаңқа екен? Қырмызы қыздан ба, қырық қыздан ба?

	Е, мейлі, тәңірдің қалдығы болса да тартынар, тәубасына келер жайы жоқ. Жын жайлағандай етеді бәрін, Қаба сақал қатыгез жау қайта шапқандай ойрандайды.

	Әбден ашкөзденіп алды, күнбатыс жақтағы қабырға күтір – күтір етіп шөге түскенін көрсе де табан аударған жоқ. Оны бір қорқау ой меңгеріп алып еді. Таңбалы тас қабырға үшті – күйлі құруы керек. Ешкім ешқашан таба алмауы керек. Бұған бұйырмаған атақ – даңқты тірі жан еншілемеуі керек.

	Тас қабірдің қабырғалары гүрс – гүрс етіп құлап жатыр. Төменнен шақырлаған дыбыс жиі естіледі. Ол таңбалы тастан басқа не дейсің. Құрыған шығар ендігі быт – шыт болған шығар. Зілдей тас тіреу үстінен және басса, түгі қалмайды, құриды біржола.

	Балтаның сабы жарылды, енді оның керегі де шамалы. Қабірдің қабырғалары күл – талқан болып, төменге құлап біткен, енді астыңғы қабаттың төбесі ойылып барады.

	Табалдырыққа қарай секіріп түсті. Дер кезінде тайқып үлгерген екен, сол сәтте аумағымен қопарылып барып гүрс етті. Қою шаң будақ – будақ көтерілді. Қақалып– шашалып тысқа шықты, енді бұрынғыдай басы айналмайды, жүрегі де өрекпіп соқпайды, тас қабірді қаны қарайып тас – талқан еткенде айызы қанғандай, бар қыжылы тарқағандай.

	Бірақ, мұнысы алдамшы сабыр ғана екен. Іле қайта өзгеріп, тұла бойы қалтырап қоя берді. Ой да, көңіл де, өзі де іркіттей іріген, көкірегін кернеп алған қыжыл сәт санап күшейе келіп, бәрінен жеріткен, бәріне өшіктірген түйсіксіз долылықпен өңешін жырта айғайлады. Құлағалы тұрған мазардың іші қосыла шулады. Бұл дегеніне жетпей азынап еді, ол жер бетінен өшетін шағы туып күңіреніп еді.

	Тағы да ештеңені ажыратудан қалған, тағы да көр соқырланып алған, жанары аптап күннің сәулесіне жарқ – жұрқ шағылысады.

	Ол енді мазардың тезірек құлауын асыға күтті. Безерген Бетпақтың қиянындағы мына күмбезді ғимарат жермен жексен болса, көкірегін кернеп бара жатқан ызадан, жүрегін сыздауықтай сыздатқан өкініштен, есін кіресілі – шығасылы еткен күйіктен құлантаза айығатындай тағатсызданды.

	– Құруың керек! – деп ышқынды. Қауса! Қаңыра!

	Мазардың күнбатыс жағындағы қабырғасы күтірлеген сайын құтырына түсті. Ол енді екі – үш жерінен жарылған, жер табаны ырсиып тұр. Төменгі кірпіштері бырт – бырт сынып, жігі сөгіліп жатыр, жартылай құлаған ауыр күмбез солай қарай үрейлі еңкейіп, аумағымен төніп келеді.

	– Тездет! – деп қалтырады Мырзаш. – Көз алдымда сатыр – сұтыр қаусашы!

	Төбеден жанышқан жойқын салмақ шыдатар емес, қиюы қашқан қабырға қақырап кетті. Бұлтсыз ашықта аспанның асты қақ айырылғандай, мазардың іші – сырты құлақты тұндыра күркірейді. Жер солқ етіп жарылып, қырық бөлінді ме екен, аяғының асты шайқалды. Зілдей күмбез алпауыт батырдың басынан ұшып түскен алып дулығадай көделі жазыққа дүңк етіп түсіп быт – шыты шықты. Әлдене төбе құйқаны шымырлата азынаған тәрізденді.

	Бұл өзінің үні еді, жерге тізерлеп отырған күйі саутығы қалмай аңыраған еді, өзіне бұйырмаған атақтың күйігі өн бойын қарып бара жатқан – ды. Оның өзгеден қызғанған, біржола құртуға құштарланған бейшаралықтан енді айыққан, мына тас– талқан мазармен бірге кісілігін жоғалтқан, өзін күнәһар сезінген кезде ботадай боздап еді

	Бетпақтың қиян түкпіріндегі шыңырау маңы шулап жатты. Шулап жатқан Қырмызы қыз ба екен, қырық қыз ба екен.

	* * *

	Атбағар алакөбеде аң аулап шыққанда, ерге оралатындығына сенімді еді. Бетпақта не көп, киік көп, атады да қайтады. Кеше шыңырауды орағытып тура бір табыны өткен болатын, алысқа ұзауға тиіс емес. Қарасын танытса, қалғаны оңай, жел жағынан сездірмей жақындап, оқ жетер жерге іліксе болғаны, көздегені құтылмайды.

	Бетпақтың таңы салқын емес, тымырсық. Әзірге жел жоқ, айнала тып– тыныш, жансыз өлі дала шырайы шықпай сүлесоқ созылып жатыр.

	Қазір көкжиектен күн көзі сығаласа, бәрі табан аузында өзгеріп сала береді. Әуелі майда есіп салқын леп білінеді, шөп басы сездірмей шайқалады, әлдеқайдан сарышұнақ шақ етіп үн салып, төбеңде қарақұс қалбаң етіп қанат қағады. Көгілдір алау бірте– бірте сұйылып, Бетпақтың қан– сөлсіз жүзін көлегейлеген көлеңке ыдырай бастайды.

	Қозы көш жер ұзап шыққанша алдынан аң жортып өтпеді, кешегі табынның өзі түгіл ізі де жоқ. Содан жан– жағын жіті шолып отырып, шыңыраудан он– он бес шақырымдай кашықтықтағы Ақдалаға дейін жортты. Бұл ара отты келеді, шөбі шүйгін, қауы төңкеріліп, қияғы мен тарлауы, бетегесі мен көдесі араласып, шалқып жатады. Атыңнан айналайын Сарыарқаның өзі демесең, өзіне бергісіз көзі. Кешегі табын бір іркілсе осында аялдауға тиіс. Ат үстінде төңіректі асықпай шолды. Жорамалы қате кетпепті, дауыс жетер тұста қалың киік жайылып жүр. Соны көрісімен ерден секіріп түсіп, атын шідерледі де, мылтығын баптады. Қораптағы оқты жан қалтасына түгел төге салды, алуға оңай.

	Жолындағы әр түбірді қалқалап, еңбектеп келеді, жазық жерде басыңды сәл көтерсең, бәрі бүлінді дей бер. Мынандай үлкен табын күзетшісіз болмайды, әр тұсында бір– бір теке маңайын қыбырсыз бақылайды, қылт еткенді қиядан көреді, жерді тарпып– тарпып пысқырып қалса, жетіп жа– тыр, көп киік Ақдаланың шаңын аспанға шығарады.

	Таялған сайын жерге бұғына түсті, бауырымен жорғалап, арқан бойы жылжиды да, алдыңғы жаққа сығалай қарайды. Киіктер әзірге мұны байқамаған сияқты, алаңсыз жайылып жатыр. Бергі шетінде он шақты лақты ешкі оқшау жүр. Солардың сол жағына таман мүйізі қарағайдай марқасқа теке қаздиып тұр.

	Бұл сақшы еді, өзі әлденеден сезіктенген секілді, басын жерге салмайды. Әредік ауаны қармап иіс шалады. “Атты көріп тұр– ау, деп ойлады.

	– Бұл енді таялтпас, қыбырсыз жата тұрайын”.

	Бірақ кеш қалған екен, марқасқа аспанға секіріп түсті, үсті– үстіне пысқырынып, оқшау жайылған ешкілерді табынға қарай тұра қуды. Көп киік әп– сәтте ию– қию араласты, тұяқ дүбірі ай даланы аяғынан тік тұрғызды.

	– Қап! – деді санын соғып. – Бұйырмағанға дауа жоқ.

	Мылтығын мойнына іле салып, атына қарай жүрді, енді аң қуып тентіреудің қажеті жоқ, қайтар жолда кезіксе көре жатар. Бетпақтың аптап күні шыжғырмай тұрғанда елін табуы керек.

	Айдала ат үстінде зеріктіреді, күнде көріп жүрген қуаң өңірде мұны қызықтыратын ештеңе жоқ. Бетпақ әуелден тамсандырмайды, түңілдіреді.

	Бірде желдіріп, бірде шоқытып келе жатып Мырзаштың мұнда әлі аялдайтынын ойлады. Бұл соған дейін жүре бермек пе. Оның айналысатын шаруасы бар, ал өзі не бітірмек. Ертең ауылға тартып отырса кайтер еді, үш– төрт күннен соң оралар. Білдей жігіт жалғыз калса, қасқыр жемес.

	Сол дұрыс, дәл осылай істейді, бұған анау келісе ме, жоқ па, шаруасы шамалы. Керек десең, бүл оның мазарды үңгіп жүріп тіміскілегеніне қарсы, өуелде басқаша айтқан, іші– сыртын өлшеп, қағазға түсірмек болған. Енді қараса, көрқаптан бірде бөтендігі жоқ, тас қабірді жалаңаштап тастады. Сонымен тоқтаса жөн ғой, тінтіп жатыр әлі де. Ештеңенің қадірін білмейтін дінсізге бәрі бір емес пе, мазарда садағаң кетейін Қырмызы қыздың мүрдесі жатса да селт етпес, көрден қу сүйегін салдырлатып суырып алар. Ол үшін тарих, елінің өткені ғылыми атақка ие болуға жараса ғана бағалы. Қасиетті қырық қыз жайлы сұлесоқ тыңдағанда– ақ ұққан мұны. Аңыз қиялилардың ғана ермегі дей ме екен сонда. Өтіп бір кеткен заманның ертеңгі күнге жаңғырығы жететінін, ақиқат аңызға, аңыз шындыққа пара– пар болатынын, тарихы сыйындыра алмаса, пір тұтары қалмаса, елі жетімдіктен айрылмайты– нын түсінбейді. Мейлі одан шығарсын, мейлі ертегісіне өзек етіп, қиялынан ағыл да тегіл жыр саусын, иландырса, еліте алса, несі айып. Халық өзі айтып, өзі табынғанда, өзін– өзі алдағаны ма, сірә да олай емес, барды көркейтіп, жоқты өрлеп– әсерлеп, жұртты елдікке, азаматты ерлікке ұйытқаны. Ертегісіз ел болмайтыны осыдан– ды.

	Ол қалай ұқса, олай ұқсын, бұл солай ойлайды. Аңызға аңырып отырып сенеді, ертегіден ұлылықтың нышанын іздейді. Қырмызы қыз болған деп, бар деп өтеді, ғүмыр бойы табынып өтеді.

	Шіркін десеңші, ақын болса, аңыздан басқа ештеңе жазбас еді. Қырмызыдай ардақты қыздың ерлігін дәріптеген, халықтың жүрегіне мәңгі ұялаған айбынды да ардақты жыр тудырған Сүлей ақындардың пайғамбары емес пе. Ендігілер неге солай кең толғай алмайды, неге отбасы, ошақ қасынан тімтініп шықпайды. Аузын ашса аһ ұрады, өлмейтін өлең жазуға қауқарсыз екендігіне жатып кеп күйінеді, әкесі өлсе ғана баратын, өзі талақ етіп баяғыда тастап кеткен ауылын зарлап жоқтайды, тірлікті қарғап қақсайды, бара– бара бәрінен жеріп, жағалай елге құрғақ ақыл айтуға кіріседі. Сөйте тұра бірін– бірі жағы талмай мақтайтынын қайтерсің. Белгісізі сірә жоқ, шетінен танымал, көрнекті, кілең дарын. Бүгінде қазақтан өңкей талант туатын болғаны да.

	Осы ойларын Мырзашқа айтса, бұған көзін сығырайтып қарайды. Айдалада жүрген мәңгүрттен мұндай сөз шығады деп тандана ма немене. “Қойшы екенсің, жарайсың, ендеше малдан өзгені білме, көзің ашық болса, жаратылыстың заңына қайшы келеді” деген нұсқау бар ма екен. Әр нәрседен хабарың барлығын сездірсең, буынсыз жерге пышақ салғандай, өзге тілде сөйлеп тұрған адамдай боласың. Пікірлесудің, ой жарыстырудың орнына албасты көргендей ежірейеді.

	Күн ысып барады, сағат оннан асқан, шыңырауға әлі алты– жеті шақырым жер бар. Таңертең торсыққа су құйып алып шықпаған екен, таңдайы кеберсіді. Құдайдың құдіреті, Бетпақта адамды шөл ерекше қинайды, бүкіл тал бойыңмен сусырайсың, ернің әп– сәтте тілім– тілім болады, тілің аузыңа сыймай кетеді. Әлің сәт санап кеміп бара жатқанын сезесің, еркіңді үрей билеп ала қояды. Тегінде осынау ұлы шөлдің сыры ашылмаған өзге бір құпиясы бар, бәлкім, ауасы ылғал атаулыдан жұрдай.

	Алдынан аласа төбешік көрінеді, биіктігі әрі кетсе түйе бойындай ғана. Соған атын аяңдатып шыға бергенде, арғы беттен бір үйір киік көзіне шалынды. Тізгінді тартып қалып, ерден домалай түсті, сірә, бүгін құр қол қайтпайтын болғаны ма.

	Еңбектеген күйі төбешіктің оң жақ қапталына ілікті, үш– төрт лақ үйірдің бергі жағында секеңдеп жүр. Бір– біріне таялып келеді де, жалт беріп қашады, жүйткіп барып қайтадан кері салады, тұра– тұра қалып, бейберекет сүзіседі.

	Одан сәл әріректе бес– алты ешкі жайылып жүр. Солардың елу– алпыс қадам жерде екі теке қара танытады. Аса ірі емес, бірі қодыға болар, жанындағысынан пәс. Осы арадан атса, оғы жетпеуі мүмкін, екі ара қашықтау, ал киіктер ары қарап жайылып барады. Қанжығаны қайткенде де қамдау керек десе, ана ешкілердің біреуін қарауылға байласа болды. Олар өзінен әрі салса екі жүз метрдей ғана. Мылтығының шаппасын қайырып оңтайлай берді. Демін ішіне тартқанда, сұқ саусақ шүріппені іздеді. Қазір қасынып жатқан бүйірлі ешкі мұрттай ұшады. Қанға сіңген дағдымен күбір етті: сенде жазық жоқ, меңде азық жоқ.

	Сол кезде асыр салып жүрген лақтардың екеуі жарыса шауып барып, бауырына қойып кетті. Бір– біріне есе жіберіп алмайын дегендей апыл– ғүпыл еміп жатыр. Емшекті сылп– сылп сорғанына дейін естілгендей болды. Мылтықтың қарауылы қадалған жерінен тайып кетті. Жоқ, мұны ату обал, соңда қайсысын. Ана бір шыбышты олжаласа ма екен, оның да лағы бар болып шықса ше.

	Ал екі теке сырғи жайылып, әлгіден де ұзап кеткен, мұның қалтарыста аңдып жатқанын сезгендей алған бағытынан аумайды. Дымы құрып, орнынан тұрды.

	“Бұйырмаған ауыздан кетеді” деген осы. Қайткенде де бүгін сәтсіз күн, әйтпесе аңға шыққанда құр қол оралған жері жоқ еді. Енді ештеңеге алаңдамай, шыңырауға тура тартуы керек. Киік біткен қақ жолында жыртылып айырып жатса да аялдамайды.

	Атының айыл– тартпасын дұрыстады да, ерге қарғып мінді. Төбешіктен түсе бере қамшы басты, Бетпақтың аптап күнінің астында айдаланы тұяқ дүбіріне толтырып қиқулай шапты.

	* * *

	Тәңір– ау, мынасы несі, бұл адасып келіп тұрған жоқ па, сонадайдан мен мұндалап қол бұлғайтын мазар қайда кеткен?! Мырзаш неге көрінбейді?

	Сасқалақтап жан– жағына алақ– жұлақ қарады. Жоқ, адаспаған, әне анау шыңыраудың тас шегені, мынау күрке, жер ошақтың жанына құрылған мосыға дейін өз орнында, кеше шауып әкелген қараған сол қалпында үйіліп жатыр. Тек мазар жоқ.

	Атты үсті– үстіне тебінді, өз көзіне өзі сенбей келеді, бұлай болуы мүмкін емес, бәрі бекер. Мұны айдалада жалғыз жортып жүргенде жын соққан, тұла бойын ібіліс жайлап алған, есі кіресілі– шығасылы. Әйтпесе не болыпты?! Атам– заманнан сақталған мазар бір кірпіші де кетілмей мәңгі бақи тұра беруге тиіс– ті, құлауға хақысы жоқ– ты. Көріп тұрғаны елес, мүлде басқа нәрсе.

	Астындағы жамандатқыр шыбындап, мазасын кетірді, ерден есеңгіреп түсіп, мазарды жаяу айналды. О, тоба қаңырап екі қабырғасы ғана қалған, өзгесі тас– талқан, астан– кестен. Қызғылт кірпіштер жан– жағында тарыдай шашылып жатыр, биіктен құлаған, күлпаршасы шыққан күмбезден ендігі қалғаны солар ғана. Ал бұрын тас қабір тұрған ірге ішіне қарай опырылып түсіпті, сорайған жалпақ көк тас, сынған арқалық пен қураған шілік көрінеді. Әр жерде бір сарғайған қу сүйек.

	Тіксініп тұрып қалды.

	– Жоқ, бәрі бекер, – деді күйініп. Көріп тұрғаны түгел жалған. Есі ауысқан мұның, дені сау емес.

	Өзімен өзі сөйлесіп жүріп қираған мазарды айнала берді, сау қалған екі қабырғаны сипалап еңсесі езілді. Өн бойы құрысып, қаны басына шапты, шөл әбден қысып тандыры кепкенін елеуден қалды. Жанары удай ашып, көкірегі қыз– қыз қайнады, бұрқ етіп тұтанған ыза қарып бара жатты. Құлаған, түгі қалмай қаусаған мазар емес, мұның өзі еді дәл солай еді, қабырғасы қаңырап, сүйегі шашылып қалғандай еді. Бар әлемі тарының қауызына сыйғандай тарылды. Өзегі өрт, жер – көкке сыймай аласұрды. Шыбындап тұрған атына қарғып мініп, Мырзашты жанталаса іздеді.Мылтығының шаппасын сарт– сұрт қайырды.

	– Өлтіремін. Итше қыңсылатып атып тастаймын, – деп булықты, – тірі қоймайды.

	Мазарды құлатқан, күлталқан еткен сол, ақыры түбіне жетіп тынған екен, құртқан екен біржола. Атаңа нәлет көрқап, қайдан ғана келіп еді бұл жаққа, пнеге тімтініп еді соншама. Тоқтай тұр, оның да ақырзаманы жақын, құтылмайды бәрібір, жерден қазса да табады, көзіне көк шыбын үймелетеді, қасиетіңнен айналайын Қырмызы қыздың атымен ант етеді.

	Айналаны шарқ ұрды, жым– жылас, аты да, өзі де жоқ, зытып отырған ғой күнаһар, жалтыратқан ғой табанын. Бірақ қайда кетер дейсің, безбүйрек Бетпақ қанша кең болғанымен, ол паналайтын оймақтай да жер табылмас. Жаны тәтгі немегін, ұлы шөлде ұлып қалар еді, жапан түзге сіңе алмайды, жапан дүз оған жаһаннамен бірдей. Елге бет түзейді.

	– Құтылмайсың, – деп кіжіңді. – Бұл далада сенен менің құрығым ұзын. Қия бастырмаймын.

	Атын сауырға тартып жіберіп, шыңырауға тапырақтап жетті. Қазір суға қанып алуы керек, өзі де, аты да. Содан кейін құйындай ұйтқиды бұл, ұлан өңірдің төсінде желдей еседі, қара жердің апшысын қуырып, айшылық жерді алты– ақ аттайды.

	* * *

	Мырзаш ұлы бесінге дейін ат шалдырған жоқ, жатаған құланың аяңымен жүрді де отырды. Әредік алған бетінің дұрыс– бұрыстығын айқындайды, әредік қабырғасы қайыса күрсінеді. Қазір мазар құлаған кездегі долылық та, өзегін өртеген өкініш те, жүрегін қарайтқан уайым да жоқ. Ой да, бой да дел– сал, мең– зең меңіреу халде. Бар білетіні осынау қарғыс атқан өңірден тезірек кетуі керек. Бетпақтың қаһарына, елдің ызбарына ұшырамай тұрғанда көзін жоғалтқаны жөн, қалғанын тағдырына тапсырады.

	Бет алған жағы Сарыарқа, басқа қайда барсын. Шу бұл жерден алыс, оған ұшқан құс та қанаты талып жетеді, екі аяқты пендеге ғарышпен бірдей.

	Әредікте әңгіме үстінде Атбағардан білген: Арқа әрі кетсе үш күндік жол, үш күңдік азапты сапар. Бәлкім үш түн, үш күн шығар. Жоқ, үш күндік деген, дәл солай айтқан, өз құлағымен естіген.

	Анда– санда артына қарайды, ұлан дала жым– жылас, сол баяғы бұлдыр сағым, бұлаң– бұлаң жортады, ию– қию араласады, аударылып– төңкеріліп теңіздей туламақ болады, безбүйрек Бетпақ толқынданып жатыр. Терістік те, батыс та, шығыс та жөңкіле көшіп барады, жүрісі өнбеген, жапандүзде соры қайнаған жалғыз өзі ғана. Енді бұған қолұшын беретін ешкім жоқ, ай далада адасар болса, адасып жүріп мүрдем кетсе, ит– құстың жемтігі емей немене. Мейірімсіз Бетпақ жұтқыншағы қылқ етер де тынар, сағымға орап жұта салса, жүзі жанбас.

	Жатаған торы тебінсе, аяңдайды, тақымы босаса жүре жайылады, мына ми қайнатқан ыстықта тұяқты мал шөп үзбес еді, бұл қай мәңгүрттігі екен. Жамандатқыр ұлы шөлдегі ұзақ жолдың қиямет қайымын, Сарыарқаға жетер– жетпесі екі талайлығын сезе ме, әредік ауыздығын қатыр– қатыр шайнап, ішін тартады. Әлгінде кездескен ойпаңда қамшылап– қамшылап алып, лоқ– лоқ желдіріп еді, қос қанжығаға байланған, су толтырылған екі торсық салаң– салаң етіп түсіп қала жаздаған соң тізгінді тарта қойған.

	Күн күйдіріп барады, ол осылай кешке дейін қуырмақ. Мейлі ғой, өртеп жібермесе, өзгесіне шыдап бағады да. Тек өзекті өртеген өкініштен арылса екен. Ең болмаса бір ғана сәтке.

	Жамаңдатқыр тағы да ішін тартты. Жамаңдатқырға қосыла өзі де күрсінді. Бұлаң– бұлаң жортқан сағымның арасынан, қаусап қалған мазардың сілемі көрінді. Әне қос қабырғасы ғана қалқиып тұр, ол бірде биіктейді, бірде аласарады, әредікте теңселіп барып түзеледі. Жаңа ғана көзге анық шалынып еді, енді сағым түстеніп алыстап барады. Қас– қағым сәтте ізім ғайып жоғалды.

	Күн өткені де, енді мұндай елестерге таңданудың қажеті жоқ. Ұлы шөлде қиырдағы қалалар жанарыңның алдында көшіп жүрер еді. Бұл оның алғашқы тәлкегі ғана.

	Бейберекет араласқан сағымға сұғына қарады. Құлаған мазар қайтып қара танытпас. Оны сонау Сарыарқаға шалдығып жеткенше көз алдында ұстап тұрғысы келіп еді.

	Көңілінен көшіруге қақысы жоқ– ты, өзінің мәңгілік азабына айналатыны анық– ты.

	Жарылып кеткен ерні дірілдеді. Азап мұңның да мәңгілігі болады. Азап– мұңға ғана етің өлмейді.

	* * *

	Митың– митың жүріспен безерген Бетпақтың тағы бір кешіне ілікті. Өзгергені – басты айналдырған сағым енді жоқ. Ал дала бір күндік жолда өңін жоғалтпаған, баяғы ақселеу, қарай– қарай жанары жауыр болған көкпек, ат шашасын тараған көде, ойдым– ойдым тобылғы. Ұлы шөлдің реңі өзгермей жақсылықтан дәметпе, Сарыарқа сағыңды сыңдырып барып қол бұлғайды.

	Сүйретіліп аттан түсті, су толы торсықты шешіп жерге қойды. Тандыры кеуіп барады, көнін жібітуі керек. Жылып кеткен суды қылқ– қылқ жұтты, торының аузына тосып еді, жануар оқыранып қоя берді.

	Қазір кеш ымыртқа ұласады, одан соң меңіреу түн. Ол бұл үшін дамылдың түні емес, мұның аялдауға еркі жоқ. Аз ғана тыныстайды да алға жылжиды. Тізе бүкпеуі керек, тоқтамауы керек. Түн қатар, түсі қашар, басқа не лаж бар, іркілу өліммен тең.

	Атты жетектеп кетті. Жетегіңдегі жатаған торы емес, еңсені езген, санаға салмақ салған зілбатпан сұрқай ой.

	Бұл енді қашқын, басқа ешкім де емес. Елдің қаһарынан, тарихтың қарғысынан бас сауғалаған, ұлан дала ұлтарақтай тарылған, өзіне– өзі кекті қарақшы, түбі үсталатынын білетін, еш жерден сая таба алмайтын өзіне– өзі кекті қарақшы. Соңында да, алдында да, төрт құбыланың бәрінде қуғыншысы бар. Құтқармайды олар, түсіреді тұзаққа. Безерген Бетпаққа келгеннен бері санасына еркінен тыс шым– шымдап сіңген, күн санап меңдеп бара жатқан қорқыныш Атбағар тәңіріндей табынатын Қырмызы қыздың аруағы алдындағы үрей болып, мына түнгі шөлдің төсін жалғыз кезген кезіндегі дәрменсіздік болып торуылдайды.

	Сонда бұл не жазып еді. Жауыз емес еді ғой, жамаңдықтан аулақ– ты. Тек ашынғаны рас, өзіне бұйырмағанды өзгеден өлердей қызғанғаны ақиқат. Бәрі үш күнгі бейнет, үш күн бойы телміреткен үміт, қолын көкке создырған дәме бір сәтте тас– талқан болғанда, жындана жаздады емес пе. Ашкөзденіп кетті, ештеңені аямауға, қастерлемеуге бекінді, күлпаршасы шыққан тас табыт, қаусаған таңбалы қабырға мұның сойқаны емес. Тіпті де олай емес. Онда есі кіресілі– шығасылы болатын, санасыз болатын.

	Жатаған торы дүр– дүр сілкінді , бейшараның терлігі қыр арқасына жабысып қалған шығар, қайтадан ерттеу керек еді. Мына бір жердің шөбі қалыңдау екен, шалдырып алса да жөн. Бірақ тоқтауға болмайды, Бетпақтың түні қапырық болса да, өзі әбден қажыса да іркілмейді, сіңірі созылғанша жүре береді. Кеудесінде жаны барда ұлы шөлді артқа тастауы керек.

	Ауыр– ауыр ойларды да, жүрегін күңіренткен үрей мен жігерін құм қылған шарасыздықты да, көңіліне ұялаған, көз алдында елес боп көлбеңдеген Қырмызы қыздың тылсым бейнесін де, бәрі– бәрін адастырып кетуі керек.

	Торсықтан бір жұтым су ішті, өңеші удай ашыды, тілі кеуіп қалған ба, тандайына жабысады. Ернінің тілінген жері жараға айналған, ісіп кетіпті. Бағана мазармен ата жауындай алысып жүргенде бетінің терісі сыдырылған, сол тырысып, иегін қозғаса сыздап қоя береді. Қарақұсы біреу қос қолдап соғып жібергендей зырқ– зырқ, дәл қазір қуыс қурай құрлы қауқары жоқ, үстінен құйын үйіріліп өтсе, дөңгеленіп жүре берер ме еді.

	Ал дала қарауыта бастаған, ақшам жамырады, батыс кемер қанқызыл реңде талықсиды, түн алдында үйірілген көлеңкені жападан жалғыз кешіп келеді. Осылай күн– түн салбырап жүре беруге дайын, тек жүректі қарайтқан жылымшы ойлар, Бетпақ түнере түскен сайын ұлғая беретін қорқыныш із– түссіз жоғалса екен. Олар әбден қажытып бітті ғой, діңкесін құртып барады ғой. Бұл қазіргі жыларман шағынан арылмаса, көңілін аты өшкір үрейден аршып алмаса, қаншардай қатып қалмаса, іздегені, аңсап шыққан Сарыарқасына екі дүниеде жетпес, қарасын да танымас.

	Үгілмейді енді, қайғырмайды да, сезім, күнә мен шүбә, ұят– аят атаулының бетіне қасқая қарап тұрып, жиіркене бір түкіреді де желе жортып тарта береді. Дүниеде өзі бар, мына қарғыс атқан, қуарып жатқан шөл дала бар, түнере үйіріліп келе жатқан тымырсық түн бар, жүре жайылған, жетекке ере қоймаған жамандатқыр жатаған торы бар, алдағы бұлаң күндерге деген жесір үміт бар, – бәрі бар, тек мейірім– шапағат өкініштер мен қынжылыс, иман– сауап жоқ. Осыған біржола ұйығанда, соны әбден мойындағанда ғана қатарға косылады, әйтпесе тірі өлік те бір, бұл да бір.

	Бір түп тарлауға мойнын еміне созған торының шылбырын жұлқына тартып қалды.

	– Қаңырап тұрған көне мазар үшін ешкім де бас ауыртпайды, – деді. Өзін өзі сендіре айтты.

	Бүгінде өткенін еміріне іздейтін тірі пенде табылар ма екен, сірә . Әркім бір жырымдаған, шаң– топырақ басқан тарихын түгендегенше, өз керегін бүтіндегені олжа. Баяғыға бола қырқыспас, қазіргіге қанжоса болуға дайын. Бұл заман артына қарайламауға төселген заман.

	Тоқтап, қанжығаға байланған торсықты шешіп алды, жылып кеткен суды тағы да қылқ– қылқ жұтты. Бүгінгіге осы жетеді, енді таңға дейін ернін жібітпейді, үндемеуі керек. Сарыарқа әлі алыс.

	Жатаған торы оқыранды, судың исін сезіп тұр, аздап берсе ме екен, бұл да жан иесі ғой.

	Жоқ, шыдай тұрсын, өлмес, ертең де күн бар.

	Түн тез түнерді, әлде бұл әрі– сәрі ойдың шырмауында келе жатып қалай орнағанын аңғармады ма. Айналаны қою қараңғылық тұмшалап ала қойған, айсыз аспанда жұлдыз жиі.

	Бағытын айқындап алып, алға жылжыды.

	– Бәрі бекер, – деді күрсініп. – Күдік те, қорқыныш та.

	Бойы сәл жеңіл тартқандай, айдалада өзін күнәдан жанын сала аршып келеді. Ақталған сайын жері кеңи береді. Осы бір кез бүгін алғаш рет айналасына ұрланбай еміне қарады. Жанарының алды қою қараңғылық, безбүйрек Бетпақ үшті– күйлі жоғалған, бар маңай жым– жырт . Әредік то– рының жүгені ғана шылдырлайды, анда– санда сорғалап жұлдыз ағады, дала талықсып жатыр.

	Енді бәрі артта қалды, енді мұны шарасыздық билеп– төстей алмайды. Қазір ана бір қарайған тобылғы ма, ұшқат па, соған жетеді де тоқтайды. Торсықтағы суды шөлі қанғанша ішеді, қауіп– қатерді біржола ұмытады, асықпай аяқ суытып алып, екі үйлі қойшы ауыл қайдасың деп тартып кетеді.

	Тура сөйтеді, дүниеде қылмыс– күнә күнде жасалып жатқан шақта, араны ашылып, Аралы тартылып қалған таңда, кешегі көсем, бүгін құныкер болып шыға келетін аумалы төкпелі заманда, елдің тоғы аз, жағы көп дәуірде бұл түктен де қысылмайды. Мейлі, күстаналар, мейлі жазғығырар , алысқа бара қоймас. Бұл заман – кең заман, көңілшек заман.

	Ал Сарыарқа қарасын танытпай қасарысса, айдалада арам қатса, құрып кеткір мазар үшін өлдім дей ме. Жоқ... Беті аулақ. Тап қазір кері қайтады, бетсіз Бетпақтың көп құрбандарының біріне айнала алмайды.

	Есіңді жи Мырзаш, есіңді .

	Қарауытқан нәрсеге жеткенше осылай деумен болды. Бір сөзді жаныға қайталаған сайын көңілге түйген шешіміне бекіне түсті.

	Бетке алғаны биік ұшқат екен. Атты соған байлап, түбіндегі қалың көдеге сұлай кетті. Жерден қышқылтым иіс білінеді, бұл маңда жусан өсетін болған ғой.

	Шалқасынан жатқан күйі аспандағы жапыр– жұпыр жымыңдаған көп жұлдызға тумысында алғаш рет көріп тұрғандай үздіге қарады. Темірқазықты, Жетіқарақшыны, Үркерді іздеді . Есекқырғанды да тез тапты, шаңғатқан құс жолы қашанғысындай бұлыңғыр, ғарыштың тұңғиығына әне– міне сіңіп жоғалатындай.

	Байлаулы тұрған торы елеңдеп басын көтеріп алды. Өзі келген жақтан машинаның гүрілі естілетін тәрізді. Тарс – түрс мылтық атылғандай.

	Орнынан тұрып, қараңғы түннің қойнауына үңілді, әлдене жылт етті де жоқ болды. Кешікпей қайта көрінді, тәңір– ау машинаның жарығы ғой. Әне түн түнегін тіліп түсті, ал гүріл сәт санап айқын естіледі.

	Торының шылбырын асығыс шешті, мына жарықтан көз жазып қалмауы керек. Жеті түнде ай даланы киік аулағандардан басқа кім кезуші еді. Ал бұл жаққа сонау қияндағы Сарыарқадан ешкім аң іздеп келмейді . Мынау , дәу де болса, екі үйлі қойшы ауылға ат басын тіреп, кешкісін Бетпаққа саятшылап шыққан шалғай Шудағы совхоздың тәуірлері. Көр де түр, дәл солай. Онда мұның жолы болды дей бер. Жатаған торыны ит мініп, ирек қамшылағандай етіп, тепеңдетіп жүргенше, ертең тағы да Бетпақтың аптап күнінің астында шыжғырылғанша, ауылға солармен бүгін жетіп бар– май ма.

	Ерге тақымы тиісімен, атқа қамшы басты. Қараңғы түнді жарқ– жұрқ тілгілеген жарыққа қарай тасыр– тұсыр шаба жөнелді. Әредік гүрс– гүрс атылған мылтықтан сескенген жоқ, ай далада қаңғыған оқ жазатайым тиіп кетер деп те сақтанбады. Торсықтағы су шалп– шалп төгілгеніне де қара– маған, есіл– дерті машинаны қуып жету.

	Ол кейде шыр айнала жүйткиді, кейде әрі ұзап барып оралады, сірә киіктің үлкен бір үйіріне тап келіп, түнгі жарықпен арбап, баудай түсіріп жүрсе керек. Әлгінде өзіне қарай беттеп еді, енді қиғаш бұрылып барады. Екпіні қатты, жолсыз жазықта салдыр– күлдір етіп жұлдыздай ағады.

	– Ұзап кетер ме екен, – деп аптықты.

	Торыны қос өкпеге тепкілеп барын салды, жамандатқырдың шабысы мұндай жайсыз болар ма, қопаңдап келе жатқанда басыңдағы қалпағы ұшып кетті Мәстек ат көрінген түбірге сүрінеді, құлағын жымитып алған, ыза болып қамшының астына алып еді, қос аяқтап тепкіледі.

	Сол кезде мылтық үсті– үстіне атылып, машина кері бұрылды, тура өзіне қарай жүйткіп келеді. Міне жарығы да жетті, қарсы алдында бір топ киік қылаңдайды, маңдай тұсында қасқайып қара жартас тұрса да қарайлайтын емес, дәл жанынан құйғытып өте шықты. Торы үркіп, бір бүйірге жалт бұрылды, ерден ауып барып бойын зорға тіктеді.

	Ал машина таялып қалған, жарығы көзді шағылыстыра– ды, тура өзіне түсіп тұр.

	– Көрді мені, – деп ойлайды. – Кезікті– ау әйтеуір. Жалма– жан айғайға басты.

	– Тоқтаңдар, ала кетіңдер!

	Машина бұрылыңқырап барып, жүрісін баяулатты, тежегіші құйқаны шымырлата шиқылдады. Шаңның исі қолқаны қапты.

	Қарсы алдынан шақырайған жарық ештеңені көрсетпейді, мотордың гүрілі ғана естіледі, әлдекім дауыстаған секілді. Бұл да бірдеңе деуі керек шығар.

	– Бұл мен ғой – Мырзашпын, – деді барлығып. – Кетіп қала көрмеңдер. Аялдай тұрыңдар.

	Торыны тепеңдетіп таяла түсті. Дәл алдынан әлдекім қараң етіп шыға келді, қолында қосауыз мылтығы бар, кезеніп тұр.

	Бұл сәлемдеспек еді, ол күрт кетті.

	– Түс аттан! – дегенде даусы әмірлі естілді.

	Ұмтылып келіп, шылбырдан ұстай алды.

	Арғы жағынан тағы біреу ербең етті, ол да қарулы, шайқала басып таялды да, бетіне үңілді.

	– Әй, мынаны танитын сияқтымын, – деді самбырлап. Осыдан жиырма шақты күн бұрын кеңседен көргем.

	Оны бұл да шырамытты, дембелше пысық жігіт шаруашылық директорының жанынан шыр айналып шықпайтын.

	– Сен әлгі, немене еді, архитектор, жоқ... археологсың ғой, деп жақындай түсті.

	– Иә.

	Шылбырды әлі жібермей тұрған қара ежірейе қарады.

	– Археолог деген не пәле! Көр қазушы ма? Ал мен охотинспектор екен деп ойласам. Онда бір ажалдан қалдың жігітім. Әйтпегеңде тура осы жерде қаңсылатып атып тастайтын едім. Кәне, кім болсаң да, түс аттан!

	Айтқанын екі етпей орындады, бұйыра сөйлегеніне шамданса да, қарсы ештеме деген жоқ. Бұлармен ай далада байланысудың қажеті қанша. Мейлі ғой, кекете берсін, ел ішінің жігіттері арзан әжуаға ұста, іліп– шатпаса көңілі көншімейді.

	Дембелшесінің атын есіне түсірмек болып еді, тілінің ұшында тұрды да қойды. А– дан басталатын сияқты, Айдар ма, әлде Аймырза ма екен.

	Шылбырдан ұстаған жігітті алғаш көруі. Үсті– басы жинақы, сөйлегеңде аузындағы алтын тісі шақырайған жарыққа шағылысып жалт– жұлт етеді. Тәрізі ауылдағы көп бастықсымақтардың бірі. Ондайлар шетінен қоңды келуші еді, ең сорлысының қозы қарны бар. Мынау да күйлі, бұлтиған бүйрек беті май жаққандай жып– жылтыр, жуан мойыны көйлегінің жағасын керіп тұр, мылтықты қыса ұстаған саусақтарына дейін сиырдың терткен емшегіндей ісіңкі. Өзі ішіп алған ба, ықылық атады.

	– Мұңда неғып қаңғып жүрсің, – деді ықтыра үңіліп.

	– Адасып кеттім. Дембелше ырқ– ырқ күлді.

	– Есектің миын жемесең, қалай адасасың, – деп мысқылдады.

	– Бетпақ жунгли емес. Тақтайдай жазық. Бағытыңды айқыңдап ал да, тарта бер.

	Жылтыр қара да қарқылдады.

	– Оттап тұр. Мынау бар ғой, дәу де болса, жеті қараңғыда айдалада перінің қыз– қырқынымен күліп– ойнап жүр. Осының дені сау емес.

	Мырзаш олар не айтса да шыдау керек деп түйді. Екеуі де масаң, жағадан ала түсуден тайынбайды. Қазір қарсы тіл қатып көрші, тарпа бас салсын. Ал мұның тірі пендемен жағаласатын шамасы жоқ, құр сүлдері ғана.

	Жылтыр қара торының шылбырын сілкіп тастады.

	– Соңымнан ер.

	Үшеуі машинаның жанына келді, кабинада жүргізуші бар ма деп дәмеленіп еді, басқа ешкім көрінбеді. Енді бұл екеуінің ырқында.

	Дембелше қорапқа шықты да, жерге киіктің текесін лақтырып тастады.

	– Әй, археолог, ананың терісін түсір.

	Өмірі мал сойып көрмеген, соны айта бастап еді, күрт кетті.

	– Айтқанымды істейсің ! Бітті !

	Жылтыр қара от жағуға кірісті, өсіп тұрған бір үйір қарағанның түбіне бензин құйды да тұтата салды, жалын әуеге лап етіп көтерілді.

	– Ал енді жүрек жалғап алайық. Айдархан, керек– жарақты жеткіз.

	– Әуелі жаңа атқан киіктерді жинап алмаймыз ба?

	– Қайда қашар дейсің. Әкелші тез, бас сынып барады. Мырзаш ұмытқан есімі аталғанда жалт қарады. Иә, тап солай. Ал анау кім екен? Нобайына қарағанда, ол да Айдарханның о жақ, бұ жағындағы адам, ауылдың төңірегінен ой– өрісі ұзап кете қоймаған кеудемсоқ. Ресми түрде айтса, орта буындағы мамандардың қатарында. Бұл баға тегінде өздеріне әбден лайық. Көрген– білгені де орта, білімі– пайымы да орта, шаруашылықтағы дәреже мансабы да орта. Көбі қызметке пысықтығымен, не әлдекімнің шарапат– шапаға– тымен ілігеді де, айдарынан жел есіп шыға келеді. Керек есігіне зып беріп кіріп, лып етіп шығады, өздері де домалақ, сөздері де домалақ. Айдархан кабинадан нән қара сөмкені сүйретіп шығарды, жылтыр қараның жанына зорға көтеріп апарды.

	– Атаңа нәлет, зілдей ғой.

	– Онда жеңілдетейік.

	Сөмкенің ішінен білектей қазы, таба нан, тырсиған шұжық шықты.

	– Бәрекелді! – деп тамсанды жылтыр қара. – Ханағаң қатырған екен.

	– Ол шал зымиян, кімге жағынарын біледі. Сыңғыр– сыңғыр етіп көкмойын шынылар суырылды.

	– Мынау да соныкі ме?

	– Енді менікі дейсің бе?! Ханағаң, ит қой. Бәрін табады.

	– Қойшы болсаң, сондай бол.

	– Ал, кәне, алып жіберейік.

	Екеуі арақты кеселерге бөліп құйып қағып салды.

	– Уһ! Жаным жаңа жай тапты ғой.

	– Айтпа.

	– Тағы бір– бірден сілтеп тастаймыз ба?

	– Давай!

	“Мыналар құдық қой” деп ойлады Мырзаш. Ал текенің терісі сыдырылатын емес, Айдархан ұстатқан пышақ лыпып тұр екен, қолын кесіп алды.

	Әй бекер жолыққан екен бұларға, аяқ астынан кіріптар болғанын көрмейсің бе. Оларға сен археологсың ба, әулиесің бе, бәрі бір пысқырып та қарамайды. Күні түскенге ғана құл. Күні түспеді екен, мейлі құдай бол, есекке теріс мінгізіп, ит қосып қоя береді.

	Екеуі бұрынғысынан да қызып алды, бірінің сөзін бірі тоспайды.

	Өткен– кеткен қылықтарын судай сапырып отыр, әсіресе Айдархан сөзшең.

	– Әй, біз не істемедік, – деп бір кесек сарыала қазыны аузына тоғытып жіберді

	– Осы маңның қыз– қырқынына қырғидай тидік қой.

	– Е, соны айт. Өзгесінің бәрі бос сөз.

	– Есіңде ме, былтыр жазда ана Майшұңқырда отырған жалғыз үй қойшынікіне барып едік қой.

	– Оны өлсем ұмытайын ба.

	Жылтыр қара көтеріліңкіреп отырды. Айдарханға қораздана, жалы күдірейе қарады. Ол тамағын қырнай беріп еді, алдын орап самбырлай жөнелді.

	– Қараша үйге кіріп барсам, жалғыз келіншек кесте тігіп отыр. Есендесіп, отағасының қайда екенін сүрадым.

	– Қойда, – деді.

	– Онда кеш түспей келмейді екен ғой.

	– Көз байлана бір– ақ оралады.

	“Е, – дедім ішімнен. – Оған дейін кім бар, кім жоқ. Айналдырып көрсем қайтеді. Жалғыз әйел ұзақты күн зерігетін шығар, ермек керек емес пе”.

	Сол күні де біраз сілтеп алып едік қой, соның қызуы ма, жанаса кеттім. Діземді дізесіне тигізе жайғасып, сайрап ала жөнелейін. Келіншек әуелі шошынғандай еді, тегі сөзім майда болды ма, аздан соң үркектеуін қойып, жымиып тыңдай бастады. Өзі тартымды, мойыны қандай жұп– жұмыр, сағағы көзім түскен сайын дымымды құртады, дөңгелене қалған жанары жасқамай жайыңды табады.

	Содан қойшы, бір кезде, әй жоқ, шәй жоқ, бас салайын. Ал кеп аймалайын. Алыс– жұлыс басталды да кетті. Дауыстамайды, үнсіз қарсыласады. Бұлт етіп жалтарып, сынаптай сусиды. Қаны қашып, қасарыса, барын сала айқасты.

	Мен де құтырынып кеттім, шала естимін. Тұла бойым қалш– қалш етеді. “Аһ” дегенімді білемін. Келіншек қарала текеметтің үстіне бұралып түсті. Одан кейінгісі өң мен түстей. Бейшара орнынан көз жасына тұншығып тұрды. Мейлі ғой, іс бітті, қу кетті.

	– Ол әлгі Сапардың әйелі болатын.

	– Болса қайтейін.

	– Кәне, сол жолғы ерлігің үшін!

	– Кел!

	Мырзаш текені үнсіз соя берді. Асықпай бір бітірер, тек шөлдеп барады. Аналардан су сұрағаны жөн шығар, оларда не жоқ дейсің.

	Ал екеуі бұған назар аударуды қойған, бөсіп отыр.

	– Менің көздеген бір сұлуым бар, – деп тамсанды Айдархан.

	– Ол кім?

	– Сен білесің. Анада екеуміз алып қалмақ болған қыз ше?

	– Есімнен шығып кетіпті.

	Әлгі Құсайынның бойжеткені ше?!

	– Сол ма, айтып отырғаның. Ол бар ғой, ол жайқалып тұр.

	– Көрерсің, күндердің бір күнінде түсіремін қолыма. Қайдам. Үркек пе деп қалдым ғой.

	– Қиқаңдап көрсін, Айдархан осал жау емес. Айдарханның айбатынан Бетпақ та ығады.

	Мырзаштың жүрегі шым ете қалды, мыналар Гүлімді айтып отыр ғой. Қолындағы пышағы текенің қара санына карш еткізіп қадай салды. Казір кетуі керек, бұлармен бірге жүріп оңбас.

	– Ағайындар су бар ма? – деді дауыстап. Жылтыр қара самарқау бұрылды.

	– Бері жүр.

	Аяңдап жандарына келді. Айдархан орын ұсынды.

	– Отыр, оқымысты.

	Жылтыр қара кесеге арақ құйды.

	– Иә, сіміріп сал, көзің шырадай жанады.

	– Мен су сұрағам.

	– Ал мен арақ беріп отырмын.

	Екеуі қос бүйірден таялды. Айдархан түсін суытып алған.

	– Кәне, менің денсаулығым үшін тартып жібер.

	– Алдымен тамақ жеп алайын, таңнан бері ашпын.

	– Асты артынан қаужайсың. Айтқаңды орындау керек. Амал жоқ, ішуге тура келді. Бұдан әрі шалқайса, жүдырық ала жүгірер.

	Арақ іші– бауырын тіліп түсті, аш қарын удай ашып қоя берді. Жалма– жан кесек– кесек туралған қазыға жармасқан. Жылтыр қара қолын қағып жіберді

	– Біздің жақта бірінші кеседен соң закусить етпейді. Айдархан мақұлдап басын изеді.

	– Енді менің досым, кәнігі алаяқ, аудандағы жүн– жұрқа кооперативнің көсемі, атышулы Нарбайдың денсаулығы үшін көтересің.

	"Мұның да атын білдік, – деді Мырзаш іштей. – Әттең– ай, қайдағы бір сұмырайлардың ермегіне айналғанын қарашы. Не істесе екен?!”

	Жылтыр қара тақымдап барады.

	– Кәне, бол. Сені күтіп тұратын шама жоқ.

	– Жігіттер, ең құрыса бір кесек ет жейінші, – деді амалы таусылған Мырзаш.

	Айдархан серігіне аузы– басы қисая қарады.

	– Әй, мынауың саппас екен ғой. Өзін реттеп алар ма еді, ә ! Жылтыр қара жылмия қалды.

	– Мына шірік бізді менсінбей тұр. Оқыған азамат қой. Көр қазса да оқығанның аты оқыған. Ал екеуміз қаратабанбыз.

	Мырзаштың қаны басына шапты, ызадан жарылып кетердей. Әлгі ішкен арағы секем атаулыны түре қуып барады. Қазір қолына ұстатқан кесені Айдарханның басына төңкере салады.

	Оңтайлана беріп еріксіз іркілді. Жылтыр қараның жанында қосауыз мылтық жатыр, ал қолыңда жузі бір қарыс кездік.

	– Давай, көрқап! – деп өңмеңдейді.

	Дымы құрып, жерге жиіркене бір түкірді . Қазір, бұған асығуға болмайды, сәл шыдай тұрады. Қолындағы арақты қағып салса, өжеттеніп шыға келмей ме! Бұл да қызуы керек, жігерленіп, аш– көзденіп алуы керек.

	Кесені қыса ұстап, қылқ– қылқ жұтты. Сарыала қазыларды алас– күлес асап жатыр. Шіркіннің дәмдісін– ай, тек шайнамай жұта бер. Исі қандай жарықтықтың, жұпар аңқиды– ау, көңілді көншітеді– ау.

	– Ал енді ортақ тост көтер.

	Мұны айтқан Айдархан ба, әлде жылтыр қара ма, аңғара алмады. Көзінің алды тұманданып барады, тұла бойы қыз– қыз кайнайды. Енді тәңірінің өзі қарсы қарап тепсініп тұрса да бас иетін, әміріне иіліп– бүгіліп шыбындайтын Мырзаш жоқ. Қаны бұрқ– сарқ тасып жатыр. Міне, арақ дегенің осындай, құдіреті күшті оның. Бағанадан бері сөйтсейші, көзді жұмып жіберіп қағып– қағып салсайшы. Қазір, көрдің бе, диланып, құр атқа мінгендей желігіп шыға келді. Шөл де басылайын деген, әлде өзін осыдан сәл бұрын ғана шөл қысқаны бекер ме.

	– Неғып мелшиіп отырсың! – деп дігерледі жылтыр қара.

	– Өзі бұлданады, еще! – деп нықыртты Айдархан.

	– Атаңа нәлет! – деді Мырзаш іштей.

	Екі иттің қорлығы, әр кекесіні жүректі шоқтай қариды. Жылтыр қараның ана май басқан бүйрек бетінен шапалақпен тартып– тартып жіберсе, айызы бір қанар еді– ау. Айдарханның өңменімнен өткен, тікендей қадалан жансыз көзі де жирендіріп барады. Арақтан қабынып кеткен беті, ұйысқан, білтеленген шашы, көйлегінің өңірінен көрінген жүндес көкірегі, күжірейген бұқа мойыны, – бәрі жексүрын. Бұлтиған бұғағынан тер ағып, быршып отыр.

	– Құбыжық! – деді зығырданы қайнап.

	– Не! – деді жылтыр қара шаңқ етіп.

	Айдархан қолындағы кесені лақтырып тастады, жұдырығын түйіп алған.

	– Қайталашы! – деп күркіреді.

	Мырзаш арақты шалқая беріп қағып салды, ішіне біреу лақ еткізіп, балқыған қорғасын құйып жібергендей, тұла бойы күйіп жанды. Ағыл да тегіл сөйлегісі келді, дүниені асты– үстіне шығарып, сілкіп– сілкіп алар ма еді. Сілкіп– сілкіп алып, лақтырып тастар ма еді.

	Ежірейе қараған Айдарханға кекесінмен қарап, мырс етті.

	Мына адам бейнесіндегі құбыжықтың Гүлімде дәмесі бар ма. Жаңа не деп еді, сондай бірдемені шатып– бұтқан жоқ па еді. Безбүйрек Бетпақтың шөл даласында көктеген жалғыз тал гүлді таптап– жаншып өте шықпақ қой.

	Көзінің алды тұманданып кетті . Көп елес қалбаң– құлбаң, ию– қию араласқан бірдеме. Бір сәт Гүлім қара танытқан– дай, үсті– басы алба– жүлба, қос етек көк жібек көйлегі өрім– өрім. Жанұшырып жүр, шыбын– шіркей жалбарынады, әлдекімнен өлердей қорқады, жанарын үрей жайлап алған. Сұмдық– ай, мұнысы несі екен?!

	Ал мына бір өңкейген пәле кім? Айдархан ғой, жақ еті жиырылып, қорқаулана, даланы қарқ– қарқ жаңғырықтыра сорлы қыздың үстіне төніп келеді. Әне– міне қара жердің үстіне жанша салмақ. Жаншып жатып жай таппақ.

	Шыбын жаны шырқырап қоя берді. Орынынан атып тұрып, жылтыр қараның жанында жатқан мылтыққа ұмтылды. Еңкейе бергенде, қара құсынан тастай жұдырық сарт етті.

	– Аһ, әкеңнің!

	Жылтыр қара етпетінен түскен жігітті бүйірден тістене тепті. Бір ұрып сұлатқанына риза еді, өшіге тап– тап берді. Ол ыңыранып аунап түскен сайын жауықты. Өлтіреді итті, қан құстырады. Кімге сес көрсеткенін білсін, ғұмыр бойы қорланып жүретін болсын.

	Айдархан да есесін жіберген жоқ, желке тұсынан төніп келіп, шашынан уыстай ұстады да, басын қара жерге соғып– соғып жіберді.

	– Әй, оқымысты!

	Мырзаш оның даусын естіген жоқ, тез тұрып кету керек, тұра сала айқасуы керек. Бұлар енді аямайды, тек есінен танып қалмаса екен.

	Жылтыр қара айнала беріп бір теуіп өтті. Жаңа ішкен арақтың уыты бойын жайлап алды ма екен, соққысын ауырсынбайды. Дәрменсіз қалғаны ғана жанға батып барады.

	Қазір! – деді кектеніп. – Құтырына тұр! Тек күш жинап алайын! Бір сойқанды саларым хақ. Есе жібере алмас, жастығын ала кетер.

	Булыға буырқанып, жерден ыңырана көтерілді. Айдархан өре тұрған, шашынан тас қып айырылатын емес. Жылтыр кара сол екі ортада тағы бір теуіп үлгерді. Зілдей етік жүрек тұсынан тиген еді, дем ала алмай тұншықты. Құты қаша қиналып, қайта– қайта лоқсыды.

	– Жетер! – деді Айдархан. – Өлтіріп алармыз. Ал бұл маған керек Нарбай ұмтыла түсіп іркілді.

	– Көзін құрта салу керек, – деп кіжінді.

	Мырзаш біразға дейін өзіне– өзі келе алған жоқ. Әлгі қатты тиген соққы іші– бауырын езіп жібергендей, тынысы тарыла береді. Ана ит неткен қаныпезер еді. Ал Айдархан өзіне бірдеңе дейтін секілді, даусын еміс– еміс естиді. Жанарына шоқтай жанған қорқау көз тікендей қадалып тұр. Дәлдеп тұрып соққысы келді, бірақ қолы өзіне еркін бағынады, көтеріле беріп сылқ ете қалды.

	Гүлімнен дәмелі есірік үсті– үстіне айғайлайды. Жағдайы енді шынымен қиындайын деген шығар. Екеуі құлаған ма– зар үшін өш алмақ болса, ұрып– ұрып айдалаға лақтырып тастап кетсе, өлгені емей немене. Қырық қызға бас болған Қырмызы қыз ұзатпаған екен ғой алысқа. Жеткен екен ғой. Айдархан бейнелі құбыжық, Нарбай пішінді жауыз болып кезіккен екен ғой.

	Жаны күйзеле ыңыранды. Зауал бұл. Қырмызы қыздың зауалы. Ал Айдархан зілдене күркірейді.

	– Айтпаймысың, ә! Ал мен білемін кім екенін. Ол мына сен. Тіпті неге құлатқаныңа дейін белгілі.

	Мырзаш бар қайратын жиып, тағы да бұлқынды. Мана бір әзірде пайда болған жігер, бойын керней жөнелген күш қайда кеткен. Неге дәрменсіз? Біткен жері, жеткен жері осы ма?

	Айдархан жұлқып қалып, дізесінен шөктірді.

	– Тыпырлама, әйтпесе үніңді өшіре саламын! – деп зіркілдеді.

	– Көрдің бе, жанды жеріне тидім білем. Сен, Нарбай, қанша зымиян болсаң да, менен сұңғыла емессің. Мына көрқап жеті түнде жапандүзде неге жалғыз жортып жүр деп, сірә да ойланған жоқсың. Ал мен әлгіден бері соны сарапқа салдым.

	Бұл мазарды көртышқанша тіміскелеп жүріп бірдеме тапқан.

	Содан кейін белгілі емес пе. Сіңіріне ілінген оқымысты байғұс қой. Жарымаған сорлының көзі қызарып шыға келмей ме. Өзі ғана олжалауы керек, тірі жанға сездірмеуі керек. Сонда қандай амал тапқан дейсің ғой, мазарды құлата салса болғаны. Қираған мола кімге қажет, қайтып ешкім көз салмайды. Ал қалқайып тұра берсе, өзі секілді тағы бір көрқап табылмай ма. Қарап кеп жібереді де, бұдан бұрын қазған адамның не нәрсеге кезіккенін біле қояды. Бұл оқыған иттерден ештеңе жасыра алмайсың.

	Енді ұқтың ба?

	Жылтыр қара еміне таялды.

	– Не? Қалай дедің?

	– Мына оқымыстыңда көл– көсір қазына бар. Ол соны айдалаға тығып, ауылға түк көрмегендей қайтып келе жатыр.

	Нарбай таңдайын қақты.

	– Әй, сайтан– ай! Сезбейтінің болсайшы. Ал менің қаперімде түк жоқ.

	Өлтіре салмақ болдым ғой.

	Мырзаш бұрынғыдан бетер түршікті. Бұлар енді өзінен көмбені сұрап әурелейді. Тап десе, жерден қаза ма. Шынын айтар, бірақ сендіре алмас. Мүлде біткені осы, одан да құлаған мазар үшін кек алса, Қырмызы қыздың зауалы деп өтер еді өмірден. Енді қайтпек.

	Айдархан болса, өзіне дән риза. Мұны дізесімен бір теуіп жалп еткізді де жанына жайғасты.

	– Қазір асықпай жауап аламыз. Дымын құртып отырып шынын айтқызамыз. Әзірге диланып алайық.

	Жылтыр қара да дізе бүкті. Жантайып жатқан бөтелкелердің біреуін ашып кеселерге арақ құйды.

	– Кайф проходить! – деп қағып салды.

	Анау да іркілген жоқ, өңеші қыр– қыр етті. Тыжырынып отырды да: – Қайтала! – деп иек қақты.

	Кеселер бұл жолы да тез босады.

	– Айт! – деді Айдархан Мырзашқа бұрылып. – Сөйле!

	Ол кеудесін зорға көтерді, екі қолымен жер тіремесе, құлап кететін түрі бар. Қос бүйірі қан қақсайды. Мыналар тағы ұратын болса, өліп те кетер. Дәл қазір шыбын құрлы қауқары жоқ. Безбүйрек Бетпақтың бүгінгі құрбандығы сірә өзі шығар.

	Қырық қызға бас болған Қырмызы қыздың осыншама қатал екендігіне сенгісі келмеді. Араққа уланған , зәбір мен қорлықтан азып– тозып біткен мүсәпір шағында соңғы рет, бар ынтық– зарымен егіле, есеңгірей жалбарынбақ болды. Құлаған, астан– кестені шыққан мазар Арқадағы көп молалардың бірі ғана еді ғой деді. Қазақтың қара шаңырағын қаусатпағанын айтты. Осынау ұлы шөлдің ит байласа тұрғысыз қиянында кесір– кесепаты өзінен тегі кем емес, екі күннің бірінде күнәға батып жүрген қарғыс атқыр қарақшылардың қолынан жантәсілім болса, аруағыңнан айналайын Қырмызы қыз, әділдік пе осының деді.

	Әлденеге сенді, әлденеден күдерін үзді. Қырмызы қыздың бар екеніне, алыста емес, осы маңайда жүргеніне иланды, оның мейірім– шапағатына бас иді, мейірім шапағаттың да өлшеулі екендігіне ден қойды, кеше алатынына көзі жетеді.

	Ал Айдархан тақымдап, талап барады.

	– Сөйле, иттің күшігі!

	Жылтыр қара одан бетер екіленіп алған.

	– Айт деймін! Не таптың? Қайда тықтың? Кесеге сарылдатып арақ құйды да аузына тосты.

	– Мұны мас қылып қатырайық, есінен айырылсын. Солай бір мәңгүрттенсін. Саңылауы барда қасарысып өледі.

	Мырзаш басын алып қашты, енді ішпеуі керек, енді ішсе сауға сұрауға да жарамас, ит қорлыққа төзбей жантәсілім етуге өзі асығар. Бәрін бүлдірер. Ал әзірге есінен жаңыла қойған жоқ, екеуінің тепкісі мен мына тосын сұрақ арақтың уытынан айықтыра бастаған.

	Кеудесіне қонып алған жылтыр қара бүркітше бүрді, салалы саусақтар жағын қарыстара сығымдағанда, аузын еріксіз ашты. Сұп– суық арақ суылдап құйылды. Тынысы тарылып бара жатқан соң, қақала– шашала жұтты.

	– Тағы да, – деді Айдархан.

	Бұл жолы іші– бауыры өртенген жоқ, дүние қайтадан астан– кестен болып бара жатты. Енді қорлана да алмайтын еді, жыртқыштанған екеуінен рахым да күтпейтін, жалғыз ғана амал қалған болатын. Алысып өлуі керек, есе жібермеуі керек.

	Бір сәтке Қырмызы қызды да ұмытқан, осы кез күлпаршасы шыққан мазар да, бұл дегенде тарыла берген қарау дүние де, басынан бағы тайған өзі де қуыс қурайдай құны жоқ әшейін бірдеме болатын. Қанын ішіне тартып, кеудесіне қонып алған жылтыр қараға өшіге, дүлейлене ақырды. Бойдан қашқан бар қайрат қайта қоздағаны ма, жерден қаһарлана көтеріле беріп, бір бүйіріне ауната салды да, өкпе тұсынан сілейте теуіп өтіп, Айдарханға ұмтылды.

	– Кел сұрқылтай, қасқая қарсы шап, сескенбе! – деп қырылдаған.

	Ол ыққан жоқ, еңкейе беріп, иегінің астынан ышқына соқты, Мырзаш теңселіп барып түзелді, қайтадан төніп келе қалған жауының жағасынан ала түскен сәтте діземен қағып жіберіп, итеріп тастады.

	– Қаныңды ішемін! – деп барқырады.

	Дауысынан өзге түгілі өзі де шошынғандай еді.

	Енді бәрінен: бүл үшін құрып– суалып бара жатқан жарық дүниеден, орындап үлгермеген тоқсан тарау ойлардан, жанбай жатып сөнетін іңкәр сезімінен, осынау азын– аулақ өмірінде талай– талай сарсаңға салған өкініштер мен күйініштерден, жақсылықтың жағасына жармасқан қараулықтан, қараулыққа қауқары жетпеген жақсылықтан, адам деген санасы бар, рахымы жоқ, жүрегі бар, жібірі жоқ жыртқышқа ғұмыр берген жарым ес жаратылыстан өшін алатын кезі келген. Әлгінде ет тураған кездікті тауып алып, ұрымтал сәтті аңдыған Айдарханға жасқанбай атылды.

	– Нарбай! Нарбай! – деп шырқырады ол.

	Сол сәтте дүние әлем тарс етіп жарылып, кақ айырылды. Өкпе тұсы удай ашып, іле күйіп– жанып жүре берді . Жанарының алдыңда лап етіп тұтанған қан кызыл жалыннан басқаның бәрі үшті– күйлі жоғалған. Әлде бір сойқан күш жағасынан ала кетіп, безбүйрек Бетпақтың қиян шөліне қарай сүйрете жөнелгеңдей, жоқ, табанының асты күрп етіп ойылып, тұңғиыққа құлдырап құлап бара жатты.

	– Шыңырау! – деп ьпшқыңды.

	Оған қалай тап болды екен.

	Біреу дәл құлағының түбінен үсті– үстіне айғайлады.

	– Қайда? Қайда? – деген жексұрын үн өзі тастай батқан шыңыраудың ішін арсыл– гүрсіл жаңғырыктырды. Ал мұның тіл қатуға шамасы жоқ.

	Әлдекімдер сызыла сыңсып жанынан өтіп барады. Қырмызы қыз бастаған қырық қыз ба екен. Солар ғой, әне өздері де көрінді, бәрі қара жамылған, тек Қырмызы қыз ғана ақ торғынға оранып алыпты. Жүзі қандай нұрлы еді, шыңырау ішінде көгілдір алау өріліп, діріл қағады. Тобығынан аса төгілген көлдей көйлегінің етегі бүлк етсе, саумалданып самал еседі. Бетін сүйріктей саусақтарымен көлегейлеп, қалқып кетіп барады.

	Соңынан тұра жүгірмек болды. Ышқына, жалбарына дауыстады.

	– Тоқташы ! Сәл кідірші!

	Қырмызы қыз аялдаған жоқ, қырық қыз да қайырылмады. Шыңырау іші күңіренеді, тұңғиық құрдым сай– сүйегін сырқырата егіледі.

	– Тоқташы! – деді Мырзаш тағы да. Жүрегі езіле, емірене айтты.

	Жанарынан жас парлады.

	* * *

	Нарбай қолындағы қосауызды жерге лақтырып тастады, айналасына алақ– жұлақ қарайды.

	– Не болды, ә? Не болды, ә? – деп қайталай берді.

	– Сұңқылдама! – деп ызбарланды Мырзаштың жанында отырған Айдархан.

	Содан кейін басын көтеріп, көзіне үңілді. Жігіттің жанары жансыз еді, жүрегі де соқпайды. Жантәсілім еткені ме. Бойы мұздап сала берді, жерден сүйретіле көтеріліп, Нарбайға шүйліге қарады.

	– Түбімізге жеттің!

	Ол сілейіп тұрды да, қанға боялып жатқан денеге ұмтылды. Үркектеп кеудесін тыңдады. Тамырын ұстады, көп бытыра шұбарлап тескен төсіне шошына көз тікті де шар етіп кейін серпілді.

	– Құдай куә, әдейілеп атқан жоқпын! Қорқытайын деп едім! Жазатайым болды! Өлтірген мен емес! – деп зарлады.

	Айдархан далаға жайылған дастарханға барып, бір кесе арақты сіміріп салды. Бұрылып Нарбайға қарағанда, ол үрейлене кері шегінді. Қандыкөйлек серігінің беті қабынып кетіпті , екі көзі жаналғыштың жанарындай кадалып, қуырып ала жөнелген.

	– Әй! – деді өктем үнмен. – Енді ешкімнің алдында да ақтала алмайсың.

	Шегірткеше шырылдамай, есіңді жи.

	Нарбай аяғын санап басып таялды. Мырзаштың сұлап жатқан жансыз денесіне қарамауға қанша тырысқанымен , ырқынан тыс көзі түсті, оны не аяйтынын, не қорқатынын не болған іске өкінетінін білмеген меңіреу кейіпте сілейді. Өлген жігіттің жанары ашық қалған, онда ызбар да, жанталастың белгісі де, азаптың табы да жоқ еді, олардың орынына әлде сағыныш, әлде мейірім шапағы, өйтеуір дүниеге жаны жыли қараған жанның елжірей қалған сәті танылатын. Сол бір шуақ бұрынғыдан бетер қалтыратты. Айдархан : "Бері кел!"– дегенде селк ете қалды.

	Ол жерде жатқан қосауызды алып оқтады. Нарбайдың тұла бойы қалш– қалш етті. Мынау не істегелі тұр, мұны қоса құртпақ болғаны ма?!

	Бірақ Айдархан бүған көз қырын да салған жоқ. Байлаулы атты көздеп басып салды, жануар шұрқырап та үлгермеді, қақ мандайдан тиген бытыра сеспей қатырды.

	– Бензин әкел!

	Нарбай айтқанын екі етпей жүгіре басып орындады, ат лаулап жана жөнелді, кәдімгі ағаш секілді бытырлап тұтанып жатыр. Айдархан Мырзаштың денесін сүйреп әкеліп, үстіне тастай салды.

	– Бұл үшті– күйлі жоғалуы керек. Тірі жан таппауы керек, – деді Нарбайға.

	– Біздің басқа амалымыз жоқ.

	* * *

	Безбүйрек Бетпақ осы сұмдықтың бәрін жанары жасқанбай көрсе де, түк сезбегендей еді, тек қабағы ғана түйілген– ді. Мырзаш бұ дүниеден өткен түннің ертеңіне сонау Шу бойынан шұбырған жаңбырлы бұлт түнеріп келіп, көк долы дауыл шақырып, өзгеше бір зәр көрсеткен, шөл даланы ықтырып алмақ болған. Бірақ оған кәрі Бетпақ көне қойсын ба, дөңестеу жерінде селеуі, сайлауытта шалғыны, қыр арқасында жусаны жапырыла шайқалғаны болмаса, сортаңыңда сұп– сұр қуарып, құмдауытта сарғая сызданған, айылын да жинамай, құлазып жата берген. Қайдағы бір қаңғырған қара бұлт себездеді екен деп, несіне елеңдесін, әредікте бір жаңбыр жауса, көк тәңірі бетіне түкіргендей жиренетін қалпына басты, үн шығармай, ұлан өңірде киігі де үрікпей сазбеттеніп алды. Ши басында ысқырынған жел алпауыт шөлдің қойны– қонышын сумаң– сумаң кезіп, ұры итше тіміскіленіп жүрді де, түнде өртелген ат пен адамның күлін бей– берекет шашуға ғана жарап, жаңбырдың алдында сап тиылды.

	Сыр– сыр еткен жауын Бетпақтың жалаңаш денесін де тітіркендіре алмаған. Ұлы шөлге ұлы тасқын керекті, көл– көсір нөсер тілер еді.

	Ол осылай бір тіленгелі талай– талай зар заман да, қабағынан қар жауған тар заман да, қайтып оралғыр бар заман да өткен. Тілегін берсе кәне?! Бетпақ деп безертіп, әуелден ерінін кезертіп, сорлата беруден айныған жоқ қой.

	Ұлы шөл қабағын қарс жауып алды.

	Қара бұлт қаз бауырынан сөгіліп, берекесі қашты.

	Жаңбыр ертеңіне де себездеп қана тұрды, одан арғы күні де маңдытқан жоқ. Үшінші таңда сауыннан соң өріс іздеген інгендей Арқа жаққа маңып бара жатты.

	Арада апта өткенде екі үйлі қойшы ауылдан жалғыз салт атты сар желдіріп шықты. Жетегінде жүк артқан бақырауық түйе бар.

	Атан аяғын әр жерден бір тастаса, бос байлай салған шелек қабырғасын қаңғыр– күңгір сабалайды. Қос өркештің екі жағына ұзыннан таңылған керегелер біресе құйымшағына, біресе мойнына қарай ауғанда, бұйдасын үзіп жіберетіндей жұлқынып, айналасына жынын шашады.

	Бәтшағардың қиястануын! – деп қырсықты Құсайын.

	Екі– үш күнгі жаңбырдан ешқандай белгі қалмаған даланы жанарына сыйғызып тұрып күрсінді. Өңі сынық, шеке тамыры білеуленіп, әне– міне жарылып кеткелі тұр.

	Ол көңілсіз еді, өзінің осы уақытқа дейінгі қоңыр төбел өміріне де мүлде риза емес– ті. Не шалқып, таспайтын, не жалп етіп сөніп қалмайтын, тозған арбаға жеккен кәрі өгіздің митың– митың жүрісіндей өне де қоймайтын жылымшы күндер жерітіп бітіп еді.

	Неге солай? Мұны түгендеп те болмаған, әйтеуір көңілі көншімейді, қоңалтықсиды, қызығы аз, шыжығы көп өмір түңлігі ашылмай, тірі пенде бас сұқпай құлазып қалған үй секілді түнереді де тұрады.

	Бұл көзін ашып, етегін жауып санатқа қосылғалы мына бұйдалы түйе тәрізді әлдекімнің жетегінде келе жатыр.

	Әлдекімдер бәрін өлшеп– пішеді, әлдебіреулер бәрін билеп төстейді, мұның пешенесіне бұйыртқаны бас шұлғи беру. Сан жылдар осылай өте шыққан. Мойнына қамыт кигізіп тыпыр еткізбей ауыздықтаған, шу десе желе жөнелер еді. Сауырына қамшы тимеуін ғана ойлар еді. Халықтың атынан айтып тұрмын деп, халықты ықтырап тастайтындардың көзіне қарауға дәті жетпес еді.

	Бүйткен тірлік кімге керек болған?!

	Басындағы тақиясын алып, сілкіп– сілкіп қайта киді.

	Құданың құдіреті шығар, міне ылғи осы, үнемі еңсесі түсіп жүргені. Оңаша қалсын, жол жүрсін, үй ішінде күйбеңдесін, – бәрі бір аршыла алмайды, өңкей қабаған ойлар жан– жақтан анталап, шабаланады да тұрады.

	Айдархан нысапсыздың ана күнгі иттігі де діңкені құртып біткен. Кәпір– ай десейші, Гүлімді арам ойлап алып қалмақ болды ғой. Сонда неге шарт сынбады, неге сойқан салмады. Жанында жылмиған жылтыр қара екеуін қамшының астына алсашы.

	Бар болғаны кіжінді, бордай үгіліп қорланды, терісіне сыймай тұлданды, бірақ күрт кете алмады. Бүгін де, ертең де күні түсетінін ойлап жер шұқыды.

	– Әй, шірік– ай, бұл ма, бұл да бір, мал да бір.

	Сол екі жын осыдан бір апта бұрын ауылға келгенде де ширыға алмай, айтқандарына бас шүлғи бермеді ме. Тегі қанға сіңген мүсәпірлік сананы билеп алатын болғаны ғой, өз намысыңды өзің таптай салуға кәнігі болғаны ғой. Сорлылыққа ұласқаны да.

	Қамшыны тістене сілтеп қалды, астындағы ат ыршып түсті. Түйе айдаланы басына көшіріп, қиястана бақырды.

	Қоңыр салқын күн арқан бойы көтерілгенше есті де тұрды, анадағы жаңбыр бұл маңға себездеп қана өтіп, басқа бір жерде төгіп салған болды.

	Бәлкім шыңырау маңын ағыл да тегіл еткен шығар, жанға жайлы леп сол жақтан білінеді.

	Құсайын кеуде кере тыныстады, көкірегі сыздап кетіп еді.

	Қас қылғандай, Нұргүл де бауыр баспай қойды ғой. Ол түн баласы екі тізесін құшақтап үһілеп шыққанда, бұл дозақ отына шыжғырылып жатады. Жанын қоярға жер таппайды, сан мәрте үйден атып шығып, басы ауған жаққа безіп кеткісі де келген. Тек келіншектің қабырғаны қайыстыратын, сай– сүйектен өтіп сандалтатын күрсіністерін естімесе болды.

	Бірақ қыбыр етуге шамасы келмей, ең болмаса төсекте аунап түсуге де дәті бармай сілейіп жатады да қояды. Нұргүлдің қиналған сәтіне куә болудан қорқатын.

	Әуелде келіншек осы күйіне көндігер, келе– келе үйренер деп те үміттенді ғой. Ал Нұргүл өзгермей дымын құртты, екеуінің арасы жақындаудың орнына алшақтай берді. Соған көзі әбден жеткенде, мұны басқа бір ой тұтқыңдады.

	– Байғұс– ау, тәуекел етсеңші, кетіп қалсаңшы, – дейтін болды.

	Іштей айтатын, оның мұңлы жүзіне қарап отырып, күн сайын сан мәрте қайталайтын. Әр кеште қойды ауылға қарай қаптатып келе жатып, Нұргүлдің үйде жоқ екендігіне, төркініне кеткеніне сенетін. Дәл солай болып шығуын жан– тәнімен тілейтін. Өзін де, оны да сағыздай созылған азаптан аршып алуға асығатын.

	Ал Нұргүл кетпеді.

	Ол да өзі секілді мұңсыз өмір кеше алмайтын, ауыр да ауыр ойларға малтыға– малтыға қажыған, қажып жүріп біржола көндіккен, алдағы күндеріне үміттенуден жасқанатын байғүс болар ма. Адам торықпасын, торыққан жан бәрінен, сенімнен де, мақсаттан да, мейірім– шапағаттан да, иман– сауаптан да жұрдай.

	Аспан бұлттан тазарып келеді, күн сәулесі өткірлене бастады. Бетпақтың төсін сергітіп өскен қоңыр салқын енді жоқ, даланың үстінде пәтуасыз сағым тіріліп келеді . Селеулі өңірде жолаушының серігі сол ғана, бұлаңдап шақырады, бұлдырап қашады, сірә да жеткізбейді.

	Осы өмірде бір сенері Ханағаң еді, таяуда онымен де жүзшайысты. Бұл жөнін айтса, кергиді келіп.

	“Мазарды қайта көтерейік, қаусатып тастап қарап отырсақ, елдіктен кеткеніміз” – деген сөзі диуананың сандырағы болды да шықты.

	– Мен Бетпақтағы молаларға емес, алдыма салып берген екі отар қойға жауап беремін, – деп шалқайды.

	Шыңыраудың түбіне көшіп– қонып, мазарды ауыл– үй болып қолға алу туралы айта бастағаннан ат– тонын ала қашты.

	– Сен, сірә алжиын деген шығарсың. Ол жер қу тақырға айналғалы қашан, – деп шошыды. – Мұның арты не болатынын білесің бе?! Ана совхоздағылар тірідей түгін жейді. Әрине, сені емес, мені.

	– Онда, – деді бұл, – мені босат. Бар– жоғы екі ай. Соған дейін шаруаға бас бола түр. Қойды ана Нүргүл мен Гүлім ғой бағатын, тек көз қырын сала жүрсең жетеді.

	Ханағаң жібімеді.

	– Өйтіп жауапкершілігіме алмаймын. Ал тақа райыңнан қайтпайтын болсаң, менің ырқымнаи тыс кеттім деп есепте. Сұраған елге солай дерміз.

	Бұл сонда да сабырын сарықпаған, Бетпақ бір күн жауын, бір күн дауыл, екі әйел алда– жалда отарға ие бола алмай қалса, ел аман, жұрт тынышта басы дауға түспей ме. Сақтанғаны жөн– ақ, алайда мұны емеуірінен түсінуі керек еді. Ана жермен жексен болған мазар оны да өре тұрғызуға тиіс еді. Бұл далада екеуінің одан басқа қимасы қалмағанын ұғатын күнге жеткен жоқ па еді. Қой соңында өткен көп жылдардың іс– түссіз ғайып болып бара жатқанын, бұлардың өмірде бар– жоғы беймәлім екенін, адам шаруаны емес, шаруа адамды билеп– төстеп алғанын, дәйім солай бола беретінін, тәңірді былай қойғанда өзіңе өзің табына алатын бір лайықты ісің болмаса, бұл дүниеден еңіреп өтетіндігін түсінуі қажетті. Қайта көтерілген мазармен бірге мұның да өмірге жаңарып, бүкіл қам– қайғысынан аршылып, мүлде басқа пейілде қайта оралатынын білуі парыз еді.

	Былайғы ғүмырында көсегесін көгертетін одан өзге ештеңе қалмағанын сезіп аласұрғанын енді қалай ұқтырмақ. Риза емес қой бұл: күйбең– күйбең тірліктің басыбайлы құлы екендігіне, сөзі есептеулі, қолға алар ісі есептеулі, ерік– жігері күрмеулі екендігіне риза емес.

	Құрышын қандыратын, құмарынан шығаратын әрекет іздеді. Бір сәт бәрін: өзін де, өзгені де әлді атаулы қойлы ауылға келіп– кеткен сайын бірінің аузына бірі түкіріп қойғандай айна– қатесіз қайталайтын, құлаққа құя– құя ығыр еткен, әбден діңкелеткен құрғақ парыздар мен қарыздарын да ұмытқысы келеді.

	– Халық сізге көз тігуде.

	– Халыққа сіздің еңбегіңіз керек.

	– Халық бейнетіңізді бағалайды.

	– Халық үшін құрбан болайық. аяғы да жоқ жалаң ұран мезі етіп біткелі қашан. Соған қарағанда бұлар халық емес, халық деген қолмен ұстап, көзбен көруге болмайтын тылсым бірдеме. Халық осыны қалайды десе, қолыңмен от көсе. Өйткені сен халық емессің. Мен де тірі адам едім ғой деп реніш– күйінішіңді айтпа, жүре тыңдайды, себебі ол халықтың сөзі емес.

	Талайғы сырласы Ханағаңа да кейінгі кезде сондай– дерт жабысқан ба, аяқ астында аға шопандығын алдына тартып, шолақ белсенді бола қалды. Мұның іркілмейтіндігіне көзі әбден жеткен соң: “Қолхат тастап кет”, – деп шалқайды.

	– Қайдағы қолхат?

	– Тоқтатқаныма көнбегенінді, өз ырқыңмен кеткенінді жазып қалдыр. Түбінде екі отарға жауапты мен беремін.

	Сен қарамағымдағы адамсың.

	Шарт сынған жері осы еді. Үйге тұлан тұтып енді.

	– Гүлім! – деп айғайлады. – Жаз! Тура былай деп жаз!

	Қызы аңтарылып, жаутаң– жаутаң қарады.

	– Жаз! – деп дегбірі қашты. – Бір сөзін де қалдырма! Мен нөмірі екінші бөлімшенің қойшысы Салғара ұлы Құсайын, ендігі ғұмырымда бас еркім өзімде деп білемін. Маған тірі пеңде қожа емес. Совхоз директірі де, одан былайғылар да. Елуден асқанда өзіме азаттық жариялаймын!

	Ентігіп тұрды да: – Жаздың ба? – деді қызына. Ол таң– тамаша кейіпте басын изеді:

	– Оқы!

	Гүлім күмілжіп бастады.

	– Дауысыңды шығар! – деп зекіді – Айғайлап оқы, естісін бәрі де! Қызы бір әрпін де қалдырмапты, түп– түгел. Міне, бұдан артық қандай қолхат болсын. Қағазды Гүлімнің қолынан жұлып алып, есігінің алдында әлі тапжылмай отырған Ханағаңның дізесінің үстіне атып ұрды.

	* * *

	Сәске түсте ат шалдырды. Бесінде біраз жерді ұтып тастаған. Түнде айдалаға қонып шықты. Ертеңіне күн ысымай тұрып мазардың да қарасын таныды.

	Сол күні шыңыраудың түбіне күрке тігіп әбден орнығып алды. Оның алдында Қырмызы қызға тағзым етіп, мазарды төңіректеп көп жүрген. Шашырап жатқан кірпіштердің арасынан өлген қарақүс көзіне түсті. Айнал– дырып қарап еді, оқ тиген, ие аңмен жағаласып жараланған дейтін белгі табылмады. Биіктен сорғалап келіп құлаған тәрізді.

	Байғұс өзін өлімге неге қиды екен?!

	Кешкі салқынмен лайға ұра қазды, алақаны күлдіреп қалғанда да тоқтаған жоқ, құмдауыт қатқақ жерді қарш– қарш тілгіледі.Ал түнде талайдан бері алғаш рет тұяқ серіппей ұйықтады. Таң ата ат тұяғының дүбірінен оянды. Күркенің жаныңда Атбағар ерден түсіп жатыр. – Түнімен салдырттым, мына қүнанның жүйріктігі жеткізді мені. Жануар ақкөбік болды, – дейді.

	Құсайынның жүзі жылыды.

	– Ханағаң жібіген екен, – деді.

	Атбағар әкесінің келісімін алмай, ұрланып кеткенін айтқан жоқ.

	* * *

	Сарыала күзде Арқаның Бетпақ атты даласында, шыңыраудың түбінде Қырмызы қыздың мазары қайтадан бой көтерді. Ол бұрынғысынан қарабайыр еді. Құсайын қойшының қолтаңбасы байқалып тұратын еді.

	Сонысымен де тартымды еді.

	* * *

	Бұл өзі ертегі де, аңыз да емес– ті. Шындық еді, осы заманның ақиқаты болатын.





