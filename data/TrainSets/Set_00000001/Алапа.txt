	Қорғанбек Аманжолов

	Алапа





	Поэмалар, балладалар, өлеңдер





	Қазақтың белгілі ақыны Қорғанбек Аманжоловтың мерей–тойлық жыр жинағына оның поэмалары, балладалары мен өлеңдері топтастырылған. Аңсарлы Азаттығымыз, бүгінгі таңдағы тəу етер Тəуелсіздігіміз, ұлтымыздың ұлық тұлғалары, жасын рухты жампоздары ақын жырларының алтын арқауына айналған.

	Терең ой, тебіреністі сезіммен толғай білген ақынның жыр жинағы оқырман қауымның көңілінен шығарына сенімдіміз.

	Кітап көпшілік қауымға арналады.





АЛҒЫ СӨЗ


	Ақындық арын, даусыз дарын




	1970 жыл. Алматы. Тамыз. Қазақ мемлекеттік университеті. Журналистика факультетінің баспасөз кабинетінде шамамен сексеншақты ұл мен қыз отыр. Бұлар – емтихандардан сүрінбей өтіп, конкурсқа жеткендер. Енді, міне, қабылдау комиссиясының ұсынысы бойынша шығарылатын ректор бұйрығын тыңдағалы жиналған. Сол сексеншақты ұл–қыздың елуінің бағы жанғалы тұр. Жүрек шіркін лүп–лүп соғады. Міне, декан да кірді. Атақты Тауман Амандосов. Қаршыға жанарлы, сұсты кісі. Конкурстан өтіп, студент қатарына қабылданған адамның фамилиясын атайды, орнынан тұрғызып бетіне бір қарайды да қояды. Құттықтамайды да. Келесіге көшеді. Тек бір фамилияға келгенде өйтпеді. «Аманжолов» дегенде дембелше денелі қараторы бала жігіт көтеріле берген. «Ал, құтты болсын. Қалай, əділет бар ма екен?», деді декан. «Бар екен, аға», деді жаңағы жігіт. Екі беті алабұртып, толқып кетті. Аң–таң қалып біз отырмыз. Декан ағамыз келесі студенттің фамилиясына бірден көше салмай, сол арада жаңағы əңгіменің жайын түсіндірді. Сөйтсе, емтихан күндерінде мына жігітіміз комиссия жұмысындағы бірдеңеге назаланып, содан тура деканның кабинетіне жетіп барған екен. Барған екен де баяғы Ғабең жазатын Ақанның Науан хазіретке айтатынындай етіп, «Əділет қайда, əділет?!» деп айқайға салған екен. Жас болсақ та байқаймыз ғой, деканымыз бұл əңгімені бер жағынан ғана кінəлағандай етіп айтқан сияқты, ар жағынан бір түрлі сүйсінгені, тіпті айызы қанғаны аңғарылып тұрды. Біз бəріміз де мектептен жаңа шыққан бала жігіттің батылдығына, рухының өрлігіне тəнтілікпен қарап қалдық. Оқу басталғанда біразға дейін оның атын əзілдеп «Əділет» атандырғанымыз да есімізде.

	Сол жігіт қазақтың қазіргі қабырғалы қаламгері Қорғанбек Аманжол еді. Осы кітаптың қолжазбасын Астанаға беріп жіберіп, маған телефон соғады. «Мен де келіп қалдым алпысқа, кітабымды шығарғалы жатырмын, алғысөз жазып берші», дейді. «Қой, саған қайдағы алпыс? Немене, ойыншық па сендерге алпыс жас?» деп соқтығып жатырмын досыма. «Қайдағың не? 2003 жылы сен жаңа ғана Ақпарат министрі болған алғашқы күндеріңде маған елу жасыма құттықтау жолдаған жоқ па едің? Содан бері он жыл өтті. Елуге онды қосқанда алпыс болатынын бастық басыңмен білмеуші ме едің өзің?», деп ол да есесін жібермейді.

	Иə, сонымен біздің Қорғаш та алпысқа келіпті. Зулап бара жатқан уақыт. Қарап отырсақ, курстасымыз, досымыз бұл жасқа жақсы жеткен екен. Журналистиканың аудандық, облыстық газеттерінің қайнаған қазанында əбден пісіп, Алматыдағы мүйізі қарағайдай талай ақын–жазушының түсіне кіретін «Жұлдыздан» бір–ақ шықты, одан жаңадан құрылған «Ауыл» газетіне барып, публицистиканың көрігін лаулатты. Негізінен сол жылдардағы жазған–сызғандарынан құралған «Зұлмат пен ғибрат» деген кітабы – қазақ журналистикасындағы тамаша туындылардың бірі, ерен еңбек, сирек табыс. Өлең кітаптары да бірінен кейін бірі шығып жатты.

	«Бастан асып барады қарыз деген, Арман болып қала ма Париж деген» деп келетін бір өлеңін оқып, телефонмен: «Қорғаш, Парижге барғың келіп жүр ме, немене?» дедім. Өзі аң–таң. «Парижге барғың келсе, «Егеменге» жұмысқа кел. Жолыңды қалайда бір түсірерміз», дедім. Бұл 2007 жылдың күзі еді. Ақжолтайлығы ғой, біздің редакцияға орналаса салысымен бірер ай өткенде менің құрдасым Жүрсін Ерман айды аспанға шығарып, дəл сол Парижде айтыс ұйымдастыра қалсын. Əрине, Қорғанбек барды ол айтысқа. «Егемен Қазақстанның» Алматыдағы бөлімшесінің жетекшісі қызметіне келісімен досымның шығармашылықтағы жаңа бір тынысы ашылып сала берді. Мақаладан мақаланы, сұхбаттан сұхбатты тоғытты дейсің келіп. Бірінен бірі өтеді. Əлемнің талай елінен репортаждар да жолдады. Қазақтың қаншама асыл ұл–қыздарымен жан–жүректі жылытатын əңгімелер жасады.

	Қорғанбек Аманжолдың журналистік еңбектерін оқыған адам автордың ақын екенін ағып тұрған тілінен де, ой орамдарының ішкі ырғақтарға құрылып келетін кернеуінен де, аяққа құйылған астай болып төңкеріле қалатын пішін–бітімінен де анық аңғарады. Ол өлеңді ерте бастаған. «Алапа» деген қазақтың құйқалы да құнарлы сөзімен аталған осы жинағындағы «Алғашқы менің өлеңім» сол сəттердің суреті. Университетте жүргенде де Қорғанбектің талай–талай тамаша жырларын тамсана оқығанымыз есте. Төменгі курстардың бірінде жарияланған өлеңдерінің арасынан «Шын сағыныш қайғыменен бір дейді, Шын бақыттар мұңаюмен гүлдейді» деген жолдары əлі жадымда.

	Мына жаңа жинағы Қорғанбектің қай жағынан да кемеліне келгенін көрсетеді. Мағжан мəнерімен жосылтып, Ілияс екпінімен төгілтіп түсірген «Қанай–Абылай» поэмасы оның кəміл ақындық табысы деуге лайықты туынды. Ақындық арынға салып, сол тұстағы аса күрделі үдерістерді оңайлатыңқырап жібергеніне сəл–пəл кеңшілікпен қарасақ, «Олжас» поэмасы да асыл азаматты ардақтаудың əдемі үлгісі. Бір қарағанда кейіпкер өмірін кезең–кезеңімен жыр арқауына айналдыра бергендей де көрінетін «Бірəлі–дастан» – көп адам біле бермейтін ғажап ғұмырнама.

	Көкше өңіріне, Зеренді жеріне барсаңыз ойдым–ойдым ормандардың бірінің шетінен үлкен тақтаны көресіз. Ол тақтаға біздің Қорғанбектің «Зеренді қарағайлары» деген өлеңі үлкен əріптермен жазылған.

	«Осынау бақи ғұмырдың Жалғаса берсін тойлары. Ұмытпа жырын ұлыңның, Зеренді қарағайлары!» деп бітеді сол мөлдір жыр. Бүгінде Қорғанбек ақынның жырлары өзі өскен өлкеге ғана емес, бүкіл қазақ даласына да қадірлі.

	Сауытбек АБДРАХМАНОВ.

	22 сəуір 2013 жыл.





ПОЭМАЛАР





Қанай – Абылай


	(поэма)



	«Ту баста Абылайды хан көтерген

	Қамқоры Қарауылдың шешен Қанай»

	Мағжан.



	Атыңнан айналайын Қанай баба,

	Жырламай жайланайын қалай ғана.

	Мұңданып аруағың мұнартқандай,

	Жарқырап нұр шашқанда талай дана.



	Тұсында Абылайдың құтпан едің,

	Ұшына тілдің найза тұтқан едің.

	Қазақта сөз қалдырмай қазып айтып,

	Азаптан алып талай шыққан едің.



	Семсердей қиып намыс жыртқан едің,

	Серкесі, серек туған сырттан едің.

	Суғарған шешендікті даналықпен

	Сөгілген көкалалы бұлттан едің.



	Халқына туғызбаққа күн мен айын,

	Көтеріп ақ кигізге Абылайын,

	Алашқа алтын заман орнатысқан,

	Дариға, ұмытсын кім би Қанайын!?



	Арғында,

	Айнымаған ата жолдан,

	Ұйытып қара суды бата қонған,

	Құттымбет тақ әкесі би Қанайдың,

	Ішінде Қарауылдың Қарашадан.



	Батаның дарығаны сол емес пе,

	Ұрпағы батыр Мәлік ер емес пе.

	Жайлаған Зерендінің барқыт белін

	Алты ауыл Қанай құтты ел емес пе.



	Бүгіннің Қанайындай Баян ағам,

	Ол дағы алты алашқа аян ағам.

	Көкшенің көңілдегі биігі боп,

	Қанайлық қасиетін жаяр ағам.



	Балуан Шолақ ер де шалқақтамай,

	Жар салған нағашым деп жалпақ

	Қанай. Мен дағы бір жиенің

	Қанай десе –

	Жүрегім соға алмайтын атқақтамай!



	Беу баба!

	Батырлықпен қол бастадың,

	Белсеніп билік айтып дауды ұстадың.

	Басқыншы қалмақ сел боп төгілгенде

	Бураша бұздың жайқап жау қыспағын.



	Нар басын ел бағына байлап берген,

	Талқыға түстің талай қайратты ермен.

	Тар шақта жан сақтамай, арды сақтап,

	Арқаға қонуға елін қайрап келген.



	Қаратау қалды артыңда қайран қоныс,

	Қалмақпен қан жұтысқан ойран соғыс.

	Атығай–Қарауылдың серкесі боп,

	Атыңды алты алашқа жайған сол іс.



	«Ақтабан шұбырынды» шөкелеткен,

	«Алқакөл сұламада» есе кеткен,

	Еліне ес жиғызған ердің сойы,

	Дес бермей дұшпанына дүсірлеткен.



	Қазаққа –

	Болмаса да хақтан қата –

	Қан кешу қатты соққан ауырлата.

	Арқаға бетті түзеп, көшті бұрды,

	Атой сап балалары Арғын ата.



	Сауырын Сарыарқаның жол қылыпты,

	Сәйгүлік күн–түн қатқан болдырыпты.

	Нәсілін Қарасопы Қанай бастап,

	Көкторғын Көкшетауға қондырыпты.



	Қошқарбай, Қосағалы, Есенберді,

	Байқошқар, Түнқатардай көсемдерді,

	«У жұтсаң – руыңмен» дегендей–ақ,

	Ер Қанай ел–жұртымен есен көрді.



	Сыр бойы сүмесінен сүрең кеткен,

	Қаратау көзден жасты мөлдіреткен.

	Бастаған батыр Қанай бахадүрлер

	Көкшетау көк беліне келіп жеткен.



	Бекітіп ел іргесін тыныс алып,

	Бел бекем буылған соң бір іс анық:

	Қалмақтың қорлығы өткен қайран ерлер

	Деп тұрды «Қан майданда тұрысалық!».



	Ертіске иек артып, Есілді өрлеп,

	Атығай, Қарақайдың көңілі өргек.

	Қайрылып қаскөй жаудан кек алмаққа

	Құлшынып найзаларын көкке сермеп.



	Оңтүстік жау қолында қанды қасап,

	Орта жүз сауын айтып жиды жасақ.

	Ызалы жолбарыстың күйін кешкен

	Ұясын қас дұшпанда қалдырған шақ.



	Құйылған қосынына бар қазақтың,

	Сыйынған құдіретіне жалғыз хақтың,

	Жасағын Қанай бастап, «Қарақайлап!»,

	Ұрыс сап ұйтқып соққан қырғын шапқын.



	Соңында үкілеген үміттері,

	Атығай–Қарауылдың жігіттері.

	Қаһары қотарылып лап қойғанда

	Қалмақтың қан қақсаған сынып белі.



	Итішпес, Аңырақай, Бұлантыда,

	Қалмақтай,

	Қырғын салып бұралқыға,

	Қабанбай, Бөгенбаймен қатар шапқан

	Қазақтың қасиетін ұран қыла.



	Тіл безеп, найза кезеп батыр Қанай,

	Жау күнін қараң қылып батырғаны–ай!

	Алаштың аруағын асырысып,

	Саңқылдап бірлікке елді шақырғаны–ай!



	Қара тіл, қайқы қылыш – қос қаруы,

	Даланың дана жүрек бостан ұлы,

	Алатау бүркітіндей шаңқылдаған

	Азаттық дабылына қосқан үні.



	Есені қайтаруға жауда кеткен,

	Ерлері еңсе тіктеп арман еткен.

	Абыздай алысты ойлап, намыс қайрап,

	Жортуыл, жорықтарда жаннан кешкен.



	Қопарып қорғасындай ойды батпан,

	Қотарып сөйлегенде қоймай айтқан.

	Дау шешсе – төрелігін тура кесіп,

	Кезі жоқ көздегенін алмай қайтқан.



	Жақсының кеудесі алтын сарай деген,

	Жан болмай қайран қалмай «қалай?» деген,

	Сол шақта жалпақ жұртқа кетті тарап,

	Бір есім айбыны асқан Қанай деген.



	Елдің ер туғызатын кезі келген,

	Төле мен Қазыбектің көзі көрген,

	Қарауыл Қанай би деп атақ алып,

	Кемеңгер даналардың ізіне ерген.



	Сардала сабылдырып талай көшкен,

	Саржелі олай да ескен, бұлай да ескен,

	Қамалған ел тұйыққа тар заманда

	Қамқоры Қарауылдың Қанай дескен.



	Би Қанай, батыр Қанай, шешен Қанай,

	Атығай, Қарауылға көсем Қанай.

	Қорықпан қылдан тайып кетемін деп,

	Қамқоры бар қазақтың, десем, Қанай.



	Қолбасы, топтың басы суырылған,

	Сірә да тайсалмаған ұлы дудан.

	Қазақтың қара тілі, сөздің пірі,

	Алты алаш айтқырлығын үлгі қылған.



	Сол күнде би Қанайдың алтын басы,

	Мүшелі – отыз жеті, ел ағасы.

	Қан кешу, атыс – шабыс, ауыр майдан,

	Қазақтың күңіренген сақарасы.



	Тақ – жалғыз, тақ жолының таласы – мың,

	Жау қалмақ – жойқын нөпір, қара шыбын.

	Көкшеде толғаныпты Қанай бабам

	Болжалдап болашағын Алашының.



	* * *

	Қапасқа күнін қазақ қоралатқан,

	Жанына жауы салған жара батқан.

	Жаяулап Үргеніштен қашып шығып,

	Жапанда жалғыз жетім келе жатқан.



	Артында қалған оның Қарсы, Ғұзар,

	Аңдыған дұшпан көздің жансызы бар.

	Түнерген алдындағы болашағы,

	Түйілген қабағында зар сызы бар.



	Кіреді қалың қазақ ішіне ендеп,

	Кісіге ашылмайды түсі дендеп.

	Үндемей отырса да, бәтшағардың

	Басқаны басатындай мысы демдеп.



	Ортаға опырылып шаңырағы,

	Опынып қазақ іші қаңырады.

	Намысқор назарымен бағып бәрін

	Саяқтап сақарада сабылады.



	Сол жеткін бір құпия жан болады,

	Далада дәруіштей сандалады.

	Қалаға Түркістандай келген кезде

	Хандарға Әбілмәмбет жалданады.



	Ішіне түйген сыры мол болады,

	Ханның да қызметінен қорланады.

	Жай – күйін жасырады жан біткеннен,

	Айтуға ата–тегін арланады.



	Келеді онан кейін Төле биге,

	Көтерген дүйім қазақ төбе биге.

	Түйесін Төле бидің бағып біраз,

	Түседі бала тағы шемен күйге.



	Балаға оңып кеткен бақ–бояғы,

	Би атаң Сабалақ деп ат қояды.

	Талқыға талай әлі салатындай

	Тағдырдың кері кеткен шатқаяғы.



	Сыртынан абыз Төле сырын барлап,

	Тегін жан еместігін мұның аңдап,

	Қосады батасына сол жеткінді –

	Келешек көсем ердің дүрі болмақ.



	Кемітпей, қорашсынбай, аласынбай,

	Би баба күтіп тұрды баласындай.

	Кебенек ішіндегі жасын жүрек

	Кермеде жайланар ма аласұрмай?



	Тілегін тәңірісі бере қалды,

	Төтеннен қарт Бөгенбай келе қалды.

	Арқадан аңыратып жеткен ерден

	Абыз би аңқылдаған сәлем алды.



	Көңілі Бөкеңнің де алаң екен,

	Қалмаққа жортуылдап барады екен:

	«Ер болса ерлік іздеп еретіндей,

	Қасыма жолдас қылып ала кетем!».



	Дегенін отырғанда оқыс тыңдап,

	Көзінен Сабалақтың от ұшқындап,

	Алдында би атаның басын иіп,

	Бармаққа белін буып, алды рұқсат.



	Жоңғардың жолын шолып, жерін шалып,

	Жорықта әдіс алып, ебін салып,

	Шалқыған от – жалындай орай соғып,

	Оралды екі мәрте барымта алып.



	Қадалып сегіз қиыр шартарапқа,

	Қамалмай жау тықсырған жарқабаққа,

	Атойлап ұлы қиқу төгіп жатқан

	Ауаны ауа берді Арқа жаққа.



	Қалмаған Әзірет Сұлтан кебеде де,

	Тұрақтап тұра алмады Төледе де.

	Бетке алып Сарыарқаны кетті тартып,

	Болардай батыр, көсем көре–көре.



	Сол бала Сарыарқаны жерім деген,

	Қаймана қалың қазақ елім деген,

	Хандардың қорлығынан қорынса да,

	Халықтан қарапайым жерінбеген.



	Шөңге мен шөгір қадап өкшесіне,

	Арқаның жетті сұлу Көкшесіне.

	Бекітіп бірте–бірте бұғанасын,

	Сомдалып қаланардай текшесіне.



	Сол кезде мекендеген Дәулет көлді,

	Жақсылық Қарауылда Дәулеткелді,

	Байлық пен билігін де қатар ұстап,

	Көкшенің көркіне сай сәулет берді.



	Сірә да болған шығар хақтың ырқы,

	Сабалақ байға келіп бақты жылқы.

	Елім деп келген бала бөтен емес,

	Судай боп сіңбес бұлай жаттың ұрқы.



	Әр жерде танытады текті мінез,

	Бейәдеп бейпілдігі бек білінбес.

	Бойында бекзаттығы байыз тауып,

	Күпісін бүктеп биік соқты күмбез.



	Күлкі мен қысыр сөзді малта қылмай,

	Күпісін биіктетіп хан тағындай,

	Тәкаппар бала кейде отырар–ды,

	Тәңірдің бәйбішесі тапқан ұлдай.



	Көкшеде ел иесі Қанай еді,

	Кеудесі қазыналы сарай еді.

	Назарын аударғаны Сабалаққа

	Көрген бір керемет түс орайы еді.



	Көлінен Караүңгірдің жағалатып,

	Жорықтан шаршап Қанай келе жатып,

	Ұйықтап сол арада түс көреді

	Қиялын билеп алған таңырқатып.



	Елестен сарсылғанда санаң үркіп,

	Еліне әр уақытта дана бір құт.

	Қанайдай киелінің қалғып кеткен

	Қолына қонады алып қара бүркіт.



	Аяқта балақ бауы зерлі екен деп,

	Апырмай, жатқа неге қонды екен деп,

	Басынан сол бүркіттің сипағанша,

	Желпіген қанатынан жетті бір леп.



	Күркіреп дем ішінде көк дүбірлеп,

	Керемет қанатынан соқты бір леп.

	Оянып сол арада кетті Қанай

	Жанғандай кеудесінде от гүрілдеп.



	Жар салып қасындағы жолдасына,

	Жеткенде Қарамұрын қырқасына,

	Көреді қоян бүрген сол бүркітті

	Шығып ап таудың тарғыл жартасына.



	Ойында көрген түсі жаңа ғана,

	Оқиға болған мынау дем арада.

	Алланың аянындай айқындалған

	Сол сурет сұлбаланды санада да.



	Ер Қанай тоқтатады серіктерін,

	Жау келсе жапыратын берік белін.

	Жаңағы түсін айтып жорытады

	Қайсыңның бар, дегендей, көріпкелің?



	Сол күнде ағайынды Малай, Қанай,

	Тіл қатты Малай сонда: Қанайжан–ай!

	Шеңгелін нәсібіне салды бүркіт –

	Шошытып алмайықшы абайламай.



	Шіркін–ай, көрген түсің тамашалы,

	Боларсың қазағыңның дана шалы.

	Қонады басыңа – бақ, еліңе – құт,

	Қыран құс қарымыңа жол ашады.



	«Әумин» деп жайды қолын Малай аға,

	Ырымдап ел мен жерге, Қанайға да.

	Аруақты Абылайдай хан келерін

	Ақылгөй болжап білді қалай ғана!



	Жетіпті жебе нақыл замандардан,

	Зер көкірек, заңғар биік адамдардан.

	Қанайға бақыт қара бүркіт болып

	Қоныпты деген аңыз содан қалған.



	Аңызы әдіптеліп шындықпенен,

	Байланып бақас жауға кіндікпенен,

	Қаһарлы Қалдан Серен уақытында

	Қырқысы қазақ–қалмақ бір бітпеген.



	Хабар кеп сауын айтқан жамағатқа,

	Қайралған қайтадан ел қонады атқа.

	Қанайдың қаптай шапқан қосынына

	Қапталдан қосылыпты Сабалақ та.



	Аттанған Дәулет байдың батасын ап,

	Астында аңыратқан Шалқұйрық ат.

	Жолдасты жортуылдас бір кездегі

	Бауырға баса берді Бөгенбай қарт.



	Тағдырдың шалдырғандай сал құйрығы,

	Тәңірдің табылғандай дәл бұйрығы,

	Таңдаған Дәулеткелді жылқысынан

	Тәж–таққа алып ұшты Шалқұйрығы.



	Сесінде селкеулік жоқ сол Сабалақ,

	Жалғыз ат, жалаң қылыш, қату қабақ.

	Жауменен ұрысардай, тұрысардай,

	Намыстың найзасына сапы жалғап.



	Қалың қол қарсы тұрған қазақ–қалмақ,

	Қазақты іліктірген азап–қармақ.

	Жүрегі қан қасаптан шайлықпайтын

	Ер шықпай елі қайдан азат болмақ?



	Сондай ер тудыруға толғатқандай,

	Қан кешу толарсақтан жалдатқандай,

	Бетпе–бет келген қолдың жекпе–жегі

	Бар елдің батырлығын барлатқандай.



	Мен деген талай ердің құты қашып,

	Майданда Шарыш дәудің мысы басып,

	Қазақтар жекпе–жекте жерге қарап,

	Қарттары күрсінгенде уһыласып.



	Бата алып Әбілмәмбет ханнан дара,

	Ат қойды «Абылайлап!» жалғыз қара.

	Аспанда атойынан бұлттар көшіп,

	Дүбірі тұлпарының жерді жара.



	Батыры баудай түсіп қаңтарылған,

	«Бұл кім?» деп қазақ жағы аңтарылған.

	Намысты Шарыш таптап тұрған сәтте

	Онсыз да омақасып тау шағылған.



	Ел көрді ес жиғанда Сабалақты,

	Қайғырды қашырар деп бала бақты.

	Халқымның үміт таңы тұрса да атып,

	Күдігі көңілінен тарамапты.



	Кезінде кеңесінен дегбір кеткен,

	Найзасын толғай сұғып өндіршектен,

	Шарышты шалқалатып ат үстінде

	Өңгеріп кесті басын көк желкеден.



	Жөнелді қанжығаға байлап басты,

	Қазақтың қас дұшпаннан аруағы асты.

	Қалың қол ұрыс салып, селдей қаптап,

	Ұраннан үрейі ұшып қалмақ қашты.



	Басына Сабалақтың бақ бөгелді,

	Айбыны бет қаратпас шаққа келді.

	Ардақтап ел көтерді алақанға

	Ат қойып «Абылайлап!» шапқан ерді.



	Әкеліп Әбілмәмбет хан алдына,

	Өрлетті мәртебесін жоғарғыға.

	Жаужүрек жас батырды тамашалап,

	Жарқ етіп күн шыққандай қараңғыда.



	Салмаған ұранды да асылық қып,

	Тараған Есім ханнан асыл ұрық.

	Тегіне тартып туған толағай ер

	Тау–тасқа, туды қайта, басын ұрып.



	Сабалақ алды солай сыйды көптен,

	Себелеп қыдыр нұры құйды көктен.

	Қуанып мұндай бауыр тапқанына,

	Құшақтап Әбілмәмбет сүйді беттен:



	– Белгілі бәрімізге асыл заты,

	Баласы Салқам Жәңгір Уәлибақы.

	Аруағын атасының аужал еткен,

	Абылай болсын енді мұның аты.



	Қаныққан жау қанына селебесі,

	Қанішер Абылайдың немересі.

	Көрсетті–ау қасиетін қаракөктің

	Қозатын ұлы дуда делебесі.



	Айтатын анық сөзім ағайынға,

	Асықтай алшы түскен қолайыма.

	Тақтың да ақ иесі сол емес пе,

	Алла жар Абылайдың орайына!..



	Сол сәтте саңқылдады шешен Қанай:

	– Хан ием, қапысы жоқ айттың қалай!

	Бас ұрған батырлыққа мәрттігіңе

	Бас иер болашақта халқың талай.



	Арсыдан жарылқанған алтын алап,

	Ақсұңқар Көкшетаудан қақты қанат.

	Еріме көрген түсті ырымдап ем,

	Еліме ертең қонар бақты қалап.



	Мың рахмет Жаратқанға, келді түсім,

	Мың сан ел қыдыр – бақтың көрді түсін.

	Атығай – Қарауылдың арзу хаты –

	Датымның дәруғасын енді түсін.



	Ат қойдың Абылай деп қыдыр–баққа,

	Бақ бейіл ынтымаққа бұрылмаққа.

	Тәңірім, тұғырымды төмендетпе,

	Толайым ырымымды қырындатпа.



	Жорасын бұрынғының жол қылайық,

	Ордасын Көкшетауға қондырайық.

	Қалмақпен көп соғысар орта жүзде

	Хан тағын тұғырласақ, сол ылайық.



	Алашта ақылы асқан нұр жазығым,

	Алайық абыз Төле ырзалығын.

	Жәнібек Шақшақұлы бата берсе,

	Жасайды жалпақ Момын мырзалығын.



	Атығай–Қарауылым өнікті орман,

	Бақталас, бақастардан берік қорған.

	Ұлықтап Ұлытауда хан көтеріп,

	Абзалы Көкшетауға алып барған...



	Осылай түйгенінде сөзді Қанай,

	Ойларды сан–сапалақ кезді Қанай.

	Ақжүрек Әбілмәмбет ханның дағы

	Ақылға тоқтағанын сезді Қанай.



	Қанайым ақ тілекті бастап тұрды,

	Қабанбай, Ақтанберді қостап тұрды.

	«Дулатып періштесін жұрт үстінен»,

	Дүлейді Бұқар жырау жасқап тұрды.



	Арқаның арыстаны қарт Бөгенбай,

	Алашқа қорған болып жортқан ұдай,

	Қанайдың қапияда тапқан жолын

	Құп көріп күркіреді жағы тынбай.



	«Жә!» деген білінгенде ханның райы,

	Жадырап сала берді ел шырайы.

	Жар салып дүниеге келді сол шақ

	Қазақтың кеменгер хан Абылайы.



	Шаттықтың шегі сол сәт болмап еді,

	Алашқа алтын заман орнап еді.

	Көкшенің көшіп келген орман елі

	Көркем күй көкіректен толғап еді.



	Алаштың асырғандай бағын айға,

	Айналды Әбілмансұр Абылайға.

	Дариға Хан асуы, Хан жайлауы,

	Асатын Әзіретке жолы қайда?!



	Абылай алапаның болды басы,

	Аруақ аспандаған жиырма жасы.

	Қанайдың хан көтерткен ақсұңқарға

	Халқының ауа берді ықыласы.



	Сөз бар ма халық өзі ұнатқасын,

	Сын бар ма тәңірі өзі сынатқасын,

	Көреген бабалар–ай, дәл көзеген

	Мәңгілік ылайланбас бұлақ басын.



	Би Қанай басшы болып, бүкіл елі,

	Үш жүзден тоқсан жақсы үкіледі.

	Жарқ еткен жалғыз сәтте сұлтан

	Абылай Жұлдызын дүйім қазақ күтіп еді.



	Жайылды жас жолбарыс даңы көпке,

	Балады барлық қазақ бауыр етке.

	Баяндап жайын Қанай айтқаннан соң

	Батасын берді Шақшақ Жәнібек те.



	«Әу бастан асыл тегін танып еді,

	Мәпелеп баласындай бағып еді,

	Төле би төрелігін берсінші» деп,

	Абызға онан кейін алып келді.



	Ағайын арасының жоралғысы,

	Арналды тартуы мен таралғысы,

	Ағадан ілтипатын аямаған

	Би Қанай бірлік үшін алаң кісі.



	Айғақтап алдаспандай жазылығын,

	Айтады әділетті қазылығын.

	Абылай Орта жүзді билесін деп,

	Риясыз берді Төле разылығын.



	Келтіріп әрбір істі ретке Қанай,

	Қызметін қылды осылай көпке

	Қанай. Қазына қара тілді қару етіп,

	Қазағын жақындатқан шепке Қанай.



	Көбесін қараңғының сөккен арай,

	Қақпады ешкімді де шетке Қанай.

	Ойқастап, елді бастап жүріп кетті

	Алып бір Ұлытауды бетке Қанай.



	Бауырдың бүтіндігін көрді Қанай,

	Қоғамдап ұйыстырды ерді Қанай,

	Бірлігі кетіңкіреп қалған елдің

	Билігін берік қолға берді Қанай.



	Тарқатып көңілдегі шерді Қанай,

	Таңдады ту ұстайтын ерді Қанай.

	Тірлігі тозыңқырап қалған елдің

	Тізгінін темір қолға берді Қанай.



	Тоқтамай, тыным таппай енді Қанай,

	Кеудеде кеулеп қазды кенді Қанай.

	Ұлытау, ұлан төбе көрінгенде

	Үйірді бір жазыққа елді Қанай.



	Ұлықтап ата–баба үлгі–үрдісін,

	Ұшпаққа ұшырардай нұрдың құсын,

	Ардағын ақ кигізбен көтергенде

	Ұстады шешен Қанай бір бұрышын.



	Алаштың шыққан сәті ерен белге,

	Ауызы бармас ешкім төмен дерге.

	Алтын тақ, ата мирас адастырмай,

	Бұйырды Абылайдай кемеңгерге.



	Хан тойы қалың жұртты жырғаттырды,

	Қыранын қия шыңға самғаттырды.

	Қанайдың қасындағы жігіттері

	Қастерлеп хан киесін қорғап тұрды.



	Ортада ұқсап Абылай туған айға,

	Бөгелмей бет түзеді Бурабайға.

	Орданы салтанаттап қондырудың

	Билігі болып тұрды бір Қанайда.



	Сарыарқа, сандал сағым, сары белі,

	Көкшетау, көк бетеге, жәудір көлі.

	Асқандай Оқжетпестің қиясына

	Арналған Абылайға көңіл төрі.



	Етегі кербез Көкше, шомбал тасы,

	Қарағай, қалың жыныс, көлдің басы.

	Аумағы ат шаптырым алаңқайға

	Орнады Абылайдың Ақ Ордасы.



	Басына Бурабайдың орда қонған,

	Хан жайлау Қызылағаш ол да болған.

	Қанайдың түсіндегі қара бүркіт

	Қыдырлы Абылай боп самғады арман.



	Көкшетау күмбірледі күйлі көкірек,

	«Ақсарбас!» айтып тілек, ел дүркіреп.

	Аруақты хан келгеннің белгісіндей,

	Аспаннан жауып тұрды нұр сіркіреп.



	Қалың ел қаумаласып етті ниет,

	Ақжарма ағытылып кетті тиек.

	Айна көл жағасында шаттанысып,

	Ақ қайың ормандары кетті билеп.



	Қоймастан сүйіншілеп алаш қауымын,

	Қойнауын қыдыр кезді Көкшетаудың.

	Ұлан–шу, ұлы думан Арасында

	Тәңірім тартқан сыйға бақша – баудың.



	Жұмылтып жұдырықтай ел мен ерді,

	Қалқандай тұтып берік бел – беренді,

	Би Қанай бір ғажапқа бастай берді

	Көкшеге хан қондырған сердебеңді.



	Желіге мама бие байлатқызды,

	Қотанға қоралы қой айдатқызды.

	Қара үйде қара саба күрпілдетіп,

	Қызметке төлеңгітін сайлатқызды.



	Ақ Орда мәлім болып тігілгені,

	Ақ туы Абылайдың желбіреді.

	Құрмалдық болайық деп хан жолына,

	Есілдей ақты құлдап ел тілегі.



	Аспаннан ай сәулесі жалт үзілді,

	Алламыз жарылқады халқымызды.

	Жайнатып жасауымен түсірген шақ

	Атығай – Қарауылдан алты қызды.



	Көкшеге хан Абылай қонды құты,

	Кернеді жүректерді өрлік оты.

	Жау–жарақ, жігер–қайрат қайралғандай,

	Ерлікке еңсерілді елдің беті.



	Көкшенің көркі сұлу, серті мықты,

	Көкседі ел бірлікті, еркіндікті.

	Қазақтың басын құрап, бағын ашқан

	Қанайым тапқан екен жер кіндікті.



	Елдіктің тартылғандай сара жолы,

	Қыдырдың нұсқағандай дара қолы,

	Көкше мен Түркістанның арасында

	Көлбеді Абылайдың қара жолы.



	Шоқтығы қасқа жолдың асып тұрды,

	Кеудесін кергігеннің басып тұрды.

	Қанайдың қасиеттеп көтерген хан

	Ырысын бар қазақтың тасыттырды.



	Жылқысын қайырусыз бақтырады,

	Қалыңсыз жар құштырып, шат қылады.

	Қайғысыз ұйқы сыйлап қазағына,

	Қоғамдап қалың елін жатты ұраны.



	Қыранның аңсағаны зеңгір еді,

	Армансыз тояттауға ділгір еді.

	Қанайдың түсіндегі қара бүркіт

	Қас жауға қара қайғы төндіреді.



	Алашқа тәңірінің сыйы болған

	Данамен қайта туған биік арман.

	Абылай – азаттықтың алдаспаны,

	Халқының несібесін қиып алған.



	Қара орман ерлік рухын жиып алған,

	Қалтқысыз тарқатылған түйіні алдан.

	Қатардан Қанайды да қалдырмайық

	Ақылшы, Абылайдың биі болған.



	«Қылады Мекержеде байлар сауда,

	Топ бұзар батыр жігіт қалың жауда.

	Сұрасаң, Абылайдың тұрған жері,

	Хан болған қырық сегіз жыл Көкшетауда».



	Баласы Толыбайдың Арыстан ақын,

	Найза тіл, Хан Кенені шанышқан ақын,

	Жырлапты–ау осылай деп Абылайды,

	Аруағы ұшып жүрген ғарышқа жақын.



	«Ту баста Абылайды хан көтерген»,

	Көш бастап Көкшетауға алып келген,

	Қанайдың қарақұрым еңбегінің

	Қызығын ата қазақ халық көрген.



	Қотарып қасиеттің қормалынан,

	Ұрпағын көз жаздырмай ардағынан,

	Бағасын бабасының беріп кеткен

	Айналдым Мағжанның да аруағынан.



	Сан шешкен Абылайдың «Бұл қалайын?»,

	Сырдесте орақ ауыз би Қанайын

	Қазағы қастерлеуден жазбас, сірә,

	Болжаған басындағы күн мен айын.



	Күш қаулап, жау қалмақты түре қуған,

	Шаңдатып жорық жолын сүре қылған,

	Би Қанай Абылай асқан асуларда

	Әсте де қалған емес ұлы дудан.



	Хан сайлап Абылайды Түркістанда,

	Бар қазақ мерей тауып, нұр құшқанда,

	Онда да ер Қанайдың орны бөлек,

	Биігі аласармас бір мысқал да.



	Дананың Абылайдай жанабында,

	Ұлыстың ұлы ханы талабында,

	Ташкенттің төңірегін құзырға алып,

	Билігін құрған Қанай заманында.



	Ташкентке он екі қақпа жүрді әмірі,

	Қанайдың ғибратының бұл да бірі.

	Қырғыз бен өзбектің де дауын шешіп,

	Білінген білігінің бір қадірі.



	Қанайдан құт ұйыған қарабарқын,

	Қазаққа Абылайдың заманы алтын.

	Киесі сол ерлердің жеткізіпті

	Күніме күлден өнген жаңа, жарқын.



	Құт баба шыға қоймас қалай да естен,

	Бүгінге келіп жетті арай көшпен.

	Халқының жадындағы жәдігер сөз:

	Қамқоры Абылайдың Қанай дескен.



	Алашқа бақ – береке тіледі де,

	Айналды Абылайдың тірегіне.

	Қолдаса ел бағына туған ерді,

	Жасаған жақсылығы–ау бұл еліне.



	Шалқар көл, сақара бел, сайын далам,

	Қанайды Абылайдан айырмаған.

	Қапталда қалың елі тұрған кезде

	Қылышын Қанай–Абылай майырмаған.



	Абылайдың оң дізесін басқан биі,

	Алдынан қара пәле қашқан биі.

	Ақшора, Төле, Қазыбек, Толыбайдай

	Бұл да бір келесінен асқан биі.



	Ақылын кеңесіне қосқан биі,

	Асауды сөзбен қайырып тосқан биі.

	Дұшпанның ордасына даңы жеткен,

	Аспаған басынан сөз бостан биі.



	Ханнан да, қасқадан да ығынбаған,

	Бектен де, басқадан да бұғынбаған.

	Шағы жоқ зәһар ойы ем болмаған,

	Шайпауға – шаян тілі сұғылмаған.



	Дес бермес асып туған озғындайын,

	Сөйлесе тамызар деп сөздің майын,

	Аруақты Абылайдай бахадүр хан

	Әмісе ардақ тұтқан би Қанайын.



	Бұрынғы бұла жұрттың би Қанайы,

	Бұл да бір бұлтқа жуық Бұланайы.

	Тарихқа таңбаланып қалай түспес,

	Жорықта жолдас етсе Абылайы.



	Қалың қол жер қайысып дабылдаған,

	Жақын–ау дүбірлеткен сарын маған.

	Мәңгілік бесікте де Қанай–Абылай,

	Дариға, қатар жатып дамылдаған.



	Аламан асуында Абылай асқан

	Қамшыгер емес пе еді Қанай бастан?!

	Аруағы Қанай–Абылай, қолда елімді,

	Ағында құлагер жыр, Қанай–дастан!



	* * *

	Құтпаны қазағымның Қанай баба,

	Рухыңды тербетпеймін қалай ғана?

	Арманы Абылайдың тұр желбіреп

	Ақ Орда, алтын өрнек сарайда да.



	Бұл күнде ұрпағыңнан қайғы қашқан,

	Алты ауыл Қанай болып айдыны асқан.

	Ардақтап аруағыңды ас беріліп,

	Аяғы ұлан–думан тойға ұласқан.



	Келісті Қанай аулы көркімен де,

	Көршілес Кенесары кентімен де.

	Ауылы Абылай хан аққуларша

	Қонғандай абатталып зер кілемге.



	Игілік, Қарабұлақ, Ескенжалы,

	Өмірлік аламанда өскен жаны.

	Ұялы, Жамантұз бен Қойсалғаны –

	Қосылған көппен бірге көшке ордалы.



	Қанайдың Көкшетауда алты ауылы,

	Алаштың асқақ кеуде бар қауымы.

	Ташкенттің түбінде де жұрат қалып,

	Бабаның талып жеткен алқау үні.



	Сап тыйып заманалар сарылысын,

	Ұрпаққа қасиетің дарыды шын.

	Қазаққа кемеңгер ұл тағы туып,

	Қайтадан атқа қонды халық үшін.



	Елдік бар, ерлік те бар, өрлік те бар,

	Даналық, дарқандық пен кеңдік те бар.

	Төрінде дүйім дүние билік айтып,

	Қазағың күміс кемер белдік тағар.



	Мұраты осы еді ғой би Қанайдың,

	Арманы осы еді ғой Абылайдың.

	Баянды болғай–ды деп баба тілек,

	Жырыммен қыдыр–бақты жадылаймын.



	Қанай мен Абылайдың үндестігі,

	Би–бағлан, батырлардың бірлестігі,

	Арқасы–ау сондай алып бабалардың

	Ақын да ерттеп мінсе жыр–бестіні.



	Асуда алмағайып қорғаламай,

	Алашым, аса бергей алға қарай.

	Асқарға Абылайды өрлеткендей,

	Қамкөңіл қазағыңды қолда, Қанай!





Шақантай батырдың құдалығы


	(әфсана–қисса)



	Абыз қария Ырыздықбай

	Тілеуберліұлының рухына



	Қабанбайдың соңынан ерген еді,

	Қалмақпенен соғысып жеңген еді.

	Жүз он ұлы жүз он сан ауыл болған

	Шақантайға қандай ер тең келеді?



	Абақ Керей, атасы – Жастабан–ды,

	“Ошыбай!”–лап жауларын жасқаған–ды.

	Бақ–береке, белінің қуатымен

	Аруағын асырып тастаған–ды.



	Майлы, Жайыр, Сауырдай тауларым–ай,

	Барқытбелдей кенен жер бар ма, құдай?..

	Аққоян ат орғиды ай астында

	Алып ұшып Алаштың ардағын–ай!



	“Сартоқай!”–лап ұрандап сар желеді,

	Жаман–жәутік жолдасты ар көреді.

	Бегімбеттің ішінде белдесерлік

	Батыр теңдес өзіне бар демеді.



	–Өлме шалдан өндірдей өрен артық,

	Құр жаппадан құрулы кереге артық,

	Көтеремнен құлдыраң көбең артық,

	Өз тұсымда бар ма екен менен артық?!



	–Ағын суды тоқтатар жар дейді ғой,

	Кең дүние кемелге тар дейді ғой.

	Тоқбағында Найманның ерлігі асқан

	Қасабайдай қара нар бар дейді ғой.



	...Естіп мұны Ер Шақаң шамырқанды,

	Шыққанына артық ер таңырқанды.

	Қасақана барғанда Қасабайды

	Қораш көріп көңілі жабырқанды.



	“Жоқшымыз” деп жай ғана айта салды,

	Алдан күтті ерлікті байқасарды.

	Сынасудың ертеңгі сәтін ойлап,

	Ақылменен толғайды айқасарды.



	Кір–қоңдарын жоқшылар жуғызады,

	Құрыш құлақ ұйқысын түн бұзады.

	Таң көбесі сөгіле Ер Шақантай

	Кемер белдік кіселі буғызады.



	Күн түспей–ақ түндіктен өлең айтты,

	Қатындардан күтуші сәлем айтты.

	Қырғауылға шығалы қаршыға алып,

	Айтыңдар деп батырға және де айтты.



	Барқытбелде сай–сала бұрма–бұрма,

	Батырларың шығады қырғауылға.

	–Қаршығаңды жіберме, ей, Қасабай,

	Көріп қойдым мен сенен бұрнағыда!



	–Сенің көзің қырғауыл сағаласа,

	Менің көзім сайтанды тағаласа,

	Жібермей–ақ қояйын қаршығамды,

	Қалт кетуді қонағым қаламаса!



	–Ойлап па едің: өзімнен кем қонағым,

	Ер Шақантай, ендеше, мен боламын!

	–Өй, сен бе едің Шақантай деген шері,

	Кермесінде кездескен кең даланың?!



	–Сені де бір шерменде ер деген соң,

	Келіп едім өзіме тең деген соң.

	Ерлігіңді асырсаң қыз бермекке,

	Төс қағысып, сенімді демдеген соң.



	Менің асса ерлігім – қыз аламын,

	Астың дәмін келтірер тұз аламын.

	Нағашысы Найман деп немеремнің

	Нақылындай бабамның ұзарамын!



	* * *

	Асыруға ерлікті сәті келіп,

	Екі батыр шабады екіленіп.

	Олай–бұлай екпіндеп жер шолады,

	Алдарынан құйғытып нөпір елік.



	Қос қабылан жортады қапталдасып,

	Қазақ–қалмақ отырған жапсарласып.

	Торғауыттың сол тұста бір ауылы

	Қыр астынан қылт етті қатпарласып.



	Қалмақ ауыл көзге құрт салады енді,

	Қорыл басқан қара түн дала, белді.

	“А, құдайлап!” Қасабай озып алға,

	Ал Шақантай іркіліп қала берді.



	Арғымағы дегбірсіз жерді тарпып,

	Аш күзендей қайыса демін тартып,

	Желе–жортқан Қасабай әлден уақта

	Үш түйеге тоғанақ келді–ау артып.



	Қос батырдың көңілі жайланады,

	Тоғанақтар тең қылып байланады.

	Шақантайға ендігі кезек келіп,

	Аттануға қалмаққа ойланады.



	Тілегенге тәңірім береді екен,

	Тамылжытып ай нұрын төгеді екен.

	Торғауыттың сайланған бес батыры

	Жортуылдап қазаққа келеді екен.



	Нар қамыстар найқалған атырабы,

	Аттарының тыйылып тапырағы,

	Қырықшегеліге от жағып, тамақ істеп,

	Торғауыттар жаланып отырады.



	Аруақты шет қылмас бар уақта,

	Ер Шақантай сыйынды аруаққа.

	Қасабайды қалдырып ат қасында,

	Жауар бұлттай төнеді қалмақ жаққа.



	Қаһарланып, кәр төгіп, ақырады,

	Оттай жанып көздері шатынады.

	“Ұрып таста! Үрит соқ!” деп тигенде

	Үрей буып бес қалмақ шатылады.



	Мысы басып Шақаңның, ызбары асты,

	Бес батыры қалмақтың тұра қашты.

	Тырағайлап қашқанды не қылсын–ау,

	Басып қалды жұртынан піскен асты.



	–Әй, Қасабай, мінеки, менің олжам,

	Ұрлап алған жоқпын–ау, шауып алғам.

	Тартып алып тамағын бес батырдың,

	Үрейлерін ұшырып, жанын алғам.



	Әй, Қасабай, олжамыз жарар құтқа.

	Бес батырды бұқтырған мен артық па?

	Ал немесе ауылдың ұйқыдағы

	Жүгін ұрлап әкелген сен артық па?



	...Шақантайдың осылай ерлігі асты,

	Қасабай да тұрады иіп басты,

	Бермек болып батырдың баласына

	Ұлмекендей алма жүз, имек қасты.



	* * *

	Бәйбішесі Шақаңнын Жаңыл еді,

	Бас Қарауыл қонғаны – ауыл еді.

	Бәйбішеде қате жоқ, өңшең серек,

	Батыр балпаң ұлдарды тауып еді.



	Байбарақ пен Байтөбет көкжал қасқа,

	Текебай мен Серкенбай бір нарқасқа.

	Барлығының ішінде Торғай дара,

	Салатұғын қылыштай қайрап тасқа.



	Бәрі бағлан, бірі жоқ тезек терген,

	Өкініші болмаған өзекті ерден.

	Ұлмекенді Торғайға айттырыпты

	Қалыңдығын ойнауға кезек келген.



	Дұшпан тағар міні жоқ күйе қылып,

	Қиянатқа тартпайтын ие бұрып,

	Тал бойында Торғайдың жалғыз ғана:

	Туа біткен еріні түйежырық.



	Құдалығы, киіті, жол–жорасы,

	Келер жылы қалыңға малды аласы,

	Қорланады Қасабай кемсітті деп,

	Алады екен қызымды жырық баласы.



	Қақыратып күмісін қоладай қып,

	Қаңыратып көңілін қорадай қып,

	Жырықтығын күйеудің намыс көріп,

	Қыз беруден Қасабай қалады айнып.



	Ұрайын деп тап мұндай “түйені” ішке,

	Наразысын атасы түйеді ішке.

	Шақантайдың ойында дәнеңе жоқ,

	Ши шығар деп білмейді киелі істе.



	Салық салып түндікті тамам ұлға,

	Сияпаттап құдасын әр ауылда,

	Ер Шақантай шығарып салады өзі

	Орта және аяққы Қарауылда.



	Шығарып сап құдасын Ер Шақантай,

	Айрыларда аялдап тартпаққа най,

	Най сұраса, найымыз таусылды деп,

	Найын бермей кетіпті сол Қасабай.



	Най таусылды деген соң кідірмеді,

	Наза күмән толқытып, шіркін, ерді,

	Былай шыға бұрылып қарап еді,

	Будақтаған көкала түтін көрді.



	– Әй, Қасабай, антбұзған, әттеген–ай,

	Айрыларда таусылып таппаған най

	Оңашада табылып қалған екен,

	Көрісейік, ал, бәлем, қанжығада–ай!



	...Қаһарланып Шақантай аһ ұрыпты,

	Қатуланып және де қапылыпты.

	Алай–дүлей ауылға келе сала,

	Ашуменен Торғайды шақырыпты.



	–Бермен қара, ей, ұлым, бермен қара,

	Кетіп қалды Қасабай керден жаңа.

	Қыз бермейді, пәтшағар, менсінбейді,

	Кердең басты көрейін көрден ғана!



	Шатақ істі ретіне келтіріп кел.

	Қасабайды бар–дағы өлтіріп кел!

	Құнын өзім берем!

	Өлсең – құныңды алам!

	Бармасаң сені қазір мен өлтірем!

	Қасабайдың әулетін дертті қып кел!



	* * *

	Құдай басқа салғанын көрейін деп,

	Қасабайдың қолынан өлейін деп,

	Жолдас ертіп қасына, қайын жұртқа

	Жетіп келді Торғай да күйеушілеп.



	“Күйеукелді!” бір ырым білінбейді,

	Торғай мырза тоңазып бір түнейді.

	Құдасының батырға сәлемі бар,

	Айтып соны кетем деп күркірейді.



	Босағаға теңкитіп сырмақ салған,

	Көпшіктерін көпіртіп жырғап салған,

	Ақ үйіне сол Торғай кірді басып,

	Татайын деп әлде бақ, әлде сордан.



	Жіпси терлеп, сорғалап маңдайы аққан,

	Отыр екен шай ішіп барлы аяқтан.

	Қасабайды баса кеп жайғасады

	Жүрегі ұшқан осы бір жағдаяттан.



	Таппаған соң мұнда да жайған құшақ,

	Қойынынан суырып бұйда пышақ,

	Құдаң айтқан сәлемі мынау–ды деп,

	Қасабайдың алдына қойды нықтап.



	– Аз күн болсын ақ қойды сойған атам,

	Ақ батасын сондағы жойған атам.

	Мен атама салмаймын бұл пышақты,

	Маған салғын, қанеки, сайлан, атам!..



	Деп кеудесін ашыпты сонда Торғай,

	Үш қайтара айтыпты толғай–толғай.

	– Сен салмасаң, ал онда мен саламын,

	Аш кеудеңді! – дегенде, нар Қасабай...



	Сасқалақтап іргеге шегініпті,

	Шайқалақтап қолда шай төгіліпті.

	Бәйбішесі манадан бақылаған

	Боздап сол кез еріне егіліпті.



	–Әй, Қасабай, болса да ерні жырық,

	Тұр екен–ау көзінен от төгіліп.

	Екі ағасы бар екен, қақпа қолын,

	Бер қызыңды, Қасабай, беттен үріп!..



	Бәйбішенің аузынан балдай тамып

	Шыққан сөзді алады Торғай қағып.

	Қарғып тысқа сол сәтте шықты дейді,

	Қалыңдығын алмаққа асық жар ғып.



	* * *

	Бітуана осымен бітті дейді,

	Он сан ауыл ұрпағы тікті дейді.

	Балалары бай менен бәйбіше боп

	Бірін–бірі жүрекпен ұқты дейді.



	Сырт Шыңғыстан тапты Жер Ұйықты дейді,

	Талай–талай өтіпті тұйықты дейді.

	“Шақантайлап!” ұрандап, аруақ қолдап,

	Қалың жұртын айрандай ұйытты дейді.



	Байтағымның баяғы бір алыбы,

	Қазағымның қайтпаған бұла күні,

	Шері баба Шақантай батырымның

	Болған екен осындай құдалығы.



	Тұңғиықтан өскендей тұма гүлі,

	Тамыр жайып таратқан құдалығы,

	Ер Шақантай – бүгінгі ел Шақантай

	Шұбартаудан, сенбесең, сұра мұны.



	Сұра мұны Байқошқар, Бақанастан,

	Сұра мұны қарындас, аталастан.

	Ұрпағының береке, бақытына

	Ұлағатты бабалар баталасқан.



	Сұра мұны Балқыбек, Баршатастан,

	Бейітінде ай күмбез, алқа тастан.

	Бейішінде шалқыған баба нұрдан,

	Аягөзден сұрашы Балқаш асқан.



	“Шақантайлап!” сардала желпінеді,

	Елі неткен еркеуде, еркін еді.

	Ырыс, бағы көшкендей ұрпағына

	Ұлық нұры көгінен сіркіреді.



	Өткен шақтың елбескен елесіндей

	Желдей ескен батырдың жебесіндей

	Қасиеті бүгінге жетті келіп,

	Топан судан өткен Нұх кемесіндей.



	Арғымағын бабаның арытпаған,

	Дарағына дауыл–құз дарытпаған.

	Асқар тауы биіктеп Ел Шақантай,

	Аспанында қырандар қалықтаған.



	Жаса, елі бабамның! Жаса, бабам!

	Келіндерің көлбеңдер босағадан.

	Шақантайға бел бала бола алмайды

	Мәрмәр тастан намысын қашамаған!





Олжас


	(поэма)



	Ғаламдық орбитаға көтеріле алған сирек қазақтардың ішінде де Олжас Сүлейменовтің шыңы серек, орыны бөлек. Алпысыншы–жетпісінші жылдардың арманшыл, аңсаршыл жастарына Олжас жырлары намысшыл жүректің желбіреген жалауындай болатын. Қазаққа тəн ғарышты нақ осы еркебұлан ақын еркіндеп игергендей көрінетін. «Қыш кітабы» баба тарихымыздың арғыдан арғы қойнау–қатпарларына алғаш тереңдеп тəнті қыла үңілдірсе, атақты «Аз и Я» – ақын көзімен зерделенген көне тарих тағы да ұлттық рухтың оянуының емес, өрлеуінің, серпілуінің емес, сезімтал сергектігінің көрінісі болғаны əлі күнге көз алдымызда. Отыздағы оттай жанған Олжас Парижде Кеңес Одағының кең танылған шайырлары қатарында жыр оқыса да, қамал алған 40 жасында «Останкино» телемұнарасының залында төрт сағат бойы шабыт қанатында самғаса да, соның бəрі туған халқымыздың мерейін асырған жағдайлар еді.

	Ызғарлы Желтоқсанда да азамат Олжас үнсіз қала алмады, ЦК–ның пленумында наза–наразысын ашық айтты. Колбин Жазушылар одағына келерде: «Жұбақа, сіз сөйлеңізші» деп Жұбан Молдағалиевтің сондағы өршіл сөзінің қайрағы болды. Одан соң ақиық ақын ұлы Абай туған атыраптағы атомдық сынақтарға қарсы халықтық күресті бастады. Қаншама жылдан бері Еуропа төрінде бостан елінің атынан Олжас сөйлеп келеді. Олжас Сүлейменовтің азаматтық–адами бітім–болмысы, бүкіл шығармашылығы қазақ ұлтының əлемдік өркениетке салған үлкен олжаларының бірі екендігі де бүгінде даусыз ақиқат. Олжекең ағамыз өзіне деген зор–құрмет ілтипаттан туған осы дастанды ықыласпен қабыл алар деп үміттенемін.



	Атқандай болған ұлы таң,

	Сол күнді қалай ұмытам.

	Жадымда қалған суретпен

	Жанымды жебеп жылытам.



	Жұртбаев Тұрсын жолдас–ты,

	Мағауин Мұхтар қолдасты.

	Көкшеден көшіп Сол қыста

	Көрдім мен қыран Олжасты.



	Туырылған ойдың тортасы,

	Жазушы қауым ортасы.

	Қосылдым келіп қытықсыз

	«Жұлдыздың» қалап алқасы.



	* * *

	Қазаққа қырын сол уақыт,

	Қалмаған сәуле алда түк.

	Қаһарын Колбин төгетін

	Ызбарын шашып, қан қатып.



	Кеудесін елдің баспаққа,

	Тозағын алдан тоспаққа,

	Көтертпей езіп еңсені

	Салады сайқы қыспаққа.



	Ұмытылмаған Желтоқсан,

	Ұртыңнан ұрар – тіл қатсаң.

	Барар жер, басар тау да жоқ

	Бұлқынып, тулап, бұлтарсаң,



	Қамшыласа да алға атын,

	Құлауға қазақ жар жақын.

	Ашынып іштен күңіренді

	Арындай ұлттың арда ақын.



	ЦК–да болған жиында,

	Қарамай қатер, қиынға,

	Ұқсап та Олжас кеткен–ді

	Орай бір соққан құйынға.



	Өңменнен қадап өр қалпын,

	Өрге бір сүйреп ер халқын,

	Атасын сөздің өлтірмей,

	Адақтап айтқан арлы ақын.



	Жарқ етіп көктен күн ілді,

	Ақиқат қайта тірілді.

	Жұлқысқан бірі–бірімен

	Жарқанаттардан түңілді.



	Ақиық ақын, ақ жалын,

	Атылған оқтай шер дарын.

	Аласа залдан биіктеп,

	Асқарға барып қонғанын.



	Көлеңкелерді бұқтырған,

	Көсемсымақты ықтырған,

	Кездерін сонау көргенде

	Көзіме менің шық тұрған.



	Толағай тегі халықтан,

	Тереңін оның тау ұққан.

	Жаралап жанын жәутіктер,

	Жырынды сұрлар жауыққан.



	Жылымды сулар монтаны

	Иіріміне тартады.

	Жымысқы қулар білдірмей

	Мойнына зілтас артады.



	Жанартау іштен тынғандай,

	Семсері серттің сынғандай,

	Қалды үнсіз ақын

	Алдында

	Қазылған оры тұрғандай.



	Қазылған орға баспаған,

	Құрулы торға аспаған

	Секемшіл, сергек құландай,

	Қатерден және қашпаған.



	Шамдағай жүрек атқақтап,

	Шарасыз күйде шалт тоқтап.

	Басынан ұрды тұлпарды

	Батыраштарың тоқпақтап.



	Аңысын бағып аңдысқан,

	Қапысын тауып қаржысқан,

	Ақынды құрттық деп ойлап,

	Андағайлады көп дұшпан.



	* * *

	Тағы да қазақ мазалы,

	Тағы да қазақ азалы.

	Ата жұрт, ата мекенде

	Атомнан жетіп ажалы.



	Ұлы Абай туған Шыңғыста

	Ұрпаққа ғұмыр тым қысқа.

	Дүңкілдеп жарған бомбаның

	Дүмпуі шалған тұрмыс та.



	Қарауыл, Қайнар, Дегелең,

	Ортайды неден кенерең?

	Өзіне қыршын қол салып,

	Керілмей қалды керегең.



	Өкініш еді не деген,

	Қасірет еді не деген.

	Мүсәпір туды анадан,

	Кісәпір туды енеден!



	Құдайым, неткен шебер ең,

	Зар–мұңға мұнша керең ең.

	Құдайдай сенген Кеңесің

	Қос қолдап ұрды төбеден.



	Қырық жыл жарды бомбасын,

	Уыты қалай алмасын.

	Сутегі дейтін тажалы

	Сойқанын қайтіп салмасын.



	Нақұрыс етіп нар басын

	Қырсығы қалай шалмасын.

	Советің бұған селт етпес –

	Сорласа қазақ, сорласын.



	Ата мекенде ақың жоқ,

	Айтуға арзу қақың жоқ.

	Ауыздан қағып сөйлетпес

	Боданға Мәскеу батым боп.



	Қулыққа сұмдық жалғаған,

	Қарғысын айтар бар ғалам,

	Ібіліс ғалым дуасы

	Қазақтың жерін қорлаған.



	Уланды ұлы топырақ,

	Қаңырап қалды атырап.

	Жасайды сұмдар жарылыс

	Бағытын желдің бақылап.



	Қарқылдап ұшқан көп қарға,

	Жалпылдап күнді жапқанда,

	Жарады бомба

	Қара жел

	Қазаққа қарай соққанда.



	Мәскеуің отыр мастанып,

	Ішінен іріп, ластанып.

	«Сынақтан зиян жоқ» деген

	Зымиян сөзбен қасқарып.



	Жарылыс болды тағы да,

	Әлде сор, әлде, бағына.

	Ғайыптан тайып

	Соқты жел

	Курчатов қала жағына.



	Соғады улы бұлтты айдап,

	(Бейне бір бейқам ақ тайлақ),

	Зұлматты жасаушылардың

	Өзіне қарай қақпайлап.



	Бұлардың жаны тәтті екен,

	Жел неге бұлай соқты екен?

	Көз жасыменен қазақтың

	Бұл қала болған бақ–мекен.



	Қаладан ойбай шу шықты,

	Аттандап айқай үн шықты.

	Жасырған шындық ашылып,

	Жағдайы, сірә, ушықты.



	«Айырып кетсе жол басқа,

	Азаматым, деп, нарқасқа»,

	Ұшынған қазақ у жұтып,

	Шағады мұңын Олжасқа.



	Осы бір оқыс хабардан,

	Найзағай намыс жанардан

	Жарқ етіп,

	Жалқын орнатып,

	Олжекең отқа оранған.



	Таусылмай қойған ығырдан,

	Тағылған ғайбат, сыбырдан,

	Таңылған өсек, жыбырдан

	Шаршаған ақын сілкініп,

	Қайнады бойда зығырдан.



	Қиянат кешкен ел нендей,

	Қайтпек–ау Олжас сенделмей.

	Ардақтап жүрген әкенің

	Аяр бір қалпын көргендей.



	Сенімнің оты сөнгендей,

	Он саққа ойы өргендей,

	Опынды Олжас Отанның

	Опасыздығын көргендей.



	Үрейге салып арманын,

	Үргедек қылып мал–жанын,

	Жарылыс сайын зәндемі

	Жасырып келген зардабын.



	Курчатов, Шаған, Семейден,

	Хабарлар суық көбейген.

	Суытып кетер жүректі

	Сорлатқан сойқан өгейден.



	Бұл пәле болған бұрыннан,

	Бұрқ етіп бір күн тығыннан,

	Сұмдықтың сыры ашылды,

	Сумаң жел соғып қырыннан.



	Құзғынның салған ұясы,

	Маңайда солған миясы.

	Арандап өзі қалғанда,

	Ақтарылғандай қоясы.



	Советім дейтін ұлы елін,

	Үзгендей содан күдерін,

	Түршікті жаны Олжастың

	Тікенек шаншып жүрегін.



	Ойына түнек орнайды,

	Халыққа мынау зор қайғы.

	Кесапат пәле кесірдің

	Кеспесе жолын болмайды.



	Суыңды зәһар былғайды,

	Нуыңды тажал жалмайды.

	Әлемге мұны әйгілеп,

	Әшкере қылмай болмайды.



	* * *

	Аңсайды халқы ақынды,

	Жанына медет жақынды.

	Олжасты теледидарға

	Оқуға өлең

	Шақырды.



	Тікелей эфир кезегі,

	Өртенген ақын өзегі.

	Ағына құдай жақтасқан,

	Туғанын сәті сезеді.



	Ақынға дәйім ар қайғы,

	Ақиық Олжас толғайды.

	Полигон жайлы ақиқат

	Айтылмай қалса, сол қайғы.



	– Армысың ардақ ел–жұртым,

	Тағы да менен жыр күттің.

	Өлеңді шалдым құрбанға

	Өлмеуі үшін шындықтың.



	Өмірдің туса сынағы,

	Өлең–жыр күте тұрады.

	Өлеңнен бүгін маңызды

	Өмірдің қойған сұрағы.



	Тәуекел сөзім желқайық,

	Жанымнан шыққан зардай ұқ.

	Өлмесін десек текті өлең,

	Өмірді бүгін қорғайық.



	Өмірдің жауы – полигон,

	Елімнің жауы – полигон.

	Жайқалып өскен жауқазын

	Гүлімнің жауы – полигон.



	Тауларым асқар жаншылып,

	Даламның демі таусылып,

	Сүлдері қалған

	Сүргінге

	Жасайық, достар, қарсылық.



	Мойынға міндет алайық,

	Тажалға қарсы шабайық.

	Ұлылар туған мекеннің

	Киесін қорғап қалайық.



	Сөзімді ұғып алыңдар,

	Шындыққа шырақ жағыңдар.

	Халқының мұңын мұңдайтын

	Жазушы деген қауым бар.



	Халқының жоғын жоқтайтын,

	Халықсыз таңы атпайтын,

	Жазушы деген қауым бар

	Үмітін елдің ақтайтын.



	Бәтуасыз сөзді бақпайтын,

	Кірлетпей арды сақтайтын,

	Жазушы деген қауым бар

	Жазықсыздарды жақтайтын.



	Өмірді сүйсе кімде–кім,

	Болмасын десе ел жетім,

	Азамат парыз арқалап,

	Көтерем десе міндетін.



	Күтемін жалын күйімде,

	Жазушылардың үйінде.

	Келелі кеңес құрайық,

	Келейік кемел түйінге.



	Бірігіп майдан құруға,

	Бекініп дабыл ұруға.

	Ажалдың уын таратқан

	Тажалға қарсы тұруға.



	Шақырам, достар, сендерді,

	Шақырам, жастар, сендерді,

	Әміршіл қоғам лаңымен

	Шайқасар, сірә, кез келді!



	...Ақынның арзу жан үні,

	Алапат қуат ағыны

	Айналып ұшқыр ұранға,

	Қағылды күрес дабылы.



	Олжастың үні далада,

	Олжастың үні қалада,

	Саңқылдап дүйім дүниеге,

	Салады дүбір санада.



	Олжастың сөзі! Ол қандай!

	Жарқ етіп нұр күн жанғандай.

	Еңкейген елі бір демде

	Еңсесін тіктеп алғандай.



	Олжастың сөзі армандай,

	Шаншылған көкке самғаудай.

	Қапалы халқы бір сәтте

	Қадамын түзеп алғандай.



	Бақ құсы қайта қонғандай,

	Намысын өрге салғандай.

	Жабырқау рухы қазақтың

	Жарқырап қайта жанғандай.



	* * *

	Ағынға толды Алматы,

	Сарынға толды Алматы.

	Зұлматқа қарсы өршіген

	Жалынға толды Алматы.



	Көшеде нөпір ағылыс,

	Жөңкіліп аққан сабылыс.

	Ақынның өршіл үнінен

	Санада сойқан жарылыс.



	Ашулы рухпен оқталып,

	Тартады шеру топталып.

	Қаламгер қауым ордасы –

	Қара шаңырақты бетке алып.



	Менің де тапқан дертімді,

	Лаулатқан іште өртімді.

	Ұлтымның мұңын тербеген

	Ұмытпан, сірә, сол күнді.



	Бозінгендерін боздатты,

	Қоламталарын қоздатты.

	Қашанғы қазақ қайғысын

	Қопарып түгел қозғапты.



	Аңыраған ала өгізі,

	Ақпанның жиырма сегізі.

	Алматы бетін алғандай

	Нала мен наза теңізі.



	Қосылдым мен де толқынға,

	Суреті көздің алдында.

	Ұқсап та кеткен сонда

	Олжас Құйылған көктен жалқынға.



	Теңізден толқын жал қармап,

	Қалғандай күміс шомбы орнап,

	Тыңдадым ұйып Аянды

	Толғаған Олжас елге арнап.



	Қарағай

	Қайсар қалпында.

	Дарағай

	Дара нар тұлға

	Нажағай найза заулатып,

	Жарқылда, Олжас, жарқылда!



	Саңқылда, айыз қандырып,

	Сұрларды естен тандырып.

	Атомнан ақын қуатты,

	Ақынның жыры – мәңгілік.



	Желбіреп Олжас жалаудай,

	Жұлдыз боп көкте ағардай.

	Жарығы залды толтырды

	Жалындап жанған алаудай.



	Аттанға адал жан сала,

	Жиылған халық мұншама.

	Сыймаған залға

	Сел ағын

	Сырттағы нөпір қаншама!





	«Олжас!» деп салды ұранды.

	Майданда қайтпай тұра алды.

	Қазақты басқан қапастан

	Булыққан зарын шығарды.



	«Олжас!» деп салды ұранды,

	Көңілдер көктеп уанды.

	Тарихтың соғып сағаты

	Самғатты көкке қыранды.



	Кеуілді керез жалмаған,

	Қорқыныш, үрей жаулаған.

	Желтоқсан дауылынан соң

	Толқыныс мұндай болмаған.



	Ақынның алмас мір тілі,

	Бейне бір күннің күркірі,

	Қалғыған рухты оятты,

	Намысты қағып–сілкіді.



	–Еліме мені бел көрген,

	Біргемін, достар, сендермен.

	Нұр жұтсам елмен біргемін,

	Уды да жұтам елмен мен.



	Айтамын елге шындықты,

	Қырық жыл бойы у жұтты.

	Қырық жыл бойы халықтан

	Жасырып келді сұмдықты.



	Күн сайын ағып мың жұлдыз,

	Құлайтын жері құрдым құз.

	Қырық жыл Қарсы халыққа

	Жасалып келген бұл қылмыс.



	Қасында атом дүңкілдеп,

	Қара шал қалды күркілдеп.

	Бесікте сәби у жұтып,

	Болады мешел біртіндеп.



	Бейбітшіл деген даңқымен,

	Қырық жыл бойы халқымен

	Соғысқан Совет Одағы

	Сұмпайы мына қалпымен.



	Әскерилерің өктеген,

	Жалмауыз жоспар діттеген.

	Полигон деген шырмауық

	Қазақтың жерін көктеген.



	Ырқыңды буып, матап бір,

	Шалықтай берсе шатақ бұл.

	Алашқа ғана емес–ау,

	Әлемге төнген апат бұл.



	Тұрайық қарсы апатқа,

	Шығайық қарсы шатаққа.

	Әлемге бүкіл жар салып,

	Әйгіле мұны атаққа.



	Зар–жапа шеккен жұртым–ау,

	Зәр–зәһар ішкен ұлтым–ау,

	Жер шарын жеті айналған

	Желменен кетсін бұлтың–ау.



	Картаға құйттай Қарасаң,

	Қазақстан қапас орасан.

	Сан ұлттың болып түрмесі,

	Жанына түскен жара сан.



	Мен, сірә, ұлтқа бөлмеймін,

	Әділдік қана бер деймін.

	Адамның бәрін сүй деген

	Абайдың күйін тербеймін.



	Оғыздан туған оғланмын,

	Түріктен туған тарланмын.

	Майданмен өтер өмірі Махамбет,

	Шоқан, Мағжанмын.



	Дана да болам кейде мен,

	Бала да болам кейде мен.

	Тарихым тұнған қыш кітап,

	Таңбалар тілі сөйлеген.



	Жауымнан тілді тартпаймын,

	Жаманға міндет артпаймын.

	Асқақтатамын даламды,

	Тауымды аласартпаймын.



	Тағы да менің талабым,

	Тазарсын удан алабым.

	Ер аруақ болар,

	Жер – тулақ,

	Тоқтатсын атом тажалын.



	Тоқтату керек қалайда.

	Тоқтату бірақ оңай ма?!

	Сынаққа қарсы бұл күрес

	Сын болсын біздің талайға.



	Семейде, Жаңа Жерде де,

	Кер кесел талай елде де.

	Адамзат атау кересі

	Кездеспей тұр–ау кермеге.



	Бұлттанған аспан Батыста,

	Невада–гүрсіл АҚШ–та.

	Асқынған апат ұясы

	Алжаса қалар оқыста.



	Жапония зарлық байғұсым,

	Ұмытар, сірә, қай кісің?..

	Нагасакидің наласын,

	Хиросиманың қайғысын.



	Үркітіп

	Шығар таңды алдан,

	Саңырауқұлағы жалданған,

	Ажал у сеуіп Қытай да,

	Атады жалын Лобнордан.



	Миллиондар, мыңдар...

	Мұңдассың.

	Жорықта мына жолдассың.

	Тажалдың көзін құртуға

	Невада–Семей қолдассын.



	Адал ұлдары–ау әлемнің,

	Азаматтары–ау бар елдің,

	Зәһарын шашқан өлімнің

	 Зұлматқа қалай көнермін?!



	Көзіме сәуле күн көшсін,

	Невада–Семей үндессін.

	Атомның шегіп зардабын

	Зарлаған бар жұрт бірлессін.



	Ызаны ағыз өзен қып,

	Саңылау қалса сезерлік,

	Үкіметтерден сылынар

	Қылмысты қаныпезерлік.



	Саспайық сұмырай сұрлардан,

	Қашпайық асыл арманнан.

	Қаласақ бейбітшілікті,

	Қаруды қаузау неңді алған!



	Адамзат мінген бір кеме,

	Көкдауыл теңіз іргеде.

	Қатерлі қару жойылмай

	Жету жоқ бейбіт күнге де.



	Құрысын күйкі жанбағыс,

	Қырандай көкке самғап ұш.

	Қимылы көптің қорқытар,

	Күрестің мәні – қозғалыс.



	Жаныңды бұған жалдап ұш,

	Жайпалмас көпке бар ма күш?

	Апаттың бетін қайтарар

	Қуаты көптің – қозғалыс!..



	Қызғыш құсымдай зарлап ұш,

	Күрестің мәні – ар–намыс.

	Невада–Семей аталған

	Өмірдің мәні – қозғалыс!..



	* * *

	Өр тілі

	Мысы жасымай,

	Өртінен аптап басылмай,

	Толғады Олжас осылай,

	Самғады Олжас осылай.



	Ақ жолға түскен тілегі,

	Ақпанның соңғы күні еді.

	Атомдай сонда жарылған

	Ақынның азат жүрегі.



	Айтқаны қонды көкейге,

	Арзуы жетті дөкейге.

	Оқсатқан оқтай Олжасты

	Ұқсаттым Прометейге.



	Армансыз көрдім сол сәтті,

	Ағысқа ақын қарсы ақты.

	Қаймықпай қастық болар деп,

	Өмірдің жауын жамсатты.



	Толқуын көрдім халықтың,

	Шалқуын көрдім шабыттың.

	Шарпуын көрдім

	Жүректі

	Самала сәуле жарықтың.



	Ақтарылған жойқын сел көрдім,

	Жалында мен де тербелдім.

	От құйған Олжас жас кеудем

	Оранып өртке

	Тебірендім.



	Одан соң өтті көп жылдар,

	Тілеуі қабыл болғырлар.

	Керемет күндер... көк жасын...

	Кеудесі нұрға толғырлар.



	Жансызды жебеп, дем үрлер

	Толассыз күрес, шерулер.

	Ғаламат сол бір қозғалыс,

	Бекіген бекем сенімге ел.



	Қарсылық толқын тынбастан,

	Қиындық көрсе, қыңбастан,

	Ақыным айтқан ақиқат

	Әлемге болды жыр–дастан.



	Күтумен елі сарғайған,

	Елім демесе – ер қайдан!

	Тажалды жеңді талассыз

	Олжекең ашқан зор майдан!



	Айтамын әлі ақсарбас,

	Жібіткен солай тоңды алғаш.

	Ақпанның соңы.

	Апатты

	Жоюдың жолын салды Олжас.



	Санамды сілкіп, Серпілдім,

	Болаттай болып беркіндім.

	Домбытпа доқтан ықпайтын

	Домбыра күймен шертілдім.



	Көрдім де азаттығымды,

	Көтердім көкке туымды.

	Ажал аждаһасының да

	Араны таспен тығылды.



	Боданнан шыққан бостан ел,

	Бетіңді адал досқа бер.

	Артыңда қалды азабың

	Атомнан сорлап жас төгер.



	Атомды жеңді елдігім,

	Азаттық аңсар ерлігім.

	Білмейді дейсің бұл күнде

	Абылай аспас белді кім?



	Атомды жеңді ақыным,

	Ақыннан шыққан батыл үн.

	Ажалдың шауып ордасын

	Тажалды құртқан батырым.



	Болады пақыр ол қалай?

	Бабасы батыр Олжабай.

	Мәрттігін Жаяу Мұсаның

	Ұрпағы қалмас жалғамай.



	Баяғы сұрлар қалмастан,

	Балақтан өріп жармасқан.

	Ғарыштың орбитасында

	Олжасым заулап алға асқан.



	Бермеген қолдан намысты,

	Кернеген жыры ғарышты,

	Тәңірге рахмет

	Туғызған

	Алашта мұндай арысты.



	Сағына жүріп сақтарды,

	Қазына сырды ақтарды.

	Тарихта қалды мың бір сөз,

	Таңбалар тілі қатталды.



	Көтеріп көкке шумерін,

	Күндей бір көрген ғұн елін,

	Әлемнің тілін тербеген

	Сүйемін іңкәр жүрегін.



	Жанында гүлдеп қанша арман,

	Жырына Париж тамсанған.

	Адамзат ақыл, ойына

	Алаштан асып жол салған.



	Өресі биік еңселі,

	Етпейді қажет кеңсені.

	Гагарин досы сияқты

	Ғарышта оның өлшемі.



	Адамға керек ар, сана.

	Ақында сондай бар шама.

	Олжас деп қана қазаққа

	Оқ атпас орыс қаншама.



	Ұяты деймін ұлтымның,

	Мияты деймін жұртымның.

	Олжастың арман–аңсары

	Мұраты ма екен бір күннің?!



	Олжалы болар ұдайы,

	Италақаздың құмайы.

	Олжас боп сөйлер жаһанға

	Қазақтың бар–ау құдайы.



	Ақынның ғажап гүл жанын

	Айызым қанып тыңдадым.

	Ақпанның жиырма сегізі –

	Бір күнін ғана жырладым.





Бірәлі–дастан


	(поэма)



	Дүниеден өтті жампоздар,

	Ойласаң соны жан боздар.

	Халық өлеңінен





Жыр басы




	Құдайым рахметiнен құр қылмасын,

	Бастаймын Бiрәлiден жырдың басын.

	Нар жүгiн заманының көтерiсiп,

	Сүйсiнтiп, сұқтандырған сұңғыласын.

	Көшелi ердiң сойы, ақыл–ойы

	Аударған тамам жұрттың ықыласын.

	Ердi де еске алмасқа бола ма екен

	Өмiрдi өнегесi нұр қылғасын.

	Қазаққа қайран ер деп аталғандай

	Қарымы тас–түйiн қып мыңның басын.

	Аруағын асыл жанның тербеткенде

	Менiң де көкiрегiме нұр құласын.

	Жырымның тереңдегi мәнiн ұғын,

	Бiрәлi – бiрегейi дәуiрiнiң.

	Сұрыптап елегiмен екшегенде

	Замана жарқыратқан тәуiр ұлын.

	Шөп–шалам жиегiнде қала берген

	Тiрлiктiң аққан судай ағынының.



	Өрлеген қия шыңға арқасында

	Бойдағы қайрат–жiгер, жалынының.

	Сан түрлi сұрапылдан аман өткен

	Шалдырмай қырсығына қағындының.

	Мен дағы бақыттымын, әз ағаны

	Ардақтап аяласа ағын жырым.

	Елiмнiң баһадүрi Бiрәлi едi,

	Есiлдi өрлей бiткен шынар едi.

	Төсiнде Алтын Жұлдыз жарқыратып,

	Тұғырда тұрпаттанып тұрар едi.

	Тiрелсе тығырыққа қандай iсiң,

	Тұйықтан алып өзi шығар едi.

	Аталы сөз айтқызған алдына сап

	Арқада қауым жұрттың ұраны едi.

	Сом болат топшылары шәулi бүркiт,

	Самғаған шырқау биiк қыран едi.

	Қабанбай, Бөгенбайы бүгiнгiнiң

	Мақтаныш етерлiктей Тұран елi.

	Ауыздан сөздi қалай қайтарамын,

	Алашқа ардақты деп айта аламын.

	Қолынан Қонаевтың жұлдыз iлген,

	Жолына құт iлескен май табаным.

	Қаршыға қағылез сары, құтқармайтын

	Қашықтан қырық күндiк байқағанын.

	Жұрт көрген заманының батыры боп,

	Жұмысты оңды–солды жайқағанын,

	Жүйткiген уақытының тұлпары боп,

	Дүбiрi жер табанын шайқағанын.

	Жастары Жақсы–Қима бүгiн таңда

	Бастасын Бiрәлi деп айтар әнiн.



	Еңбексiз ер жiгiтке бақ қона ма?

	Әйгiлi Торғай менен Ақмолада.

	Кеңестiк кезең дейтiн қилы кезде

	Кеңшарын өрге сүйреп, тартқан алға.

	Елiнiң ерiм деген ақ үмiтiн

	Бiрәлi емес пе едi ақтаған да.

	Бiрәлi емес пе едi сан бейнетте

	Сенiмiн жүрегiнде сақтаған да.

	Жанасып жақсыларға, жақын жүрген

	Ұшпаққа шығаратын бақ–таланға.

	Елiне танылатын ерен iсi

	Ағаның шапағатты шақтары алда.

	Артында қалған талай асқар iсi,

	Бiрәлi – баба жұрттың мақтанышы.

	Өрлетiп өндiрiстi, әйгiленген

	Әлемдiк биiктерге аттанысы.

	Бақытты болашаққа жол тартқанда

	Болмаған кiдiрiсi, тоқталысы.

	Қиынға салған сайын қайсарланып,

	Бiтпейтiн бойда қуат, оқ–дәрiсi.

	Кеудеде Күнi бардай, сарқылмайтын

	Шалқыған шалқар шабыт шаттанысы.

	Баршаға береке–құт дарытқан–ды

	Бiрәлi Нұртазиннiң батпан күшi!

	Өмiрдiң көрген талай азабын да,

	Кешiрген қияметтiң тозағын да,

	Бар шақта барқадарын жоғалтпаған,

	Тар шақта тоздырмаған наза–мұңға,

	Ауыр сын, алмағайып кездерiнде

	Көтерген дүлей ғасыр мазағын да,



	Торынан мың бiр пәле аман өтiп,

	Өткерген өмiр–дәурен ғажабын да,

	Сескенбей озбырлардан, Құлагерше,

	Сiлтеген «шу қаракөк!» озарында,

	Тағдырдың таңғажайып сыйы сынды

	Бiрәлi бiртуар ғой қазағымда!

	Гүлденткен терiн төгiп туған жерiн,

	Жанкештi тәуекелге буған белiн.

	Бақыттың ордасына айналдырған

	Есiлдiң бойындағы думанды елiн.

	Өзеннiң қос қанаты жасыл жайлау

	Ел–жұрты ырыс–құттың жырғар кенiн.

	Көгiлжiм көктiң нұрын жұта–жұта

	Керiмсал күйге басып тұрған егiн.

	«Ешiмнiң» атырабын гүлге бөлеп,

	Өлкенiң шаттандырған орман–көлiн,

	Жүрегi айналайын Бiрекемнiң,

	Мейiрлi махаббатқа тұнған ба едiң?!

	Хан тұтқан орыс,қазақ, немiсiң де,

	Қалдырмас наз–өкпенi тегi iшiнде,

	Ешбiрiн алаламай бiрдей көрген

	Жалпақ ел, жалпы жұрттың тегiсiн де.

	Бiр үйдiң баласындай күлiп–ойнап,

	Мыңғыртып мал айдаған өрiсiнде.

	Ырыздық арпа–бидай ел ырысы

	Ырғалып биге басқан егiсiнде.

	Өсiрген бау–бақшаны бағбандары

	Күн сүйiп мәуелеткен жемiсiн де,

	Орнатқан Бiрекеңнiң жер жұмағы

	Тараған аңыз болып ел iшiнде.



	Сол жұмақ бұл күндерi қайда кеттi?

	Саны түзде, сирағы сайда кеттi.

	Боршалап, бөлiнгендi бөрi жедi,

	Еңбегiн Бiрекеңнiң ойран еттi.

	Бiрекем болса мұндай болмас ед деп,

	«Ешiмнiң» елi түгел байлам еттi.

	Есiл ер, арыстаным екен–ау деп,

	Толғанып, тоқсан тоғыз ойға кеттi.

	Майда ескен ерке Есiлдiң сал самалы

	Мазарын Бiрекемнiң жайлап өптi.

	Ақын да әз ағаның өмiр жолын

	Маздатып жүрегiнде ойлап өттi.

	Тағдырмен арпалысқан жөргегiнен,

	Таңдайы татқан талай кермегiнен,

	Аштықта құдiретпен аман қалып,

	Өмiрде өрмелеген өрге кiлең.

	Соғыста жүрек жұтып ерлiгiмен,

	Нұрланған бейбiт күнде еңбегiмен,

	Батырын қос майданның Бiрәлiдей

	Қазаққа табу қиын жер–көгiнен.

	Пiр тұтып Бiрекемдi мақтамаған

	Еш жерде көрмедiм–ау пенденi мен.

	Арнаған ардагерге дастанымды

	Жырымның жайнатайын өрнегiмен.





Қайран бiздiң бабалар!




	Шарқ ұрып теңiздегi шағаладай,

	Ойлаған халық қамын бабалар–ай.

	Ұлысты Ұлан–ғайыр

	Ұрпағына

	Қалдырған қасиеттi даналар–ай!



	Қаржасып қалың жаумен ғасырларда,

	Зор қалмақ өктемсiнiп басынғанда,

	Егесiп бiлек күшi, найза ұшымен

	Ерлiгiн батыр бабам асырған да!



	Баласы тiзе қосса үш арыстың,

	Көзiнен жарқ–жұрқ етiп ұшады ұшқын.

	Арттырып ынтымақпен берекенi,

	Бiрлiкпен қуат қосып, күш алыстым.



	Талапты ерi шырқар бұла жырын,

	Тарақты – асыл тегi Бiрәлiнiң.

	Рухына ата–баба сыйынғанда

	Аруақ қолдайтынын ұғады кiм?



	Маздатқан Абылайдың абат күнiн,

	Байғозы бас батыры Тарақтының.

	Тегiмнiң – тарам–тарам тамырлардай

	Шiркiн–ай, шежiресiн таратты кiм?



	Аңыздар болар ма екен бүгiнге сеп.

	Тарихтың, алтын iзде, күлiн көсеп.

	Түбiне ақиқаттың жетемiз бе,

	Тарақты Ақселеуге жүгiнбесек?



	Алыстан iздемейiк санатты бiз,

	Арыспен Бiрәлiдей қанаттымыз.

	«Ешiмнiң» орыс, хохол, немiстерi

	Деп айтқан: бiздер–дағы тарақтымыз!



	Олар да асыл текке бұрады ғой,

	Жақсының жақсылығын ұғады ғой.

	Бiздер де тарақтымыз деген сөздi

	Айтқызған арыстаным Бiрәлi ғой.



	Ұқтырды ағайынға қас–қабақты,

	Бiреудi таспен атқан – аспен атты.

	Өзегiн жұлып берген дос–жаранға,

	Өзi ғой Бiрекеңнiң бас тарақты.



	Бата алған Байғозысы Абылайдан,

	Арқаның шұрайына қанат жайған,

	Бертiнде Бiрекемдей асыл туған,

	Тайпасы тарақтының шықты қайдан?



	Дегенде деген–дағы деген екен,

	Аса көп айтылмайтын өлең екен.

	Арғынның ару қызы жүктi боп қап,

	Ұялып шашын тарай бередi екен.



	Оң жақта туған бала елде қалған,

	Ер жетiп балпанақтай батыр болған.

	Тұқымын шашып–жайып таратқанда,

	Тарақты лақап аты содан қалған.



	Бұл сөзге ешкiмнiң де жоқ таласы,

	Тарақты арғындардың ноқта ағасы.

	Мекендеп Сырдың бойын өз алдына,

	Болмаған алты алашта бақталасы.



	Не түрлi жаугершiлiк заман өткен,

	Дананы заман елдiң дарағы еткен.

	Ер шығып Тарақтыдан Боранбайдай,

	Есiлге елiн бастап аман өткен.



	Боранбай сол заманның данасы екен,

	Батырдың Киiкбайдай баласы екен.

	Ұстайтын елдiң сөзiн хан алдында

	Сол кезде «Жетi жарғы» жорасы екен.



	Жарлыққа Әбiлхайыр қаратыпты,

	Ақылдың асыл кенiн жаратыпты.

	Сөз ғой деп үш жүзiңiз үш–ақ ауыз,

	Боранбай шежiренi таратыпты.



	Хан сонда Боранбайға: аға, дептi,

	Болса да не бұйымтай, қала дептi.

	Қамқоры тарақтының би Боранбай

	Қалауын түпке сақтап ала кептi.



	–Хан ием, халқыңызға дем берiңiз,

	Қараны қаракөкпен өңгерiңiз.

	Алқакөл сұламада қаңғып қалған

	Баласын Тарақтының теңгерiңiз.



	Күн кешкен әр есiкте арып–ашып,

	Жүргенiн намыс қылам беттен басып.

	Баласын Тарақтының жинап бергiн,

	Бүйрегiң шын–ақ бұрса, жарлық шашып!



	– Дұрыс–ақ! Айтқаныңыз болсын, аға!

	Ел болар!

	Ел қонатын жер шыға ма?

	– Сағасы Қайрақты мен Терiсаққан,

	Есiлде еркiн жатқан мол сыбаға!



	...Келiсiп осы сөзге тарасады,

	Қуанып керi қайтып бел асады.

	Iнiсi Боранбайдың Итен сонда

	Иiлiп ағасына сыр ашады!



	– Алдына iнi шықпас ұлы ағаның.

	Ерлiк қой елдiң басын құрағаның.

	Күнi ертең азып–тозып келер елге

	Мал неге жерге қоса сұрамадың?



	– Ай, қарағым–ай!

	Сабырмен iстiң артын тоспай ма екен,

	Үш жүздiң баласы бас қоспай ма екен,

	Өзiмнен еншi басын алып ең деп,

	Кiшi атаң бетке сонда баспай ма екен?!



	Ал ендi, жер – құдайдың жерi емес пе,

	Байтағың ен далаға кен емес пе.

	Сол үшiн мал сұрамай, жер сұрағам,

	Ұтылып қалмайын деп сөз егесте!



	...Сөз – тамам,

	Сапар шегiп, жол жүрiптi.

	Боранбай болмайтынды болдырыпты.

	Жетпiс үй тарақтыны бастап әкеп,

	Есiлдi ен жағалай қондырыпты.



	Есiлдiң өрге тартқан бұрылысы,

	Қайрақты, Терiсаққан құйылысы.

	Жайлауы Қалмақкөлге иек артқан,

	Түбектiң ырыс–құтқа тұнып iшi.



	Тайпасын тарақтының күттi ме екен?

	Балқыған аспан нұрын жұтты ма екен?

	Есiлдiң жағалауы ақтылы мал,

	Елiме болды солай құтты мекен.



	Көптен–көп тарақтының ерендерi,

	Бабалар iшiндегi кемелдерi.

	Бүгiнде еркеленген Есiлi мен

	Еске алар толқын атқан кемер көлi.



	Байғозы бас батыры, берен белi,

	Бастаған би Боранбай кемеңгерi.

	Бiрәлi – бабалардың сарқытындай,

	Батыры бұл заманның, Еңбек Ерi.



	Өткен күн толы шаттық, толы мұңға,

	Тоғысқан сан тарихтың жолы мұнда.

	Бейiтi Боранбайдай абыз бидiң

	Мүлгiген Еркiндiктiң қорымында.



	Еркiндiк – Қима жаны, жасыл дала.

	Ұрпағы тамыр жайған осында да.

	Елiңдi әз рухыңмен аялай бер,

	Айналдым аруағыңнан, асыл баба!



	Ұйтқысы ұлысымның солар едi–ау,

	Ұранын бiршiлiктiң салар едi–ау.

	Би баба, Бiрекемiз тiрi болса,

	Басыңа белгi–күмбез соғар едi–ау!



	Бiрәлi Еркiндiктен түлеп ұшқан,

	Ортасын жарып шыққан бiр арыстан.

	Өткендi жалғастырып келешекке,

	Рухымен бабалардың сыр алысқан.



	Ту тiгiп туған жерге, қалам алдым,

	Тартамын таудай жүгiн қара нардың.

	Бесiгiн Бiрәлi–жыр тербеткенде,

	Қолдай көр, аруағы асыл бабалардың!





Атамекен




	Пәниде туған жерге жер жетпейдi,

	Басқа жер көңiлiңдi өрлетпейдi.

	Жүректi елжiретiп, мұңға бөлеп,

	Жаныңның сағынышын тербетпейдi.



	Сарыарқа Абылай асқан сары белi,

	Алашқа айбын болған алтын төрi.

	Бес мейрам, жетi момын еншiлесiп,

	Жайлаған жаһұт жердi арғын елi.



	Есiл мен Атбасардың арасында,

	Торғайдың терiскей жақ даласында,

	Қайрақты, Терiсаққан басын қосып,

	Есiлге ентелеген сағасында.



	Ұйыған иман–нұрға дидар өңi,

	Нәсiп пен берекенi жиған елi,

	Ежелден қазағыма атамекен,

	Ерге –ырыс, елге – қоныс Қима жерi.



	Есiлдiң аты шыққан атырабы,

	Аңыздың ғажайыбын сапырады.

	Ақылгөй, абыз, шешен, ақын–жыршы,

	Аз ба екен ел қорғаған батырлары.



	Қанығып бiлушi едiм сырын көптен,

	Нарқасқа туған жерге туын тiккен.

	Бектауыл Баубек батыр тұлпарының

	Тұяғы сақараны дүбiрлеткен.



	Атанып батырлықпен бала Баубек,

	Атойлап жасындықпен салады өрнек.

	Жауға атқан хан Кененiң жебесiндей

	Есiмi ел есiнде қала бермек.



	Ауылы Баубек батыр Ешiмдегi,

	Кiшкене түбектегi Есiлдегi,

	Ас берiп аруағына, кесене сап,

	Қима елi қастерлеген есiл ердi.



	Бабалар сақтаңдар деп өсиет қылған,

	Қойнына атамекен қасиет тұнған.

	Киесiн кесiп өткен кесiрлердi

	Сiлейтiп туған жердiң кепиетi ұрған!



	Шөптiкөл, Шұңқыркөлi, Қалмақкөлi,

	Шалқытқан бақ–дәулетiн саңлақ төрi,

	Асылын атамекен кие тұтқан

	Қима мен Жақсыдағы ардақты елi.



	Еркiндеп Есiл тасып жайылмада,

	Шұратын шұрқыратқан сайын дала.

	Қолтығы, қолаттары көкмайсалы,

	Шығатын түгiн тартсаң майы ғана.



	Бұлаңдап түлкi құйрық сағым алдан,

	Шалғыны келетұғын белуардан,

	Көркiнiң кереметi көздi сүйiп,

	Көк өзен көрiнбейдi қалың талдан.



	Сылдыры сұлу қыздың күлкiсiндей,

	Кәусары мөлдiреген нұр түсiндей.

	Есiлдiң екi жағы гүлжазира

	Құлпырған қалы кiлем түр–түсiндей.



	Жалпақ жон бетегесi белден асқан,

	Ақындар берекесiн жырға қосқан.

	Моншаққа малшындырып аялаған,

	Жаңбырлы жан нұрымен жырғап аспан.



	Қаһары қыстың қатты қыр елiнде,

	Ақырған ақ бораны, суық желiнде,

	Табиғат қолдан соққан қора сынды,

	Тебiндер жылқылары түбегiнде.



	Алаштан келе жатқан айбыны бар,

	Қазақтың жары – құдай, байлығы – мал.

	Айналдым атамекен, ер бабамның

	Түлетiп төрт түлiгiн сайлы қылар.



	Ырысты шұрайына ұйыған елi,

	Құтымсың, қыдырымсың, Қима жерi.

	Атама алтын бесiк, ая болған

	Ардақты атамекен, сүйем сенi.



	Қимада талай–талай тарих өткен,

	Ұлдары жаннан кешiп, жалын төккен.

	Бiлiктi баба жұрттың қасиетiн

	Бүлдiрмей бұл заманға алып жеткен.



	Сарыарқа – сары қарын, кең iргеден

	Еншiсi Жақсы–Қима бөлiнбеген.

	Ертеде салып патша бекiнiстi,

	Ерлерi жағаласқан елiм деген.



	Одан соң күркiреген Кеңес келдi,

	«Бақытты коммунизм» елес келдi.

	Қазақты аштықпенен алқымнан ап,

	Толтырған ақ сөңкеге белестердi.



	Бар шығар бұл қазақтың қырық жаны,

	Құрымай аштықтан да тiрi қалды.

	Құрылған тозақ тордан тоза жаздап,

	Құр сүлдер, алып шықты сiрi жанды.



	Қайбiрiн қасiреттiң айта аласың,

	Елбесiп ел көтердi қайта басын.

	Қазағым қара нардай қайсарлықпен

	Қоймады тiршiлiктiң тайталасын.



	Бүгiнгi Есiл, Қима, Жаңадала,

	Жарқайың, Жақсыменен жекедара

	Жалғыз–ақ Баранкөлдiң ауданы боп,

	Жылтырап жаққан шырақ сақарада.



	Оятып дүбiрiмен Арқаны да,

	Орнатып алтын көпiр ел таңына,

	Отарба темiр жолы Ақмоладан

	Тарамдап тартты желi Қарталыға.



	Хорошо, орыс – жақсы, қазақ – жақсы,

	Салынған темiр жолдай ғажап – жақсы.

	«Жақсы» деп жан жадырап көп айтылып,

	Аты да стансаның содан – Жақсы.



	Кеңдiгi көз талдырған дала – жақсы,

	Келтiрген жақсылығын жаңа – жақсы.

	Елiме көп жаңалық әкелiптi

	Есiлдiң стансасы – тың қақпасы.



	Торғайда Жақсы–Қима топты жарды,

	Басынан ұшырмады бақ–қыранды.

	Астығын Қазақстан еселеген

	Абырой алқасында аты қалды.



	Жаутаңдап телмiргендей жат қораға,

	Қарады одан кейiн Ақмолаға.

	Келiсiп iстемеген iс оңар ма,

	Кеңесiп пiшпеген тон шақ бола ма?



	Тор құрып азаттыққа нарық келдi,

	Ханталау, қара қасап қажытты елдi.

	Пысықтар бүлiнгеннен бүлдiргi алып,

	Қысталаң қиындықты халық көрдi.



	Үкiмет айналайын басы қатты,

	Қиманы қайта–қайта ашты–жапты.

	Қайран ел қиянатты көрсе–дағы,

	Толайым құдiретпен тасқын атты.



	Жарасып Жақсы–Қима қосты басын,

	Бiрлесiп, бiрiктiрiп ықыласын.

	Тұғырын туған жердiң биiктеткен,

	Ұйытып ынтымаққа кәрi–жасын.



	Дүр етiп күл астынан қаулағандай,

	Алауы атамекен лаулағандай.

	Өркенi Жақсы–Қима қайта туып,

	Өндiрге нұр–шапағат саулағандай.



	Өңiрге өнегемен өрнектелген,

	Ер тұлға, ерен басшы Ермек келген.

	Ұрпағы Бiржан салдың алған қуат

	Ән–жырын атамекен тербеткеннен.

	Саулатып жүрегiмнiң нұр ағынын,

	Жырладым туған жерiн Бiрәлiнiң.

	Жасай бер қасиеттi атамекен,

	Парнасы поэзия пырағының!





Әзiрейiлдi алдау немесе Бiрәлiнiң тууы




	Алдағы шүкiр айтып туар күнге,

	Бұрайық аттың басын Бiрәлiге.

	Ерлерi Бiрәлiдей болмаса егер,

	Ел сенiм артады екен сiрә кiмге?



	Ғажап қой өмiрдiң бұл өрнегi де,

	Тылсымын тумай жатып көрмедi ме.

	Тағдырмен тайталасқан Бiрәлiнiң

	Бiр аңыз дүниеге келгенi де.



	Жiгiттiң Нұртаза да сұлтаны едi,

	Намысын ағайынның жыртар едi.

	Бiр ғана өкiнiшi, бала тұрмай,

	Бiр пәле қыршынынан қырқа бердi.



	Он құрсақ көтерсе де баласы жоқ,

	Ажалға алып тынар шарасы жоқ,

	Жан жары аңыраған Бибiғайша

	Аңсайды ұл сүюдi анасы боп.



	Шарана тұрса екен деп зарығады,

	Перзентсiз өтем бе деп торығады,

	Сұм ажал шетiнеткен сәбилердiң

	Ата–ана санынан да жаңылады.



	Қызы едi Бибiғайша Қозғанбайдың,

	Зар болып бiр балаға қоздай ма мұң?

	Ажал кеп әр бөбегiн алған сайын

	Қыс еттi қасiреттi жаздай жанын.



	Тоқталмай сәби–ғұмыр өше бердi,

	Аңсарлы үмiттерiн кесе бердi.

	Құдайдың салғанына қапаланып,

	Қайғысы Нұртазаның еселендi.



	Ағайын, туыс–туған дағдарады,

	Аллаға, медет тiлеп, жалбарады.

	Ажалға ара тұрар амал iздеп,

	Шығатын тығырықтан жол қарады.



	Таласбай немерелес бауыр едi,

	Бауырдың бәйбiшесi Балық едi.

	Болар деп үмiттенiп, ырым еттi,

	Көретiн бiр баланың жарығы ендi.



	Ұрпақты ниет қылып жалғамаққа,

	Талпынып – тал да болса қармамаққа.

	Бекiндi жаналғышты жаңылдырып,

	Дәндеген әзiрейiлдi алдамаққа!



	Қазақтың қағидалы ырымы едi,

	Абысын қос бiлегiн түрiнедi.

	Толғағы Бибiғайша қысқан кезде

	Тағатсыз етегiне сүрiнедi.

	Шар етiп сәби туды. Көрдi халық.



	Көтерiп шарананы алды Балық.

	Ұстатып анасына иiскетпестен,

	Аймалап бауырына салды Балық.

	Иiскету тұрмақ Көзге көрсетпедi.



	Уыздан емiзбедi емшектегi.

	Кiндiгiн қызылшақа кесе сала,

	Құшақтап тартты үйiне.

	Бел шешпедi.



	Жатса да сай–сүйегi тебiренiп,

	Анасы сүйе алмады емiренiп.

	«Жалғызға жар бола көр, жаббар ием» –

	Деп қана күбiрлеуге ернi келiп.



	Бөбегiн абысыны Балық алды.

	Өбедi жалағандай сары балды.

	Айтқаны айдай келiп ырымының

	Ажалды алдап соғып жаны қалды.



	Серiгi пайғамбардың Әзiрет әлi,

	Жайратқан шыққанында жерден Мәдi.

	Қоршалып қасиеттi есiмменен,

	Қойды атын болсыншы деп бұл – Бiрәлi.



	Өзi – Бiр, өзi – Әлi, құдайға – жақ,

	Қалдырмас алқауынан пайғамбар хақ.

	Ажалмен арпалысып шиеттейден,

	Тағдырға қайсарланып жайған құшақ.



	Өренiң қаймықпаған бетпе–беттен,

	Өмiрде өтер талай өткелектен,

	Қасiрет теңiзiнен қайық жалдап,

	Қан кешу қиындықтан көктеп өткен.



	Бастаған болашағын – бала шақтан,

	Белгi жоқ берешектен, алашақтан.

	Жылдарда жиырмасыншы замананың

	Ағынды салалары таласа аққан.



	Сәбидi сүйiп–құшып жөргегiнде,

	Ересен шаттық құйып өр көңiлге,

	Бағады Бiрәлiнi Балық ана

	Тигiзбей титтейiнен желге–күнге.



	Жолатпай пәле–жала кесапатын,

	Үйiнде ата–анасы қысар тақым.

	Көл–көсiр көп тiлеуi перiштедей

	Төгедi сары балаға шапағатын.



	Есiнен еш шығармай жалғыз хақты,

	Баланы Балық шеше бес жыл бақты.

	Жасатып сүндет тойын, тай мiнгiзiп,

	Таласбай қайтарды ендi аманатты.



	Нұртаза ашылғандай бақ–таланы,

	Баласы қолға тиiп шаттанады.

	Бақытын Бибiғайша аяласып,

	Есiлдiң шалқып–толқып жатты алабы.



	Анасы басып ұлын бауырына,

	Шаттығын ән қып айтты ауылына.

	Сол сәттi бес жыл күткен сағынышын

	Сапырып сар даланың сағымына.



	Құлындай құлдыраңдап Бiрәлi де,

	Басады қуанышты жыр–әнiне.

	Тiлеуi айналайын ағайынның

	Жеткiзген Нұртазаны мына күнге.



	Табысты ата–анаға жас Бiрәлi,

	Жүректiң жамырады тас бұлағы.

	Ерекеш қорасында өскен солай

	Болашақ қазағымның қас қыраны.





Зұлматты жылдарда




	«В 1931 г. Аубакир женился на Ляйлим.

	Был голод. Все собирали колоски.

	Была сестра Орынбасар. Ходили на масак».

	Бiрəлiнiң өмiрбаянынан.



	Сарқылған жаңбыр жаумай суат құсап,

	Жалт етiп өте шықты шуақты шақ.

	Қазаққа қызыл қырғын қаптай төндi,

	Қалдырмай аша тұяқ, ұранды сап.



	Апаты отыз екi обыр тажал,

	Алапат ашаршылық сеуiп ажал,

	Қанiшер қара дию сықылданған

	Қазақтың қара түнек көрiн қазар.



	Ес кетiп, есiрiктер әлек салды,

	Еркiндiк колхозына алды малды.

	Ерекеш қорасынан көрер едiң,

	Сол шақта масақ терген сорлы жанды.



	Жағасы қайран Есiл қаңырады,

	Таяр деп кiм ойлаған елдiң бағы?

	Нар жiгiт Нұртазаны бүлiкшi деп,

	Қуғынның құрбаны боп кете барды.



	Аңырап Бибiғайша ана қалды.

	Бiрәлi тоғыз жаста бала қалды.

	Жетектеп Орынбасар қарындасын

	Миында масақ терген сана қалды.



	Көрмеген азабы жоқ байғұс ана,

	Ақ сөңке сүйек толған сай мен сала.

	Нәубетке қос құлынын бермеймiн деп,

	Налиды жүрегiне қайғы сала.



	Өмiрде көтерсе де он бес құрсақ,

	Өлмеген жарық көрiп қос құлыншақ.

	Ананың құдiретiне не жетедi

	Аштықта қос ботасын қалған сақтап.



	Босқын ел босағадан ауа көшкен,

	Аш өзек, ақыл қашып, танады естен.

	Көз жазып қалған құйттай жан қызынан

	Қасiретi сол заманның қала ма естен.



	Тағдырдың тауқыметiн көрiп едi,

	Қарындас – Бiрәлiге серiк едi.

	Аштықта жан сақтауға паналатып,

	Детдомға Атбасарда берiп едi.



	Уақытта алақұйын, алмағайып,

	Шарасыз мәжбүрлiкпен қылдан тайып,

	Ұлды алып, қызы қалып детдомында,

	Хабарсыз Орынбасар болған ғайып.



	Салғанға шара бар ма – шыдап баққан,

	Отыз жыл өтiп барып бiр–ақ тапқан.

	Қасiрет хикаясы тарау–тарау

	Тауыпты сөйтiп ақыр тұрақ–тоқтам.



	Көктейтiн келешекте құрақ үшiн,

	Ер ана ауыр сынға шыдады шын.

	Өзектi талдырмайтын талшық iздеп,

	Жетектеп жүрiп кеттi Бiрәлiсiн.



	Көкшетау, Бурабайды бетке алады,

	Сан мәрте сансырауға шақ қалады.

	Степняк, Жөкей көлi, Қазгородок–

	Сол жерге жетiп бiр кез тоқталады.



	Тапқандай талыққанда саябақты,

	Детдомға Бiрәлiсiн паналатты.

	Тәңiрдiң несiбесiн үзiп–жұлып,

	Ал өзi таңнан тұрып бұзау бақты.



	Балаға басын тiккен қайран ана,

	Кешпедi тақсіреттi қайда ғана!

	Тарихтың қилы–қилы қиындығын

	Еске алып, ұрпақ бүгiн ойлана ма?



	Ауылы Даниловка дүбiрлеген,

	Ашылып алтын зауыт дүрiлдеген.

	Арыған аш–арыққа жұмыс берiп,

	Қайтадан қайран өмiр күлiмдеген.



	Әубәкiр, Молдағали iнiсi едi,

	Бибiнiң тар шақтағы тынысы едi.

	Әпкесiн бұл екеуi алып қолға,

	Зауыттың жұмысына кiрiседi.



	Қадiрi қайран бауыр осындайда,

	Туысқа туыс күш боп қосылмай ма.

	Жүректен мейiрiмнiң бұлақтары

	Жолындай жақсылықтың жосылмай ма!



	Би–апаң жанталасып,жағаласып,

	Қайнаған тiршiлiкке араласып,

	Алтынның зауытына Бестөбеден

	Атойлап ат–шанамен көмiр тасып.



	Зiлбатпан мойымайды тауқыметке,

	Жiгерi жүк болғандай он еркекке.

	«Жаббар хақ, жалғызыма жар бол» деген

	Жетуге жаннан кешiп зар тiлекке.



	Бауырлар қиын шақта бөлiнбедi,

	Тар үйдi кеңiткендей көңiлдерi.

	Абысын тату болса ас көптiгiн

	Айғақтап Дәми, Ләйлiм келiндерi.



	Айласқан ауыр тiрлiк жолдарында,

	Айғаныш сiңiлiсi ол да мұнда.

	Жұбайы Жаңабаймен бұл да медет,

	Жұбатқан шалындырмай жанын мұңға.



	Ие боп Бибiғайша ат басына,

	Көмiрдiң тiке тартып шахтасына,

	Әубәкiр, Жаңабайлар артысып тез,

	Қасқа жол қайта шығар қақпасына.



	Жеткiншек Бiрәлi де ер жеткендей,

	Жылдармен ойда қиял тербеткендей,

	Қажытқан ауыр бейнет ананы аяп,

	Нышанын жақсылықтың белгi еткендей.



	Аяғыш, аңғарымпаз, ашық көңiл,

	Кеудесiн намыстының басып па өмiр?

	Жаз болса жайдары бiр жiгерменен

	Орнына анасының тасып көмiр.



	Көз салып сағымына сұр даланың,

	Шырқатып Ақан серi, Бiржан әнiн.

	Есейiп жылдан–жылға Бiрәлi де

	Толтырып келе жатты сырға жанын.



	Мұңы көп өмiрiнiң көктемiнде,

	Оқыды Даниловка мектебiнде.

	Жүректе оянғандай өршiл арман,

	Талпынған шырқау биiк көкте күнге.





Отан үшiн от кешу




	«27/XII – 41 года пришли меня провожать.

	Я впервые выпил и закурил сигарету. 2 месяца в

	Акмоле учили на снайпера. Пошел на войну».

	Бiрəлiнiң өмiрбаянынан.



	Басталды бiр алапат тажал соғыс,

	Қаптатқан халықтарға ажал соғыс.

	Қанқасап қырғын салып обырланған,

	Тойымсыз аждаһадай аран соғыс.



	Үйiнде болып қалған Бiрәлi бас,

	От жүрек,

	Отан сүйгiш он тоғыз жас.

	Артыңа дүлей соғыс қарата ма,

	Шақырту желтоқсанда келдi қағаз.



	Қисын–ау жан баласын ана қайдан,

	Сасқанда табылады сана қайдан.

	Лап етiп жүрiп кеттi жас Бiрәлi,

	Артында – елi–жұрты, алда – майдан.



	Ең алғаш шылым тартты, татты шарап,

	Көк түтiн, кермек тағдыр жан жаралап.

	Белгiсiз бейiтi де әкесiнiң,

	Өзiнiң сүйегi ендi қайда қалмақ?



	Тiрлiктiң қалтарысы, қылтасы көп,

	Ойлауға оның бәрiн мұршасы жоқ.

	Сыныққа соғыс сылтау айтқызбайды,

	Томсарған жазмышының сұр тасы боп.



	Өткiзiп Ақмолада бiрер айды,

	Көзге атқан мерген болды құралайды.

	Өреннiң өнерi мен өжеттiгi

	Өрлейдi төңкерердей Бұланайды.



	Толтырды елдiң iшiн зарға соғыс,

	Қарамас ұят пенен арға соғыс.

	Аттанды тәуекел деп Бiрәлi де,

	Артында – атамекен, алда – соғыс.



	Ақпаны қырық екi ақырады,

	Аспан–жер астан–кестен сапырады.

	Волховтың батпағында барлаушы боп,

	Атылған алғаш жауға запыраны.



	Даусына жалпақ дала жаңғыратын,

	Жырлаған Ленинград Жамбыл ақын.

	Барлаушы Бiрәлiнiң батылдығын

	Құрметтеп жолдастары таң қылатын.



	Майданы Ленинград, Волховтың да,

	Көрiндей қорқынышты Қорқыттың да.

	Қаршыға қағылез сары ер Бiрәлi

	Жаудан «тiл» әкелетiн жортып мұнда.



	Ұрысқа талай кiрдi, жараланды,

	Емделiп госпитальда, тағы оралды.

	Орденi «Қызыл Жұлдыз» екi мәрте,

	«Даңққа» қосып және медаль алды.



	Достары Бiрәлiнi «Борис» дейдi,

	Батылдық, батырлықта берiспейдi.

	Әндерiн орыс, қазақ бiрдей шырқап,

	Беделi күннен–күнге өрiстейдi.



	Ақжарқын, мәжiлiстiң жайдарманы,

	Жалғандық көрсе, сiрә, қайнар қаны.

	Қиындық басқа түссе қайғы алмады,

	Бөстекi әңгiмеге айналмады.



	Қарулас жолдастардың ұйытқысы,

	Әдiлдiк, ар–намысы биiк кiсi.

	Не керек айтып–айтпай, болған солай,

	Бiрәлi өз полкының сүйiктiсi.



	Айқаста аруағы асар едi,

	Көзiнен айбын отын шашар едi.

	Шыңдалған шарболаттай

	Шаршы топта

	Мысымен талайларды басар едi.





«Борис Григорьевич»




	Бiрəлiнi қарулас жолдастары, əрiптестерi

	соғыс кезiнде де, бейбiт өмiрде де көбiнесе

	Борис Григорьевич деп атаған.

	Автор



	Қазақтың қаршадайын қас қыраны,

	Соғысты ерлiкпенен жас Бiрәлi.

	Отанды жаудан қорғау – асыл мұрат,

	Фашистiң көзiн құрту – басты ұраны.



	Барлаушы взводында жалғыз қазақ,

	Қасиетi Бiрәлiнiң болды ғажап.

	Әсте де арына кiр шалдырмайды,

	Намысын қазағының жоғары ұстап.





	Келбеттi, күш–қайраты тасқын ердi

	Комбаты Григорий жақсы көрдi.

	«Ты мой сын, ұлым менiң» деп әрқашан,

	Әкелiк сезiмiне бәс тiгер–дi.



	Бiрталай Григорий жасқа келген,

	Көңiлде жасағандай асқақ әлем,

	Әкелiк төктi мейiр, махаббатын

	Сүйкiмдi Бiрәлiдей жасқа деген.



	Қазақтың даласындай жаны дарқан,

	Қамқоршы Бiрәлiге болды қалқан.

	Бейне бiр баласындай бауыр басып,

	Сенедi сырын ашып алқам–салқам.



	Асықтай Бiрәлi де үйiрiлген,

	Мiнезi шым жiбектей иiрiлген.

	Шынайы адал жүрек, ақ пейiлге

	Перзенттiк сезiмiнiң күйiн iлген.



	Көңiлi мұның дағы көктем едi,

	Әкелiк жақсылығын көп көредi.

	Полкта Григорий ұлы болып,

	Iзеттi сый–құрметiн шектемедi.



	Бiрәлi кәдiмгiдей баласы боп,

	Әкесi Григорий панасы боп,

	Еркелеп асқар таудай жанашырға

	Жүрiптi алтын тонның жағасы боп.



	Осылай өкiл әкеден бата алады,

	Атағын алыс жаққа апарады.

	Ұмытпай дәуiрлеген кезiнде де,

	Борис Григорьевич деп атанады!



	Осылай қазағымның Бiрекесi,

	Болған ғой орыстың да Грекесi.

	Жақсыға қай жерден де төр табылған,

	Жырымның кiре берсiн берекесi!





Бірәлі – барлаушы немесе тыртық сыры




	«5000 км. фронтовой дороги

	прошел пешком пехота».

	Бірəлінің өмірбаянынан



	Бiрәлi Қыдыр ата қолдауында,

	Ғайып ерен, қырық шiлтен қорғауында,

	Топты орыс iшiндегi жалғыз қазақ

	Полктың қызмет еттi барлауында.



	Жиылған өңшең батыр, ердiң ерi,

	Шетiнен қайсар перi, көкжал бөрi,

	Ептi ерен, мұздай сабыр, салған дабыл,

	Темiрмен құрсауланған төзiмдерi.



	Бұл бақыт осалдарға бұйырмаған,

	Әлсiздер айта алмайтын қиырдағы ән.

	Бұлқынып iштен арман, отша жанған,

	Бiрәлi асқан жаңа жиырмадан.



	Бұлтылдап бұлшық етi ойнап тұрған,

	Жасындай жауға тисе жайраттырған,

	Айналып кетпеймiсiң, ағайын–ау,

	Атадан асыл туған қайратты ұлдан!



	Шоқ болып екi көзi жайнап тұрған,

	Зұлым жау ыза–кектi қайнаттырған.

	Қысық көз, мысық табан, сары барыс,

	Атылып, алуан амал сайлаттырған.



	Жолын тар, кешулерiн тайғақ қылған,

	Барлауда басым жауға қайрат қылған,

	Тапжылмай мықтап басқан, айласы асқан

	Айналып кетпейсiң бе айбатты ұлдан!



	Таудағы оқшау бiткен дара шыңдай,

	Тұрпаты Бiрәлiнiң дәл осындай.

	Қайтпайтын қайсарлығы тұлпар аттың

	Көк мұзда тайғанамас тағасындай.



	Бiр күнi командирден алды бұйрық,

	Қиынға жiгiттердi салды бұйрық:

	«Штабқа дереу бiр «тiл» жеткiзесiң,

	Немiстiң офицерiн майлы құйрық!



	Жай «тiлдер» құпияны бiле алмады,

	Мардымды мәлiмет–дерек бере алмады.

	Жоқтығы мәлiметтiң қолды байлап,

	Қаһарын қызыл ғаскер төге алмады».



	Бейне бiр майпаңдаған жорға–күлiк,

	Жөнелдi барлаушылар түн жамылып.

	Асынып автоматты, арқан алып,

	Тағардай ай сұлуға сырға қылып.



	Еңбектеп емпең қағып, шептен өтiп,

	Қатердiң қыл көпiрiн көктеп өтiп,

	Бес жiгiт жар астына жасырынды,

	Қылт етсең жарылатын өтке жетiп.



	Аңдиды екi–үш үйдi немiс жатқан,

	Барлауда құрды солай барыс қақпан.

	Бес қадам сәттiлiктi жақындатып,

	Бес қадам бар дүниенi алыстатқан.



	Ауғанда түн ортасы келдi немiс,

	Жағалап жардың шетiн төндi немiс.

	Ағытқан кителiнiң түймелерiн,

	Жай емес, бiр марғасқа шендi немiс.



	Бұлардың төбесiнен шүмектеттi,

	Су қылып, жаңбыр жаумай, дiрдектеттi.

	Қаққанда қараңғыда артынан кеп,

	Астынан аяғының тiрек кеттi.



	Құлатып, аузын басып, шегiп айбат,

	Тас қылып аяқ–қолын және байлап.

	Сүйретiп жөнеледi дедектетiп,

	Сыбысын шығармаудың қамын ойлап.



	Немiсiң жер ортаға жете бере,

	Шешiлiп аяқ–қолы ит жемеде,

	Жан бермек оңай ма екен, айқайды сап,

	Ойбайлап алас ұрып тебiнгенде.



	Етiктiң өкшесiнде темiр таға,

	Ышқынып қатты тепкен жемiр таға,

	Сыдырып Бiрәлiнiң ет–терiсiн

	Оңдырмай ойып салды бетке жара.



	Немiстер айқайды естiп бiр жағынан,

	Жандәрмен жанталасып оқ жаудырған.

	Оттары прожектор жарқ–жұрқ етiп,

	Сол жерде болып кеттi улан–шулан.



	Алғы шеп апыр–топыр азан–қазан,

	Тарсылдап тұнды құлақ даңғазадан.

	Жалма–жан жiгiттер де жиып естi,

	Немiстi сарт еткiзiп соқты ауыздан.



	Талдырып өшiредi үнiн солай,

	Табады тiл–немiстiң қыбын солай,

	Сүйрелеп әрi–берi азаптанып,

	Жеттi ақыр өзiмiздiң шепке қарай.



	Жiгiттер аман–есен келiп жеттi,

	Немiстi тiк тұрғызып дедектеттi.

	Тапсырма тап–тұйнақтай орындалып,

	Алғысы командирдiң жебеп кеттi.



	Тепкенде темiр таға еткен iсi,

	Жалбырап Бiрәлiнiң бет терiсi.

	Салбырап пәрша–пәрша қызыл етi,

	Немiстiң шықты–ау мүлде шектен iсi.



	Тоқтатып аққан қанын, таңып дәке,

	Апарып жатқызады лазаретке.

	«Тiл» тартқан ерлiгiнiң таңбасындай,

	Тыртығы өмiр–бақи қалды бетте.





Бiрәлiнiң елге келiп–кетуi




	«В августе 1945 г. приехал домой

	в отпуск с лейтенантом Гопкало».

	Бiрəлiнiң өмiрбаянынан.



	Кеудеге құйылғандай таң самалы,

	Жеңiстi Ростокта қарсы алады.

	Қуаныш ұлан–асыр, ұлы бақыт,

	Жетпекке жарқын күнге жан салады.



	Қырық жыл қырғын болса ажалды өлер,

	Сыйы сол құдiреттiң саған берер.

	Мойнына бұршақ салды Бибiғайша:

	Құлыным, деп, қалайда аман келер.



	Ананың арсыға ұшып әнi жеттi,

	Алламыз тiлегiн сол қабыл еттi.

	Жақсыда жарым көңiл отырғанда

	Жалғызы жауды жеңiп келiп жеттi.



	Қоржыны ықшам ғана арқасында,

	Лейтенант Гопкало бар қасында.

	Бiрәлi бiр жасады аунап–қунап,

	Қуанған ағайынның ортасында.



	Көрiстi көзайым боп анасына,

	Есiлдiң естен кетпес саласына.

	Иiлiп перзенттiк бердi сәлем

	Сағымды Сарыарқаның даласына.



	Есiлдi, емiренген елдi көрдi,

	Көкорай туып–өскен жердi көрдi.

	Ерекеш қорасында, Еркiндiкте

	Бас иiп баба рухқа тебiрендi.



	Баласы Айғаныштың Елеш едi,

	Бес жасар құйттай ғана бөлесi едi.

	Елешке құбыланама – компас сыйлап,

	Дариға, болған сонда мәре–сәре.



	Алпыс жыл өттi уақыт содан берi,

	Сапырып сан құбылды заман желi.

	Бiрәлi компас тартқан сол бақытты

	Елеш те ұмытатын адам ба едi?



	Десек те, уақыт – тығыз, мерзiм – қысқа,

	Аз күндiк келiп едi демалысқа.

	Сағыныш, мауқын басып аттанды тез,

	Ағайын, қош айтысып, ел–туысқа.



	Өмiрде қасiреттi көп көрген–дi,

	Қиямет, қиындығын өткерген–дi.

	Бәрi де соның артта қалған шығар,

	Бақытым алдан шығар деп сенген–дi.



	Арттағы анасына қарайлаған,

	Алдағы болашағын көп ойлаған.

	Қара бұлт көңiл көгiн қайтып шалмас,

	Қайғы–зар қайта оралмас деп ойлаған.



	Жұлдызым деп ойлаған жанды жаңа,

	Алдынан күтедi аппақ таңды ғана.

	Бiрәлi бiлген жоқ–ты басталарын

	Тағдырмен шын тайталас ендi ғана.



	Айнымас алла жазған тағдыр ма екен,

	Несiне көрешегiн қалдырды екен?

	Қырғынның қияпатын өтсе–дағы

	Тауқымет, тозақ әлi алдында екен.





Сәтсiз сапар




	« ...отмылись и отправили в Днепропетровск

	в казармы. Потом отправили в Одессу охранять

	эшелон. А в эшелоне недостача обнаружилась

	в 290000 р. Потом засудили на 25 лет».

	Бiрəлiнiң өмiрбаянынан.



	Әскери ар–ұжданын кiршiк шалмай,

	Мiндетiн өтей бердi ары қарай.

	Өмiрi жауынгерлiк казармада

	Барқадар бейбiт күнде дамыл алмай.



	Жiгiттер шығарында жаны бiрге,

	Взвод бұйрық алды тағы бiрде.

	Эшелон ұн тиелген күзетуге

	Жөнелдi тастүйiн боп бәрi бiрге.



	Айлағы Одессада соңғы нүкте,

	Жауапты күллi взвод болды жүкке.

	Жетiспей әр вагоннан бес қап ұннан

	Жығады сақшыларды мол күдiкке.



	Жазықсыз жiгiттерге жала жапқан,

	Жандары суық соғып болады ақпан.

	Ашқұрсақ өз халқына бұйырмастан,

	Астық қой Африкаға бара жатқан.



	Бар пәле басталғандай осы арадан,

	Апырмай, қандай сұмдық тосады алдан.

	Қыранның қанатын қырқып, шалды қырсық,

	Тосқандай жазмыш–ұры Қособадан.



	Соққандай соңғы түйiн сағаттары,

	Ай–шайға, асықтырып, қаратпады.

	Әп–сәтте взвод түгел тұтқындалып,

	Әкеттi айдап бәрiн қаматқалы.



	Бетiнiң қуқыл тартып торғын нұры,

	Iшiнде Бiрәлiнiң солды гүлi.

	Кеудеге нала бойлап, ананы ойлап,

	Өксiгiн солқылдатты жан дүбiрi.



	Тергейдi, тексередi, жанды қинап,

	Талайсыз маңдайыңа сор бұйырмақ.

	Болса да жүрегiң – тас, жүйкең – темiр,

	Қайнап бiр зығырданың қан құйылмақ.



	Айырмай ақ–қарасын асар–атар,

	Советтiң қаныпезер заңы қатал.

	Наһақтан наһақ күйiп кеткендердi

	Күтедi керең құлақ трибунал.



	Жоқтығын кiнәсiнiң құлаққа iлмей,

	Артады ауыр айып зiл темiрдей.

	Сенбейдi, статья басып, соттауға асық,

	Тоқтамас тегершiгiн мойынға iлмей.



	Айтса да адалдығын – тыңдау қайда?!

	Басынан қоғам–бұлақ былғанбай ма?

	Қорқыту, қодар қылық, қоқан–лоққы,

	Қолданып әккi, аяр нелер айла.



	Азапты тергеуменен үш жыл өттi,

	Жүдеттi қан–қиянат жас жүректi.

	Кешегi сайыпқыран солдаттарға

	Отаны қолдан жасап тас түнектi.





Асыл ана




	«Бибiғайша Днепропетровскiде тергелiп

	түрмеде жатқан Бiрəлiнi iздеп,

	жылап–сықтап, екi рет барып қайтты».

	Бiрəлiнiң бөлесi Бибiсара Жаңабайқызының əңгiмесiнен.



	Баланың жанға батып зарлы халы,

	Бұл жақта Бибiғайша қан жылады.

	Қайысып қабырғасы ана жүрек,

	Не iстерге бiлмей, ойын дал қылады.



	Өзегiн өртеп осы нала, қайғы,

	Бойына iшкен асы тарамайды.

	«Түрмеде балаң!» деген суық хабар

	Төбеден тарс ұрғандай табалайды.



	Шырылдап қарлығаштай ана жаны,

	Қаралы хабар сiңбей санаға әлi,

	Ұшуға дәрменi жоқ, үнсiз жылап,

	Қанатын жаралы аққу сабалады.



	Дегенi Днепропетровск жер түбiнде,

	Қол қысқа қайраттанып серпiлуге.

	Қажыған қайран ана жасығандай,

	Құм болып жiгерi мен еркi мүлде.



	Бар ма едi құдiретке берешегi?

	Көрсеткен тағы қандай көрешегi!

	Еңiреп салса дауыс, зар қосқандай,

	Есiлдiң қабағынан жел еседi.



	Аз ба едi бұған дейiн жылатқаны,

	Алдынан қашан туар мұрат таңы?

	Төрт жылдық тозақ соғыс аз болғандай,

	Тосады ендi қандай сынақ тағы?



	Жалғыздың жанды қинап тым алысы,

	Жетуге дәрмен таппай тынады iшi.

	Не күйде екен–ау деп Бiрәлiсi,

	Келедi зар еңiреп жылағысы.



	Не пайда құр еңiреп жылағанмен,

	Құтқарар амал қайда мына халден.

	Тiледi тәңiрiнен қайрат–қажыр,

	Алысқан жүз бiр пәле, мың ажалмен.



	Анасы Бибiғайша ер тұрпатты,

	Ақылға салып салқын, сабыр тапты.

	Бекiнiп Бiрәлiге бармақшы боп,

	Бел буып тәуекелге күн–түн қатты.



	Қайтсiн–ай, қайран нала, асыл ана,

	Өмiрдiң өрге тiктi қосын ана.

	Баласы – бауыр етiн бiр көрмесе,

	Меңдеткен сағынышы басыла ма?



	Iнiлер ақыл қосып барма дейдi,

	Қатерлi, шықпа, мұндай жолға дейдi.

	«Адамның басы – алланың добы» деген,

	Қаңғырып бiр қиырда қалма дейдi.



	Көнбейдi бұған әсте ана жүрек,

	Қайсарлық оты маздап жанады үдеп.

	Шұбалған сұрқай күндер керуенiн

	Шыдамай ана жүрек санады көп.



	Өмiрдiң ұмытылып шатты өлеңi,

	Қарақшы ой қапияда тап бередi.

	«Жүдедi Борис қатты» деп мұңайған

	Таныс қыз Мариядан хат келедi.



	Бұдан соң Бибiғайша тоқтамады,

	Бойына тасқайрақтай от тарады.

	Жүрекке ұялатып жiгер–сенiм,

	Жол қамын жасамаққа оқталады.



	Қапшыққа құрт–iрiмшiк қалап алды,

	Көп қылып пiсiредi таба нанды.

	Тайынбас перзентi үшiн от пен судан

	Қазақта қайран ана балажанды!



	Әлi де тоғаймаған ел өзегi,

	Соғыстан кейiнгi тар кезең едi.

	Күйзелген шаруасы жадау тiрлiк,

	Қолынан туыстың да не келедi?



	Аз–мұздан ағайыны жиып ақша,

	Сәлемдi сағынышты түйдi қанша!

	Зарыққан түрмедегi жалғызына

	Жөнелiп жүрiп кеттi Бибiғайша.



	Батысқа, Украинаға беттi бұрып,

	Сыйынып бiр құдайға кеттi жүрiп.

	Жаһанда жалғыз қалған жандай–ақ бiр

	Көмейге назаланған кек тығылып.



	Жолында қанша бейнет, азап көрдi,

	Әр жерде қорлық пенен мазақ көрдi.

	Жеткенде Бiрәлiге түрменi емес,

	Түрме деп аталатын тозақ көрдi.



	Жүрегi қайран ана дүрсiлдедi,

	Бiрәлi қалған екен құр сүлдерi.

	Iлiнiп қыстан шыққан көтеремдей,

	Ас бермей ашықтырған шiркiндерi!



	Жүдеген жақ–сүйегi адырайып,

	Көгерген сiңiрлерi, бадырайып,

	Әлжуаз, әл құрыған, түртiп қалса,

	Болғандай бұл дүниеден жаны ғайып.



	Түрмеде тоқсан тобыр, мың түрлi адам,

	Сұғанақ, содыр, сотқар, сұрқы жаман.

	Көбiнiң адам сиқы қалмағандай,

	Көзiмен iшiп–жейтiн құлқы жаман.



	Шошынып мұны көрiп жылап–сықтап,

	Аймалап аялайды ана құшақ.

	Күн сайын күлше нанын тығып берiп,

	Бағады Бiрәлiсiн бар жанын сап.



	Ананың арқау болып күлше наны,

	Талғажау аш өзекке нәр салады.

	Қасықтап құрт–iрiмшiк қатық қылып,

	Тiлейдi мың шүкiр деп қалса жаны.



	Сорпалап қақтап алған сүр етiнен,

	Сүр еттiң айналсайшы құдiретiнен!

	Аймалап анасының махаббаты

	Көңiлi Бiрәлiнiң күн етiлген.



	Бәйек боп абзал ана бақты–қақты,

	Бұлағын мейiрiмнiң атқылатты.

	Қасында үш ай болып, әлдендiрiп,

	Жұбатып жан баласын күн–түн қатты.



	Соққысы сұм тағдырдың аса қатты,

	Көрдi ғой небiр бейнет, машақатты.

	Жанының сiрiлiгiн тексеруге

	Жаратқан жiбергендей бұл сынақты.



	Мойымай бәрiне де шыдап бақты,

	Нар төзiм кеудесiнен тұрақ тапты.

	Әлемде айнымайтын бiр–ақ нәрсе:

	Аналық махаббатқа шуақтатты.



	Құдайым қысылшаңда қуат бердi,

	Сарқылмас мейiрiне бұлақ бердi.

	Алыстан туған жердi медет қылып,

	Көзiне елестеттi құрақ көлдi.



	Бiр емес, Бiрәлiге екi келдi,

	Сарсаңға салып тағдыр екiлендi.

	Жiгерiн құм етпедi асыл ана,

	Көруге не салса да бекiп ендi.





Сiбiр–итжеккенде




	«Потом засудили на 25 лет, отправили

	на Соловки. Находились в селе,

	учились на прораба...»

	Бiрəлiнiң өмiрбаянынан.



	Қайран не кер заманның сұмдығына?

	Құлады қайтып шықпас құрдымына.

	Әр күнi ерлiк сынды, елден ерек,

	Бақыт қой Бiрекемдi жыр қылу да.



	Ақпаны қырық сегiз, болды соты,

	Бүйiрден шаншығандай желдiң өтi.

	Жалмаңдап жалаңдайды жеп қоярдай,

	Сумақай сумаңдаған тамұқ оты.



	Туғаннан маңдайының соры қалың,

	Етiктей тулақ қылған сiрi жанын.

	Өндiрдей өңшең жастар қалды бiлмей,

	Өкшелеп қанды қақпан құрылғанын.



	Сарт етiп үкiм шықты – жиырма бес жыл!

	Жалп етiп сөнгендей–ақ жиырма бес нұр.

	Взводтың өңшең өрiм өрендерi –

	Тарп етiп тапталғандай жиырма бес гүл!



	Толған–ды Бiрәлiге жиырма бес жас,

	Өшкендей мәз өмiрден жиырма бес жаз,

	Жиырма бес күзi, қысы, көктемiмен,

	Өшкендей мәз өмiрден жиырма бес наз!



	Командир Мирошниченко, ол атылды,

	Ақ арман қия шыңнан құлатылды.

	Тоздырған бұғалық сап бұла күндi,

	Азған заң аяр дейсiң сiрә, кiмдi?



	Арқалап жиырма бес жыл кете барды,

	Бар байлық – иемденген жеке нарды.

	Өзiне қарайды өзi жат көзбенен,

	Жанына енгiзгендей бөтен арды.



	Үмiтiн топан басып, тажал алды,

	Болды деп неге бұлай мазаланды.

	Апыр–ау, әдiл заңы советiмнiң

	Аярлық жасады–ау деп азаланды.



	Арының азаптады сан сұрағы,

	Көмейге кермек жасы тамшылады.

	Шер батып, жүрегiне шемен қатып,

	Өз–өзiн аямастай қамшылады.



	Тiрлiктiң қысқа жiбi күрмеле ме,

	Жолықпас адам бар ма бiр бәлеге?

	Өмiрдiң толас таппас тайталасы

	Жалғасты темiр торлы түрмеде де.



	Қамаған жан–жағынан қара түнек,

	Қасқыр ой, дөкiр сойыл, дарақы кек.

	Жылт еткен жалғыз сәуле жеткiзер ме,

	Түбiнде көк мұнардың дара тiлек.



	Үш күнде үйренедi көрге деген,

	Тырмысып түрмеде де өрмелеген.

	Тереңнен бiр ойы бас көтередi:

	Түсiрме ұнжырғаңды, өлме деген.



	Түсiп пе түрмеге бұл текке өлгелi,

	Өзеуреп ешкiмге де кектенбедi.

	Тағдырдың талқысы деп бiлдi дағы,

	Өнiмсiз өкiнiшке бет бермедi.



	Қайтадан қайраттанды ер Бiрәлi,

	Қайтадан өжеттендi өр Бiрәлi,

	Өшiрмей өмiр отын үрлеп қайта,

	Қоздатып қоламтасын жандырады.



	Атқарып бiр жұмыстан бiр жұмысты,

	Меңгердi мамандығын құрылысшы.

	Сiбiрдi жетi айналып шыққанында

	Игердi талай–талай құбылысты.



	Қыр–сырын ұғынады прорабтың,

	Өнерiн үйдi қалай құрамақтың.

	Жасынан зейiнi мол Бiрәлiден

	Ақысын керек тастың сұрамақ кiм?



	Айналып өзi де бiр абаданға,

	Бой бермес анау–мынау қабағанға.

	Iрбiтте, Қиыр Шығыс, Салехардта,

	Мекенi мәңгi мұздың Магаданда.



	Солтүстiк, сiрескен мұз, аязында,

	Шыбыртқы саясаттың саязында,

	Қажымай қара нарша тарта бердi,

	Пейiл мен парасаттың таязында.



	Алынып қиындықпен бар қамалы,

	Әр жерде ауыр азап арқалады.

	Өзiндей он сан бейбақ, тағдыр айдап,

	Көңiлден бұлыңғыр бұлт тарқамады.



	Кеудеде шалқымайды күй шанағы,

	Қақаған үскiрiкте үй салады.

	Ыңылдар Ақан серi, Бiржан әнiн

	Күйкiлеу күйдiргiге күйсе жаны.



	Еңсесiн ер Бiрәлi түсiрмедi,

	Тiлегi түнек түнде кесiлмедi.

	Алыста жылтыраған жарық сәуле

	Аңсарлы үмiт отын өшiрмедi.



	Уайымды жанабына жолатпады,

	Пайымды қайрат–күшiн жоғалтпады.

	Бүркiттей тұғырдағы нық отырған

	Бiр сенiм бойына кеп қонақтады.



	Мұңайтып қайтқан құстың тiзбелерi,

	Шағынып жоғарыға iзденедi.

	Жалықпай арыз–хатын жолдай бердi,

	Жаз–көктем, қыс демедi, күз демедi.



	Мықтыға Мәскеудегi мұң шағады,

	Шынымен айыпты боп тұрса, қане?!

	Жазықсыз, жалғыз шеше, жалған айтса,

	Ант ұрып, талша болсын қылша жаны!



	Дариға, тамшы мұзды теспей ме екен,

	Замана ауық–ауық көшпей ме екен,

	Зарығып нұр–шуаққа тұрған шақта

	Бiр самал бой балқытып еспей ме екен?



	Сталин – қаталдықтың бас тұғыры,

	Өлген соң мұзды қойып, тас жiбiдi.

	Жарқанат жасауылдың жұмсарғандай

	Тұтқынды тұншықтырған қасқыр үнi.



	Елемей қар–мұзыңды сере қатқан,

	Сезедi бiр шуақты келе жатқан.

	Күтедi Чукотканың әрбiр таңын,

	Бiр хабар әкелер деп бостандықтан.





Оралу




	«Писали жалобу, она попала Ворошилову и

	нас отпустили. В 1954 году вернулся в Казахстан,

	через Петропавловск, в Акмолу. Назначили

	мастером–прорабом в Жаксынский совхоз».

	Бiрəлiнiң өмiрбаянынан.



	Сарғайған сағыныштай қағаз–құжат,

	Шертедi сараң сырын суыртпақтап.

	Дастанын Бiрәлiнiң жатқа соғып,

	Айтады аңыздайын жырын сақтап.



	Жеткiзген бостандыққа, нұрлы таңға

	Елу төрт – қоңыр күзiн ұмытар ма!

	Майда ескен қыркүйектiң жиырма бесi,

	Хабары келiп жеттi ұрымталда.



	Делосы таразыға салыныпты,

	Сотталған деген айып алыныпты.

	Әскери алқа–соттың шешiмiмен,

	Бiрәлi кiнәсiз деп табылыпты.



	Түнегi тоғыз жылдың сырылғандай,

	Өмiрдiң сыйын қайта ұғынғандай,

	Қадiрiн бостандықтың ендi бiлiп,

	Көрiнген тәттi болып ғұмыр қандай!



	Бiр ғажап тебiренiс күйге кiрдi,

	Құмарта, құштарлана сүйдi өмiрдi.

	Құстай боп ұшып жеткен хат арқылы

	Алғанын азаттықты үй де бiлдi.



	Бойында баяғыша байсалдығы,

	Сақталған жүрегiнде қайсарлығы,

	Құныға бостан өмiр жұтты ауасын

	Қайтадан оралғандай жайсаң күнi.



	Асықпай лагерь басшы сабаздарың,

	Бұйрықпен реттегенше қағаздарын,

	Тағы да ай жарымдай өттi уақыт,

	Әуреге салғанынша араздарын.



	Ішiнде қарашаның алды мұрсат,

	Үйiне құстай ұшар келдi бiр шақ,

	Сыпырды темiр ноқта, бұғалығын,

	Тоғыз жыл тапжылтпаған жанды құрсап.



	Көңiлi дариядай толқып–шалқып,

	Жүрегiн сағыныштың оты шарпып.

	Қайран ел Қазақстан қайдасың деп,

	Бiрәлi атажұртқа кеттi тартып.



	Тұрғандай таудай мақсат иығында,

	Тағдырдың бар шығар деп сыйы мұнда,

	Бетке алып Сарыарқаны кеттi тартып,

	Бiрәлi бiр құдайға сыйынды да.



	Есiнен шықпай қойған Ел мен Есiл,

	Сағынған туған жерiн ер кәдешiл.

	Сыпсыңдап самал желi, торғын белi,

	Дейтiндей Бiрәлiге: кеңге көсiл!



	Селеулер желге шашын тарайтындай,

	Балаға Бiрәлiнi балайтындай.

	Ой пiскен, бой таралған, ми шыныққан –

	Басқаша туған жерге қарайтындай.



	Тоғыз жыл тар қапаста түңiлмеген,

	Өр басын еңкейтпеген, бүгiлмеген,

	Тозақтан тоқсан тоғыз өтiп келiп,

	Бiрәлi жолыққандай қыдырменен.



	Қауышты кең сақара даласымен,

	Есiлде Қайрақтының сағасымен.

	Жаһанда жан бiткеннен артық көрген

	Табысты Бибiғайша анасымен.



	Көрiстi Жақсыдағы елiменен,

	Өбiстi Қимадағы теңiменен.

	Еркiндiк, Ерекештiң қорасында

	Кiр жуып, кiндiк кескен жерiменен.



	Көтерiп аруағын шырқатуға,

	Кестелеп түсiрейiн жыр–хатыма.

	Көзiме елестетiп, таңырқаймын

	Сондағы Бiрәлiнiң тұрпатына.



	Қайраты, тау да болса қопарардай,

	Қажыры тасқын селiн қотарардай.

	Еш кеткен жылдарынан есенi алып,

	Арманын алғы күнге апарардай.



	Жiгерi жалын оттай лапылдаған,

	Немесе сары аяздай сақылдаған.

	Екпiнi – тасығанда жардан асып,

	Есiлдiң суындай–ақ лақылдаған.



	Өрлiгi құзар шыңды құлатардай,

	Нұр шашқан мейiрiмi бұла таңдай.

	Құлшынған құдiретi жан күшiнiң

	Қамалды алмас дейсiң, сiрә, қандай?!



	Бiрәлi оралғанда ту алмаған,

	Аумақта жан қалмады қуанбаған.

	Басалқы айтып отыр ақсақалдар:

	Адамның пешенесi бiр Алладан.



	Хабары сүйiншiлеп байтақ елдi,

	Барша жұрт құтты болсын айта келдi.

	Бiрәлi туыс–туған, ағайынды

	Ырыс–құт, берекемен байыта келдi.



	Қуантып оралғаны байтақ елдi,

	Өрлiгiн өренiнiң байқады ендi.

	Дос–жаран, қыз–қарындас, жора–жолдас

	Шаттықтың шалқар көлiн шайқады ендi.



	Бiр дейдi қуанған да, қорыққан да,

	Бар түсi жақсы болған жорытқанда,

	Анасын– Бибiғайша жұбатады

	Бiр тосқын болды ендi деп торыққанға.



	Құдайдың бұл дағы бiр уақыты шығар,

	Оңалып ендi алдынан бақыты шығар.

	Бөленер болашақта бақытының

	Төлеген, бұл бейнетi, ақысы шығар.



	Зарыққан анасына өрен келдi,

	Жабыққан шаңыраққа өлең келдi.

	Пiшенбай, Шәрiп, Рақым үлкендердi,

	Қарсылап iзетпенен сәлем бердi.



	Қуанып нағашысы Молдағали,

	Тосты алға бар дәмдiсiн Ләйлiм, Дәми.

	Жүрекке бiр шоқ тастап өткендей–ақ,

	Жолында жолығып қап жас қыз Зәйни.



	Көбейген кейiнгi жас көбегендер,

	Бүркiтбай, Елеш, Абай, Төлегендер.

	Жас өскiн өрттей лаулап, көктей қаулап,

	Қолтықтан Бiрәлiнi демегендер.



	Бiрәлi кiрiстi өмiр күресiне,

	Көп едi алар одан үлесi де.

	Аз күнде шебер болып кеттi кiрiп,

	Жақсыда құрылыстың тресiне.



	Азабын артта барлық қалдырғандай,

	Жүректе жаңа бiр от жандырғандай.

	Дариға, қандай жақсы бостан өмiр,

	Қолына бақыт құсын қондырғандай.



	Лақтырып қасiретiн тастағандай,

	Бақыт бар бостандықтан басқа қандай?!

	Анадан қайта туып, белiн буып,

	Жаңадан жарқын өмiр бастағандай.



	Дариға, мына дүние қандай жарық!

	Тамсанып таңданардай таңдай қағып.

	Өмiрде мастануға болмайды екен,

	Жүргенге жарқанатша жарды айналып.



	Дүние мұндай ма едi бұрын–дағы,

	Ғажайып бiлмеппiз–ау сырын–дағы,

	Бақытты дәурен сол–ау, жiгiттер–ау,

	Өзiңнiң өз тағдырың қолыңдағы.



	Бiрәлi осылай деп толғанады,

	Құрылыс қиын iсiн қолға алады.

	Жаңа бiр леп кiргендей тынысына,

	Жақсыда талай тiрлiк жанданады.





Бибiғайша ананың баласы Бiрәлiмен көрiсiп аңырауы




	«В 1931 году умер отец. До меня было 13

	детей. Все умерли. Потом остались я и сестра».

	Бiрəлiнiң өмiрбаянынан.



	Жан балам, есен келдiң бе,

	Қиямет–қайым көрдiң бе?

	Құдай басқа салғасын,

	Қайтейiн–ай қарағым,

	Азабына көндiң де.



	Ел басына күн туса

	Етiкпенен су кешер

	Мехнаты көп ердiң де.

	Айқасқанды жайратып,

	Алысқанды жеңдiң бе?

	Айналайын, жан балам,

	Амандығың Алладан.

	Асқанымда алпыстан

	Бел таянып қарманам.

	Құдай берген бүгiнгi

	Қуаныштың үстiнде

	Запыран төгiп зарланам.

	Кебенек киiп кетiп ең,

	Келгенiң олжа сол маған.

	Бұдан артық бақытты

	Тiлемеймiн Алладан!



	Басқа салған құдайдың

	Уақытына жылаймын.

	Қуаныштың үстiнде

	Көздiң жасын бұлаймын.

	Шалқар дария жайылған

	Өмiр деген бiр айдын.

	Он бес құрсақ көтерiп,

	Он үшiнен айрылған

	Сор басыма жылаймын.

	Қолдан топырақ бұйырмай,

	Қабiрi қалған қиырда–ай,

	Жолдасыма жылаймын.

	Соның бәрiн ойласам,

	Сорлы басым, жазған–ай,

	Неге ғана бұлаймын?



	Бiрәлi–жаным келгенде

	Ойлап соны мұңайдым.

	Тең құрбымен жарасып,

	Қатар түзеп жүрмедiм.

	Жас күнiмде бұлаңдап

	Үкiлi дәурен сүрмедiм.

	Заманымда жарқылдап,

	Жайраң қағып күлмедiм.

	Той болғанда жарқырап,

	Топты жарып кiрмедiм.

	Зұлматы ма жазмыштың

	Басымдағы бiр менiң.

	Содыр заман сойқаны–ау

	Сөгiлгенi iргенiң.

	Тағдыр салған қастығы,

	Алды алқымнан аштығы.

	Өзек талып, өртенiп,

	Өксуменен өттi ғой

	Бiрәлiнiң жас күнi.

	Құртып болған бiр өзi

	Белге қамшы байланған

	Белсендi шолақ бастығы.

	Қанатымнан қайрылдым,

	Қабырғамнан майрылдым.

	Бүлдiргiсi аштықтың:

	Бүлдiршiндей қызымнан

	Алас–күлес күндерде

	Қапияда көз жазып,

	Тiрiдей–ақ айрылдым.

	Орынбасар жан қызым,

	Қарындасы жалғыздың,



	Запыраны қайғымның.

	Жан қызым–ау, кеше көр,

	Детдомда сенi қалдырған

	Анашыңның айыбын.

	Қасiреттi теңiзден

	Өтер ме екен қайығым,

	Өтпес пе екен қайығым?!

	Бордай болып егiлдiм,

	Бейнетiне жегiлдiм.

	Аранында қалмасқа

	Аштық деген жемiрдiң,

	Табанымнан тозғындап,

	Қарамадым сiрә да

	Бүгiлгенiне белiмнiң,

	Төгiлгенiне терiмнiң.

	Iшiмдегi жегiнiң

	Қасiретiн кемiрдiм.

	Мұңлық жаным зарлады,

	Зарлық жаным сарнады.

	Пешенеме жазылған

	Еркек кiндiк атқарар

	Ауыр жұмыс ол дағы.

	Бағып бұзау, сиырды,

	Тас көмiрдi тасыған

	Айдадым ат–арбаны.

	Бiрәлiнiң сондағы

	Кенептен көйлек–шалбары.

	Одан келiп сұм соғыс

	Лаң–бүлiгiн салғаны.

	Бiрәлiнiң майданға

	Жауынгер боп барғаны.



	Төрт жыл қырғын соғыстан

	Аман–есен қалғаны.

	Айттым шүкiр құдайға,

	Аруақ, пiрлер алқалап,

	Ғайып ерен, қырық шiлтен

	Жалғызымды қорғады.

	Сонда дағы сор қалың,

	Басыма, бақыт, қонбадың,

	Көгiмдi, бұлттар, торладың.

	Естiмей–ақ өлсемшi

	Жабысып пәле жолына

	Жалғызды қырсық шалғанын.

	Кетер ме сiрә есiмнен

	Еңiреп жылап, аһ ұрып,

	Аруақ, пiрдi шақырып,

	Алысқа iздеп барғаным.

	Бiлдiм–ау сонда, не керек,

	Бұл дүниенiң жалғанын.

	Көрмей қайда кетерсiң

	Құдайдың басқа салғанын.

	Бәрiнен де сол батты,

	Таңдайдағы жалбызым,

	Маңдайдағы жұлдызым,

	Айналайын Бiрәлiм,

	Наһақтан наһақ сотталып,

	Жалалы болып қалғаның.

	Үмiтiн көктей солдырып,

	Өшiрген алау арманын.

	Бiлдiм–ау сонда, қайтейiн,

	Бұл дүниенiң жалғанын!

	Итжеккенге айдалды,

	Бар бойымды қайғы алды.



	Түн баласы жас төгiп,

	Ойлайтынмын, ойпырмай,

	Нелер сұмдық ойларды.

	Желiм болып жегенiм,

	Iрiң болып iшкенiм,

	Сiбiрдегi ұл үшiн

	Жүрекке шемен байланды.

	Жан дүнием қақырап,

	Дауыл жайпап кеткендей

	Салып сойқан ойранды.

	Айналайын жан балам,

	Амандығың Алладан.

	Тоғыз жылғы түнектен

	Құдiреттiң күшiмен

	Келгенiңе есен–сау

	Тәуба қылып, таң қалам!

	Жаратушы Құдайдың

	Құдiретi шексiз–ау,

	Өшкенiңдi жандырып,

	Өлгенiңдi тiрiлтiп,

	Үзiлгендi жалғаған!

	Кеудедегi шыбыным,

	Омыртқада – жұлыным,

	Емшегiмдi идiрген,

	Емiрентiп сүйдiрген

	Ерiндегi күбiрiм,

	Құлақтағы сыбырым.

	Он бес құрсақ көтерген –

	Iшiндегi жалғызым,

	Тау басында жалбызым,

	Тоғыз жылдық тозақтан,

	Аман–есен келдiң бе,

	Анаңды тiрi көрдiң бе,

	Айналайын құлыным!!

	Құлағың сап тындасаң,

	Жүрегiмнiң естiрсiң

	Қуанышты дүбiрiн.

	Айналайын жан балам,

	Анашыңа кел, балам,

	Құшағыма кiр, балам,

	Он бес жылдық сағыныш,

	Өртiн ендi басайын.

	Тоғыз жылдық дермене

	Дертiн ендi басайын.

	Тұмшаланған көңiлдiң

	Шымылдығын ашайын.

	Қабақтағы кiрбiңдi

	Көз жасыммен жуып бiр,

	Есiлдейiн тасайын.

	Маңдайыңнан иiскеп,

	Мауқымды бiр басайын.

	Ендi жүз жыл жасайын!

	Тоғыз жылдық тозақтан

	Келгенiңде дiн аман,

	Ендi қайтып жыламан.

	Бәйтеректi көктетiп,

	Қайта тұрғыз әкеңнiң

	Шаңырағын құлаған.

	Нұртазаның әулетiн

	Нұрыңменен алқа деп,

	Бiр Алладан сұрағам.

	Құр қалдырмас сенi де,

	Ештен де кеш жақсы деп,

	Жазмыштағы сыбағаң!

	Айналайын жан балам,

	Амандығың Алладан.

	Толсын ендi кенере,

	Айтып–айтпай немене,

	Арманымның үлкенi,

	Көкiректiң нұр кенi,

	Көп ұзатпай, жан балам,

	Сүйгiз маған немере!..





Зәйни




	«В 1955, январе вызвали в Жаксы, мать, Ляй–лим,

	Дами, Молдагали и сказали, что должен жениться.

	Женился – февраль, 55–год».

	Бiрəлiнiң өмiрбаянынан.



	Қонақтап барғанында Ләйлiмменен,

	Есiлден көрдi бiр қыз Зәйни деген.

	Ауылы «Қазақстан» аталатын,

	Ажары теңескендей ай–күнменен.



	Тегiнде, ағайындас жеңгесiмен,

	Сол қызды шығарсайшы ендi есiнен.

	Үйленiп, үй болу да үлкен мұрат,

	Ырысты болар десең ер несiмен?



	Бiрәлi бiр көргеннен ұнатады,

	Бүрленiп махаббаты гүл атады.

	Көз iлмей ұзақ түнде толғанады,

	Қаңтардың атқанынша құба таңы.



	Зәйнидiң он жетiге келген шағы,

	Бұрымын әдемiлеп өрген шағы.

	Оянып жүрегiнде уыз арман,

	Қиялға қыздың ерiк берген шағы.



	Ел iшi еркелетiп Зекен деген,

	Жат мiнез бiлiнбеген секеңдеген.

	Iнiсiн iзiне ерген жеткiзудi

	Көредi парызындай өтелмеген.



	Әкеден ерте қалып, өстi жетiм,

	Ерке емес, шолжаң емес, естi жетiм.

	Он үште анасынан айрылғанда

	Кезi едi кәдiмгiдей ес бiлетiн.



	Әке атын болашаққа алып өткен,

	Ұл мен қыз қалды тұяқ Жәнiбектен.

	Құлындар өзiм өтсем не болар деп,

	Көңiлiн қайран әке жарым еткен.



	Келместiң шегiн сонда аттағанда,

	Айтар сөз аманатқа таппағанда,

	Алам деп о дүниеде өз қолыңнан,

	Ұл–қызын тапсырыпты Сақтағанға.



	Сақтаған орындайды аманатты,

	Соғыстан жан–тәнiнде жара қапты.

	Туыстың туыстығы сол емес пе,

	Зәйни мен Жұмабайды паналатты.



	Бiрi емес, бiрегейi сұңғыланың,

	Бiрәлi бұл жағдайдың бiлдi бәрiн,

	Зәйниге оңашада сырын ашып,

	Бiлдiрдi өмiрлiкке жар қылмағын.



	Кернейдi екеуiн де ынтық сезiм,

	Қадайды сүйгенiне сыршыл көзiн.

	Бiрәлi бiлегiнен ұстап тұрып,

	Айтады махаббаттың шыншыл сөзiн.



	Тағдыры жарастырып екi жасты,

	Серттесiп сүйген жүрек уағдаласты.

	Созбаққа салып ендi не керек деп,

	Бiр түнде ер Бiрәлi алып қашты.



	Шығарар шын бақытын уыстан кiм,

	Жұптасу еншiсi ғой ұғысқанның.

	Зәйнидi жөнелдi алып оқып жүрген

	Үйiнде Қимадағы туысқанның.



	Жақсыда уағаданы пiсiредi,

	Үйiне Молдағали түсiредi.

	Алдынан туысының өтiп дереу,

	Басты иiп құдаларға кiшiредi.



	Кит берiп танытады мырзалығын,

	Көңiлдiң көрсетедi гүл жазығын.

	Сонда да салыңқылау жүрдi бiраз

	Сақтаған бере қоймай ырзалығын.



	Шамасы, үлкенсiнген сыңайы бар.

	Болсын–ау үлкен болса – шырайы бар.

	Бойында кернеп тұрған жастық жалын,

	Кеудеде жарқыраған күн–айы бар.



	Бос белбеу болбырағың Бiрәлi емес,

	Құрмайды езбелермен сiрә кеңес.

	Сұлтаны жiгiттердiң сол болатын

	Шыңдаған шынықтырып өмiр–егес.



	Қыздан да сезiлмеген көңiл бөтен,

	Тапқаны жұртқа мәлiм теңiн Зекен.

	Iшiнен кебенектiң ердi таныр,

	Қате етпес қыз жүрегi тегiн бе екен?



	Бас екеу болғаннан соң сiрә дағы,

	Мал–жаны бiрте–бiрте құралады.

	Отау боп өз алдына бөлек шығып,

	Шалқыды шаттығының шығанағы.



	Өмiрге бiр жыл өтпей Роза келдi,

	Шар етiп шаттық әнiн соза келдi.

	Бергендей жанұяға жаңа тыныс,

	Парағын жарқын дәуiр жаза келдi.



	Жiбидi мұны көрiп Сақтаған да,

	Шаттанып елi түгел мақтағанға.

	Жұбанып Зекен бақыт тапқанына,

	Бауырдың аманатын ақтағанға.



	Жан жарын Зекенiм деп еркелеткен,

	Бiрәлi домбырасын шертедi еппен.

	«Асау кер ат жүрмейдi–ау шалдыққанда...»,

	Деп бастап көңiлiн әнмен көркем еткен.



	Бек разы баласына Бибiғайша,

	Елжiреп немеренi сүйдi Ғайша.

	Бiртiндеп үбiр–шүбiр көбейгенде

	Отырды ортасында толған айша.



	Өмiрi Зәйниiмен ажарланды,

	Үйiнде бала күлкi – базарланды.

	Iңгәләп Аймұхамбет, Әдишалар,

	Әжесi әлди айтып, созар әндi.



	Жарқырап көңiлiнiң лағыл тасы,

	Одан соң келдi өмiрге Бәдишасы.

	Әкелiк бал сезiмге бөленедi,

	Қайтқандай қияметтiң қарымтасы.



	Тамсанып тәттiден де татып көрдi,

	Алдынан арай таңы атып келдi.

	Шаттығын шаңырақтың тағы еселеп,

	Өмiрге Әлихан мен Бақыт келдi.



	Зәйниi жаймашуақ, жарқын ғана,

	Асыл жар, адал серiк, алтын ана.

	Жарқырап Бiрәлiнiң күн кеудесi

	Асыр сап ойнайды үйде алты бала.



	Толтырып жүрегiне шуақ–нұрды,

	Жадаған көңiлiне гүл аттырды.

	Сүйгiзiп алты бала Зекен жары,

	Қамалын жалғыздықтың құлаттырды.



	Бақыт сол алған жарың керiм болса,

	Арада сүйiспендiк, сенiм болса.

	Жақсының шал–кемпiрi бердi бата

	Зекендей болсыншы деп келiн болса!..





Баспалдақтар




	«...назначили мастером–прорабом в «Жаксынский»

	совхоз... В 1962 г. отправили в село

	Подгорное, управляющим».

	Бiрəлiнiң өмiрбаянынан.



	Бiрәлi жiгiт едi құдай берер,

	Құдайым сүйген құлға құлай берер.

	Күпсiнiп кекiрейген кеудесi емес,

	Өнерi ер жiгiтке шырай берер.



	Көтерген Бiрәлiнi өнер болды,

	Әуелi құрылыста шебер болды.

	Алды – кең, жаны – дарқан, қолы – мырза,

	Жаудырып жақсылығын төгер болды.



	Атанып еңбекте де ерен батыр,

	Салады жатпай–тұрмай элеватор.

	Жағалап жас жiгiттер Бiрәлiнi

	Жапырлап құрылысқа келедi ақыр.



	Алдағы жанған шырақ, үмiт көрген,

	Құрады бригада жiгiттерден.

	Төлеген, Елеш, Бүркiт, Жұмабайлар

	Құм тасып, кiрпiш құйып, шынықты елмен.



	Жақсыда өрбiтедi нелер iстi,

	Ашады құрылысқа кең өрiстi.

	Әуелi құдай қолдап, жанын жалдап,

	Маманы болып алды өте күштi.



	Үй салып көркейтедi көшелердi,

	Елi де еңселенiп өседi ендi.

	Дарыны топ iшiнен дараланып,

	Қарымы күннен–күнге еселендi.



	Шаршауды бiлмейтiндей сiрә дағы,

	Еңбекке ештеңесi құрамады.

	Шеберден бiр сатыға өсiп ендi,

	Болады учаскенiң прорабы.



	Әр iстi байыптайды ақылға сап,

	Әсте де қалдырмайды басын бастап.

	Әдiлдiк – алдындағы нысанасы,

	Әрқашан таразысы сабыр, ынсап.



	Қайтпаған бойындағы жалын жастық,

	Танылып қабiлетi болды бастық.

	Қазақтан сонда жалғыз Бiрәлi едi–ау

	Ден қойған құрылысқа ықылас қып.



	Ауданда алғыр жiгiт саналады,

	Жiлiктi бiр–ақ ұрып шаға алады.

	Тресiн құрылыстың таратқанда,

	Совхозы Жақсыдағы қалап алды.



	Бiртiндеп таралады ғажап аты,

	Өмiрдiң бәйгесiнде озады аты.

	Сыйлайды Бiрәлiнi құрмет тұтып,

	Жақсының жақсы, жайсаң азаматы.



	Әдемi әуенiндей асқақ әннiң,

	Парасат белесiне бастап әр күн,

	Бөлiскен тiршiлiктiң қуанышын,

	Басы да құралады дос–жаранның.



	Бөлiскен қуанышты, ренiштi де,

	Достарға өмiрдегi өрiс тiле.

	Ойнайтын отырып ап преферанс,

	Сол дәурен берген мәуе жемiстi де.



	Тарихқа тағзым етiп тiк тұрайық,

	Өткеннiң өнегесiн ұқтырайық.

	Бiр досы Бiрәлiнiң емес пе едi

	Полковник Кенжеш аға Түктiбаев.



	Есiлдей еркелетсек жыр ағынын,

	Ендiгi қамқор досы Бiрәлiнiң,

	Үлгiсiн үрдiс қылып айтар едiк

	Банкир Оразбеков Нұралының.



	Ағалар тау суындай тасып өттi,

	Өмiрдiң алқабына асыл ектi.

	Замандас Бiрекеңе сол тұстағы

	Жауғашов жайсаң аға Жәшiбек–тi.



	Үшеуi Бiрәлiге бередi дем,

	Кең толғап, ойласады тереңiнен:

	Шыңдалған шетте жүрiп серке жiгiт,

	Тағдырын таспадай қып өре бiлген.



	Тұншыққан алыс жақта iзгi арманы,

	Елдiктi танытайық бiздер дағы.

	Доспыз деп құр даурықпай, дұрыс–ақ қой,

	Достықтан шарапатты iз қалғаны.



	Жiгiттер осылайша қолдасады,

	Жұмысы Бiрәлiнiң алға асады.

	Жақсының жақсылары бiрлiкте боп,

	Жарқырап еңбегiнiң жанған шағы.



	Райпотреб–Союз деген мекемесi,

	Шегесi, тақтай, шифер, бөренесi,

	Бәрi де не керектiң қолда тұрған,

	Жәшiбек барлығының нақ егесi.



	Шынайы шын көңiлден, салық артпай,

	Тостырып дымын құртпай, дамылдатпай,

	«Ләббай!» деп, не сұраса соны тауып,

	Бередi Бiрәлiге қолын қақпай.



	Евдокия Зайчикова райком хатшы,

	Әдiл жан бiрталайға келген жасы.

	Көмектес бұл балаға – дейтiн ол да, –

	Қалатын жұмыс десе iшкен асы.



	Бiрәлi совхоздағы прорабы,

	Өрлеткен өндiрiстi бiр маманы.

	Директор Таркиевский Иванменен

	Шаруасын клуб салу қолға алады.



	Ордасы мәдениет елге керек,

	Биiкке өнер сонда өрмелемек.

	Халыққа қажет жұмыс болғаннан соң

	Көңiлiн Бiрәлi де бөлген ерек.



	Клубты саңғыратып тұрғызады,

	Iшiнде ойын–сауық, жыр қызады.

	Сәулетi көрген көздi сүйiндiрiп,

	Ерiксiз мойындарды бұрғызады.



	Ауданда әйгiленiп болған атақ,

	Әуелгi қағазынан шықты шатақ.

	Орнына сиыр қора клуб салған,

	Банкте өткiзбейдi байлап–матап.



	Қабағы директордың түйiледi,

	Басына қара бұлттар үйiрiледi.

	Болмайды таппаса егер бiр амалын,

	Наһақтан күйiп кетсе, кiм бiледi?!



	Бiрәлi «тәуекел!» деп шықты сонда,

	Болмасты болдырам деп алды қолға.

	Қалдырмай әрiптестi қиын шақта,

	Турадан кеттi тартып Москваға.



	Табаннан таусылып, көп есiк қақты,

	Қағазын клубының дұрыстатты.

	Бекiтiп министрге қол қойғызып,

	Бiтiрiп әкеледi жұмыс–бапты.



	Иванның шаттығында шек болмады,

	Пәледен Бiрәлiнiң құтқарғаны.

	Есiнен ешқашан да шықпай әсте,

	Өмiрде Таркиевский көп қолдады.



	Қолынан Бiрәлiнiң iс келедi,

	Жолында бөгет көрмес ештеңенi.

	«Жасаймыз!» деген ғана бiр ауыз сөз,

	Жалындап жiгер–сенiм күш бередi.



	Қажыры ұйымшылдық тас жарады,

	Алдында алып мiндет асқаралы.

	Бiр өзi бiр совхозбен тең түсетiн

	Подгорный бөлiмшесiн басқарады.



	Бiр бақыт жұмыс iстеу Бiрәлiмен,

	Нұрлантар әр жүректi жыр–әнiмен.

	Жасты да, кәрiнi де жылытады

	Парасат төккен мейiр шуағымен.



	Төске өрлеп тұрғанында бақ–таланы,

	Ешқашан қиянатты жақтамады.

	Бастықты бастық демей бетiне айтып,

	Әлсiздiң әдiл iсiн ақтап алды.



	Айғақ көп айыратын ақ–қараны,

	Ғибраты ел есiнде сақталады.

	Бiр топ шал Белағаштың сайын құлдап,

	Бел шешiп қол шалғымен шөп шабады.



	Сол кезде Таркиевский келiп қалып,

	Шалдарды шулыған қып беттен алып:

	«Бұл жерден шөп шабуға рұқсат жоқ!» деп,

	Қуады тым–тырақай ойбай салып.



	Қуалап сүтке тиген мысықтай ғып,

	Қаталдық танытады құнсызданып.

	Шөп түгiл, шөңге де жоқ, кете барды.

	Иванның қылығына шалдар налып.



	«Ойпырмай, құдiреттiң құрығын–ай,

	Қайдағы келiмсектiң қылығын–ай.

	Өзiңдi өз жерiңе өгей қылды–ау,

	Алсаңшы көрсеткенше мұны құдай!»



	Шалдарың қылады да жағын зарда,

	Опынып несiбеден қағылғанға,

	Амалы құрып ақыр кеттi тарап,

	Не опа табамыз деп шағынғанда.



	Боларын бiр пәленiң сезген едi,

	Бiрәлi бұл шалдарға кез келедi.

	Бiлген соң шөптiң жайы не болғанын,

	Ажары қуқыл тартып өзгередi.



	Саспастан сабыр сақтап айтты сонда:

	«Қарттарым, қамкөңiл боп уайымдама.

	Жылдағы шапқан жерден шаба бергiн,

	Жауабын өзiм берем директорға».



	Содан соң директорға келдi жайлап:

	«Iс қылсақшы ақылға салып ойлап.

	Бекерге ренжiтесiз шалдарды анау,

	Өнiмсiз бос нәрсеге қолды байлап.



	Матвеич, сайда сонау бар ма ақыңыз?

	Шалдар да Айдан емес, өз халқымыз.

	Онсыз да отыз мыңдық жерiмiздi

	Оқсатып игiлiкке ұқсатыңыз.



	Шалдардың ата–баба жерлерi ғой,

	Шөп шапса, құдайдың сол бергенi ғой.

	Қам қылса қайта осылай, қыстың күнi

	Шөп сұрап, мазаны алып келмейдi ғой!»





	Бiрәлi қисынымен ой толғады,

	Бұған уәж Матвеич те айта алмады.

	Беделдi басқарушы болғаннан соң,

	Тоқтады сөзге, бетiн қайтармады.



	Бiрәлi барған сайын көшелендi,

	Күн санап абыройы өсе бердi.

	Сағымы сайын дала еркеленiп,

	Самалы Сарыарқаның есе бердi.



	Алауы арманының сөнбейдi ендi,

	Асқақ күй жан–жүрегiн тербейдi ендi.

	Адамдық бақытына биiктеген

	Сатылап баспалдақтар өрлей бердi.



	Сырттан оқып жоғары бiлiм алды,

	Сырларын агрономдық бiлiп алды.

	Сыртынан бәрi жақсы көрiнгенмен,

	Iшiнде тобықтай–ақ мұңы бар–ды.



	Кейде кеп анасына сырын ашар,

	Шипасы табылар ма мұңын басар?

	Көңiлiн күптi қылып мазалады

	Жоғалған қарындасы Орынбасар.





Қайран қарындас!..




	«Ағалап ерiп соңыңнан

	Анаңнан бетер аймалар.

	Айың боп туар оңыңнан

	Қарындас сезiм қайда бар?!»

	Автор.



	Жабысқан жүрегiне шемендейiн,

	Мәңгiлiк зар–сағыныш өлеңдейiн.

	Өтсе де қанша жылдар ұмытылмай,

	Шанышқан шаншу болып тебендейiн.



	Қайран сол қарындастың жоғалғаны,

	Өрттей боп алаулайды жан арманы.

	Дерттей боп өксiтедi сол қайғысы,

	Дәруiн iздесе де таба алмады.



	Нәубеттiң салып кеткен мұң–наласы,

	Детдомға берiп кеткен қыз баласы,

	Жылдарда ашаршылық көз жаздырып,

	Жылаумен қайғы шегiп жүрдi анасы.



	Детдомда қалдырдым деп неге ғана,

	Өз–өзiн өкiнiшпен сөгедi ана.

	Баласы – бауыр етi емес пе едi,

	Көз жасын көлдей қылып төгедi ана.



	Бiрәлi – жалғыз ұлы басыбайлы,

	Екеуiн ана қалай асырайды.

	Заманы түзелген соң алам десе,

	Зұлматта болды өзiнiң басы қайғы.



	Одан соң соғыс келдi күркiреген,

	Ұйқы мен ұмытылды күлкi деген.

	Дауылда дүркiретiп соғып өткен

	Өрт шалған орны қалды бiр түп емен.



	Бұларға жауған шұға жетпей қалып,

	Жеңiстiң қуанышы өттi айналып.

	Тәңiрден тiлеп алған Бiрәлiсi

	Түнекке тоғыз жылдық кеттi айдалып.



	Қашанғы жылатсын–ау құдайы да,

	Қазiрде туғандай–ақ күн–айы да.

	Бiрақ та ана жаны жабырқаулы,

	Көзiнен кетпес бiр мұң ұдайыда.



	Ол мұңы – жоғалған қыз Орынбасар.

	Табылса, талайы сол шерiн басар.

	Шарт етiп сынып шыны үмiттерi,

	Шақ қалып ұстатуға сағым қашар.



	Бiледi Бiрәлi де ана мұңын,

	Бiрi өзi жаны шерлi жаралының.

	Қайғысы қарындастың батпаса егер,

	Несiне деп санайды саналымын?!



	Есiнде құйттай ғана қарындас та,

	Бола ма қарындасты сағынбасқа.

	Ойраннан аман–есен шықты ма екен,

	Ойпырмай, шыныменен табылмас па!



	Көмескi бұлдырайды елестерi,

	Талайсыз балалық шақ белестерi.

	Екеуi қол ұстасып аштық жылы

	Аңызда масақ терген емес пе едi.



	Қинайды ми–жүйкенi бұрау салып,

	Iздейдi жатпай–тұрмай сұрау салып.

	Жоғалған қарындасты тапсам деген

	Жанайқай кеудесiнде ұран салып.



	Кездерде аласапыран тағдыр айдап,

	Айрылған туысынан аз ба бейбақ.

	Қарындасым деп қалып талай жанды

	Қайтатын суып сосын көңiл жайдақ.



	Үмiтi он алдады, жүз алдады,

	Шаттықтың шалқарында жүзе алмады.

	Күдiгi күзгi желдей кеулесе де,

	Күдерiн қарындастан үзе алмады.



	Сiрiдей төзiмдi ғой адам деген,

	Сенiмiн жоғалтпады табам деген.

	Бiр жақта қыз шырқырап анам деген,

	Бiр жақта аңырады ана балам деген.



	Бiр күнi қарындасты тапты ақыры,

	Тағдырдың тас жаңғағын шақты ақыры.

	Отыз жыл көз жаздырған Орынбасар

	Табылып шаттық селiн төктi ақыры.



	Көрiсiп Орынбасар көп жылады,

	Тұншыққан iштегi өрттi жандырады.

	Анам–ау, Бiрәлiден неге айырдың,

	Болмадық неге бiрге деп жылады.



	Алладан ажал келсе өлмес пе едiк,

	Бiрге не көрсек те – көрмес пе едiк.

	Қарнымыз аш та болса, тоқ та болса,

	Бiр үзiм нанды бөлiп жемес пе едiк!?



	Дегенде босамаған жан қалмады,

	Көзден жас ытқығанын аңғармады,

	Қосылып ана мен қыз, аға–қарындас

	Қайтадан жарды бүрiн армандары.



	Осылай өлген тiрiлiп, өшкен жанды,

	Ерiттi өмiр күнi түскен қарды.

	Жадырап жарық дүние жазы келiп,

	Жiбiттi жүректегi қысқы ызғарды.



	Бар екен күйеуi де, баласы да,

	Иiлдi Орынбасар анасына.

	Сый–құрмет көрiп барлық ағайыннан,

	Табысты Бiрәлiдей ағасына.



	Көздегi өмiр нұры көнергенше,

	Ұстаған өзiн–өзi кемеңгерше,

	Бiрәлi жаннан артық жақсы көрiп,

	Сыйлады қарындасын өле–өлгенше.





Ешiм




	«В 1969 году переехал в Ишимский директором».

	Бiрəлiнiң өмiрбаянынан



	«Ешiм, ерке Есiлдiң суын емген,

	Толысып жылдан жылға кемелденген.

	Бiрəлi, Əбдiрахман ел мақтаны –

	Үлгiсi ұрпағына жiгер берген».

	Есмұхамбет Айтмағамбетұлы.



	Ақырған аяз едi ақпандағы,

	Жадында содан шығар жатталғаны.

	Долырған дүлей қыста бет қаратпай,

	«Ешiмге» директор боп аттанғаны.



	Бұрынғы директоры Берда деген,

	Қоғамның малын ойлап қам жемеген.

	Найқалған жүрiсiне Берда–ағаңның

	Айтыста айтады екен арнап өлең.



	Берда–ағаң ол сыныңды мойынсұнбай,

	Ақ iшкен, қызылыңды алымсынбай.

	Жатса да мал қырылып, масаң күйде

	Сабазың жүре берген сағы сынбай.



	Бетiмен жiберiптi бар жұмысты,

	Қыс келiп алқымынан алды, қысты.

	Тап мұндай ел көрмеген көптен берi

	Қақаған үскiрiгi қарлы қысты.



	Жiберген Бiрәлiнi жол табуға,

	Жағдайды тығырықтан құтқаруға.

	Ақырған ақпаныңның аязында

	Асықпас аялдауға құт та мұнда.



	Шөбi жоқ, түк қалмаған шөмеледен,

	Келерiн қаһарлы қыс елемеген.

	Жалқауға жаббар ие жар болмаған,

	Кердеңдi қыдыр әулие жебемеген.



	Қиын қыс тимедi оңай малға–жанға,

	Қайран жоқ жақыннан да дорбалауға.

	Арқаның ақкөзiнде тура келдi

	Алыстан ат арытып арбалауға.



	Қыраулы қыстың көзi жанталаста,

	Бiрәлi ұрып басын тау мен тасқа,

	Совхоздың малын жұттан сақтау үшiн

	Жан алып, жан берiскен арпалыста.



	Сарыарқа сары аязы сақылдаған,

	Дегендей соқты боран: ақымды алам!

	Жұмысқа көздi жұмып қойып кеттi

	Бiрәлi бойда жалын лапылдаған.



	Бұйырып күндiз–түнi тоқтамауды,

	Тасытты бес облыстан шөп–сабанды.

	Азамат, айдың–күннiң аманында

	Обал–ау аштан қырсақ қанша малды!



	Өткен жаз артық етiп терген–жиған,

	Алдырды бiраз жемшөп Подгорныйдан.

	«Алғанда жау жағадан, бөрi етектен» –

	Өңмеңдеп ақкөз боран алдан қиған.



	«Ешiмнiң» жұртын түгел жұмылдырды,

	Ортақ iс екендiгiн ұғындырды.

	Кердеңдеп керi тартқан кейбiреуiн

	Кең толғап, ақылына жүгiндiрдi.



	Оңалып қиын жағдай кеңшардағы,

	Бiртiндеп түстi иықтан мол салмағы.

	Барша жұрт Бiрәлiге сенiм артып,

	Қолдады әсiресе жастар жағы.



	Қатырып қатал қыста бұғананы,

	Шығынсыз малды жазға шығарады.

	Бiр сыннан тайталаспен өткенi сол,

	Қыруар iс күтiп алдан тұра қалды.



	Кеңшарын бiлдi зерттеп жан–жағынан,

	Жоқ мұнда бөтен тiлек ел қамынан.

	Адамға арнаса бар игiлiктi,

	Еңбегiн сiңiрмес пе ол да бұған?



	Болса егер алған ғибрат, сабағы шын,

	Қызмет етедi өмiр дарағы үшiн.

	Толғанып келген сонда тұжырымы:

	Жемiсi еңбегiнiң адам үшiн!



	Ойында талай жоспар құраған–ды,

	Мұны да талқыға сап сынаған–ды.

	«Жұмыста ең бастысы не нәрсе?» – деп,

	Министр Моторико сұраған–ды.



	Күтпеген сұрақ едi, қалды ойланып,

	Кiдiрiп, аспай–саспай толғай барып,

	«Бастысы – адам!» деген сол сәтiнде

	Министр: «Дұрыс!» дедi жайраң қағып.



	Жанына iзгiлiктi мұра тұнған,

	Қыран ғой Бiрекең де тiк атылған.

	«Ешiмдi» басқарды аттай жиырма бiр жыл,

	Айнымай адам деген мұратынан.



	Ұнатқан қағидасы бiрегейдi,

	Жағдаймен танысады түбегейлi.

	Кеңшардың келбетiне шiркеу салар

	Көп екен келеңсiздiк көлегейлi.



	Селоның келiспейдi сән–жобасы,

	Ауылдың қақ ортасы мал қорасы.

	Сұрықсыз үйлерiнiң түрi жаман,

	Шашылған сайда саны, қырда басы.



	Ешкiмге ешкiм аса бағынбайды,

	Бастықтың босаң болса бәрi ыңғайлы.

	Е, мейлi, түске дейiн шөп жемесе,

	Үкiмет малы аштан қағынбайды!



	Ешкiмге ештеңенiң керегi жоқ,

	Техника, құрал–жабдық дерегi жоқ.

	Көтерем жүдеу–жадау арық малдың

	Не төлi, ет пен сүтi, берерi жоқ.



	Онша көп алаңдатпас жұмыс жағы,

	Көрiксiз, көңiлсiздеу тұрмыс халы.

	Баршаны жайлап алған бойкүйездiк:

	Көргенде Бiрәлiнiң «жыны» ұстады.



	«Ешiмдi» көтере алмас дестi мұны,

	Емес қой өмiрiнiң кешқұрымы.

	Болсын деп: «жұмыста да соғыстағыдай»,

	Қозады Бiрәлiнiң ескi «жыны».



	Көк езу, көлденеңдi бұл не қылсын?

	Құрылтай шақырады жиналысын.

	«Ешiмнiң» ескiлiгi адыра қап,

	Елiме жаңашылдық күй дарысын!



	Бiрәлi талдан таяқ таянбады,

	Бағытын батыл айтып баяндады.

	Жойылсын жалқаулық пен керенаулық,

	Жасасын жасампаздың ой–арманы!



	Тоқтады тыңғылықты бiр нұсқаға:

	Үлгiлi сүрсiн өмiр үрдiс қана.

	Кең ауқым, сұлу сапа, жедел қарқын –

	Жұмыста, тұрмыста да, құрылыста да!



	Даңғыл боп қай тұрғыға қарасақ та,

	Бiрдей боп берешекке, алашаққа,

	Жобалы жоспар үлкен: таяу жылға

	Және де жиырма жылдық болашаққа.



	Белгiлеп осылайша бағдар–бағыт,

	Шамшырақ жарқыратып алдан жағып.

	Ұйысып ұйымды боп ұжымымен

	Ұмтылды нысанаға темiрқазық.



	Жұмысты кеттi бастап кең көлемдi,

	Ұршықтай әрбiр iсi дөңгелендi.

	Iрiктеп сай тасындай жiгiттердi,

	Жiгерiн жанып қойып дем бередi.



	Көтердi малшысы мен егiншiсiн,

	Солар ғой еселейтiн ел ырысын.

	Бар күштi жұмылдырып салу керек

	Береке, соның түпкi өнiмi үшiн.



	Тазартып ауыл–село ордаларын,

	Қиратты қора–қопсы қордаларын.

	Батпағын аршып алып, боғын төгiп,

	Тұрғызды қалашығын мал қораның.



	Аулақта мал қоралар жаңарады–ай,

	Аумағын мұнтаздай қып тазалады–ай.

	Қора деп кемсiтудiң өзi қиын,

	Жарығын төккен кезде самаладай!



	«Ешiмнен» өту қиын араламай,

	Сап түзеп сәндi үйлерi шағаладай,

	Орталық мекенiнде орта мектеп,

	Ондаған ғимаратты бағаламай.



	Аурухана, кафесi, асханасы,

	Кiшкентай балалардың нән бақшасы,

	Үйiнде Мәдениет ән шырқалып,

	Өтедi спортзалда сан додасы.



	Әр үйде жылу–суы мәнiменен,

	Қоршалған шарбақталып сәнiменен.

	Бақытқа бөленедi ешiмдiктер

	Арайлап атқан әрбiр таңыменен.



	«Қызыл ту», Монастырка, «Қазақстан»,

	Бәрi де – бөлiмшелер – ғажабстан.

	Бiрәлi айналғандай ақ сұңқарға

	Есiлдiң жазирасын орап ұшқан.



	Астығы, төрт түлiгi, етi, сүтi,

	«Ешiм» де болған ендi елдiң құты.

	«Болмасты болдыратын директор» деп,

	Дүркiреп Бiрәлiнiң даңқы шықты.



	Тұғырда өрлеп бағы тұрса–дағы,

	Кей–кейде қас–қабағын мұң шалады.

	Даңғаза, дабыра мен мақтан–мадақ

	Астынан ар тұншығып үн салады.



	Ауданнан тексередi күнде бастық,

	Жылдағы ет, жылдағы сүт, жылдағы астық.

	Құрдасы Жылқыбаев Әубәкiрге

	Айтады әзiл–шынын аралас қып:



	Ойпырмай, осы күнгi басшыларды–ай,

	Қозы–лақ, торпақ–торай, ет сұрайды–ай.

	Ең ғажап асылымыз – адамдарды

	Қаперге алып тiптi елең қылмай.



	Адамның мән бермейдi хал–жайына,

	Қарамас азаматтың жағдайына.

	Қанша жан жұрт болды деп сұрамайды–ау,

	Шiркiндер, цифр тұнып таңдайына.



	Жоспарды үстi–үстiне төге беред,

	Бұйрықтар мәндi–мәнсiз келе беред.

	Өмiрдiң бiз жасаған ғажаптары

	Болмаса адам үшiн – неге керек?!»



	Әбекең «Рентабельный» кеңшарында,

	Сардар боп келе жатқан қанша жылдан.

	Түрмеден шыға сала тыңға келген –

	Ел қылған телi–тентек өңкей сұмнан.



	Құптайды Бiрәлiнiң сөзiн ол да

	Жасынан жанып тұрған жалын ол да.

	Адамнан үкiметке сиыр артық,

	Кереңге кеңес айтып мәнi бар ма?!



	Бiрекең осылайша толғанады.

	«Ешiмдi» көркейтудi қолға алады.

	Қорғаннан екi вагон көшет әкеп,

	Орнады ауылдарға орман бағы.



	Орталық қоныстағы жасыл желек,

	Ауылын саябақты нуға бөлеп.

	Сәулетi қаланы еске түсiргендей,

	Серуендеп өткен кезде көңiл жебеп.



	Кәрi–жас сүйдi «Ешiмiн» тағат таппай,

	Асфальты, аллеясы – абат бақтай.

	«Ешiмде» болған адам кете алмас–ты

	Шарықтап қиял көкке қанат қақпай.



	«Ешiмге» Бiрәлiмен бақ дарыды,

	Тап мұны жас та бiлдi, қарт та бiлдi.

	Ауылға сәулет, халыққа дәулет келiп,

	Ырыс, құт, берекесi ақтарылды.



	Салынды кiрпiш құйған зауыты да,

	Шүмегi лимонадтың ағытылған.

	Өсiрiп көкөнiстi қыста–дағы,

	Қаңқылдап қаз–үйрегi тағы тұрған.



	«Ешiмге» қан жүгiртiп өмiр бердi.

	Жемшөбiн, отын–көмiр тегiн бердi.

	Балға дейiн табылып бәрi өзiнен,

	Жұмыскерге жiгер мен сенiм бердi.



	Мама бiр биелердей желiдегi,

	Көркем үй көше–көше өрiледi.

	Бiр көше «Жастар» деген атақ алып,

	Өңшең жас жанұяға берiледi.



	Ән салып әр кеудеден кернейлер де,

	Сенiмдi көмекшiлер өрлейдi елде.

	Әкемiз, көкемiз деп Бiрәлiнi

	Жылқайдар, Келден, Виктор, Сергейлер де.



	Қолдайтын айтқан әрбiр бастаманы,

	Бәрi де кеңшарының бас маманы.

	Бақыт деп Бiрекеңмен жұмыс iстеу,

	Аузынан өмiр–бақи тастамады.





Тоған




	Тұрса да жұмыс қайнап, өмiр жайнап,

	Толқиды тынши алмай көңiл–қаймақ.

	Жыл сайын зығырданын қайнатады

	Жемшөптiң жетiспеуi қолды байлап.



	Жыл сайын қыс iшiнде алаңсырап,

	Қол жайып, қайыршылап сабан сұрап.

	Тасиды мал азығын басқа жақтан,

	Көршi облыс кердеңдейдi сараңсырап.



	Қамыс та, құрақ–тағы, қияқ–тағы –

	Жер түгi бәрi қорек тұяқтағы.

	Есiлдi ен жайлаған елдiң шөбi

	Жетпесе, азаматқа ұят–тағы.



	Қысы жоқ көңiлдi тоқ жайландырған,

	Арық мал аузын қалай майландырған.

	Есiлдiң ен жағасын жайлап жатып,

	Ұят–ау шөп тасыған ойдан–қырдан.



	Кеңшарда көп алқапты егiн алған,

	Мардымсыз жайылымда мал бағылған.

	Жоспардың қыспағына түсе–түсе

	Құлаштап шөп шабатын жер қалмаған.



	Аңызғақ ыстық жазда ерте–кешi,

	Шалғын шөп, селеуi мен бетегесi,

	Табиғи шабындығы шүйгiн емес,

	Нөсерге тоймаған соң бел–белесi.



	Солай–ау, су болмаса шөп болмайды,

	Малың да шөп болмаса тоқ болмайды.

	«Тоқ малдан төл өрбидi» дегендейiн,

	Бiрәлi бұл жайларды көп толғайды.



	Кеңесiп қарттармен де ақылдасты,

	Қылтитып көп шындықтың бетiн ашты.

	Iргеде Есiл ағып жатқанында

	Көктен су сұрағаның ненiң ақысы?!



	Алысқа жосығы жоқ сабылғандай,

	Қасынан iздегенi табылғандай,

	Басында бiр жасын ой жарқ ете қап,

	Есiлден телегей су ағылғандай.



	Жазира даламыздың жыры мұнда,

	Есiлдiң еркеленген бұрымында.

	Бiржола шөп түйiнiн шешетiндей

	Бiрәлi тоқтады бiр тұжырымға.



	Арқасын сүйемейдi неге көпке?

	Бiрәлi бекiндi бiр кереметке,

	Өзеннiң арнасына тұсау салып,

	Есiлдiң аққан суын бөгемекке.



	Жағаға бөгеген су жайылмай ма,

	Ойпаңға жалпақ табан ағылмай ма.

	Шұрайы шабындықтың белуардан кеп,

	Шешiмi шөп жайының табылмай ма?!



	Бiрәлi айтты–бiттi, iске кiрiстi,

	Көрмеген Қима өңiрi құрылысты,

	Жобасын өзi бастап, дереу жасап,

	Бастады қара күзде бұл жұмысты.



	Қошқартай көлге құяр қырқасынан,

	Өзеннiң жiңiшкелеу қылтасынан,

	Үйгiзiп тас–топырақ тоспа жасап,

	Бекiттi темiр–бетон қақпасынан.



	Болмаған бiр ғаламат нәтi мұнда,

	Адамның шет–шегi жоқ ақылында.

	Аңғарды орап жатыр бөгет–тоған

	Созылған отыз екi шақырымға.



	Алмаған аудан–облыс ұрұқсатын,

	Бiрәлi бұл жұмысқа тiктi басын.

	Кеңшардан жүз сан адам жапты осында,

	Бульдозер, тракторы, техникасын.



	Жартасын, тау мен тасын қопарады,

	Тоғанның бөгетiне апарады.

	Арбалап, мәшинелеп қарбаласып,

	Бөгетiн биiктетiп қотарады.



	Қуалап сай–жыраны үйiлдi жал,

	Тұрғызған топырақ–құмнан үймек дуал,

	Көрiнбей көз ұшында кеткен кезде

	Шешкендей шаттанады түйiндi бар.



	Күндiз–түн жұмыс қызып қарбаласты,

	Қараша, желтоқсаннан қаңтарға асты.

	Бiрәлi бөгеп жатыр Есiлдi деп

	Бастықтар естiгенде қатты састы.



	Өтсе де қыстың боран, бұрқасыны,

	Көктемнiң келе жатыр су тасуы.

	Бөгетiн бұзып–жарып, ауылдарды

	Не болар алып кетсе сел–тасқыны?



	Жетедi облатком жедел ұшып,

	Сұрайды Бiрәлiден келе қысып:

	«Кiм бердi рұқсатты бұл бассыздыққа,

	Көтендi жүрмейсiңдер неге қысып?



	Жобасын жасаған кiм, бастаған кiм?

	Салуға бұл тоғанды қыстаған кiм?

	Мәскеудiң рұқсатынсыз байлауға өзен

	Болмайды дегенге құлақ аспаған кiм?».



	Сұстанған төрағаға тура қарап,

	Қасқайып Бiрәлi де бердi жауап:

	«Басшысы бар жұмыстың мына менмiн,

	Ешкiмнен сұрамадық бұған рұқсат.



	Себебi, белгiлi ғой сiзге тегi,

	Алғанша рұқсат қанша жыл өтедi.

	Арық мал, жемшөбi жоқ, өлiм–жiтiм,

	Соның да обалын кiм көтередi?



	Су келiп, тоған салсақ – шөп болады.

	Малымыз қысы–жазы тоқ болады.

	Басы сiз боп басқа жаққа шапқылайтын

	Жемшөптiң проблемасы жоқ болады».



	Дегенде облатком елжiредi,

	Көз қылып қатайғаны белгiлi едi.

	Бөгеттi вертолетпен бойлап ұзақ,

	Көредi ұшып–қонып әрлi–берi.



	Содан соң айтты бiр сөз қоштасарда:

	«Асаусың, ай, Бiрәлi, от басарда.

	Әдетiң қалмай қойды партизаншыл,

	Жамандық болмасын де алда–жалда.



	Қызыл су жүрiп кетпей алқын–жұлқын,

	Қайырлы қыла көргей артын мұның.

	Жамандық болса – өзiң жауаптысың,

	Еңкейiп батпағай–ды жарқын күнiң.



	Болса егер айтқаныңдай – болдың батыр.

	Аяқта жұмысыңды ақыр–тақыр.

	Сақтыққа шара қылып, сайлан, қамдан,

	Моторлы құтқарушы қайық шақыр!» .



	Кiсi едi кеңпейiлдi нәтi жұмсақ,

	Кеттi ұшып күтiп артын, сабырға сап.

	Бiрәлi қалың ойда қала бердi,

	Алысқан жаумен жалғыз батырға ұқсап.



	Сырттай сыр бермегенмен, iшi күптi,

	Күбiрлеп көп айтады шүкiрлiктi.

	Қолдасып Қостанай, Ақмоламен,

	Десантын құтқарушы түсiрiптi.



	Сәуiрде мұз көбесi сөгiледi,

	Жарылып сатыр–сұтыр сең жүредi.

	Түйгiштеп бiрiн–бiрi ойнақ салып,

	Жөңкiлiп жөнелердей көрiнедi.



	Сайланып сардар Бiкең ол тұрады,

	Қайтпаған жiгiттерден қарқын әлi.

	Бөгетке мыңдаған қап құм әкелiп,

	Осал–ау деген жердi толтырады.



	Арнадан тасып ағып, су келедi,

	Ылдиға құйылады iргедегi.

	Ойпатқа оң қолдағы жайыла көлкiп,

	Тоғанға тосып алған тiреледi.



	Лақылдап бiрте–бiрте көтерiлдi,

	Қойтасты көрер емес шөрке құрлы.

	Бөгеттi сықырлатып қозғайтындай

	Есiлдiң еркiндеген еркелiгi.



	Сiлтiдей тынып қалған қыр басында,

	Қыруар жұрт қадалады ырғасынға.

	Лап қойса бөгетiңдi талқан қылып,

	Қос ауыл қалғалы тұр сел астында.



	Бiр жерден – тоқтамайды – кетсе лықсып,

	Топырақ қорғаныңды бұзып өтiп.

	Меймiлдеп тоған iшi толған кезде

	Жұрттан да, тықыршыды, дегбiр кетiп.



	Қырағы күзет, жасақ бөген басы.

	«Ешiмнiң» қаулап өскен өрен жасы.

	Бiрәлi баулып өзi тәлiм берген,

	Жаңадан жасақтаған командасы.



	Халықты қиындыққа қайрап салған,

	Бар малды дөңге қарай айдап салған.

	Орнынан жиырма күзет минут сайын

	Жағдайды хабарлайды рациядан.



	Ұйқысыз әбiгерлi күндер өттi,

	Толассыз төтен жағдай қауiп еттi.

	Үшiншi күн дегенде: жайылма су

	Өрлеуi тоқтады деп хабар жеттi.



	Дәл шығып Бiрәлiнiң есебiндей,

	Толқын су тоқтай қалды көтерiлмей.

	Сейiлтiп жұрт бойынан қорқынышты

	Тоқтады қауiп қылған шекке жетпей.



	Сау етiп құйылды су жаңа арнаға,

	Сүйiнiп ер қарады құмарлана.

	Сапырған ел шаттығын сабадай боп,

	Шүпiлдеп меймiлдейдi тоған ғана.



	Дария танытқандай жаңа қалып,

	Дарытып нәрiменен жағаға құт.

	Тоғанның артық суы орағытып,

	Есiлге ескi арнамен барады ағып.



	Халықта қарап тұрған ес қалмады,

	Атылып сан бөрiктер аспандады.

	Жер – құты, ел – ырысы су жарықтық

	Тапқан–ды берекелi басқа арнаны.



	Аңғарда жалпақ табан мейiрi қанып,

	Iшедi Есiл суын қылқылдатып.

	Жағалау нұрға балқып,суда шалқып,

	Жайылма қызығына қырық күн батып.



	Одан соң жiбередi суды ағызып,

	Шалғыны суда жүзiп, нұрға қызып.

	Бойындай атты кiсi жайқалды шөп,

	Арқаның алтын күнi мың тамылжып.



	Аңыз боп Бiрәлiнiң бұл ерлiгi,

	Бастады батыл iске жiгерлiнi.

	Осындай ерлер өттi–ау заманында

	Ойлайтын он жыл бұрын iлгергiнi.



	Тамызда шүйгiн шөптi орып алды.

	Ауылмен, аумағымен жарылқанды.

	Қол жайып жұрттан сабан сұрайтұғын

	Азапты ауыр күндер артта қалды.



	Жыл сайын шөп алады мая–мая,

	Ауыздан ақ май аққан жал мен жая.

	Ауданға артылғанын берiп шөптiң,

	Болмайды Бiрәлiде «твоя–моя».



	«Ешiмнiң» шөбi шүйгiн, малы семiз,

	Табады жарқыратып саулығы егiз.

	Тоғанды «БАМ» деп атап бүкiл аудан,

	«БАМ» барлық берекеге болды негiз.



	Бiрәлi «БАМ»–ның осы бас сардары,

	Атақ пен абыройы аспандады.

	Анадан ел бағына туа салған

	Алда едi азаматтың асқарлары.



	Дариға, дүние жалған қас–қағымдай,

	Дәуiрдiң болды ма ерi басқа мұндай.

	Шаттанам шабытты жыр туғанына

	Бiрәлi ерлiгiнiң дастанындай.





Алтын жұлдыз




	Алашта алыптардың бiр кенiшi,

	Арқада дүбiрлеген Торғай төсi.

	Алладан тiлегiңдi тiлер едiм,

	Уа, дүние, мiнәжат қып ерте–кешi.



	Ұласып бiр дабылға бiр дабылдан,

	Қарт Торғай бiр ашылып, бiр жабылған.

	Ардагер ерлерiм–ай, сондай шақта

	Тарихтың тайсалмаған сындарынан.



	Толағай Торғайдағы ағалар–ай,

	Талайы туа бiткен даралар–ай.

	Құла дүз, сар даланы шарықтатып,

	Даңқына даңқ қосқан даналар–ай.



	Қаратай, Өзбекәлi, Мақтай, Сақан1,

	Құдайым төрт серкенi қалай қосқан!

	Дәл осы марғасқалар емес пе едi

	Торғайды күллi Одаққа дабылдатқан.



	Тауды тау көредi ғой алыстан–ақ,

	Дүбiрi жетiп жатқан дабыстан–ақ.

	Төрт заңғар облыстағы жайраң қақты

	Бiрәлi екен–ау деп арыстан–ақ.



	Дарасы аймаңдайлы Сақан едi,

	Дариядай ақылы шалқып жатар едi.

	Құрметтеп алғырлығын Қонаев та

	Сақан демей «Сәкең» деп атар едi.



	Сақан да сақи жүрек көреген–дi,

	Еңбекке Торғай төсiн бөлеген–дi.

	Жанымен жақсы көрiп тұрушы едi

	Ерлерiн ескергендi, елегендi.



	Сол Сақан Мақтайға айтып сыралғыны,

	«Байқашы, деп қояды, Бiрәлiнi.

	Торғайдың директорлар корпусынан

	«Жұлдызға» дайындармыз, сiрә, мұны.



	Байқаңдар, бұл жiгiттiң сыры терең,

	Тегiннен шықпайды анау iсiң ерен.

	Есiлдi байлау деген ердiң ерi,

	Шығады көзсiз батыр кемеңгерден».



	Сақанның iш пiкiрiн айтпай бiлген,

	«Ләббай» деп кiрiседi Мақтай бiрден.

	Еңбегi Мақаңның да ерен едi

	Жүйрiктi Бiрәлiдей баптай бiлген.



	Бiрден–ақ Бiрекеңдей қолдап ердi,

	Әуелден қасиетiн танып көрдi.

	Аяулы азаматтан аясын ба,

	Техника, жабдық–құрал, бәрiн бердi.



	Бергенiң Бiрекеңе құр кетпейдi,

	Қызығын халық көрiп, ел көктейдi.

	Жiбектi түте бiлмес жүн қылғанша,

	Қырандар шарықтасын өрлеп, мейлi.



	Иiген жердiң төсi, мал сүмесi,

	Тасыған байлығы мен берекесi,

	Кеңшарын шырқау көкке самғатқан ер,

	Өсуге лайық едi мәртебесi.



	Бола ма мұндай ердi қолдамасқа,

	Жақсыны жең ұшынан жалғамасқа.

	Әдiлi Алтын Жұлдыз алып берген,

	Атағын асқақтатып алты алашқа.



	Дәл осы Мақтайдың да көздегенi,

	Ауданмен тез өткiздi лездеменi.

	Ресми цифрларын сәйкестiрiп,

	Созбай–ақ ұсынысын тез бередi.



	Болсын деп Бiрәлiге қалмай жаны,

	Дүр Мақтай дүрiлдетер талмай жағы.

	Мақтайдың өзi дағы ел мақтаған

	Толағай емес пе едi Торғайдағы.



	Кеудеде мақтаныштың отын жағар,

	Мәскеуден көп ұзамай жеттi хабар.

	Жұлдыз да кез келгенге құламайды,

	Киенi, қасиеттi, тектi табар.



	Тегiнде текке кетпей төккен терi,

	Бiрәлi болды солай елдiң ерi.

	Сол кезде айдай әлем таңырқаған

	Атағы Социалистiк Еңбек Ерi.



	Шаттанып, сүйiншiлеп ел қуанды,

	Ердiң де елiм деген жанды бағы.

	Таққаны алтын Жұлдыз болды абырой

	Жұртына Торғай, Қима, Жақсыдағы.



	«Ешiмнiң» қуанышы мүлде бөлек,

	Ес қалмай қарындаста елден ерек.

	Шашу мен құттықтаудың қисабы жоқ,

	Қоярдай Бiрәлiнi гүлге бөлеп.



	«Ешiмде» ел ырысы сел–жыр аққан,

	Бастауын алғандай–ақ нұр бұлақтан.

	Бiрекең құт арнасын мол ақтарып,

	Шығарды тағы бiр ер – Әбдiрахман2.



	Осылай Бiрәлiге құдай бердi,

	Бергенде жырымдамай құлай бердi.

	Жарығын жұлдызының елге төгiп,

	Халқына ер Бiрәлi ұнай бердi.





Бiрәлi мен Тұрсынбек Кәкiшев




	«Сөйтiп жүргенде Жақсы станциясында салынып жатқан элеватор құрылысына барып, жөн–жоба сұрастырып жүргенде 1935–1941 жылдарда Даниловка орта мектебiнде бiрге оқыған Бiрəлi Нұртазин кездесiп, құшақтаса кеттiк. Тұлғалы бойына табанды мiнезi ғана емес, шешiмдi ойы, толымды пiкiрi ажар дарытып, қасына жақындағанды баурап алатын адамгершiлiгi еселей түскен екен».

	Тұрсынбек Кəкiшұлы.



	Айтсайшы қыдыр қонған бұл бiр шақты,

	Бiрәлi өңiрiне жұлдыз тақты.

	Жинайды саңлақтарды астанаға,

	Жиылыс Алматыда салтанатты.



	Орденi, медальдары жарқырап бар,

	Жиылған өңшең герой, шамшырақтар.

	Бәрi де бiр–бiр облыс бағландары,

	Қашан да қыздар жақтап, халқы мақтар.



	Нұр–шуақ жүздерiнен төгiледi,

	Ғажапқа жан жадырап семiредi.

	Алқалы топ iшiнде ажарланып,

	Бiрәлi сонда да ерек көрiнедi.



	Жақын кеп Димекең де жiгiттер деп,

	Арналсын өздерiңе сый мен құрмет.

	Мың алғыс төккен терге, деп тағы да,

	Суретке танытты ыңғай бiрге түспек.



	Фотограф сол арада шырт еткiздi,

	Қобдидан от–сәулесiн жылт еткiздi.

	Патшамен жүздестiм–ау деген бiр ой

	Бүйiрiн Бiрәлiнiң бүлк еткiздi.



	Айшықты астанада әсерленiп,

	Тартады ғажабына әсем көрiк.

	Шiркiн–ай, суретке де түстi–ау бiрге

	Қасына Қонаевтай көсем келiп.



	Керемет кiшiпейiл едi неткен,

	Бiлетiн адамдай–ақ менi көптен.

	Атымды «Бiрәлi» деп атап айтты–ау,

	Сыпайы, салиқалы сөзi неткен!



	Бөленiп бiр әдемi күйге осылай,

	Жеткенде қонақ үйдiң дәл қасына–ай,

	Бiр адам бас салып кеп құшақтады:

	«Бармысың аман–есен сұңқарым–ай!



	Жүрмiсiң аман–есен, Бiрәлiм–ай,

	Сөнбеген сұрапылда шырағым–ай.

	Алғаның Алтын Жұлдыз құтты болсын,

	Арқадан ұшып жеткен қыраным–ай!»



	Құшағын сәл босатып жiбердi көз,

	Көрдi де қайта құшты күлiмдеп тез.

	Дәл бүгiн келгенi iздеп қандай бақыт –

	Тұрсынбек Кәкiшевтей ежелгi дос.



	Бiр татқан балалық шақ кермек дәмiн,

	Өмiрдiң бiрге салған өрнектi әнiн,

	Қаратал, Даниловка мектебiнде,

	Бiлiмнiң сол жылдарда терген дәнiн.



	Аштық та ауыр азап салған едi,

	Есiлден тарақтылар ауған едi.

	Талғажау табылар деп аш өзекке

	Алтынды руднигiне барған едi.



	Көкшетау көк мұнарлы берi қалған,

	Бурабай, Бүркiттiден ары қонған.

	Тресi «Қаззолото» Степнякта,

	Әудем жер Бiржан салдың ауылынан.



	Әндерiн алаш тегiс мұра қылған,

	Әудем жер Қожағұлдың бұлағынан.

	Керейдiң ортасына топ еткенде

	Кеудеге әннiң сыңғыр сыры ағылған.



	Алтынды–Даниловка мектебiнде,

	Өмiрдiң мұң бөлеген көктемiнде,

	Табысып Тұрсынбек пен Бiрәлiлер,

	Жүрекке достық нұрын сеппедi ме.



	Оқыған сонда талай жалын жастар,

	Әсия, Бибiсара қарындастар.

	Бiрәлi балалардың ересегi

	Серкедей серек туған тобын бастар.



	Алты жыл – алтын дәурен тез өттi де,

	Сұм соғыс бұзды шуақ мезеттi де.

	Қалқан қып зұлым жауға, ел қорғауға

	Әкеткен Бiрәлiдей өжеттi де.



	Көз жазды Тұрсынбектен,талай достан,

	Ағайын, туыс–туған, қимас жаннан.

	Көрiскен араға сап он бес жылды

	Өтiп кеп талай–талай сұрапылдан.



	Ол кезде элеватор Жақсыдағы,

	Бiрәлi салып жатқан бас қыраны.

	Кәкiшев келген уәкiл Алматыдан,

	Бәрiнiң шырқағаны астық әнi.



	Миллиард Қазақстан беретiн жыл,

	Егiнi ғаламат боп өнетiн жыл.

	Бiрәлi алғыс алып, орден тағып,

	Жұлдызды болашаққа сенетiн жыл.



	Сүйреген дәнекер боп жұмыс бабы,

	Тап келiп таңданысып тұрып қалды.

	Түс емес, өңi екенiн бiлгеннен соң

	Екi дос бiрiн–бiрi құшаққа алды.



	Көңiлде шаттандырған шуақ қалды,

	Еске алды күңгiрт тартқан шырақтарды.

	Зекеннiң шайын iшiп, түн баласы,

	Өткеннен сағынышты сыр ақтарды.



	Шөлмегi босағанмен, сыр таусылмас,

	Тиегi ағытылған жыр таусылмас.

	Дүрсiлдеп екi бiрдей ұлы жүрек

	Сауылдап құйылатын нұр таусылмас.



	Бiрәлi қуқыл тартып сол арада:

	«Тұрсынбек, есiңде ме Бекжан аға?

	Оқытқан жағрафия ұстазымыз,

	Болған–ды немiстердiң тұтқынында.



	Соғыстан елге келiп сотталыпты,

	Осында былтыр ғана оралыпты.

	Басымыз екi шәкiрт қосылды ғой,

	Ұстазға сәлем бере баралық–ты».



	Екi дос осылайша уағдаласып,

	Жетедi жел–құйынмен араласып.

	Жақында соқталдай ұл суға кетiп,

	Ұстазы отыр екен нала басып.



	Жегiлiп жазмышының арбасына,

	Түссе де талай талқы нар басына,

	Бәрiнен мына қайғы басым түсiп,

	Орнаған қаралы күй ордасына.



	Келгенi қос шәкiрттiң көтередi,

	Болмаса шөгiп мүлде кетер едi.

	Қамалын қасiреттiң бұзып–жарып,

	Парызы сәлем беру өтеледi.



	Таянып Бекжан аға тұрды белiн,

	Тағы да тәуекелге буды белiн.

	Қос шәкiрт жұбаныш қып құйғандай–ақ

	Тiрлiкте табылмайтын қасiрет емiн.



	Iшiнде оянып бiр мұңды сезiм,

	Айтады шәкiрттерге алғыс сөзiн.

	Қоштасып Бекжан аға қала берген

	Қос шәкiрт дарытқандай сабыр, төзiм.



	Ойқастап асау кердей заман желi,

	Жиырма жыл тағы өтiптi–ау содан берi.

	Бiрәлi биiгiнде абыройдың,

	Құр кетпей еткен еңбек, төккен терi.



	Тұрсынбек емес ол да құралақан,

	Бiлгiрi әдебиет ғалым болған.

	Сұңқарды Сәкендейiн кiтап қылып,

	Шығарған Москвада «ЖЗЛ»–дан.



	Сағынып кездескенге қуанысып,

	Табысын бiр–бiрiнiң құп алысып.

	«Ал ендi не тұрыс бар, тарттық үйге!» –

	Тұрсынбек лыпылдайды құрақ ұшып.



	Талай сыр сол кеште де шертiледi,

	Қимайтын, қуанышы мол күн едi.

	Ерекше ерен достар бiр–бiрiне

	Дәм–тұзы таусылмайтын жол тiледi.



	Бiрекең сомдағандай құз–арманын,

	Сол жолдың тағы көрдiк ұзарғанын.

	Алладан адал достық даритындай,

	Дөйлер–ай дос дегенде үзер жанын.



	Әлбетте, әке көрген оқ жонады,

	Жас қыран бүркiттейiн қомданады.

	«Ассалаумағалейкүм, Тұрсынбек әке!» деген,

	Әлихан Бiрәлiұлы, сол болады.



	Тойы боп жетпiс жаста Зекен апа,

	Тұрсынбек Кәкiшұлы абыз ата,

	Әкенiң өнегесiн жалғастырған

	Бiрәлi ұрпағына бердi бата.



	Айқындап алаш рухын, ақтаңдағын,

	Алыптар аялаған атпал дарын,

	Тұрсекең – абзал аға тербетiп бiр

	Асыл дос Бiрекеңнiң бақты аруағын.



	Қазақта қалт айтпайтын мәтелдi бiлген,

	Әлихан кереметтi көтердi күлден.

	Әулетi Бiрәлiнiң жасай берсiн,

	Өлмесiн ешуақытта әкеңдi көрген!





Найзағайлы Нұртазин немесе Бiрәлiнiң аудандық партконференцияда сөйлеген сөзi




	Заманның жалаң қаққан сұрқылтайы,

	Төбеде ойнақтаған тұрымтайы.

	Салиқа салтанатпен өтiп жатқан

	Қимада коммунистер құрылтайы.



	Жарқылдақ, жалт–жұлт еткен даңғазасы,

	Жарамсақ, мақтау–мадақ дабырасы.

	«Жасасын Компартия!» деп келедi

	Сөзiнде шешендердiң бисмилләсi.



	Төрiнде обком хатшы Голубенко,

	Қасында райком хатшы Касьяненко.

	Қолпаштап қолтығына су бүрiккен

	Тiзiлген оң мен солы көп көкжелке.



	Жалтақтап қарап қойып солар жаққа,

	Лепiртiп көбiк сөздi тасқындата,

	Шешендер бiр–бiрiнен асып түскен,

	Осынау дәуiр дертiн асқындата.



	Кезiнде көбiк тасқын толас тапқан,

	Кәстөмi келбетiне бек жарасқан.

	Мiнбеге көтерiлдi көркем кiсi,

	Найқалмай, жас жiгiтше жылдам басқан.



	Жасқанып ешкiмнен де ықпайтындай,

	Мойынын иығына тықпайтындай.

	Байыпты сабырымен салмақтанып,

	Бой тартып мықтылардан бұқпайтындай.



	Келбеттi кесек дене ер тұлғалы,

	Көрiндi шиыршық атқан серпiн бары.

	Асықпай айналаны шолды барлап,

	Қимылы қаршығадай қағылез сары.



	Ажары бiрте–бiрте қатаңданып,

	Салмақты сабырынан сұс танылып,

	Жаңылмай сыпайылық рәсiмiнен,

	Шегелеп әрбiр сөзiн ұстамды қып.



	Саңқылдап сөйлеп кеттi орысшалап,

	Жай–күйiн кеңшарының бiр баяндап,

	Сөзiнiң бар уытын келе–келе,

	Аңдатты тұрғанын да түпке сақтап.



	Сiлтiдей залдағы жұрт тынып қалған,

	«Ерiм–ай, жарайсың!»деп қыбы қанған.

	Семсер сөз ожарлықты осқылаған

	Сол күнi көп жүректiң жыры болған.



	«Құрметтi құрылтайшы делегаттар,

	Жатпасын жасырынып жаманаттар.

	Мен – Интернационалистiң нақ өзiмiн,

	Ұлтшыл деп түсе алмайды маған ақпар.



	Алалап қылдан тайып көрген емен,

	Украин, орыс, қазақ, немiсiңнен.

	Тағдырым өмiр–тарих соны үйреткен,

	Кешегi Отан–соғыс от кештiрген.



	Алайда, райкомбюро басшылығы,

	Қазаққа қаны қатқан тас қылығы.

	Отырса – опақ, тұрса – сопақ қылып,

	Түртпектеп, күн көрсетпей асқындырды.



	Ысылған қабiлеттi ұлт кадрын,

	Беруге қызғанады тұтқалы орын.

	Қазақты жек көретiн пасық пиғыл

	Басады етегiнен сырттан ұлдың.



	Қоздырып қоламтаны дем берушi,

	Қазақты басқалардан кем көрушi.

	Райкомның ұйыстыру бөлiмiнде,

	Симакин, сиықсыздау меңгерушi.



	Қазақтың қызметiн күндей қалған,

	Кейбiрi тiзiмге де кiрмей қалған.

	Осындай бейбастықты Бiрiншiмiз,

	Қалайша Касьяненко бiлмей қалған?



	Осыны әдiл сынмен саралаймыз,

	Қазақты басыну деп бағалаймыз.

	Бұл сыннан қорытынды шықпаса егер,

	Бiз–дағы кiм де болса қарамаймыз.



	Үмiтiн коммунистер неге алдаймыз?

	Мұншалық жолсыздыққа көне алмаймыз.

	Ендеше, Касьяненко жолдасқа да

	Бiрiншi хатшылықты сене алмаймыз.



	Жолдас Голубенко, бек бiлерсiз,

	Тым қатты менi, бәлкiм, кеттi дерсiз.

	Әйтеуiр бұл сөзiмдi Құсайынов

	Жолдасқа бұрмаламай жеткiзерсiз».



	Осылай шешен сөзi аяқталды,

	Демейiк зал да қолын аяп қалды.

	Дулатып шапалақты айыз қанып,

	Намысын қай–қайдағы оятқан–ды.



	Залдағы басым жұрт та қазақ едi,

	Қылыққа шовинистiк назалы едi.

	Жаңағы қайрақтайын қайтпас сөздер

	Жанының түкпiрiнде мазалы едi.



	Бәрiнiң қойып жұрген сұрағы едi,

	Алдынан әркiмнiң–ақ шығар едi.

	Сiлейтiп шовиниске соққы берген

	«Ешiмде» ер директор Бiрәлi едi.



	Зал толы жұртшылықты дем арасы

	Дүр сiлкiп, қалмай тегi дүбәрасы,

	Алайды екi көзi Касьяненко

	Тұрғандай алдарында дар ағашы.



	Аспаннан ашық күнде жай түсiрдi,

	Ықтырды Симакиннiң шәйкiсiн де.

	Бүрi жоқ Бiрекеңмен айқасуға,

	Бұрады Бiрiншiнiң гәйкiсiн де.



	Батса да қатты сөздер шымбайына,

	Әдiлдiк тауып жүрген ұдайы да,

	Асқынып кетер деген қауiппенен

	Жығылды Бiрәлiнiң ыңғайына.



	Бетсiздер беттесуден тайқап қашты.

	Тасада құр шәуiлдеп айтақтасты.

	Қазаққа жымысқысын жасауға да

	Қимада аяқтарын байқап басты.



	Қазақты қиянаттан арашалап,

	Берiлген бейпiлдерге дара сабақ.

	Осындай, оспадарды осып түсер

	Жасынмен қандай бетпақ таласа алад?



	Сыйлаймын сондай ерге жыр тәжiмдi,

	Көзiме елестетем нұр сағымды.

	Кеудесiн кердеңдерге бастырмаған

	Жырлаймын найзағайлы Нұртазиндi!





Тайга дастаны




	Бiрекең жан–тәнiмен құрылысшы,

	Бастайды бiрiнен соң бiрiн iстi.

	Көрмеген көбегендер таң қалысқан,

	«Ешiмде» бұрын мұндай құбылысты.



	Бейiл боп қайрат–күшiн танытуға,

	Ашады кiрпiш құяр зауытын да.

	Жастарға құрылысшы мамандығын

	Құлшынып кiрiседi дарытуға.



	Кеңшарда көркейтедi құрылысты,

	Шырқалды құрылыстың жыры күштi.

	Сәулетiн ауыл–село ғажап етiп,

	Кеңiнен өрiстеттi бұл жұмысты.



	Мұнымыз бола қоймас оғаш дерек,

	Табуға ақиқатты талас керек.

	Ескiрмес ережесi, ең алдымен,

	Салуға құрылысты ағаш керек.



	Есiгi, еденi мен терезесi,

	Мәткесi, төбесi мен керегесi.

	Ағашсыз үй салғанда iс бiтпейдi,

	Тақтайы, сырғауыл мен бөренесi.



	Жетем деп қалай ғана ен ағашқа,

	Бiрекең ұрды басын тау мен тасқа.

	Рұқсатын Москвадан алды барып,

	Тынымсыз түсiп жүрiп жанталасқа.



	Өлкесi Краснояр Тайгадағы,

	Сол жаққа сапар шегiп, сайланады.

	Ағашын дайындайтын учаске ашып,

	Көңiлi Бiрекемнiң жайланады.



	«Ешiмнiң» iшi сөйтiп майланады,

	Вагондап ағаш келiп айналады.

	Көркемдеп ғимаратын неше түрлi,

	Сәулетi дәулетiне сай болады.



	Лесхозын Таежныйда ашып алды,

	Ағашты вагон–вагон басып алды.

	Басқалар қаңқылдайды ағаш сұрап,

	Қазындай Бiрекеңнiң асыранды.



	Ағашын ағызады Ангарада,

	Лықсиды тау–теңiз боп арман алға.

	Мұндай сый бұйыратын сирек бақыт

	Тек қана Бiрекеңдей заңғарларға.



	Телiмi Чадевис деген жерi,

	Тайганың қарағайы, емендерi.

	Шығандап ұшар басы көкке бойлап,

	Сiбiрдiң өлеңдеткен өрендерi.



	Батпайтын ит тұмсығы қалың орман,

	Тоқтайтын жүрегiнiң түгi бар жан.

	Толағай ағаштарды құшақ жетпес

	Аралап құлатар тек сырын алған.



	Еменi, қарағайы, самырсыны,

	Шыдайтын ердiң ерi ауыр сыны.

	Осында танылардай темiр төзiм,

	Осында сыналардай сабыр шыңы.



	Бiрәлi сай тасындай өзi iрiктеп,

	Сұрыпты жiгiттерiн алады тек.

	Абай Оразалин – бригадир,

	Николай, Серiк, Толик, Қуанышбек.



	«Ешiмнен» төрт жарым мың шақырымда,

	Оппа қар, обыр жазмыш тақымында.

	Әр ағаш жалғыз көздi дию–дәудей,

	Шыдамас бұған ешбiр батырың да.



	Ангара кеткенiнде жазда жүрiп,

	Арнаған асау арна аз ба бүлiк?

	Астында алып ағаш майып болма,

	Бойдағы тасқын күштi аздап iрiк.



	Сiбiрлiк ағаш, тақтай – мақтан қылып,

	Айына тоғыз вагон аттандырып,

	«Ешiмнiң» жiгiттерi Ангарадан

	Жатады жерлестерiн шаттандырып.



	Бiрекең оқта–текте өзi келiп,

	Кетедi жiгiттерге жiгер берiп.

	Ондайда өмiр–бұлақ, көңiл–шуақ,

	Қалғандай төрт құбыла түгелденiп.



	«Жiгiттер, әр нәрсенi бiлу керек,

	Өмiрдi әр қырынан көру керек.

	Ауылда бос жүргенше, мынау деген

	Емес пе романтика бiр керемет!»



	Бiрекең деп қайрайды азаматты.

	Тайганың тылсым сыры ғажап–ақ–ты.

	Сiбiрде алау жақты армандарға

	Перзентi өр халықтың қазақ атты.



	Тайгамен жалғастырып Сарыарқаны,

	Орманды вагондарға сол артады.

	Бөрене, ағаш, тақтай сәулет құрап,

	Өңiрiн ерке Есiлдiң жаңартады.



	Тайгаға терезенi шауып берген,

	Ерлiгiн сол заманғы нарық дер ме ең?

	Арманын самғатуға туған елдiң

	Орманын Сiбiрдiң де алып келген.



	Арқаның самалымен аймаласқан,

	Жайнады ауыл–село, жайнады аспан.

	Бiрекең бедерлеген туған жерге

	Осындай шертедi сыр Тайга–дастан.





Қарақойын




	«Ешiмнiң» малы да көп бағыстағы,

	Мыңғырған төрт түлiгi қалыспады.

	Ұлытау, ұлы дала, сары сағым,

	Жайлауы Қарақойын алыстағы.



	Алыс жер неше күндiк мал айдаса,

	Әйтпесе, айшылық жол жаяуласа.

	Үп еткен самалына құлағың тос,

	Шырылы шегiрткенiң баяуласа.



	Бұл жерлер полигонның маңайында,

	Мемлекет меншiгiнiң орайында.

	Айтпасқа мың алғысты амал да жоқ,

	Қарасқан қазақ деген ағайынға.



	«Ешiмнiң» малы көп те, өрiсi тар,

	Қаншама қыруар танап егiсi бар.

	Әр жазда Қарақойын тыныс берер,

	Әркiм–ақ малын айдап келгiсi бар.



	Бiрекең алады ғой қалағанын,

	Шырқатып сар далада салады әнiн.

	Жер қара, күн жылыда қарбаласып,

	Айдайды үш мың тұяқ қара малын.



	Қойнында Қарақойын жайлатады,

	Қоң алып, малын күйлеп сайлатады.

	Әкелiп шөпшiлерiн, пiшен шауып,

	Алдағы қыс қамын да ойлатады.



	Алабы Қарақойын жатар шұбап,

	Сарыкөл, Қонақай көл, Бақалы бұлақ.

	Бiр жақта жайлап аққан Қыпшақ өзен,

	Құлындай кей тұсында құлдыраңдап.



	Жайлауын әр малшының бөлiп берген,

	Шұрайын мамандары келiп көрген.

	Жайылым, шабындығы бөлек–бөлек,

	Бар құтын Қарақойын төгiп берген.



	Айдатқан бес күн бұрын қара малдан,

	Отыз бас жоғалды деп хабар алған.

	Су құйып жiбергендей суық сөзден

	Жүрегi Бiрәлiнiң жараланған.



	Белгiлi жүретiнi ұры–қары,

	Шiркiн–ай, бұған ендi кiм кiнәлi,

	Күйедi кiмнiң жаны, кiмнiң ары –

	Соны ойлап толғанады ер Бiрәлi.



	Бiреулер ақыл салды қасындағы:

	Айтайық милицияға осындағы.

	Амалы құрып әттең тұрса–дағы,

	Бiрәлi бұл пiкiрге қосылмады:



	«Мәлiм ғой талай малдың жоғалғаны,

	Бiрiн де милиция таба алмады.

	Ұстаймыз бұл ұрыны бiз өзiмiз,

	Құдайдың таймасын тек берген бағы.



	«Ешiмде» мылтығы бар түгел келсiн,

	Iшiнде жарты сағат әзiрленсiн.

	Алынсын артық бензин, керек–жарақ,

	Завгар он мәшине дереу берсiн».



	Жоғалтпай бiр минутты артық тiптi,

	Қолма–қол Қарақойынға тартып кеттi.

	Басқарып бұл жорықты Бiрәлi өзi,

	Бәрiне рациядан жарлық төктi.



	Бередi жiгiттерге бағыт–бағдар,

	Бөледi мәшинеге басшы сардар.

	Тұп–тура әскердегi тәртiппенен

	Құрады алғын, шолғын, торуылдар.



	Сай–сала, ойпаң–жыра, кезiп бәрiн,

	Табиғат қолдан құйған қорықтарын.

	Екiншi күн дегенде бiр көгалда

	Түйiндеп тұжырады жорықтарын.



	Бiрәлi жекедара кезген едi,

	Бiр сәтте жағдай шұғыл өзгередi.

	Ас қамдап айдалада, шай қайнатқан

	Төбедей төрт жiгiтке кез келедi.



	Жайылған анадайда көрдi малды,

	Ен–таңба малында да белгi бар–ды.

	Басылып көзiне оттай, жiгiттерге

	«Тез жет!» деп рациямен хабар салды.



	Жан–жақтан он мәшине қоршап алды,

	Кезенiп мылтықтарын тұра қалды.

	Тапжылтпай табан асты қысып сұрап,

	Үрпитiп ұрыларды ұстап алды.



	Және тұр тракторы вагонымен,

	Жүретiн көзге түспей қамағымен.

	Ұрылар қан қақсатқан қанша жұртты

	Осындай айла асырып амалымен.



	Содырлар сорған елдi лаңды қылып,

	Соларға ер Бiрәлi салды құрық.

	Ұрлық та осыдан соң сап тыйылып,

	Алғысын тамам елдiң алды жиып.



	Әкеткен қолды қылып тап iңiрде,

	Жүз отыз мал жоғалып тағы бiрде,

	Таба алмай үш күн iздеп дал болғасын

	Амалсыз айтады елi Бiрәлiге.



	Бiрәлi бата тiлеп бар халықтан,

	Самолет алдырады Арқалықтан.

	Аулынан Амантоғай малын тауып,

	Тағы да тамам елiн таңырқатқан.



	Бiрекең ұнатпайды өктегендi,

	Дегендi аққа қара жек көредi.

	Жаны қас жатып iшер жанбағыспен,

	Сұм менен сұмырайға кектенедi.



	Қолында қатты тиер бар қамшысы,

	Бiрәлi бейбiт күннiң барлаушысы.

	Жоламай ұры–қары маңайына,

	Аяғын тартып басты алдамшысы.





Еркiн Әуелбеков




	Бiр күнi Алматыдан жедел бекiп,

	Торғайға келдi Еркiн Әуелбеков.

	Көкшеден самғап ұшқан сұңқарым–ай,

	Көрмеген зеңгiр көгiн төмендетiп.



	Еркiн ғой ежелден–ақ сүйiктi елге,

	Лайық ер заңғардағы биiк төрге.

	Халқы мәз көтерер деп қалай дағы

	Торғайды талай–талай биiктерге.



	Қайран ер ол сенiмдi ақтады ғой,

	Рахатын өзi бiрақ таппады ғой,

	Ебiде ескен желдей Еркiнiм деп,

	Есiмiн есiнде елi сақтады ғой.



	Салса да қыран етiп әр қияға,

	Жампозым жақпай қойған партияға.

	Тәуелсiз елiнде де талқылы боп,

	Ақыры жұмды–ау көзiн қапияда.



	Өмiрде оттай жанып лапылдаған,

	Қырандай самғап биiк саңқылдаған.

	Жүргенде бiр көруге ынтызар боп,

	Торғайдың жайды құшақ халқы да оған.



	Еркiн де, Бiрәлi де жұлдыз таққан,

	Елiне екi батыр, екi мақтан.

	Тiрлiкте екi жақсы сыйласқанын

	Аңыз қып айтады жұрт көрген–баққан.



	Құдайым қалай ғана шебер едi,

	Соңынан жақсылардың сөз ередi.

	Көре алмай Бiрәлiге қонған бақты

	Кейбiреу көзi тұздай көгередi.



	Сыртынан сөз таратып жамандайды,

	Сыпсыңдап өсек таңып амалдайды.

	Өзгенi менсiнбейдi деп қояды,

	Басқа мiн мысы құрып таба алмайды.



	Ер ме едi Ерекең де сөзге еретiн,

	Қыран ғой құбылысты тез көретiн.

	Қағида тектiлiгi тумысынан,

	Құбылма мiнезi жоқ өзгеретiн.



	Бiлетiн Бiрәлiнi дабысынан,

	Ер емес ешкiмнен де сағы сынған.

	Шәуiлiн кандендердiң елең қылмай,

	Танбаған Құлагердей шабысынан.



	Сыртынан атағына қанық едi,

	Сүйсiнiп игi iсiне қалып едi.

	Зерделеп Бiрәлiнi тереңiрек,

	Пайымдап парасатын танып едi.



	«Ешiмде» еңселенген безбендердi,

	Одан соң өзi барып көзбен көрдi.

	Мырс етiп миығынан қоя салған,

	Елемей езулетiп езгендердi.



	Риза боп атқарылған жұмысына,

	Кеңшардың түрдi құлақ тынысына.

	Орнатқан жерде жұмақ Бiрекеңдi

	Балайды бар ауданның ырысына.



	Ақсақал Қимадағы дана құтып,

	Жоспарын кең толғаған алады құп.

	Өрелi әңгiменi өрiп айтқан

	Сыйлайды Бiрәлiнi аға тұтып.



	Салмаған «Ешiмде» бұл құрылысы жоқ,

	Ғажайып iстемеген жұмысы жоқ.

	Тұрады аудан тұрмақ, обылысқа

	Толайым жақсылығы жұғысты боп.



	Мұнысын көрмесе тек соқыр көрмес,

	Жөн iске бетпақ қана бетiн бермес.

	Батырын барақ итке талататын,

	Ерлерiн елемейтiн Еркiн емес.



	Осылай атқара бер бар iстi деп,

	Ерекең кеттi жөнеп табыс тiлеп.

	Тұз жалап, күйiп iшi қала бердi

	Көрмейтiн көрсоқырлар алысты көп.



	Қазақтың екi бiрдей ер батыры,

	Күншiлдер күйкiсiнен алда тұрды.

	Жарасып жаныменен, арыменен,

	Алдағы абат күндi арман қылды.



	Ойланды, бәлкiм, әлде, ойланбады,

	Шабақтай шошаң етiп қайраңдағы,

	Қиманың бiр басшысы айтып қалған

	Көпшiлiк кесiр сөзге қайран қалды.



	Басқарып Әуелбеков тiзгiн қаққан,

	Обкомның бюросы едi жүрiп жатқан.

	Әлгi сөз қабағына қондырды бұлт,

	Артынан андағайлап зiлi батпан.



	«Нұртазин Ешiмдегi кеттi керден,

	Артықпын деп санайды өзiн елден.

	Менiңше, директорды менменсiген

	Шығарып пенсияға жiберген жөн!»



	Көтерiп алды басын Еркiн сонда,

	Жарқылдап жасын оты жанарында,

	Саңқылдап сөйлеп кеттi, сәл ойланып,

	Басшыға барлап бiраз қадалды да:



	«Жолдастар, адам бiзде басты байлық,

	Байлықты шашып–төгiп сарп қылмайық.

	Жұртыңа жақсы кадр құт емес пе,

	Болмайды ол көрiнгенге сулық–майлық.



	Бiрәлi облыстағы ардақты адам,

	Аудан тұрыпты ғой, елге мақтан.

	Ерiңе ерек туған ит қосатын

	Баяғы қалмай қойған әдет жаман.



	Бiрәлi – барымыз да, нарымыз да.

	Жақсымыз аспанда емес, жанымызда.

	Асылды Бiрекеңдей сақтамасақ,

	Сын болар бәрiмiздiң арымызға.



	Көбiрек сол асылға бармайсың ба,

	Үлгi қып өнегесiн алмайсың ба,

	Тұлпардың тектi мiнез тiлiн тауып,

	Еңiстен төске өрлетiп салмайсың ба!?



	Тартпаңдар кежегеден, көштi кейiн.

	Несiне жөн бiлместi естi дейiн?

	Қорлайтын Бiрәлiнi қораш сөздi

	Қайтып мен кiм–кiмнен де естiмейiн!»



	Еркiн ер iреп сойып сақ еткiздi,

	От шашып көздерiнен жарқ еткiздi.

	Пышақпен кескендей қып тыйды осылай

	Күлбiлте, қуыс кеуде, көлтек сөздi.



	Жал–құйрық, қанат берген серпiлерге,

	Риза Бiрәлi де Еркiн ерге.

	Сондай–ды серке туған серек шыңдар

	Лайықты қазағымның көркi дерге!



	* * *

	Басынан өттi дәурен, Құлагер күн.

	Қимаға Атбасардан құлап еркiн,

	Өзi де назалы бiр күй кешкендей,

	«Ешiмге» аттың басын бұрады Еркiн.



	Жеткен–дi тiрлiкте де қадiрiне,

	Тәу еттi Бiрәлiнiң қабiрiне.

	Арыстан асып белден кеткеннен соң

	Елдiң де келмей қалған сәнi мүлде.



	Еркiн ер әз ағамен сырласқандай,

	Асылдың аруағымен мұңдасқандай,

	Кiрпiшiн мазарының сипай берген

	Рухымен Бiрәлiнiң жалғасқандай.

	Мақамын Құран–кәрiм тыңдай бердi,

	Жүрегi Бiрекем деп жырлай бердi.

	Еркiннен Әуелбеков қалған бiр сөз:

	Болмайды марқұм деуге мұндай ердi!





Бышовец, Стрельцов, Әбiлсейiт Айханов һәм спорттың досы Бiрәлi




	Қиманы өрлетуге жанды салған,

	Райкомның бiрiншiсi Ғабдысалам3,

	Саласын әлеуметтiк өркендетiп,

	Халқынан қуанарлық алғыс алған.



	Көп жайды Бiрекеңмен кеңеседi,

	Ауданның айдарынан жел еседi.

	Көркейiп өнер–думан, ойын–сауық,

	Дәулет пен сәулетi де тең өседi.



	Ғабекең Бiрәлiнi алға салып,

	Жүредi ауданына олжа салып.

	Iнiлер сыйлағанға iзет қылып,

	Қалады Бiрекең де бiр жасарып.



	Ағаға қандай ғана сын тағасың?

	Ағадан қандай ғана мiн табасың?!

	Еңбектi ұштастырған демалыспен,

	Қояды спорт десе iшкен асын.



	Мазмұнды, мәндi қылып демалысын,

	«Ешiмде» өткiзедi сан жарысын.

	Спортзал саңғыратып салып берген,

	Дегендей жас мұраты оңғарылсын.



	Арманның сан тиегiн ағытады,

	Спортты кеңшардағы дамытады.

	Арнайы ақы төлеп, адам ұстап,

	Жiгерiн балғын жастың жанытады.



	Ғажабын бiлмек болсаң мынаны аңғар:

	Мектебi музыкалық және де бар.

	Кешенi Мәдениет Сарайының

	Жастардың жан–жүрегiн бағындырар.



	Бiрекең спорт десе жан бередi,

	Спорттың жұлдыздарын хан көредi.

	Футболы, палуан күрес, волейболы –

	Ерекше бәрiне де мән бередi.



	Елiгiп, елегiзiп футбол десе,

	Қозады делебесi әсiресе.

	Спортқа қатыстының барлығын да

	Алдырар болса дағы бәсi неше.



	Ұмтылып заманға сай жаңалыққа,

	Көз ашық, көкiрек ояу даналыққа,

	Танытып әрбiр жерде дегдарлығын

	Бастайды бар ұжымын саралыққа.



	Футболдың сол кездегi дүр ағасы,

	Советтер Одағының құрамасы.

	«Есiлдiң» кеңшарында ойнады ойын,

	Жолдастық кездесу боп сыбағасы.



	«Бышовец футболдың бiр белесi» деп,

	«Орыстың Стрельцов Пелесi» деп,

	Бiрекең таң қалдырып тамам жұртты,

	Саңқылдап сол арада сөйлесiн кеп.



	Футболдың әлем сүйген ардақтары,

	Бышовец, Стрельцовтай саңлақтары,

	Мақтауы Бiрекеңнiң жанға жағып,

	Шаттанды зеңгiр көкке самғап бәрi.



	Спорттың досы болған Бiрәлiнi,

	Тағы да қазағымның бiр алыбы,

	Айханов Әбiлсейiт ардақ тұтып,

	Сұңғыла сұлу жанын ұға бiлдi.



	Бас болып Ғабдысалам ел басшысы,

	Қимада палуан күрес, ат жарысы,

	Қыз қуу, көкпар тартпақ, теңге алыспақ,

	Өткiзiп ұлт ойынын жан салысты.



	Ауқымы мерекенiң байқалыпты,

	Арқалық, Жақсы, Қима жайқалыпты.

	Құрметтi қонағы қып думан–тойдың

	Шақырған Әбiлсейiт Айхановты.



	Қазақта күш атасы Қажымұқан,

	Беттемей белдескеннiң бәрi бұққан.

	Алаштың бас палуаны Әбiлсейiт

	Орыстың Медведьтей нарын жыққан.



	Сыйынған Қажекеңнiң аруағына,

	Зордан зор Әбiлсейiт салмағы да.

	Келгенi Айхановтың бiр мереке

	Мұндағы күрес сүйген бар қауымға.



	Төгедi Бiрәлi де жан жарығын,

	Спортта Айхановтай самғады кiм?!

	Бәрi де лайық көрген Бiрекеңдi

	Қазақтың қарсы алуға палуан ұлын.



	Бiрекең көп iшiнде дара–сынды,

	Көркiне ақылы сай жарасымды.

	Сәнi де болмайды ғой мерекенiң

	Қоспаса бiр асылға бiр асылды.



	Қарсылап Әбiлсейiт палуан дүрдi,

	Айтады әңгiмесiн алуан түрлi.

	Таңданып Бiрекеңнiң тарихына,

	Тамсанып ғажабына тарлан тұрды.



	Сабантой ерке Есiлдiң жағасында,

	Киiз үй, қымыз толы сабасында.

	Ошақта қазан асқан, алтыбақан,

	Рахатты бұдан асқан табасың ба?



	Құйқылжып ән мен күйi әуелеген,

	Қара көз қарақаты мәуелеген.

	Намысын жiгiттердiң қайрайтындай,

	Дегендей: тартынасың, қане, неден?



	Алапта түрлi дода, алуан жарыс,

	Бастысы бәйге менен палуан жарыс,

	Жүлдесi абсолюттiк Айхановтың,

	Осыны қолдан бермеу болды намыс.



	Бiрәлi, Ғабдысалам – ортасында,

	Төрде отыр төрешiлер алқасы да.

	Айханов айдай толып тiл қатады,

	Ұқсаған Ұлытаудың нар тасына:



	«Кеудеде намыс болса – жеңбейтiн кiм?

	Намысқа мен де тыным бермейтiнмiн.

	Айханов атындағы бас жүлденi

	Қаракөз жеңiп алар көрмей тұрмын».



	Iштегi өзiнiң де тапқан ойын,

	Бұл сөзге Бiрәлi де бұрды мойын.

	«Күрессiн, дедi,Сағат4, сол күрессе,

	Көркейiп жүре берер думан тойың»



	Намысты жiгiттердiң бiрi Сағат,

	Ойын–той, мәжiлiстiң гүлi Сағат.

	Бура сан, бұлшық етi бiлеу–бiлеу,

	Сен тұр, мен атайынның дүрi Сағат.



	Сағат та сескенетiн емес едi.

	Бiрақ ол кiлемдегi төрешi едi.

	Қонаққа құрақ ұшып қызмет қылған,

	Ешкiмге болмаса да берешегi.



	Сағатты шақырып ап Ғабдысалам:

	«Бiрағаң күрессiн деп отыр саған.

	Бiреуге ысқырықты тапсырып тез,

	Бас жүлде жеңiп алғын бұл додадан!»



	Бiрағам айтса – болды, дедi–дағы,

	Сайысқа кiрдi Сағат келдi–дағы.

	Намысқа қазағым деп тырысқанда,

	Сондайда жанады ғой ердiң бағы.



	Қамшы боп қайрағаны Бiрекеңнiң,

	Жылдам–ақ алып ұрды бiр–екеуiн.

	Бес–алты белдесуде бетi қайтпай,

	Жеңiске жеткен ердi жыр етемiн.



	Жүлдесiн Айхановтың алды Сағат,

	Бас иiп Бiрекеңе барды Сағат.

	Бiрекең құшаққа алып сүйгенiнде

	Бiр елi көкке жетпей қалды Сағат.



	Бiрекең өзi де бiр орман едi,

	Арманды үмiттерге жалғап едi.

	Талапты жiгiттердiң бәрiне де

	Қол созған қыдырдайын қорған едi.



	Осындай болады ғой ер данасы,

	Солардың iшiндегi таңдамасы.

	Батасын Әбiлсейiт Айхановқа

	Берген–дi Бiрекеңдей ел ағасы.





Аймұхамбет




	Бейнет те, бақытың да құдай iсi,

	Түк емес құдiреттен былайғысы.

	Өзегiн өртеп мәңгi өткенi арман

	Iшiнде Бiрекеңнiң бiр қайғысы.



	Жапырақ жаңа ғана жайған көктеп,

	Жанқұса запыраны – Аймұхамбет.

	Қиылған қыршындай жас ұлды ойласа,

	Iшкен – у, жеген – желiм, ойы – кермек.



	Таралып өскен едi өрiмдей боп,

	Жайлаудың жаны жарқын төрiндей боп,

	Зәйнидей анасын да аһ ұрғызған

	Өмiрлiк өкiнiшi жегiдей жеп.



	Жайнаған Аймұхамбет көктем едi,

	Мүшел жас жиырма беске жеткен едi.

	Кiшкентай Айгүл–тайын еркелетiп,

	Әкелiк махаббатын шектемедi.



	Сатыдан институт өткен едi,

	Агроном болып еңбек еткен едi.

	Бiрекең жеңгейменен демалысқа

	Карловы Вары жаққа кеткен едi.



	Ауданнан комиссия келген екен,

	Кеңшардың жер жағдайын көрген екен.

	Есiлдiң аңғарында жолбасшы боп,

	Соларға Аймұхамбет ерген екен.



	Сол жазда тұрғандай–ақ суға тартып,

	Сұрланған қап–қараңғы түн мұнартып.

	Есiлде жарқабақтан аударылған

	Мәшине тереңiне кеттi батып.



	Жар шетiн шөп екен деп аңдамаған,

	Жалт етiп кете барды жалған–арман.

	Талайы маңдайдағы солай болды,

	Тағдырын адам өзi таңдамаған.



	Төртеуi бес адамның тал қармады,

	Әйтеуiр аман қалды, аңғармады.

	Аликтi5 ажал–қармақ iлiктiрiп,

	Тұншығып тұңғиықта арман қалды.



	Таңертең бұл хабарды жұрт бiлгесiн,

	Күрсiнiп күңiрендi бүкiл Ешiм.

	Аяулы Аймұхамбет жоқ деп ендi,

	«Ешiмнiң» күллi халқы еңiресiн!



	Жеделхат Бiрекеңе хабар салған,

	Қабдыраш6 күтiп алды Көкшетаудан.

	Теңселiп ауыр қайғы азабымен,

	Сөгiлiп ми қатпары зiл мұнардан.



	Қасында аңыраған Зәйни ана,

	Қайғысы қандай қатты қайран бала!

	Елестеп көз алдына Алигiнiң

	Еркелеп тұратыны жайраң қаға.



	Қайтсiн–ай, Зәйни ана көп қайғырды,

	Күйдiрiп ет жүрегiн шоқтай қылды.

	Қуарып ақ дидары, шашы түсiп,

	Өмiрдiң өзге мәнiн жоқтай қылды.



	Құдайдың салғанына шара бар ма,

	Қайғысы жүк болғандай қара нарға.

	Сабырын сақтаған ер Бiрәлi едi,

	Амандық тiлеп басқа балаларға.



	Қайғыны ел де бiрге көтерiстi,

	Тойтарып тағдыр салған төтен iстi.

	Болғанға болаттай боп Бiрекең де,

	Басынан әркiмнiң–ақ өтер iстi.



	Қайғыны қиып түсер алмас едi,

	Орыны өндiр ұлдың толмас едi.

	Көтермей қасiреттi шөгер болса,

	Бiрәлi Бiрәлi де болмас едi!



	Жұбатты Зекендейiн жан қосағын,

	Түн қатты күзетумен талма шағын.

	Өмiрлiк өкiнiш боп Аймұхамбет,

	Ұстатпай ұшты алдынан арман–сағым!





Бiрәлi мен Рысты Сариева7




	Деп жүрген халқым үшiн жаным пида,

	Ер қызы қазағымның Сариева.

	Рысты Халесқызы – самғап ұшқан

	Жасынан талай биiк шың–қияға.



	Ұрпағы Сырым батыр Датұлының,

	Сiңлiсi Мәншүк, Әлия батырының.

	Торғайда талай дастан толғады жыр

	Танытып алғырлығын ақылының.



	Толғанам Рысты қызға қараймын да,

	Дарыған нұр–қасиет қалай мұнда?!

	Жалынын,

	Жан–жүрегiн жарқылдаған

	Асыл тек киесiне балаймын да.



	Ұйытып айналдырған ұлтқа бiздi,

	Танытқан талай–талай жұртқа бiздi,

	Ойлаймын Айпарадай аналарды,

	Сағынам ақыл кенi Құртқа қызды.



	Осындай Рысты қыздың тектiлiгiн,

	Алмастай қиып түсер өткiрлiгiн,

	Арудың ажарына ақылы сай,

	Елдi де басқаруға ептiлiгiн.



	Бұлтартпай Бiрәлi аға бiлдi танып,

	Бұл қызым от екен–ау тұрған жанып.

	Дариға, дәл осындай өндiр жастан

	Өссешi ұл мен қызым өнеге алып.



	Жұмысын үркiткенде бұла күшпен,

	Сүйсiнiп Бiрекең де тұрады iштен.

	Ағаның тiлектестiк ақ көңiлi

	Керемет құйылады нұр ағыспен.



	Көзiнiң iзгiлiк тұнған ұшқынында,

	Кiсiлiк қасиет тұрған ұстынында,

	Ең алғаш кездескенi Бiрекеңмен

	Есiнде қалып едi Рыстының да.



	Өр мақсат көкке өрлеген жолдарымен,

	Есiнде Қимада кең залға кiрген.

	Сыртымен сезiп едi сұқтанғанын

	Соңынан сумақай көз сонда кiлең.



	Алдында аймаңдайлы аппақ арман,

	Артына жай түсiре жалт қараған.

	Қисайып қалған сонда көп бастарға

	Көзiнiң өртiн төгiп, шоқ қадаған.



	Жанарға нажағайлы жасын шоқтай,

	Жалғыз бас қисаймаған басылды оттай.

	Сырбаз да салиқалы қалпыменен

	Отырған түп–түзу боп атқан оқтай.



	Маңқиған маңғаз келбет, шалқақ кеуде,

	Нар тұлға, жарасқандай тұрпатты ерге.

	Күйкентай пенделерден биiк тұрған

	Лайықты қарындасқа аға дерге.



	Рыстының сол ағасы Бiрәлi едi,

	Әрдайым ағалығын қылар едi,

	«Ләббай» деп iлтифат қып тұрар едi,

	Бiр–бiрiн жарты сөзден ұғар едi.



	Рысты мен Бiрәлi аға талапты ұғып,

	Көз көрмес, тiнi жiбек одақ құрып,

	Қиманы өрге тартып сүйрегенiн

	Айтады бiлетiндер сабақ қылып.



	Басқадан Бiрекеңде сана биiк,

	Әз аға аудандағы дара биiк.

	Саңқылдап салиқалы сөзiн айтса,

	Ел түгел құлақ түрiп, қалады ұйып.



	Рыстыға: «Айналайын, қызым!» дейдi,

	Дәнекер арадағы үзiлмейдi.

	Қиманы көкке өрлеткен әке мен қыз

	Баяғы даналардың көзiндей–дi.





Ақмола




	Асуы Бiрекеңнiң жастарға сын.

	«Ешiмдi» жиырма бiр жыл басқарғасын,

	Шығады абыроймен пенсияға,

	Ұқсап–ақ өмiр жолы дастанға шын.



	Қоштасу халқына да ауыр болып,

	Бiр өзi бүтiн дүние дәуiр болып,

	Құрметтеп шығарады пенсияға

	Қимада облыс, аудан, ауыл болып.



	Облысы бұл кездегi Ақмолада,

	Бiрекең мұнда дағы жеке–дара,

	Толағай Торғайымнан қалған тұяқ,

	Бәйгеден күнде келген жалғыз қара.



	Торғайдың қайта–қайта күнi батқан,

	Бiр ашып, бiрде жауып, ыдыратқан.

	Қазақтың қаймақтары тұнған жерге

	Қашан да үкiметтiң зiлi батпан.



	Айтысып кiммен ендi опа таппақ?

	Жетпiске жасы дағы қалған тақап.

	Қайтсе де ары таза Бiрекеңнiң

	Елiне еңсе тiктеп, болған атақ.



	«Ешiмi» болса дағы алтын бесiк,

	Бұйдалы танадайын мұрны тесiк,

	Билiгi қолдан–қолға ауысқан соң

	Бiрекең Ақмолаға келдi көшiп.



	Қор қылмай жамандарға алтын басын,

	Талқыда төмендетпей нар тұлғасын,

	Алыстан сыйласқанды абзал көрiп,

	Бұрады Ақмолаға аттың басын.



	Десе де елдi қайтiп қия алады,

	Нар басы тарға қалай сыя алады?

	Төрiнен Ақмоланың ойып тұрып,

	Андрей Брауннан8 үй алады.



	Ақмола – Арқадағы жер кiндiгi,

	Көгiнде көтерiлген ел түндiгi.

	Куәсi талай–талай естелiктiң,

	Бар едi Бiрекеңе төркiндiгi.



	Ақмола Бiрекеңе нұрлы қала,

	Жүрегiн аялаған жырлы қала.

	Ерекше киесi бар ежелден–ақ,

	Тарихтың тұғырындай сырлы қала.



	Көшеде кездеседi таныстар да,

	Бiледi Бiрекеңдi алыстар да.

	Аңысын заманның да аңғарғандай

	Әрқилы әңгiмеге барысқанда.



	Бiрекең сырын ашты Абай–жанға9,

	Бiлмеймiн бара жатыр заман қайда?

	Бiр ғана бiлетiнiм: жұмыс iстеп,

	Табады ебiн тапқан адам пайда.



	Сыр ашып осылайша толғанады,

	Кешiкпей тосын iстi қолға алады.

	Барғанда Украинаға көрген екен,

	Қышадан түсер пайда мол болады.



	Елдегi Келденге10 де хабар салды,

	Жарамсыз деген үйдi жалдап алды.

	Жөндетiп, жабдық–жарақ орнаттырып,

	Жайнатты жапсырма мен жарнамаңды.



	Жарғысын серiктестiк дайындады,

	Әкесi Нұртазаның атын алды.

	Банктен несиенi жеделдетiп,

	Кавказдан жеткiзедi құтыларды.



	Ескi көз пайдаланып танысты да,

	Мол қамтып жақынды да, алысты да,

	Ұятқа қалмайын деп ел алдында,

	Қайрайды қайрат, жiгер, намысты да.



	Қарттықта қайрат тағы сыналады,

	Қышаны заводской шығарады.

	«Нұртаза ЖШС» деп айдар тағып,

	Құтымен жөнелткендi құп алады.



	Бiрекең бес жыл бойы дүрiлдеттi,

	Қышасы ұрым менен қырым кеттi.

	Ресейде тауарына сұрау салып,

	Елiнде Қазақстан шұғыл өттi.



	Сiбiрге жолы түсiп барды Сағат,

	Сапары аяқталып қалды Сағат.

	Дүкеннен соңғы жәшiк «Нұртазаны»

	Ескерткiш базарлыққа алды Сағат.



	Бұйымы табылғанда бар ғаламнан,

	Бiрекең Сiбiрдi де жаулап алған.

	Сол Сағат әлi күнге жыр қып айтар

	Сондағы базарлығын таңдап алған.



	Ақмола ақырғы әнi Бiрекеңнiң,

	Аруағын әлi талай жыр етермiн.

	Астана атына оның көше берсе,

	Жырыммен сол көшенi гүл етермiн.





Ақырғы сапар




	«Ешiмде» тойлап келдi жетпiс жасын,

	Елiнiң көрiп келдi ықыласын.

	Нұралы досы бастап асаба боп,

	Мерейi өсiп келдi, көңiл тасқын.



	Бәрi де, барлығы да жақсы–ақ едi,

	Арманы әлi дағы асқақ едi.

	Қажымай қарт та болса, қыбыр–қыбыр,

	Бөлек бiр тiршiлiгiн бастап едi.



	Жазмыштың жолы басқа әттең бiрақ,

	Жетпiс үш мүшелiнде сөндi шырақ.

	Жабысқан кеселдi дерт жеттi түпке,

	Адыра қалды мұрат, семдi шуақ.



	Тiрлiкте көппен жүрген, топқа кiрген,

	Алаштың бiр арысы өттi өмiрден.

	Тағдырмен тайталасып жарып шыққан

	Тар жолдан, тайғақ кешу өткелiнен.



	Танытты қайсарлығын қайтарда да,

	Ақырғы аманатын айтарда да.

	Есiлдiң жағасында, бейiтiнде,

	Ерiм деп есiп желi айтар дала.



	Күйзелтiп, күңiрентiп халықты, елдi,

	Сүйегiн «Ешiмiне» алып келдi.

	Салмағын тiрлiктегi қадiрiнiң

	Қайысқан қабiр басы танып көрдi.



	Кеттiң деп тастап қайда бiздi тегiс,

	Егiлдi «Ешiмдегi» орыс, немiс.

	Халқының махаббатын iлген қыран,

	Қайран ер жатты–ау сұлық тартып көгiс.



	Ғапыл қап, iште кеткен шерi бардай,

	Қамалып алынбаған терi бардай.

	Қабағы болар–болмас түйiлгендей,

	Сәулесiн жарық дүние сағынардай.



	Торғайдан, Қостанайдан, Ақмоладан,

	Басқа да көп ауылдан, көп қаладан.

	Ақырғы сапарына Бiрекеңдi

	Нөпiр жұрт күңiренiп аттандырған.



	Сөз емес, соңында көп iс қалдырған,

	Ғажайып өмiрде өрнек iз қалдырған

	Бола ма марқұм деуге мұндай жанды,

	Бетке алып жарық күндi ұшқан қыран!!



	Айтқан–ды ұлы дана Абай дағы,

	Болмайды өлдi деуге қалай–дағы.

	Осындай тұжырымға келiп халқы,

	Жұбанып, жүзiнен нұр арайлады.



	Ең ұлы ескерткiшi – елi қалды,

	Сарыарқа, Абылай асқан белi қалды.

	Қолынан өзi орнатқан «Ешiмi» мен

	Есiлде гүлжазира жерi қалды.



	Қимайтын Қимасы мен Жақсы қалды,

	Құдайдан ендi қандай бақ сұрар–ды?

	Қалдырды тәрбие мен тағлым берiп,

	Артында талай жайсаң, жақсыларды.



	Елiне мақтан тұтар мұра қалды,

	Сай–сала киесiне тұна қалды.

	Есiлiм ендi қашан туғызады

	Қас батыр Бiрекемдей ұлы адамды?!



	Соңында қайсар намыс қияқ қалды,

	Аппақ ар, мөлдiреген ұят қалды.

	Әкеден алған туды асқақтатар

	Өндiр жас Әлихандай тұяқ қалды.



	Мазарың мәңгiлiктен күй ақтарды,

	Қазағың қасиетiңнен сый ап қалды.

	Рухың ту биiктен назар салып,

	Есiлдi қорып тұрған сияқтанды.



	Бiрекем, өмiр–сапар аяқталды,

	Дастаным межесiне таяп қалды,

	Менi де аруағыңмен алқай бершi,

	Демегiн жырын Қорған аяп қалды!





Бiрәлiнi аңсау




	Заңынан қисса жырдың бұлжымастан,

	Заманын Бiрекемнiң қылдым дастан.

	Баяны он дастанға азық болар,

	Алашта асып туған бiр арыстан.



	Табылар дастаныма сыншылар да,

	Тайсалсаң сыншылардан жыр шығарма!

	Жырыма әдiл қазы Алла, құдай,

	Жараным, жалпақ елiм, бiлсiн ол да.



	Бiрекем өткенiне он жыл өттi,

	Он емес, оннан дағы мол жыл өттi.

	Еңбегiн есiл ердiң желге ұшырған

	Ессiздiк, еренсiздiк – сол жүдеттi.



	Мұңымды өлеңiме көшiремiн.

	Қайталап айта берем несiн оның?

	Тербеткен Бiрекеңнiң бесiгi едiң,

	Нендей күй кештiң, ойһой, Ешiм–елiм!



	Есiлдiң есiп ерке нұр самалы,

	Шарқ ұрып шағаладай үн салады,

	Тiршiлiк толқынына тұншыққандай,

	Рухына Бiрекеңнiң мұң шағады.



	Аңсайды Бiрекесiн Ешiм елi,

	Самалы сағыныштың есiледi.

	Ерiне сел ықылас сарқылмайды –

	Елiне тауып берген несiбенi.



	Жөңкiлтiп махаббаттың нұр ағынын,

	Ерiнiң еске алады бұла күнiн.

	«Ешiмнiң» азаматы ту көтердi

	Ауылы боламыз деп Бiрәлiнiң.



	Болса деп Бiрекеңдей ер данасы,

	Аңсайды қазағымның кең даласы.

	Өмiрге өрен керек тұлпар шыққан,

	Өрлейтiн оза шауып өрде басы.



	Аңсайды нарқасқасын қазақ елi,

	Заманы ондай ердiң жаңа келдi.

	Дариға, құдiретпен қайта туса,

	Бұл заман Бiрекеңнiң заманы едi.



	Аңсайды Бiрекеңнiң үлгiлерiн,

	Ақ пейiл, асыл тегiн, сом жүрегiн.

	Қадiрiн халық солай бiлгенiне

	Шым етiп ет жүрегiм, елжiредiм.



	Аңсайды Бiрекеңнiң өнегесiн,

	Кең етер кiм бар солай керегесiн?

	Өтсе де қанша уақыт

	Қазағыма

	Керек ер, керек тұлға, керек есiм!



	Аңсайды Бiрекеңдi және жары,

	Өрбiген, өсiп–өнген балалары.

	Әдиша, Бәдиша мен Роза, Бақыт,

	Сарғайып сағынышпен саналары.



	Аңсайды Әлихандай өндiр тұяқ,

	Асылдың сынығындай өткiр қияқ.

	Әкенiң өнегесiн жалғастырып,

	Келтiрмей келе жатыр аруаққа ұят.



	Әкенiң күн–кеудесiн тiк көтердi,

	Намысын, абыройын нық көтердi.

	Бiрекең өлмегенi сол емес пе,

	Әлихан алып таудай жүк көтердi.



	Аялап шаңырақты Сәуле келiн,

	Келтiрер жар керегiн, жан керегiн.

	«Ешiмде» құлын–тайдай өскен бiрге,

	Табады жөн–жосығын әрнеменiң.



	Аңсайды немерелер, шөберелер,

	Туашақ болар әлi неменелер.

	Әулетi әр заманға сәулет берiп,

	Ұрпақтан ұрпаққа озып келе берер.



	Бiрекең өлмегенi сол емес пе,

	Үмiтi болашақтан мол емес пе.

	Бостан ел өз тағдыры өз қолында,

	Кеудесi ұрпағының зор емес пе.



	Қайда деп сұрарсыз–ау Зекен ана,

	Кеттi ұшып Москваға кеше ғана.

	Немере Ботагөзбен оқып бiрге,

	Келедi алла жазса каникулға.



	Аңсайды Бiрекесiн олар–дағы,

	Аңсаумен асыл рухты жанар бағы.

	Атасын аңсағанда Ботагөздiң

	Нұрланып сала берер жанарлары.



	Сағыну Бiрекеңдi ол да бақыт,

	Тұрады аңсағанды жан жаратып.

	Шынымен аңсар болсаң жанып–күйiп,

	Шаттығын әкеледi таңдар атып.



	Артында күдiк емес, үмiт қалды,

	Лай емес, мөлдiреген тұнық қалды.

	Айналып Ақмоласы Астанаға,

	Аңсары Бәйтерек боп тұрып қалды.



	Аңсаумен жаздым мен де дастанымды,

	Аңсаумен мәңгiлiктi, қас қағымды.

	Аңсай бер жырым менiң – пiрiм менiң

	Бiртуар Бiрәлiдей асқағымды!

	08.08.07–14.09.07.





БАЛЛАДАЛАР, ӨЛЕҢДЕР





Айдарбек




	«Қызыл Жұлдыз» жəне Югославияның

	үш орденімен марапатталған ержүрек

	партизан Айдарбек Шаяхметовтың

	өмірінен бір үзік сыр.



	Айдарбек аға – бауырға,

	Майдангер аға – ауылға.

	Қар жастанып, мұз төсеп,

	Соғысқан Альпі тауында.



	Мінезі тіктеу, сөзі өктем.

	(Соғыстың бәлкім сызы өткен).

	Көлгірсу көрсе – кенеттен

	Шырпыша жанып тыз еткен.



	Түндерде ұйқы көрмейді,

	Шылымы және сөнбейді.

	Бесікке бөлеп алғандай,

	Жауынгер ойлар тербейді.



	Тыныштық үшін қалғыма!

	Қарсы алар солай таңды да.

	Отырар ұзақ ойланып,

	Хаттарды жайып алдына.



	Хаттар–ай... Хаттар сыр айтар,

	Қуантар дағы мұңайтар.

	Қаһарлы жылдар суретін

	Сағыныш сынды сарғайтар.



	Майдандас достар азайып,

	Қалыпты–ау – дабыл қағайық.

	Мына бір хаттан тұр сөйлеп,

	Генерал досы Желяев.



	«Іздеп ек көптен қайда деп,

	Көңілге бүккен жайлар көп.

	Бармысың, бауырым, қымбатты,

	Партизан досым Айдарбек!?



	Есте ғой, достым, бәрі есте.

	Айналмас шындық елеске.

	Апталап, айлап нәр сызбай,

	Талғажау таптық емес пе!?



	Қайралып жауға шабылып,

	Шайқаста жүрдік сабылып.

	Жортуыл, жорық жолдары

	Қатерін тосқан қағынып.



	Бәрібір бастық ілгері.

	Жеңіске жүрек үндеді.

	Сықырлап ұйқы бермейтін

	Альпінің аяз түндері.



	Жігіттер жайсаң бар еді–ау,

	Шетінен шіркін нар еді–ау!

	Қасықтай қанын ел үшін

	Қасқайып тұрып төледі–ау.



	Ерліктің жайы хатта бар.

	Ерліктің жыры жатталар.

	Ерлердің жарқын бейнесі

	Мәңгілік жас боп сақталар.



	Өзің бір жанған от едің.

	Оны айтпай қалай өтемін.

	Парызды Отан–анаға

	Айдарбек, сен де өтедің.



	Жайдары көңлің аңқылдап,

	Жігерің қайнап, жарқылдап,

	Партизан болдың, от кештің,

	Командир болдың саңқылдап.



	Жай отын жауға түсірдік,

	Үрейін сөйтіп ұшырдық.

	Альпі мен Триест арасы

	Жорықпен біздің дүрсілдеп.



	Өлім мен өмір арбасты,

	Біз жеңдік сонда, жау қашты.

	Партизан соқпақтарында да

	Жеңісті жолдар жалғасты».



	...Сөйлейді хаттар осылай,

	Сырларын асыл жасырмай.

	Майдангер аға тыңдайды

	Жүректе лүпіл басылмай.



	Соғысқа кез боп жас шақтан,

	Жорықта талай дос тапқан.

	Жолдапты жүрек лебізін

	Панкова Люба Ростовтан.



	Партизан Люба... ол да есте.

	Көрмеген жандар сенбес те.

	Қарулас досын сағынған

	Аяулы сезім сөнбес те.



	Есінде аяз... қыс күні.

	Жанардың отты ұшқыны.

	Естіген жайсыз хабардан

	Көтерілгендей ыстығы.



	Төзер ме мұндай сұмдыққа,

	Төзер ме мұндай зұлымдыққа?

	Эшелон толы қыздарды

	Барады айдап құлдыққа!



	Құтқару керек қалай да.

	Құтқару бірақ оңай ма?

	Қарындасты беріп құлдыққа,

	Жүргенің аман жарай ма?



	Есінде, есте сол жорық,

	Қан төгіскен, жан беріп.

	Тұтқиыл тұстан ұрыс сап,

	Эшелонды өңгеріп.



	Эшелон тұрды көгенде.

	Ұрандап келіп төменнен,

	Айқара ашып есікті,

	«Түсіңдер, қыздар!» дегенде.



	Маңдайда тұлым желбіреп,

	Көгілдір көзі мөлдіреп,

	Панкова Люба жылаған,

	Шаттықтан сонда еңіреп.



	Партизан Люба, жалын жас,

	Жолдас та болды қарулас.

	Ауыр бір шақта соңынан

	Ағалап ерген қарындас.



	Еске алып жорық шақтарын,

	Жазады бүгін хаттарын.

	Кездескен сайын кең айтып,

	Бейбіт күн берген бақтарын.



	Майдангер аға оқиды,

	Көңілге бәрін тоқиды.

	Осынау бейбіт күнде де

	Жауынгер оймен бекиді.

	Айдарбек аға – бауырға.

	Майдангер аға – ауылға.

	Қар жастанып, мұз төсеп,

	Соғысқан Альпі тауында...

	1983 ж.





Қарсылық




	Көзіме тигендей–ақ қамшы бүгін,

	Шырқырап бара жатыр жан–шыбыным.

	Айқайға бар дауыспен бассам ба екен –

	Кеудемді кернеп кетті қарсылығым.



	Тегінде тоғай өспес тал–шыбықсыз,

	Құн болмас молшылықта таршылықсыз.

	Дамудың дүниелік заңдылығы –

	Өмірде Қозғалыс жоқ Қарсылықсыз.



	Бұйығып бұға берсең не болады –

	Киең мен қасиетің жоғалады.

	Қарсылық жасай алмас халықтың да

	Болмысы, бар мұрасы тоналады.



	Тар жерде табан тіреп тиянаққа,

	Қарсылық жасай білген қиянатқа,

	Тілеуін тілеп текті азаматтың,

	Аттарын аялаймын мың аятта!



	Не дерсің бұл күндегі жамағатқа,

	Болмады қарсылық та, қанағат та.

	Келешек келер ұрпақ, ғұмыр үшін

	Кетеміз не қалдырып аманатқа?



	Татпаған Махамбеттің малтасынан,

	Көбейіп намыссыздық дәл қасынан.

	Ұлдары қорғамаған өзен, көлдер

	Қазақтың жоғалатын картасынан!



	Ұранның ұрпағымыз біз кешегі,

	Су емес, Сырдың суы у деседі.

	Беті сор бейбақ өңір бедеу болды,

	Әйтпесе, туған жерден кім көшеді?



	Бала мен баба біткен шөлдегенде,

	Су қашып, қолдан қайран келмегенде,

	Сыңсыған тоғайыңның несі қалды,

	Қоғадай жапырылып өлмегенде?



	Құтаймай құрығанда түгі жердің,

	Көтерер ұлан қайда туын елдің?

	Тоналған табиғатты кім қорғайды,

	Алдында Ақиқаттың жүгінер кім?



	Майысқан кім түзетер тал–шыбықты?

	Сең соққан кім жұбатар заршы жұртты?

	Тоқтатар табиғаттың тоналуын

	Кім жасар құдіретті Қарсылықты?



	Келмейтін Сырдың суы жұлығынан,

	Құртатын тасырлықты ұрығынан,

	Қайда жүр қайран намыс батырлары,

	Бермей ме бейбақ елге тұнығынан!



	Шыңғыстың Абай туған ұлы алабы,

	Сәбиі сілкіністен уанады.

	Шошынып жер жатқанда бұл дүрсілден,

	Қозғалмай жүрек қалай тұра алады.



	Сірескен балталамай сұрақтарды,

	Бүйірлеп бас көтерер «бірақтарды»,

	Түлемес Қазақстан табиғаты,

	Алдымен тұншықтырмай сынақтарды.



	Өлкесі Жетісуым жеті өзеннің,

	Кез келдің кесіріне не кезеңнің?

	Дарияны сегізінші қолдан жасап,

	Ессіздік – әлденеше еселендің.



	Жығылып қодар қылық нардан өлген,

	Хабарсыз қодар қылық Ар дегеннен.

	Жатқанда Арал құрып, Атом көлін

	Тұрғызған тасырлыққа бар ма дәрмен?



	Аспанға шәпкімізді лақтырдық.

	Қуандық құдіретке бір–ақ күндік.

	Қашан біз парасатқа құлақ түрдік?

	Кеш кіріп ақылымыз, жылап тұрдық.



	Есірік болмаушы ма еді мас адамда,

	Мықты екен мақтан деген нашадан да.

	Толқынды туабітті тұншықтырып,

	Не таптық қолдан арна жасағанда!



	Тізелеп, содыр–сойқан пәрменге сап,

	Біреудің құзырына мәрмәр қашап,

	Кей кезде қолдан жасап қастықты да,

	Аламыз достықты да қолдан жасап...



	Тәйірі–ай, табиғат кім?!

	Әмір қылдық.

	Күшпенен табиғатты «бағындырдық».

	Қандай бір дарақылық жасасақ та,

	Солардың мақтадық–ау бәрін жыр қып.



	«Шіркін, Байқал, Байқал» деп Қасым ақын,

	Сұқтанып сымбатына бас ұратын,

	Шеңгелін Сібірге де салған жоқ па,

	Жамылған құрылыстар ғасыр атын?!



	Тоқырау – тасырлықты мадақтаған,

	Табиғат жаһұттарын адақтаған.

	Байқалдың сіңлісіндей Балқаштың да

	Бұ күнде шер–шеменсіз таңы атпаған.



	Баян мен Қарқаралы – Арқадағы ән,

	Басынан әлі бұлты тарқамаған.

	Жасыбай, Торайғыр мен Сабындыкөл –

	Арқаны гәуһар тастай алқалаған.



	Есілім, Ертісімді айт еркеленген,

	Шеменді шерлі күйін шерте берген.

	Жүзіне арулардың әжім түсіп,

	Кәрілік қалайша бұл ерте келген?



	Көлдері Көкшенің де мұңаяды.

	Аяулы аруларды кім аяды?

	Кір шалса күміс көлін азаптанып,

	Өзге үшін ақын жаны ұялады.



	Көгілдір Көкшетауым – көлдер елі,

	Ақ күміс жарқыраған теңгелері.

	Қоскөлін құрып кеткен іздеп бүгін,

	Құлагер кісінейді кермедегі.



	Мейірін қандыратын тұнығынан,

	Тұлпардың келе ме көл жұлығынан.

	Шіркін–ай, селқостыққа не шара бар,

	Айырған Құлагердің құдығынан!?



	Сәніндей Саумалкөлді қаңыратқан,

	Көкірек тексіздікке жалын атқан.

	Қарғаны Қоскөліне қондырмайтын,

	Ақанды осынау жай аңыратқан.



	Сал Біржан – ән–жырымның бәйтерегі,

	Жөкейін аспандағы ай көреді.

	Бұл күнде еңіреген есіл көлдің

	Азабын біле қалса қайтер еді?



	Сал Біржан көрсе бұны шамырқанар,

	Домбыра шанағына дауыл қамар.

	Болыс пен поштабайды былай қойып,

	Бүгінгі біреулердің шаңын қағар.



	Ақындар аялаған ән шығарып,

	Айдынын Бурабайдың көрші барып.

	Арнасын кім толтырар Айнакөлдің,

	Шаң басқан бұлақ көзін аршып алып.



	Ботакөз, кемерлі көл Зерендінің

	Зер емес, зарға батқан көрем күнін.

	Бомба боп Қасым айтқан жарыл, жырым,

	Шайдай аш тоғышардың кереңдігін.



	Мекені Көкшетауым серілердің,

	Зар төгіп тұрғандай боп көрінермін.

	Кір шалса көлдерімді мен қалайша

	Жасамай бір қарсылық шегінермін.



	Қалайша жүрек сөзін толғамаймын,

	Қалайша көлдерімді қорғамаймын.

	Көркейіп көз алдымда тұрса қайтер,

	Аққуға бір кездерде толған айдын.



	Имантау, Шортан менен Шабағымды,

	Жақсы мен Арықбалық, Жаманымды,

	Қамсақты, Қылшақты мен Қопа көлді

	Көргенде ұлдарының жаны ауырды.



	Әрі әкет өзен–көлден нала–мұңды,

	Қайғыртпа, қан жұттырма қарағымды!

	Халайық, бір Қарсылық керек бұған,

	Құрттың ғой Қарсылықсыз Аралыңды...



	Бар дәтім, бар қуатым, бар шыныммен,

	Осылай көңіл кірін аршыдым мен.

	Мен әлі Қарсылықтың өзі емеспін –

	Оятар Қарсылықты қамшымын Мен.

	1989 ж.





Зообақтағы аюлар




	Əбубəкір Қайранға



	Сезімді ғылым не қылсын,

	Ғылымға ғылым қажет тек.

	Ғылымды ғалым кемірсін,

	Ақын қайтеді оған өбектеп.



	Сабақ–ау бірақ әркімге,

	Мысалы, мына тосын жай.

	Мәскеудің зоопаркінде

	Уақиға болған осындай.



	Жамайтын ғылым жыртығын

	Маңызды дерек алмаққа,

	Бір топ аюды бір күні

	Жіберді дейді аулаққа.



	Жегені бал мен шекер деп,

	Кәмелет жасқа толғанда,

	Күндерін көрер ме екен деп,

	Жіберді айдап орманға.



	Аюлар қоңыр қолда өскен

	Балпаң да балпаң басады.

	Тағыны көріп жол кескен

	Дүрлігіп ел–жұрт қашады.



	Үріккен жұртқа мұншама

	Қоңырлар қайран қалғандай,

	Кідірді дағы біршама,

	Тоғайға кірді қорбаңдай.



	Тұнып тұр жазғы орманың:

	Бүлдірген, саңырауқұлақ та,

	Итмұрын, жидек жан–жағың –

	Тартпайды тәбет бірақ та.



	Жемістен мына жабайы

	Теріп жеп тегін тою да –

	Зәһаннам іс қой анайы

	Зиялы біздің аюға.



	Шолжақтап торпақ, торай да

	Сүйкеніп өтсе қасынан,

	Азуды баспай, алайда,

	Аюдың өзі шошыған.



	Адамға шаппақ түгілі

	Бұзаудың шертпес басына,

	Алыптар тура түңілді

	Түк татпай қонақасыға.



	Қазына толы тоғайдан

	Таба алмай тамақ ашыққан,

	Тағылар енді қалайда

	Адамдар жаққа асыққан.



	Шетінде жолдың шоңқайып,

	Отыра қалып жүрелеп,

	Аюлар сонда қол жайып,

	Болған ғой қайыр тілемек.



	Қолдарын жайса паркінде

	Қызықтап халық келетін,

	Сараңдық етпей әркім де

	Тәттіні төгіп беретін.



	Алаңсыз шақтың шаттығы

	Қиялдың құртын қоздырып,

	Қолдан бір татқан тәттіні

	Қояды аңсап көз жұмып.



	Жер басып тұрып табаннан,

	Ербеңдеп алғы аяғы,

	Қайырым күтіп адамнан

	Аюлар қолын жаяды.



	Қалтақ та құлтақ бастары,

	Жаутаң да жаутаң көздері,

	Адамдар бірақ қашты әрі,

	Аюлық тілекті сезбеді.



	Аюлар осы тосыннан

	Албасты болып көрініп,

	Әйелдер дереу шошынған,

	Ойбайды салып, сүрініп.



	Дәйімі торда тұрғанда,

	Сыйлайтын көңіл хоштығын,

	Түсінбей аң–таң бұл маңда

	Адамның қаһар, сұсты үнін.



	Аттандап халық сабылды,

	Басталды аласапыран.

	Милыларымыз да табылды

	Милицияларын шақырған.



	Бейнебір бейбіт аңдардан

	Төнгендей қатер Мәскеуге,

	Лақапқа лақап жалғанған,

	Даурығып нелер боскеуде.



	...Әйтеуір мына қағынған

	Хайуандарды көп есіртпей,

	Абырой болды – дабылдан

	Жеткені жәрдем кешікпей.



	Ақыл да болды табылған

	Кісендеп бірден алғаны,

	Аюлардың бұл лаңынан

	Астананы қорғап қалғаны.



	Абырой болды – дәл сүттей

	Ұйытып жұртты тастады,

	Оқиғаны бұл өршітпей,

	Дабыралатпай басқаны!



	Ертеңі күні–ақ қосылды

	Ғылымға құнды жаңалық:

	Қолда өскен хайуан бұл сынды

	Күн көре алмайды, ол анық!



	Адамдар еді айырған

	Күнкөріс қабілетінен,

	Ал бүгін олар артынан

	Күл шашты лағынетімен.



	Ашыққан аю, алайда

	Адамшылығын сақтады.

	Қарауытпай көзі қалайда,

	Тағылыққа бармай тоқтады.



	Көңілі болып жарадар,

	Алданған тәтті елеске,

	Аюлар осы ақадал –

	Адамнан зият емес пе.



	Жапырып, жайпап дүлей күш,

	Қайтер ек салса қырғынды,

	Білмейді кейбір күнкөргіш

	Ізеттілікті де бұл құрлы.



	Қамы үшін қара басының

	Құрбандығы қып жіберер,

	Санасы сіреу, тас ұғым,

	Аз ба екен аусар немелер.



	Мәскеудің зообағының

	Аюы құрлы күн көрер,

	Қол жайса нелер залымың

	Зардабын оның кім шегер?



	Тіршілік кейде қабаған

	Арпылдақ, арсыз иттей–ді.

	Тұрмысын тексіз сан адам

	Қайыршыдан бетер күйттейді.



	Құбылтып жанын мың бояп,

	Емініп өмір сүрмей ме?

	Қол жайып жолда тұрмай–ақ,

	Қайыршы болып жүрмей ме?



	Өткізсе солай дер шағын

	Тұрмыстың зообағында,

	Қайтер екен деп қорқамын

	Тағдырдың зобалаңында.



	Өткізсе тағы дер шағын

	Өмірдің зообағында,

	Қайтер екен деп қорқамын

	Заманның зобалаңында.



	«Қайда?» деп сонда налыдым,

	Бекінген бекем шеп құрып,

	Мәскеудің зообағының

	Аюы тектес тектілік.



	Қайдасың, рухтас бауырым,

	Адамға дәйім болған құт –

	Мәскеудің зообағының

	Аюы тектес дегдарлық!





Шошала тас




	Бала жастан ойымда, қиялымның көркі еді,

	Шошала тас жайында ғажайып бір ертегі.

	Алып келген әріден қариясы, данасы,

	Жырлаушы еді сол жырды азаматы, баласы,

	Туған жердің қайыңы, қарағайы, талдары,

	Алтын бесік ауылдың қыздары мен ұлдары

	жырлаушы еді сол жырды шыққанынша құмардан,

	тынбаушы еді сол жырдан қанаттанған мың арман.

	...Бір–біріне өлердей ғашық болған екі жас,

	Махаббатын маңдайдан сипайтұғын ықылас

	Таба алмапты маңайдан, таба алмапты туыстан,

	Қол ұстасып содан соң жас жүректер ұғысқан.

	Бір–ақ түнде қашыпты, талай қырдан асыпты,

	Шіркін, жастар әлде бақ, әлде сорға асықты.

	Ну қарағай қалыңның ішіне кеп кіріпті,

	Қуанышы тіл жетпес тәтті ғұмыр сүріпті.

	Ортасына қалыңның отауларын тігіпті,

	Махаббатын мейрамдап ойнапты да күліпті.

	Жұлдыз сөніп аспанда, ағараңдап таң атты,

	Қуғыншылар осы кез жас отауды қамапты.

	Зұлымдығын ойдағы іске асырмақ болыпты,

	Ғашықтардың көзіне қанды жасы толыпты.

	Болған екен сол бір сәт, болған екен, жамағат,

	Құлақ естіп ешқашан, көз көрмеген ғаламат.

	Ғашықтарды ақ отау құшағына алыпты,

	Құдіреттің күшімен тас боп қатып қалыпты.

	Қияметтен құтқарып ғашықтардан бата алған.

	Содан бері ақ отау Шошала тас аталған.

	Аяланған аңызбен Шошала тас әлі бар.

	Серуен құрған жанында ғашықтар да табылар.

	Шошала тас қазақтың киіз үйі кәдімгі,

	Сұлулықпен сиқырлы әлдилейді жаныңды.

	Сыр айтады бұл жерде қызға жігіт қиылып,

	Жасайды–ай кеп бастаңғы келіншектер жиылып.

	Шошала тас маңайын бөлейді олар ән–жырға,

	Паналайды малшылар күркіреген жаңбырда.

	Шай қайнатып мосыға отырғаны бір қызық,

	Отты жағып ортаға әңгімені қыздырып.

	...Шошала тас, сүйіктім, Шошала тас, қымбаттым,

	Баурыңда өскен балаңмын, ақын болып үн қаттым.

	Шошала тас – арманым, Шошала тас – орманым,

	Ғашықтарды қорғасаң мені дағы қорғағын!





Шоқан сандықшасы




	Орыстың ұлы жазушысы Ф.М.Достоевский

	Шоқан сыйға тартқан сандықшаны көзінің

	қарашығындай сақтап өткен.



	Даңқы шырқап шыққан шақта асқарға,

	Достоевский ақтарды сыр достарға:

	Байқаңыздар сандықшаны мына бір,

	Жан тербейтін жұмбағынан бос қалма.



	Бұл сандықша жүрегіме тым жақын,

	Аялайтын, ардақтайтын қымбатым.

	Зергер өрнек зерлерінен сипасам,

	Көргендеймін қимас достың сымбатын.



	Теңеу жетпес, теңдесі жоқ тұрпатын

	Елестету – ежелгі бір «сырқатым».

	Бедеріне тигізгенде бетімді

	Естігендей болам достың тіл–хатын.



	Үзілгендей алтын жұлдыз құйрығы,

	Қысқа ғұмыр – қатал тағдыр бұйрығы.

	Бұл сандықша сақаралық жас досым,

	Қазақ досым Шоқанымның сыйлығы.



	Сақарадан самғап ұшқан сұңқар–ды,

	Соңында жыр, соңында асқақ үн қалды,

	Оның ғазиз жүрегіне аяулы

	Менің шерлі көкірегім іңкәр–ді.



	Айтайыншы көңіл кірін тазалап,

	Бір басына біткен қасиет ғажап–ақ!

	Шоқандайын болса, сірә, арман не,

	Адам. Ғалым. Күрескер ұл. Азамат.



	Қарар болсақ адамзаттық биіктен,

	Көрсоқырлық тең емес пе күйікпен.

	Бірге туған бауырымды да өмірде

	Шоқан сынды көрмеп едім сүйіп мен.



	Тағдыр бізді бір мұратқа теліді.

	Болып едік мен – ағасы, ол іні.

	Басылғанда шын достықтың көрігі,

	Қайсар жүрек қалайыдай еріді.



	«Әсте мені бөтеніңе балама,

	Білесің ғой, сүйем сені, жан аға» –

	Деп ағынан жарылғанда Шоқаным,

	Самғаушы едім сыпырылып томаға.



	Жарқындарым, таңданбаңдар, бұл расым,

	Болған еді мұңдасым да сырласым.

	Сандықшасын көрем оның көзіндей –

	Жүрегімнің төрінде өзі тұрғасын.



	Шоқанымды еске алатын ескеріп,

	Бұл сандықша маған ыстық естелік.

	Достың сыйын таса қылман көзімнен,

	Рухын дәйім сезінуді хош көріп.



	Өз жанымнан қалдырмаймын екі елі,

	Белгілі ғой бойтұмарым екені.

	Бұл сандықша – құйылатын қағазға

	Ең бір асыл сырларымның мекені.



	Қолжазбалар, күнделігім, хаттарым.

	Қымбат тұтып қастерлейтін заттарым.

	Менің үшін қасиетті не болса –

	Бәрін Шоқан сандығында сақтадым.



	Елге мұра бар байлығым осында,

	Терең тамыр жайған гүлім осында.

	Ең сәулелі, ең бақытты шақтардың

	Кілті дағы Шоқан сандықшасында.



	Қия шыңға Шоқан құлаш сермеді.

	Арман, мақсат көкірегін кернеді.

	Асау заман арнасынан лақтырды,

	Өршіл ойға еркіндігін бермеді.



	Жазушы еді жан сырларын саралап,

	Төгуші еді запыранын ағалап.

	Россияның адал ойлы ұлдарын

	Сүюші еді жан–тәнімен бағалап.



	Содан бері, сірә, жиырма жыл өтті,

	Қатал ажал көңілімді жүдетті.

	Сағынамын асыл досым Шоқанды,

	Сағынамын сол бір ұлы жүректі!»...



	Деп дидарын Достоевский жүдетті...

	Содан бері жүзден артық жыл өтті.

	Сағынамын мен де Шоқан бабамды,

	Сағынамын сол бір ұлы жүректі.



	Ұлыға ұлы солай құшақ жайғасын,

	Сандықшаға қалай көңіл тоймасын.

	Бедерінен бейуақыта сипайтын

	Шоқанның сол сандықшасы, қайдасың!?





Мақтай – маршал




	Сайын дала...

	Сақарасы Торғайдың,

	Сайын дала сағынышын толғаймын.

	Тоқсан толғау –

	Толағайдай Торғайдың

	Шерін төгіп, сағынышпен сарғайдым.



	Сап болмаған сақараның сайтаны,

	Сағым қалқып бұлдыраған байтағы.

	Мақтай–шері Сағдиевтің бір ісін

	Торғай елі аңыз қылып айтады.



	Кермедегі Кеңес кезі кешегі,

	Кеңістікте арман желі еседі.

	Киіктерше құйғытады құйын ой,

	Кейкі батыр елесі боп көшеді.



	Ұбақ–шұбақ жалпақ жапан түзді орап,

	Ұлан–асыр дабылдатқан күзгі орақ.

	Айдау жолда астық тасып жөңкілген

	Мың сан әскер мәшинесі мұзбалақ.



	Астық...

	Айқас...

	Желкем күнде шаң борап,

	Алқап басын нөпір халық қаумалап,

	Сыбдыр–сыбдыр сыр шертіскен сарбалақ

	Егіндерін орып болған саумалап.



	Қырық жаста қарағайдай нар биік,

	Құйған мүсін – облатком Сағдиев.

	Генералға қаратып сөз айтыпты

	Қатар тұрған жарқанаттай жарбиып:



	–Жолдас генерал!

	Жоқты – жоқтай, барымызды – бардай ұқ,

	Былтырғыдай биыл қапыл қалмайық.

	Оңғарғанда орақ бітті бұл жақта,

	Мәшіндерді Жангелдинге айдайық!



	...Ал генерал сазарды да бір демде,

	–Мен – генерал...

	Әскеріме мен бастықпын бұл жерде.

	Өзім білем, өзім шешем қайтпекті,

	Маған мұнда әмір етпес бір пенде!





	...Іс осылай шапты дейсің насырға,

	Сөз өтер ме генералдай тасырға.

	Жайдың отын төгіп–төгіп жіберген

	Мақтай көзі ұқсап кетті жасынға.



	Қатуланып генералға барды да,

	Қолтығынан қармап ұстап алды да,

	Кең далаға тебіреніп қарады,

	Толғаныспен көзді салып арғыға:



	– Осы сәтте генералсың. Нанамын.

	Атақ бірақ таппай қапты адамын,

	Мынау жатқан ұлан–байтақ даланың

	Баяғыдан – мен – Маршалы боламын! –



	Деп Сағдиев жарылды да ағынан,

	Жойқын күшпен уызынан дарыған,

	Шелтірейген генералды сол жерде

	Әдемілеп соқты дейсің қарынан!



	Ойпырмай–ау,

	Бос–ақ екен қуысы.

	Генералдың бітті демде жұмысы.

	Сұп–сұр болып қуарды да қызарды,

	Тұрып қалды таусылғандай тынысы.



	Сәлден кейін есін жиып, ойланып,

	Қорлық мына кетсе дағы бойды алып,

	Сағдиевқа иді басын генерал –

	Жарқанаттан жайдарманға айналып:





	– Жолдас маршал!

	Жеткіздіңіз көзімді.

	Майдан үсті.

	Не қыламыз сезімді?!

	Қол астында болсам сіздей Маршалдың,

	Бақыттымын деп білемін өзімді!



	Қарт Торғайдың жырлайтұғын әр шалы,

	Мақтан етіп жүретұғын барша ұлы –

	Генералға берген сабақ осындай,

	Кең даланың Мақтай деген Маршалы...





Былғары табыт




	“...Мен келемін, мен келемін, мен келем,

	Күннен туған, Гүннен туған пайғамбар!”

	Мағжан



	Бермей жүр тыным ғұндарда болған бір ғадет,

	Ғұндардың жайын айтпайтын болса – жыр нәлет.

	Мазасызданып Маңайыма жиі қараймын,

	Аруағы ғұнның айналып ұшып жүр ме деп.



	Айналып ұшқан аруағы ғұнның қолдай ма,

	Қолдай ма, әлде, аруақтың жолы болмай ма?

	Қайыстырған жерді самсаған сансыз қол қайда,

	Тұлпар тұяқтың ізі бар еді–ау, сол қайда?



	Былғары киген,

	Былғары күйлі ғұндарым,



	Қобыз қияғын,

	Тұлпар тұяғын шыңдадың.

	Керімсал самал кермек бір татып кеткендей,

	Мазалайды мені бағзы да бақи сырларың.



	Былғары киген,

	Былғары күймен балқыған,

	Жабайы жуа...

	Жұпарлы жусан аңқыған,

	Қойнына жердің арулап қойып мәйітті,

	Былғарыға бөлеп қоштасады екен артынан.



	Бабалар солай былғары табытқа бөленіп,

	Кетеді екен бақи сапарға жөнеліп.

	Өмірінде де,

	Өлімінде де – былғары,

	Талайына жазған тағдыр сыйына кенеліп.



	Сайран ғұмырлы сақарамызда ғұн бабам,

	Қаранар тегі қыңбаған – сағы сынбаған.

	Ғұндар дегенде – жүрегі жаудың мұздаған,

	Жүрегі достың жырлаудан әсте тынбаған.



	Досына достық пейіліменен таңы атқан,

	Қастасқандарына қаһарын қардай боратқан.

	Жазасы сұмдық бар екен жауға ... және де

	Шыққан жандарға опа табарлық санаттан.



	Сұп–суық болып сұр жылан шықса қойыннан,

	Адалсып жүріп аярлығына бой ұрған,

	Сұрқияларды

	Қылқитып басын мойыннан,

	Терісіне малдың тігіпті жаңа сойылған.



	Жонарқасынан тіліп бір алған таспадан –

	Азары ауыр,

	Азабың одан аспаған.

	Жаңа сойылған жас теріге тіккен пақырды

	Аптапқа өртеп,

	Астына күннің тастаған.



	Қылқиып басы.

	Жалаңаш тәнде жас тері,

	Жабыса сорып жатқандай, тегі, аш пері.

	Жұп–жұмсақ тері қақталып күнге құрысып,

	Қатыгездіктің болады екен қас көрі.



	Тартылып көні қалыбына барып қысқанда,

	Көрініп көзге, шырқырап жаны ұшқанда,

	Зарлатқан мына зәндемі күйдің азабын

	Досың түгілі, тілемессің, тіпті, дұшпанға.



	Ғұндардың сондай қатты да болған назары,

	Ғұндарда сондай – былғары табыт азары.

	Қатал заманда қылмысы ауыр болған соң

	Қолданған, бәлкім, осындай ауыр жазаны...



	Ғұндардан қалған нұрланып тұрған бұл ғалам.

	Былғары киген,

	Былғары күймен жырлаған,

	Бабамның сыры былғары табыт ішінде

	Науыт болғандай,

	Қалып қойғандай мұңданам....





Шапағат




	Туар деп күткем күн қашан?

	Саулар деп күткем нұр қашан?

	Аңсарлы азаттығыммен

	Елжіреп дәйім сырласам.



	Еске алам бұла бағымды,

	Кеудесі биік шағымды.

	Күннен де туған ғұндарды,

	Сақ, үйсін, Тұмар ханымды.



	Сенада атын суарған,

	Алтынмен үсті бұланған,

	Атилла ерді еске алам

	Ай–күндей атын шығарған.



	Елтеріс, Мөде, Күлтегін,

	Көк түрік күйін шертемін.

	Қашалған тарих көк таста,

	Қаймығып неден үркемін?



	Қуаты кенен кұт шағым,

	Қыран бір құсқа ұқсадым.

	Дабысы кеткен әлемге

	Дүбірлі Дешті Қыпшағым.



	Жаһанды жайлап жырғадым,

	Еділде қара орманым.

	Байтаққа билік жүргізген

	Айбынды Алтын Ордамын.



	Ноқтаға сыймас нар басым,

	Тарихтың тартып арбасын,

	Өзіме бөлек енші алғам,

	Іргелеп Қазақ Ордасын.



	Хандарым асқақ асылдар,

	Жәнібек, Есім, Қасымдар.

	Тәуекел, Салқам Жәңгірлер,

	Жайратқан жауын жасындар.



	Жоңғардың ұрған дабылы–ай,

	«Елім–ай» деген сарын–ай...

	Елдікті сақтап ерлеген

	Бахадүр ханым Абылай!



	Болады қайдан кіл ғажап?

	Алдынан тосқан түрлі азап.

	Бодауын беріп басқаға,

	Бодан да болды бұл қазақ.



	Көзінен қанды жас аққан,

	Жайлауын жатқа босатқан.

	Алауыз алты бақан боп,

	Біріне бірі тас атқан.



	Қорлыққа мына шыдамай,

	Күңіреніп еді ұлы Абай.

	Тәуелді болған заманда

	Тәңірдің қатты сынағы–ай!



	Жаралған дейтін намыстан,

	Ерлерім өтті арыстан.

	Әлихан, Ахмет, Міржақып

	Азаттық үшін алысқан.



	Ер де көп, айтар шер де көп,

	Еске алам қайсын термелеп.

	Батырған тізе қазаққа

	Кеңестің кезі кермелеп.



	Алашқа салған азапты ұқ:

	Қасиет қалмай қазақтық,

	Қан жылап тұрған кездерде

	Аңсағам сені, азаттық!



	Қайтадан атқан таң сәрім,

	Азаттық, сенсің аңсарым.

	Басыма қонған бақыт құс,

	Бар шағым әмбе нар шағым.



	Тар шағым алыс қалды артта,

	Жан салып ұштық самғап та.

	Өлгенде көрген бұл бақты

	Баладым барлық қымбатқа.



	Азаттық үшін қан бергем,

	Азаттық үшін жан бергем.

	Қанша деп құны сұрағын

	Құрбандық болған ерлерден.



	Тәуелсіздігім, қалайда,

	Түскен жоқ әсте оңайға.

	Қолда бар алтын қадірін

	Кетіріп алмай, соны ойла!



	Бостандығымның киесін,

	Азаттығымның иесін

	Қастерле, сыйла, құрметте,

	Жұқтырма дұшпан күйесін!





Қанатты Қазақстан




	Қазақстаным – қанаттым,

	Жайдарлы шуақ жанаттым.

	Құрыштай құйма алтыны

	Азаттық атты сабақтың!



	Қазақстаным – асқағым,

	Жүрегімдегі басты әнім.

	Тұңғиық, тұнық тереңім,

	Мөп–мөлдір ашық аспаным!



	Қазақстаным – ән–жырым,

	Абайым менен Жамбылым.

	Байқоңыр баспалдақтары

	Ғарышқа тартқан даңғылым.



	Қазақстаным – расым,

	Жеті орар жерді құлашың.

	Кермиық, кербез Мұхтарым,

	Көмейі бұлбұл Күләшім.



	Қазақстаным – қыраным,

	Мәңгілік айтар ұраным.

	Болашағымды байқатып,

	Жарқырап жанған шырағым.



	Қазақстаным – елдігім,

	Тәуелсіздігім, теңдігім.

	Өлшеуге өрең жетсеші

	Кемеңгер елдің кеңдігін.



	Қазақстаным – айбарлым,

	Атыңнан әсем айналдым.

	Кере бір қарыс маңдайлым,

	Бақыттың кені – қайнарлым.



	Қазақстаным – қазақтың

	Алдынан шыққан азат күн.

	Дана кезі сенсің қазақтың,

	Аға кезі сенсің қазақтың.



	Қазақстаным – ардағым,

	Жерұйық мекен арманым.

	Достықтың құрып отауын,

	Он сан жұрт қонған ордалым.



	Қазақстаным – жарығым,

	Қаныштай дана дарыным.

	Әлиям және Мәншүгім,

	Бауыржан менен Мәлігім.



	Қазақстаным – думаным,

	Анадан бірге туғаным.

	«Сарыарқа» болып селдеген

	Күйіңді күй боп тыңдадым.



	Қазақстаным – көріктім,

	Ерке еткен мені еріктім.

	Шырқалса «Қазақ вальсі»,

	Әніңе ән боп еліттім.



	Қазақстаным – Ар туым,

	Шадыман шаттық шалқуым.

	Олжастың орман ойлары –

	Ғаламға тартқан тартуым.



	Қазақстаным – ақ таңым,

	Мың ғасыр іздеп тапқаным.

	Көкірегің толы асыл жыр,

	Жадымда тоқып жаттадым.



	Қазақстаным – еңбегім,

	Өркендеп, өсіп, өнгенім.

	Өрнектеп жазған ер халқым,

	Кемеңгер кітап сен бе едің?



	Келмеске кетіп азабың,

	Артыңда қалды тозағың.

	Тәуелсіз тұғыр–тағыңда

	Жасай бер мәңгі, қазағым!





Байқоңыр балладасы




	Қоңынан ет кесетін жақын жанға,

	Ағынан жарылатын асыл зада,

	Апарған бізді бастап Байқоңырға

	Қайран дос Құттаяқов Шәкизада.



	Сол күні ашылып бір арман гүлі,

	Қазақтың бақ жұлдызы жанған күні.

	Тоқтардай арыстан ер айға атылып,

	Жеті қат көкте заулап самғар күні.



	Ғарышқа ұшады деп қыран құсым,

	Бар қазақ тойлағандай қуанышын.

	Мерейім, мақтанышым, жұбанышым –

	Менің де жан–жүрегім жырлады шын.



	Болмайды ұлы дуда ұсақтаған,

	Қалайша сезімімді тұсап қалам.

	Куә боп ғажапқа бұл Тұрғанымда

	Елбасы Нұрағамнан үш–ақ қадам!



	Атылды бір–ақ сәтте кеме көкке,

	Анталап қарап қалдық кереметке.

	Кетердей көкке бірге көтеріліп,

	Көмкеріп көңіл көктем–көбелекке.



	Дүркіреп дүниемнен сел қоздаған,

	Күркіреп зор үнімен жер қозғаған.

	Шаншылып көкке кеме өрлегенде

	Маңқиып қала берген маңғаз далам.



	Бұрқ еткен от–жалыны қаулай берді,

	Тік ұшқан көкке кеме заулай берді.

	Арсыға амандасып қол созғандай

	Көлдей нұр көкіректен саулай берді.



	Қадалып қалт еткізбей жанарыммен,

	Жүйткуін ғаламаттың бағамын мен.

	Көрінбей көкке сіңіп кеткенінше

	Әр сәтін бұл ғажаптың санадым мен.



	«Он, он бір...» дегенімше сіңді көкке,

	Себілді сүйіншілеп нұр жүрекке.

	Ғарышқа кемені аман алып шыққан

	Шаттандық алақайлап құдіретке.



	Жердің де жеңгеніне тартылысын,

	Көңілдер көктей бүрлеп шалқыды шын.

	Кешегі Тоқтар айтқан сөзі қандай:

	«Бұл ұшу қазағыма, халқым үшін!»



	Мәз–мейрам, мәре–сәре сол арада,

	Ұқсадық толқын өпкен шағалаға.

	Бір–бірін құшаққа жұрт алып жатыр

	Шарпыған шаттық күйден жаңа ғана.



	Есімде шашудың да шашылғаны,

	Аспаным сөгіліп бір ашылғаны.

	Қасымда қызыл киген қырмызы қыз

	Бас салып мойыныма асылғаны.



	Алды ма шөп еткізіп сүйіп те бір,

	Әйтеуір жүре берген иіп көңіл.

	Қас–қағым қуаныштан алабұртып,

	Асқандай ақша бұлтты биікке бір.



	Ақсарбас айтарлықтай ғажап бұл іс,

	Ғарышқа көтерілді қазақ тұңғыш.

	Самала құйрығының құс жолымен

	Соңынан ұшып кетпей аз–ақ тұрмыз.



	Құс сезім құштарлығы тарқамады.

	Тоқтардың қарындасы.

	Қарқаралы.

	Ағаға ақ жол тілеп келген екен

	Арнайы ауылынан Арқадағы.



	Ғажабын болған жайдың тербедім көп,

	Ол қызды одан кейін көргенім жоқ.

	Қалды тек қайта келмес сол бір сәттер

	Өткеннің ұмытылмас өрнегі боп.





Кенесары хан ескерткіші түбіндегі тебіреніс




	Астана байтақ басында

	Кенекем қонған тұғыр–ай!

	Кекілік Сеңгір қасында

	Қиылған шәһид ғұмыр–ай.



	Тұғырға биік жарасқан

	Тұрпатың көзді арбайды.

	Ер туған асып Алаштан,

	Болмаған саған жан қайғы.



	Жан қайғы саған болмаған,

	Хан ием, саған ел қайғы.

	Халқының арын арлаған,

	Рухың да мәңгі самғайды.



	Еркіндік ерен желіндей

	Есілді бойлап өрледің.

	Қайнаған кектің селіндей

	Есені берер ер ме едің?



	Жалын ұстатпас заманның

	Жағасын жыртқан заңғар–ай.

	Зеңбірек тұтқан қамалдың

	Жығасын жығып салғаны–ай!



	Ақмола деген бекініс,

	«Абылайлап!» шауып жерледің.

	Болса да қанша нөпір күш

	Намысты берер ер ме едің!



	Жай түсіп, жауын күл қылған

	Айналдым сол бір өртеңнен.

	Тұғырға сені қондырған

	Астанаң өнді–ау сол жерден.



	Сары–Арқа сайын даламның

	Жауына зауал желіндей,

	Серпілген сері санамның

	Жадында қалар шеріндей.



	Қазаққа біткен намыс пен

	Қаһардың қара бұлтындай.

	Жақынды барлап алыс пен

	Бағасың баба жұртыңды–ай.



	Азаттық аңсар жолына

	Садаға болған жан–құрбан.

	Айналдым

	Қазақ бағына

	Қиылған сақи тағдырдан.



	Хан ием, бірақ қайғы алма,

	 Алашың барда, сен барсың.

	Күн барда көкте, ай барда

	Кеудесі көрік көкжалсың.



	Тәуелсіз елді жебеген

	Тегіңде терең құдірет.

	Рухың бар ұшқыр жебеден,

	Тағзым еттім мың рет.



	Тәу еттім саған, Хан ием,

	Тәубемнен әсте жаңылман.

	Тілеймін жылап тәңірден:

	Тапжылма алтын тағыңнан!..





Махамбет сапары




	Төңкеріліп дүние кезегімен,

	Ақын кетіп барады өз елінен.

	Ақтарылған жыр болып ашу–ыза,

	Ар–намысы түйрейді өзегінен.



	Өзегінде өкініш өрт жалатып,

	Кеудесінде көксоқта кек боратып,

	Ақын безіп барады

	Бас имеген

	Бір Тәңірден басқаға бет қаратып!



	Ақын кетіп барады жағдайсыздан,

	Бақ–талайы тайқыған маңдайсыздан.

	Бұлдыраған болжалсыз болашағы,

	Бұлт басады аспанын торлай сызған.



	Айырылып Исатай – арыстаннан,

	Қайырылып қанаты бағы ұшқаннан,

	Амандаспай аттанды ағайынға,

	Зәһар жұтып жөнелді зымыстаннан!



	Қалды артында қамығып қайран Нарын!

	Қайран халқым!

	Жанады қайдан бағың?!

	Белге садақ беркініп байланбадың,

	Емен найза егетіп сайланбадың.



	Қара қазақ!

	Құмыққан қайран Нарын!

	Құм астында бұйықтың.

	Ойланбадың.

	Зеңбіректің араны – тажалыңдай,

	Білте мылтық – басыңнан тайған бағың.



	Көкірегін көкдауыл ой қажалап,

	Жарамады мініске жай қазанат.

	Шыбын жанын түйіп ап шүберекке,

	Жолдас болар жолсызда қайда азамат?!



	Сақи күндер бар еді–ау дабылды ұрған,

	Сары алтынға садағын малындырған.

	Сұр жебесі жапанда сағым іліп,

	Ерегіскен дұшпанын жалындырған.



	Еңсегенде есесін бермейтұғын,

	Атандайын ақыртып тергейтұғын.

	Қара қазан, сары бала қамы үшін деп,

	Қайқы қылыш қайратып сермейтұғын.



	Ханға қарсы – Қараны еңіреткен,

	Ала өгіздей адырна мөңіреткен.

	Ақын кегі Атырау тасқынындай –

	Арғымақтың дүбірі тебіренткен!



	Ата кегін қалдырып ата жауда,

	Сар желеді мәрт ақын сақарада.

	Қайрыла алмай артында қайран елге,

	Жан құсасын жат жерде қотара ма?!



	Қоқан ба екен алдында, Хиуа ма екен?

	Қасіретін шектірді–ау дүния–мекен.

	Тәңірі қосқан жарға да жолығыспай,

	Құрбандыққа бір басын қиған екен!



	Аққудайын аңсарын атып алған,

	Шер–жолбарыс жортады қапы қалған.

	Ақырып кеп теңдігін сұрау үшін

	Ақты заулап жұлдыздай ақын–арман!..





Абай




	Бір ғасыр бұрын өткен ақын адам,

	Жаның жалын болған ба лапылдаған?!

	Иіріміне сезімнің шым батырар,

	Найзағайың қандай–ә шатырлаған!



	Нендей күйде тербелді сенің жаның,

	Қандай сәуле сүйгенің, сағынғаның?

	Сел сезіммен тасқындап күркіреген,

	Алапатты кеудеңнің өртіменен,

	Қандай тәңір болды екен табынғаның?



	Данышпандық дертіне амал бар ма,

	Амал бар ма усойқы надандарға?

	Өртің менен дертіңді еселепті

	Қарқылдаған қанатсыз заман–қарға.



	Арсыдағы аңсадың мөлдір көкті,

	Заман саған өртіңді сөндір депті.

	Кешірілмес күнә ғой, қателік қой,

	Өзің – құдай екенін ол білмепті.





Әлиханның арманы




	Жұртым қазақ деп елжіреген еді жүрегі,

	Бақыт, махаббат жолына түсуін тіледі.

	Заңсыздығымен күресу үшін заманның

	Заң біліп шыққан заңғарлардың зият дүрі еді.



	Ең асыл мұрат – Әлихан айтқан бірлікке,

	Миллетің үшін мемлекет құрар тірлікке

	Елдің де бетін, ердің де бетін бұруы

	Көсемнің ғана қолынан келер ірілік пе?!



	Ең асыл арман – Алаштың тігу ордасын,

	Елдікке – тізгін, намысқа – тұғыр, арға – сын.

	Қараөткел анау қазаққа кіндік болар деп

	Насихат айтқан үйіріп серік, жолдасын.



	Серіктері, шіркін, Ахаң мен Жақаң серкелер,

	Алаштың асыл арыстарына кім бар тең келер?

	Иман–қасиет те, ізгі өсиет те соларда,

	Соларда жалын елім деп еңіреп өртенер.



	Даналық пенен даралығыңыз да соларда,

	Ақыл мен нақыл, саралығыңыз да соларда.

	Мағжан мен Мұхтар, Жүсіпбек, Сұлтанмахмұттар –

	Ғаламат дарын ғажабыңыз да соларда.



	«Өлсек – бір шұңқырда қалайық» дейтін серіктер,

	«Шықсақ – бір төбеде болайық» дейтін серіктер.

	Жарықсыз түнде жол нұсқар темірқазықтай

	Шетінен әулие, шетінен абыз, көріпкел.



	Арыстан жүрек Әлихан еді көсемі,

	Алтын күректей ерлердің сойы көшелі.

	Алдымыз үлкен той болар деген сеніммен

	Алуға көшкен елімнен кеткен есені.



	Шарттарын ызып, шеберін тізіп орданың,

	Алыс мақсаттың ақылдасып қиян жол қамын,

	Түбінде қазақ көтереді деп шаңырақ

	Әлихан көсем айтқан ғой әулие болжамын.



	Қараңғы қазаққа Абайды жарық күн деді,

	Алаштан бөтен мақсатым бар деп білмеді.

	Шырағы сөнбес Шыңғыс ханнан тартқан асыл тек

	Еңсесі биік ел болсақ деді іргелі.



	Арманын әзиз аңғартпақ болды–ау жұртына,

	Үрім–бұтақтың бал жақпақ болды–ау мұртына.

	Ұрпақтан алар алғыс–қарғысты да парықтап,

	Елдіктің жолын таңдатпақ болды–ау ұлтына.



	Есім мен Қасым ескі де қасқа жолдарын,

	«Жеті жарғыны» жеткінге жаңа жалғадың.

	Алтын күмбезді Алаш Орданың мұратын

	Келешек күнге аманат еткен заңғарым.



	Қағынан жеру қанында болмас текті ердің,

	Керегем – ағаш, ұраным – Алаш деп те өлдің.

	Әлихан көсем арманы болып қазаққа

	Төге де бергей мейірлі нұрын көктен күн.





Абыз




	Ардақ тұтпан сені қалай,

	Әулиедей Ахмет абыз.

	Кеткеннен соң хакім Абай

	Тәуеп еткен қыбыламыз.

	Кенесары, Абылайдай,

	Жұртқа тұлға нағыз арыс.

	Өтсін, мейлі, ғасыр талай,

	Асыл ерді сағынамыз.



	Қазағыңның кірпігінен

	Үзілгендей бір тамшы жас.

	Талайыңнан үміт еткен

	Ұлтқа ұлы болдың ұстаз.

	Дүниенің дүр түрінен

	Даналығың ықпас, бұқпас.

	Кеудесінің күні күлген

	Жампозым–ау және сырбаз.

	Ұйқы басқан, ұят қашқан

	Заманында қазағына,

	Ахаң еді–ау шын болысқан,

	Арпалысқан назалы да.



	Сырын ашқан, үнін қосқан

	Ана тілдің ғажабына,

	Қауым елін жалт қаратқан

	Мысалдатқан ғазалына.

	Түсті–ау отқа халқы үшін де,

	Алаш ары жоқтағаны.

	Айтты екен деп Марксің де

	Абыз Ахаң тоқтамады.

	Алай–дүлей талқы ішінде

	Айыра алды ақ–қараны.

	Осы–ау нағыз нар кісің де

	Елге арналған бақ–таланы.

	Ұлтын сүйген ұлы жүрек,

	Алатаудай абыз Ахмет,

	Асқақтай бер тірімін деп,

	Алаш сені аңыз етпек.

	Тұлғаланшы ірімін деп,

	Қазақ сені қазық етпек.

	Мияттанған мұңы гүлдеп,

	Кемеңгердің жазы жетпек.

	Келді–ау, келді, келді азат күн,

	Көлеңке көп байқағанға.

	Көзден жасты сорғалаттым

	Тұнығымды шайқағанда.

	Артта бәрі қалды азаптың

	Деп әлі де айта алам ба?

	Батагөйі бар қазақтың,

	Рухың сенің жай табар ма?!





Қамшыгер




	«Оян!» деді–ау қазағына, қанына,

	Қамшы салды–ау намысына, арына.

	Қапылумен,

	Қамсыздықпен күн кешкен

	Қатты батты–ау талайсыздық жанына.



	Еренсіздік кетігендей ел белін,

	Беренсіздік мүдірткендей ерлерін,

	«Оян!» деді–ау шырқыраған жан дауыс,

	Оттай көсеп шоқ қоздатқан шерлерін.



	«Оян!» деді–ау Міржақыптың мір тілі,

	«Ойлан!» деді.

	Сананы Ахмет сілкіді.

	Бар өмірін ел мұңына сарп еткен

	Білмей өтті–ау бахадүрлер күлкіні.



	Ахаң–Жақаң айбатымдай қос арыс,

	Алашына бастап берген аталы іс.

	Алда–разы қамшыгерге солардай,

	Алшы түсіп жатса бүгін сақамыз.



	Қазағының қасіретін ұғынып,

	Қанат қақты қалғымаған ұлы рух.

	Міржақыптың оятуы ой салған

	Шыңға биік шығып тұрса бүгін ұлт.



	Ақ теңіздің ақпанында ақ ісін

	Аяқтауды арман еткен ар үшін.

	Қызбелінің қызыл мия қырларын

	Соңғы түсте көрді ме екен арысым?!



	«Оян!» деген өсиеттен бір ғана

	Өсіп шыққан Есілдегі нұр–қала.

	«Оян!» деген дабылынан Жақаңның

	Бостандығым бас көтерді бүр жара.



	Биік, биік көтерілген бүгін Күн,

	Биік рухтың тыңдамайды жырын кім?

	Оттай шалқы, «Оян!» деген өсиет,

	Қалғытпайтын қазағымның рухын.



	Етек–жеңін жиып алған бекемдеп,

	Елім менің қалғымаса екен деп,

	Күнде–күнде айтып мың сан мінәжат

	Көңілімде сар желеді тепеңкөк.



	Алынбаған бар–ау әлі ащы тер,

	Арыстарын еске жиі алсын ел.

	Алашына жар болудан жалықпас

	Жақаңдардай қайда бізге қамшыгер?!



	Асылымды, аяулымды жоқтаймын,

	Қамшыгерге Құлагерді баптаймын.

	Қалғып кеткен қазақ рухын тағы бір

	Оятатын Міржақыпты таппаймын...





Мағжан мұңы




	Жебір заман былапытын жепті ғой,

	Жалбыр тонын шешпей ақыр өтті ғой.

	Тырнағына татымайтын жандарды

	Жүз Мағжанға алмастырман депті ғой.



	Жүз емес–ау, болса, сірә, он Мағжан,

	Алаш ұлы асып қия жолдардан,

	Азаттықпен әлдеқашан табысып,

	Рухтанбас па Абылай–ұран арманнан?!



	Мағжан–намыс бастырар ма кеудесін,

	Мағжан болу болашақта ерге сын.

	Мағжандайын ұраншысы болмаса,

	Ұрпағына айтар еді ел несін?



	Елдің жұлын–тұтасына жалғанған,

	Қорқыт баба қобызындай зарланған,

	Қазақ мұңы мүсін болып құйылса,

	Қалар еді–ау аумай тегі Мағжаннан.



	Алданбаған жалғанына жалғанның,

	Көкірегі толған жалын, толған мұң.

	Мені бір сәт аялайды, дем беріп

	Мөлдіреген мұхит мұңы Мағжанның.



	Ақын шері – таңның күміс шығында,

	Балмен қосып жұтты өмірдің уын да.

	Бір тамшы жас кәусәрдайын мөлдіреп,

	Қатып қалған Мағжан ақын мұңында.



	Мен Мағжанның мұңыменен уанам,

	Мағжан мұңы болғанына қуанам.

	Мағжан–рухпен көк бөрі боп қайтадан,

	Тұранымда көк түрік боп туа алам.



	Мағжан мұңы –шамырқанған сергек мұң,

	Мағжан мұңы – өршеленген өргек мұң.

	Кер заманның керез сөзін айтқызған,

	Кеудесінде шүпілдеген кермек мұң.



	Мағжан мұңы – қайсар кие, шалқар мұң.

	Қазынасын қара нармен тартармын.

	Қанып ішпей қасиетін сол мұңның

	Сабырымды қалай ғана сарқармын?



	Мағжан мұңы бөлеп мені шаттыққа,

	Маңайлатпас сорлы дертке соқтықпа.

	Өмірінде әлдилеген өлімін –

	Мәңгілікке Мағжан қалар ақтықта.



	Әулие Мағжан, сенген Алаш жасына,

	Мұхит мұңға бата берме, жасыма.

	Тұнығыңды лайлатпаған Ер едің,

	Тұран Елің көтереді басына.





Сәкенім – шерім




	Әупілдек көл басында

	Әнмен жанын тербеген.

	Ажал–құрық қасында,

	Азабы жоқ көрмеген.



	Ардагері Арқаның,

	Ақсұңқары халқының.

	Білді заман тарпаңын,

	Қалды ішінде талқының.



	«Отыз жеті» келді де,

	От құйынын үйірді.

	Қазып берді көрді де,

	Қабақ біткен түйілді.



	«Қазақ үшін кер бәлең

	Анау қасқа баста» деп,

	Әулие Мағжан әуелден

	Болжап айтқан тас түнек.



	Іштен жегі кемірді.

	Кімге сенді?

	Кімге ерді?

	Қайран ердің ендігі

	Қасіретін кім көрді?



	Көрде өкіргір Советті

	Құдай көрген Сәкен–ай.

	Балшабектік белетті

	Құран көрген Сәкен–ай!?



	Алла–ау, шерім, алданды,

	Запыран кек төкпеді–ау.

	Құр тұлыпқа малданды,

	Жауын біліп кетпеді–ау!



	Алжастырған сенімнен

	Өтті ме екен айнымай.

	Таң шолпанын көгімнен

	Адастырған қай құдай?



	Арман емес, Тажалдан

	Шер Сәкеннің өлгені.

	Сол өкініш, сол арман –

	Сұм дұспанға сенгені.



	Ақтық демін аларда

	Айта алмады–ау қарғысын.

	Кетті–ау ақын арманда

	Ұшыра алмай зар құсын.



	Ойлады ма Алашты,

	Ахметі мен Мағжанын.

	Қара жүрек қысасты

	Қаралаған ақ жанын.



	Өкпелесе өмірде,

	Тағдыр заңы солай да.

	Қимайтұғын өлімге

	Азаматын алайда.



	Ахаң абыз елуге

	Келгенінде жебеген,

	Орынбордың төрінде

	Қолтығынан демеген.



	Сәкен еді–ау, сезіммен

	Елден ерек қуанған.

	Енді, міне, көзінен

	Бұл–бұл ұшқан бұл арман.



	Айрылысқан аққудай,

	Ақын жаны мұнданып.

	Сынды–ау сағы қапыда–ай,

	Сыр сандығы тоналып...



	...Халқы бірақ перзентін

	Қалдырар ма қапада?!

	Сәнін бер деп Сәкеннің,

	Айналды ақ батаға.





Наза




	Алаштың ардагер арысы Нəзір Төреқұлов маздақ ғұмырының соңғы он жылында туған ел–жұртынан аластатылып, алыстағы Сауд Арабиясындағы елшілік қызметке жер аударылған болатын. Зымыстан Мəскеу қайта шақыртқанда алдағы аранды сезген қайран боздақтың көкірегінің арман–құсасы былайша ақтарылмады деймісіз?!



	Буыршын тектес ұл едім

	Бұйдасын үзген жасынан.

	Сезсе де сұмдық жүрегім,

	Сескеніп әлі жасыман.



	Алаштай елдің түлегі ем,

	Әзелден көзін ашпаған.

	Ақсұңқар құстай түлеп ем,

	Азаттық аңсар бастап ән.



	Шаңқылдап қия биіктен,

	Тастүлек сындытіл қаттым.

	Дермене дертті күйікпен

	Мұратын діттеп милләттің.



	Әлихан, Ахмет бастатқан

	Боздақтар асыл бар еді.

	Табандарына тас батқан,

	Шетінен қара нар еді.



	Жыртысын жыртқан жұртының

	Өрт Намыс, Алау Ар еді.

	Өшірген сондай нұр–күнін

	Дүние неткен тар еді.



	Ту еткен зарлық күнінде

	Кенесары ханның арманын,

	Тұңғиық түнек түбінде –

	Мағжандай інжу–маржаным.



	Қазақты салған құлыпқа

	Дүлей бір дүние–жалған–ай.

	Мөңіретіп алып тұлыпқа,

	Арзымай қалған арман–ай.



	Бостандық алдық дегенде –

	Қайтадан түстік боданға.

	Халықтың қамын жегенде –

	Қас болып шықтық қоғамға.



	Ту сыртын берген қырындап,

	Тасбақа тағдыр қастығы–ай.

	Мұрты мен ұрты жыбырлап,

	Биледі бізді тас құдай!



	Алланың нұрын көрсетпей,

	Меккенің жолы жабылған.

	Иманын жолдас, көрші етпей,

	Сталин–пұтқа табынған.



	Талықтырса да тар тұрақ,

	Ұлтымның зарын тыңдадым.

	Кеудеде Күнім жарқырап,

	Ғаделет іздеп, тынбадым.



	Расул Аллаһтың елінде

	Елші де болған жылдарым.

	Қасиетті Қаһба төрінде

	Төгілді талай мұңдарым.



	Түнекте жатыр өз елім,

	Алладан Рахман – алыста.

	Үзбестен үміт

	Төземін,

	Тігемін көзді ғарышқа.



	Арабстанның көгінен

	Жанымды жалын шарпыды.

	Елімді ойлап,

	Егілген

	Аңсарлы азап әр түні.



	Киелі түбек, арабы ел,

	Алладан аян түсірген.

	Арманым,өшпей жана гөр,

	Тілеймін таупиқ ішімнен.



	Шапағат сырға кенелдім,

	Көңілде сол бір медетім.

	Нығметке мен де бөлендім –

	Темірқазығым сол сенетін.



	Аждаһа Мәскеу шақырған,

	Сұм жүрек, шіркін, сезеді.

	Аранын ашып ақырған,

	Ажалдың келді–ау кезегі.



	Бұлағай дәурен бұлтарған,

	Бақытты енді таба алман.

	Жұлдыздай ағып жұртымнан,

	Шәһиті болсам жоқ арман!





	Әуезов ескерткіші



	Ардақты дос,

	Алматыға бардың ба?

	Астананың сырларына қандың ба?

	Мұхаң отыр мұхит оймен тербеліп,

	Өзі құрған театрдың алдында.



	«Айналайын, қай баласың, пәлі!» деп,

	Сәлеміңді алатындай түрегеп,

	Әуезовтің алдына кеп тоқтайсың,

	Өн бойыңды кернеп сезім керемет.

	Толқуыңды кенет сезе қалғандай,

	Жымияды нұрлы дидар, кең маңдай.

	Шалқар дала кеңдігімен үйіне

	Қонақтарын қарсылап бір алғандай.

	«Пәлі, бүгін келгендерің дұрыс» деп,

	«Ойын ғажап, көргендерің дұрыс» деп,

	Мұхаң басын изегендей болады,

	Маңайына халық–толқын толады.



	Махаббатпен «Біздің Мұхаң» деп қана,

	Театрға өтті бала, өтті аға.

	Нөпір толқын, аялаған асылын,

	Толастама.

	Тоқтамашы. Тоқтама!

	1985 ж.





Ғабеңнің жұлдызы




	Мөп–мөлдір сезім іздесең,

	Елестер көзге мұздай таң.

	Зергері сөздің кім десең,

	Алдымен, Ғабе, сізді айтам.



	Алыптар тобы қалдырған

	Дәстүрді сақтап әкелдің.

	Ізіне ерген балдырған

	Би ағаң менен Сәкеннің.



	Тулаған өмір толқынын

	Өзің де бастан кешірдің.

	Жырладың қазақ батырын,

	Ардақтап ана есімін.



	Өзіңдей талант ілуде

	Бір ғана туар жаңғырып.

	Қазақтың өнер көгінде

	Жұлдызың жанар мәңгілік.





Бастау




	Кеңес Одағының батыры, академик Мəлік Ғабдуллинге арнаймын



	«Бірғыздың» қалың қамысы

	Уілдеп әнге салады.

	Қарауытып салқын тау іші

	Желтаудың баурын шолады.



	Сықырлап табан темірі,

	Желеді борт–борт шаналы.

	Жолаушы қарттың серігі

	Балғын жас – ойлы жанары.



	Ақыл мен өрті тұтасқан

	Қой көздер ондай сирек–ау.

	Шолпаны жанған сүт аспан

	Жол болсын деуді білмеді–ау!



	Қараңғы таңда жосылған

	Көрмеді–ау ешкім шана ізін.

	Ұға алмай қалды–ау тосыннан

	Жұлдызы сөнбес таң азын.



	Әшейін жай бір күн деппіз

	Сағызын созған баяғы.

	Басталған таңды білмеппіз

	Батырдың өмірбаяны.





Қасиет қазығы




	Баян Жанғаловқа сағыныш хаты



	Қасиетті зәузаты Қанай шалдың,

	Қанайы деп бүгіннің сені айтармын.

	Тоқпақ жалды тұлпарды, уа, дүния,

	Тоқсан бестің торына қамай салдың!



	Сендей асыл қамалмас торға бірақ,

	Сыр алдырмас сом тұяқ жолда жырақ.

	Ерте жетіп көмбеге елден ерек,

	Отырғандай көріндің сәл дамылдап.



	Зерендінің таңбалы жартасындай,

	Қорытылған құнардың тортасындай,

	Байыбысың өмірдің, Баян аға,

	Баяндының баяғы балқашындай.



	Сен десем де, сыйлығым, сіз десем де,

	Шиырлаған жолыңнан із кесем бе.

	Тасты жарған Зеренді қарағайын

	Табармын ба шам алып іздесем де.



	Қатпарланған шежіре қордасындай,

	Қазыналы ойлардың ордасындай,

	Қасиетін халқының құйып алған

	Қормалым–ай салмағы қорғасындай.



	Батырасың пайымды шым тереңге,

	Барған сайын жолығам шын кемелге.

	Дәуіріңде дәуренің жүрген аға,

	Үн терем бе ізіңнен, сыр терем бе?



	Толағайдай ағаға ақ сәлеммен,

	Тоқсаныңның тойына патша келген.

	Патша келіп қалған соң амал қайсы,

	Пәруайсыздар алдыңда атша желген.



	Өресізге өмірдің мәні шолақ,

	Жетесіздің жететін жері сол–ақ.

	Соларды да сөзіме қосып тұрған,

	Адам жоқ–ау алатын мені сабап.



	Асылдығың арымас саған біткен,

	Асқақтығың астасқан адамдықпен.

	Көкшетаудың көркіндей кенен жаның

	Көп–ау әлі тылсымы маған бүккен.



	Кең дүниеде кете алмас көзің қиып,

	Көкше көркем, Көкшеде өзің биік.

	Сексен көлдің сарылтып сағымдары,

	Сергелдеңге салды ма сезім киік?



	Аңсадың ба баяғы дер күніңді,

	Сағындың ба саңлақ Еркініңді.

	Сағындың ба нөсерлі өлеңімен

	Еркелеген Еркештей өрт ініңді.



	Көздеріңнен оқимын көп ойларды,

	Сағындың ба жақсы інің Жанайдарды.

	Қорғанбегім хабарсыз кетті деме,

	Көк дөнені көңілдің талай барды.



	Туған жердің медетін іздегенде,

	Тулап жүрек, алаңмын сіз дегенде.

	«Жүз ауызы жаздырмай, жұмысбасты»,

	Жиеніңіз қосады ізгі өлеңге.



	Бала кезден өзімді аялаған,

	Бағаласын жырымды Баян ағам.

	Бақытымды байқамай қалай жүргем,

	Бата берген Алашқа аян ағам?



	Қаракөктің болатын бабы сенде,

	Қанай құтпан қалыпты қаны сенде.

	Қалыбынан айнымас қара сабам,

	Қасиеттің қазығы әлі сенде!..



	Көкше десем...

	Көкше десем —

	Түседi еске көктемiм.

	Көкше десем –

	Мейiрленер көкте Күн.

	Бiр керемет жалын кернеп кеудемдi,

	Сезiнемiн шапағат нұр өпкенiн.



	Тарих сыры қаланғандай текшеге,

	Бұдан артық мәртебенi көксеме.

	Аруағыңнан айналайын би Қанай,

	Абылайды алып келген Көкшеге.



	Абылайды Бурабайға қондырған,

	Түркiстан мен екi араны жол қылған.

	Айналайын Атығай мен Қарауыл –

	Хан көтерiп, қазақ бағын жандырған!



	Айналаңа,

	Бай далаңа қарашы.

	Хан Ордасы, Ханның

	Қызыл ағашы.

	Көкшеде бұл шежiредей қатталып,

	Көп жазылған тарих шалдың наласы.



	Өткен күндер –

	Әрi шаттық, әрi мұң.

	Тағдыр сыяр қауызына тарының.

	Қауызында, қалыбында қалмаған –

	Көкшесi бұл көкжал Кенесарының.



	Заманының запыраны сол едi,

	Қасiрет пен қасиетi тең едi.

	Кенекемдi ер деуге де қимаймын,

	Ерлiктен ол заңғар едi, кең едi!



	Көкшем менiң сағынар Хан Кененi,

	Елiн, жерiн аруағы жебедi.

	Айтар Көкше: Перзентiм деп ең ұлы

	Кекiлiк тауда ұшып түскен жебенi.



	Хан Абылай, Хан Кенелер кемеңгер,

	Көкше десем – түседi еске көп ерлер.

	Көкше десем – ой аспаным биiктеп,

	Көкше десем – сыр–сезiмiм тереңдер.



	Сол сезiмдi бәз бiреулер лайлапты,

	Ел Көкшенi бөлшектеудi ойлапты.

	Көкшетаудың бел баласы Кәкiмбек

	Жетпiс жасын Қызылжарда тойлапты.



	Кәкiмбекте, ақын бекте жоқ кiнә.

	Өзегiме өрт салғандай шоқ мына.

	Кiм көрiнген кете берер бөктерiп,

	Көкше саған көгендегi тоқты ма?!



	Көкшетауды айырыпты Ақаннан,

	Көкшетауды айырыпты Шоқаннан.

	Үкiлi ата Ыбырайды бөлiптi

	Көкше деген қасиеттi Отаннан.



	Алафасы ортақ едi Алашқа,

	Ел Ерлерi түспесiншi таласқа.

	Тарихыңды айтып берер таратып,

	Өттi–ау дүние Қозыбаев Манаш та!



	Болған қыздар жайын бiлмес төркiннiң.

	Айнакөлдiң қызықтайды көркiн кiм?

	Қасиеттер серiлердiң сертiн кiм?

	Көкшесi бұл аққу ақын Еркештiң,

	Көкшесi бұл Әуелбеков Еркiннiң.



	Қазағымның көп тарихы Көкшеде,

	Қаланып тұр Оқжетпестей текшеге.

	Қазынасын қалдырыпты–ау халқына,

	Қайран шерлер армандаумен өтсе де.



	Көкше десем – Көңiл көлi толқиды.

	Шалқып тұрған шанағыма шер құйды.

	Көкше десем — көктемiме оралып,

	Шерткiм келер қуанышы мол күйдi.



	Беу, жүрегiм, Көкшетауды сүйесiң.

	Сұлу сырды сусардайын түйесiң.

	Көкшенiң бұл ұмытпайық иесiн,

	Көкшенiң бұл қастерлейiк киесiн.





Туған елім – тоғайым




	Беу, жас ағаш, Балғын өмір балапан,

	Тұр ма сүйіп еркелетіп құба таң?

	Сенің нәзік жапырағыңды қолаң шаш,

	Тарап жатқан ақ самалды ұнатам.



	Балғын, нәзік сымбатыңа сүйсінем.

	Көкірегі күмбірлеген күйші ме ең?

	Өміршең бір әуез төгіп шулаған,

	Жапырағыңнан әлдебір сыр түйсінем.



	Өзегіңе жер анамыз нәр беріп,

	Өн бойыңа саулап көктен нұр келіп,

	Жайқалып та, жасанып та өсерсің,

	Тіршіліктің бояуымен түрленіп.



	Жаз аптабы, қыс қаңтары ала алмас,

	Жүрегіңе жасын жара сала алмас.

	Саған келіп қиянатшыл әлдекім

	Жас тәңіне қадамайды ақ алмас.



	Ен тоғайдың ортасында тұрағың,

	Тоғай сенің туған елің, шырағым.

	Орман – сенің атамекен Отаның,

	Сөндірмес ол бақытыңның шырағын.



	Орманыма – Отаныма сүйенген,

	Өзің тектес көкөрімтал ұл ем мен.

	Көк тоғайың аман болсын деп тіле,

	Туған елдің туын ұстап жүрем мен.





Отаным – еркіндігім




	Жүрегімде жыр оты жанса егер де,

	Парасаттан түйір дән болса менде.

	Бәрі де, бәрі дағы сенікі – Отан,

	Ақтық сыр да – ажал кеп алса демде.



	Ізіме жүріп өткен көз тігерсің,

	Ұланым үлгере алмай кетті дерсің.

	Беу, Отаным, өзіңнің бір бөлшегің,

	Мына менің кеудемде деп білерсің.



	Жоғалтпаспын жүректі – бөлшегіңді,

	Қорғаным деп біл мені ең сенімді.

	Орманым деп біл мені Тайга сынды.

	Арманым деп біл мені әмсе нұрлы.



	Өлсем де өзім – саған кір келтірмеспін,

	Тоқтатпас жүректегі толқынды ешкім.

	Отан – анам, сен менің еркіндігім,

	Кәмілмін жеңбесіне еркімді ешкім.





Желтоқсаным!..




	Желтоқсаным!

	Алынбаған қамалым,

	Ашылмаған аралым,

	Асқардағы Дарабоз,

	Аспандаған Дарағым.



	Желтоқсаным!

	Жүрек әлі мұз бен қар,

	Жібімеген ызғар бар,

	Күншуағың – алданыш,

	Көңілдегі сызды аңғар.



	Желтоқсаным!

	Алдаспаны рухымның,

	Алға асқаны жұртымның.

	Аңсарыңнан адасып,

	Алжасқаны–ай шіркіннің!



	Желтоқсаным!

	Қара суық соғып тұр,

	Қара жаңбыр жауып тұр.

	Қарындастың көзінен

	Қанды жасы тамып тұр.



	Желтоқсаным!

	Әзірейіл келіп тұр,

	Темір тажал төніп тұр.

	Қарындасты қорғамай,

	Қалың жігіт неғып тұр?!



	Желтоқсаным!

	Қажытады қаяу–мұң,

	Әлі ұйқылы–ояумын.

	Өшірдім–ау отыңды,

	Өл де маған, аяулым!



	Желтоқсаным!

	Желкілдеген арманым,

	Жарты лашық, жардамын.

	Жығылудан жалтақтап,

	Жер бауырлап қалғаным.



	Желтоқсаным!

	Темірқазық Жұлдызым,

	Томсарады нұр жүзің.

	Жылтыраған сәулеңе

	Жылына ма ұл–қызым?



	Желтоқсаным!

	Ділгір едің діліме.

	Бақ тіледің тіліме.

	Туған жердің тәу еттің

	Үлбіреген гүліне.



	Желтоқсаным!

	Қайда казір сол мұрат?

	Қаталады гүл жылап.

	Арпалысқан рухыма

	Асықпайды балбұлақ.



	Желтоқсаным!

	Бостандықта – боданмын,

	Азаттықта – алаңмын!

	Бордай үгіп намысты

	Құмға сіңіп жоғалдым.



	Желтоқсаным!

	Сарық басып еңсені,

	Саттым ба екен мен сені?

	Ақиреттен тосатын

	Ар–намыстың өлшемі!



	Желтоқсаным!

	Жорықтасың, жолдасың,

	Алда – майдан, алда – сын.

	Алаш рухын өшірмей,

	Аллам өзі қолдасын.



	272





Қазақтың Батысы мен Шығысы туралы ой




	Жүрегімнің қоздайтұғын жарасы,

	Көңілімнің боздайтұғын наласы –

	Қазағымның таусылмайтын таласы.

	Тар боп бізге мынау байтақ кеңістік,

	Сен Шығыс боп, мен Батыс боп керістік.

	Түстік пенен Терістікті бөлістік.

	Бір атымдық насыбайдан көңіл қап,

	Түймедейден таптық таудай кемістік.

	Шіркін, мұрнын сиыр екеш сиыр да

	шүйіретін нәрсе үшін

	О, құдая, жан алыстық, және жанды берістік.

	Айтшы, ағайын, қашан шыннан сеністік?

	Баласы боп бәріміз бір Отанның

	Қашан ғана сүттей ұйып отырамыз

	Ата жерін қоныс және өріс қып.

	О, кесірлі кеселдер–ай, жып–жылы

	Жүрегімді қатыратын беріш қып!

	Бір–ақ қана кабинетте екі–ақ қазақ отырсақ,

	Екеуіміз екі елміз.

	Бауыр емес, бөтенбіз.

	Екі бауыр өзара қасқырдайын қырқыссақ,

	Жетіседі екенбіз!

	Ұятынан осы айтқан сөзімнің

	Осы бойда өртенуге аз қалдым.

	Осы бойда өртенбесем –

	Парқын қалай түсінемін жігіттегі мәрттіктің.

	Нарқын қалай түсінермін

	Қыздарымыздағы қазақи бір наздардың.

	Осы бойда өртенбесем –

	Қасиетімді қалай сақтап қаламын,

	Қазақ болып қашан сонда маздармын!

	Осы бойда өртенбесем –

	Шоқан болып қашан шығам шыңға мен?

	Мұхтар құсап жасаймын ба нұрлы әлем?

	Иықтылармен теңестіріп иықты

	Түсе алармын ба сынға мен?

	Осы бойда өртенбесем –

	Өмір бойы өтем батып мұңға мен!



	Бар ма мәні мұншалықты назаның?

	Елдігімді есейтем деп жазамын.

	Неге мұнша қағам көңіл тозаңын?

	Өрлігімді күшейтем деп жазамын.

	Әзиз жүрек шындығын

	Осылайша шырқыратып аламын.

	Отан атты отбасының

	Күлін солай бұрқыратып аламын.

	Бәлкім, сонда өтеледі парызым –

	Аралымның ең айдынды кезі боп,

	Сонда мүмкін толамын.

	Қазақ деген қалың жұрттың

	Қасиетін, өсиетін, кепиетін, киесін,

	Тілі менен тағдырының дамитұғын жүйесін

	Сонда сақтап қаламын.

	Өтелгені парыздың

	Осы жырым сәуле болып құйылса

	Саңылауына сәулесі бар сананың.

	Сондықтан да ашпа араны сынадай,

	Ақиқатқа жүгінейік мынадай:

	Батыс пенен Шығыстың қанша болмақ арасы?

	Оны өлшеуге көз түгілі,

	Көңіл жетпес кеңжазира болса да –

	Кем соғады айналайын

	Ұлан–байтақ қазағымның даласы.

	Алаулаған Күн шығады Шығыстан.

	Мейірбан Күн күллі әлемге туысқан.

	Бейнетқор Күн қалжыраған жұмыстан

	Белдеулеп кеп Жер шарын



	Батарында Батысымен ұғысқан.

	Ғаламға ортақ Күн ана

	Тіршіліктің көзі болып

	Жарқыраған нарттай қызыл

	Туының Оңтүстік пен Солтүстікке,

	Шығыс пенен Батысқа да Тең бөледі жылуын!

	Жалғыз ұлттың, бір халықтың

	Болмақ емес Шығысы мен Батысы.

	Иемденуге Солтүстікті жекелеп,

	Иемденуге Оңтүстікті жекелеп,

	Жоқ ешкімнің хақысы!

	Ғаламды Күн сондықтан да шарлайды.

	Ортақ Ана

	Кіндігінен жаратылған балаларын барлайды.

	Күнделікті Күн шуағын сімірмей,

	Жер бетінде адам мейірі қанбайды.

	Сондықтан да Батыс пенен Шығысты Картасымен қазақтың

	Тұйықтауға болмайды.

	Тұйықтасақ – сол қайғы.

	Сен түстікке, мен болсам,

	Терістікке қарап жатып ұйықтауға болмайды.

	Ұйықтасақ – сол қайғы,

	Тұйықтасақ – сол қайғы...





Салық Зиманов




	Түлеген Тайсойғаннан тума дарын,

	Дарияға айналдырған жылғаларын,

	Ағаға академик бас иеміз

	Ғылымның алып болған мың қамалын.



	Ақылдың озып туған алыбысыз,

	Ғылымның шын ғұлама дарынысыз.

	Зиманов заман сөзін толғағанда –

	Зиялы бар қауымның қазығысыз.



	Биіндей баяғының жосыласыз,

	Алаштың абызындай асыл жансыз.

	Әлихан, Ахмет, Әлкей, Қаныштардай

	Тобына алыптардың қосыласыз.



	Асылдан тұяқ болып қалғаны – сіз,

	Ғылымда шырақ болып жанғаны – сіз.

	Даланың даналығын ұлықтаған

	Заң мен замананың заңғарысыз.



	Ұлттың да намыс–арын жібермейсіз,

	Елдіктің шаңырағына тіреудейсіз.

	Адами қасиетпен, абзал аға,

	Алашқа ақ баталы тілеудейсіз.



	Әрқашан жүгінетін арға ғана,

	Беретін әділдікпен барға баға.

	Тұғырың тоқсандағы берік болып,

	Жасай бер Алатаудай заңғар аға!





Хамит тағы




	Абыз ақын Хамит Ерғалиевтің алуан–алуан өлең, аңыздар елі Көкшетауға келген бір сапарында Зеренді көлінің жағасындағы табиғат–шебер жасаған тақталы түйе тас “Хамит тағы” деп аталған болатын. Сол жолы Хамаңның қасында ақындар Еркеш Ибраһим, Сағи Жиенбаев жəне Қадыр Мырза–Əли еріп жүріп еді. Кейінірек Еркеш, Сағи ақындар дүниеден өтті. Қайран Қадағаң да бақилық болды. Сол “Хамит тағын” бүгінде жұрттың көбі біле бермейді.



	Көкшеге келсе ғаламат:

	Ақындар қунап қалады.

	Арудай ажарланады,

	Абыздай аруақтанады.



	Есімде сол бір сері жаз,

	Елуге толып Еркеші,

	Көкшенің халқы болып мәз,

	Дүбірлеп қалған өр төсі.



	Ақын бір елдің еркесі,

	Тең емес оған періңіз.

	Әкелген бастап серкесі –

	Атақты Хамит шеріңіз.



	Аққудай Еркеш қалықтап,

	Көкшені жырға қосатын.

	Шығарды төрге қолтықтап,

	Қадыр мен Сағи – қос ақын.



	Көкшенің жұрты керемет,

	Көңілдің гүлін бүрлетіп.

	Ақынға нұрын себелеп,

	Тұрғандай болды тербетіп.



	Тербеткен алып бесіктей,

	Сол сурет сіңген санама.

	Кезегі сөздің кешікпей,

	Келіп де қалды Хамаңа.



	Ойпырмай деймін, сондағы

	Хамаңдай шешен болмады.

	Жауатын бұлттай торлады,

	Күркіреп күндей толғады.



	Екпіндеп ақын өр тілі,

	Құдайым қуат бергендей.

	Атырау теңіз толқыны

	Көкшеге көшіп келгендей.



	Арқаның орыс–қазағы

	Қосыла қағып таңдайын.

	Жырғайды тілдің ғажабы –

	Хамаңның сүйіп маңдайын.



	Хамаңның асып айдыны,

	Ақынның мысы басқандай.

	Арқалы жырау айбыны

	Тулады “Көбік шашқандай”.



	Көсіле толғап кеткенде

	Көкейдің жанып шырағы,

	Шешіле сөйлеп кеткенде

	Көктеді Көкше құрағы.



	Ақшулан самай жалбырап,

	Ақшәулі Хамаң самғады.

	Алай да дүлей арнаны

	Тоқтатар пенде болмады.



	От ауыз, орақ тілінің

	Уы мен балы алмасып.

	Шалқуы жалын жырының

	Зеренді көлде жалғасып.



	Сөйлесе Хамаң – комбайн,

	Қадырға масақ тергізді.

	Қалжыңның айтып қандайын,

	Жусатып өзі өргізді.



	Айтады Хамаң ақтара,

	Ішінде сырын жасырмай.

	Ішеді Хамаң ақ қана,

	Ақбура шабыт басылмай.



	Айтады толғап орманды ой,

	Әз–Хамаң қайдан кемиді.

	Шопырының өзі болған ғой

	Қазақтың академигі.



	Жығылмай жолдан Зеренді,

	Қонаққа кәде арнады.

	Жағада жаһут кемерлі

	“Хамиттің тағы” орнады.



	“Хамиттің тағы” қарайып,

	Қарағай нулы қалыңнан.

	Күн өткен сайын зорайып,

	Күтеді хабар Қадырдан.



	Хамиттің тағы – жыр тағы,

	Көкшеге келсең көргейсің.

	Келешек жырдың ұрпағы

	Ұмытпай сәлем бергейсің.





Мен. Мұхтар Мағауин




	Мен!.. дегенде алыс жатыр қаншама.

	Мен!.. дегенде жақын жатыр қаншама.

	Мен–жүректің қияметін кешуге –

	Жету – дозақ...

	Қанша жақын болса да.



	Мен!.. болмаса – болмайды

	Ердің қарымы, Алауламас

	«Мен!»–сіз жүрек жалыны.

	Мен!.. болмаса, естілмейді мың жылдық

	Қазағымның қобызының сарыны.



	Болар оғлан «Мен!»–мен ғана қаржасқан,

	Мен! – құдірет қара нардай алға асқан.

	Мен!.. болмаса жасалмайды ғажайып,

	«Мен!»–сіз, сірә, суырылмас алдаспан.



	Қу дүниенің алданыш қып тезегін,

	«Мен!»–і жоқтар шірітеді өзегін.

	Мен!.. – тектілік,

	Мен!.. – даналық,

	Мен!.. – намыс,

	Мен!–Мұхтарлар көгертеді өз елін.



	Арқасына ауырларды теңдеген,

	Құм Нарында шөлдегенде өлмеген,

	Өлмегенді былай қойып...

	Ерлеген...

	Қайсарлықтың өзегінде Мен!.. деген.



	«Мен!»–сіз, сірә, өркен жаймас Ел деген.

	«Мен!»–сіз қаны қыза ма екен Ер деген?!

	Менің Мұхтар ағатайым,

	Мәңгілік Өзіңізге жарасады Мен!.. деген.





Мақаш Тәтімовке арналған мадақ жыры




	Академиксің, ардақтысың, доктырсың, аға,

	Жан–жүрегің жұмсақ, рухыңмен өткірсің,аға.

	Жауырыншы Жүгіней бабаңнан дарыған кие –

	Қоржыныңды қомақты қылып, тоқ тұрсың, аға.



	Көк көрпе, шіркін, бүлкілдей берсін деп зыр қаққан аға,

	Селдіреген қазақ көбейсінші деп елден бір ерек үн қатқан аға.

	Жалпақ жұртыңның жауырыншысы енді өзің боп,

	Санатымызды дүйім дүниеге тыңдатқан аға.



	Ұлттың демографиясына үлес қостың сөзбен де және іспен де,

	Не жетсін бүгін Сіздің дастарханда қуанып, шалқып ішкенге.

	Қазақтың ырыс дастарханын ең ұлы Парламент деп,

	Парасатпен бұлай, махаббатпен бұлай айтқан жоқ еді бұрын еш пенде.

	Кеше мен бүгін, ертеңімізді зерделеген аға,

	Қазақтың әрбір миллиондық сатысына статист болып өрмелеген аға.



	Әлемде қазақ әлемет миллион болды деп, Қалпағын көкке атып,

	Қаламын газеттерде сермелеген аға. Айтушы ең өзің:

	Демография халық туралы ілім деп,

	Халқыңа арнап, сол халқың үшін шырқырап сөз айтқан күнің көп!

	Кеңес кезінде шаба алмасаң да кең көсіліп,

	Еуропа төсінде арман–мұратың естіліп тұрыпты–ау дүбірлеп.

	Оянған қазақты ойландыру ұлы мұратың,

	Саннан – санаға көшіру керек дейсің ұлттың қуатын.

	Демографиялық майданда жеңген халқыңды

	Қара қазан, сары баласымен қоса сүйетін және ұғатын...



	Ғажап–ақсың! Азаматсың. Алдаспансың.

	Өткірсің, аға.

	Алаштың даңқы асады әлі деп тұрсың, аға.

	Демография – мәңгілік жар боп өзіңе, Ұзағынан сүйіндіріп, мұратыңа жеткерсің, аға!



	Ал, Мақаш аға, әрдәйім елменен бірге,

	Бажа мен бауыр, жора мен жолдас, бірге өскен төлменен бірге,

	Туыс пен туған, үрім–бұтақпен бірге, Қосағыңмен қара ағарып

	Майра жеңгеммен бірге, Қазақтың қара шаңырағындағы

	үбірлі–шүбірлі төрменен гүлде!..





Кішкентай Абайлар


	Есенбай Дүйсенбаевқа



	Өмір мынау өкініштен тұрады.

	Бір жас ақын ғасыл болған мұрады:

	«Сендер мені ұқпайсыңдар, шіркін–ай,

	Мен кішкентай Абаймын» деп жылады.



	«Мен – кішкентай Абаймын ғой, жарандар,

	Менде Абайша жырлайтұғын қалам бар.

	Сендер мені ұқпасаңдар – ұқпаңдар,

	Ал түбінде ұғатұғын ғалам бар.



	Мен – кішкентай, құйттай ғана Абаймын.

	Ұқпасаңдар, көңілге мұң жамаймын.

	Құйттай Абай жүрегіммен – Абайша

	Тантық сөзді тарс ұруға жараймын.



	Көкірегім қазірден–ақ көл–теңіз,

	Маған көпей сіз жамылған көрпеңіз.

	Күл астынан Күн боп шығам мен ертең,

	Мейлі, мені бүгін жоқ қып өртеңіз.



	Мен емеспін – мәпеленгіш еркеңіз.

	Абай – мұхит.

	Абай–күйді шертеміз.

	Арыстан жал Абай мұхит айдынын

	Ағыс қылып аттанамыз ерте біз,

	Абай десе толқымайсыз қалай сіз?!

	Өлеңіме өмір жоқ қой Абайсыз.

	Менің Абай–сезіміме селт етпей,

	Мөлдірімді мұң бұлтына орайсыз.



	Түсін мені, тілегімді түн етпе,

	Абайым бар – құдайым бар жүректе.

	Құйттай Абай құйқылжиды ішімде,

	Жол беріңдер құйттай Абай–тілекке!»



	...Жыла, жыла, Абай–жүрек жас ақын.

	Лапылдаған өрт сезімге мас ақын.

	Бір алапат жүрегіңде бар сенің

	Аруағы Алатаудан асатын.



	О, кішкентай, құйттай ғана Абайлар,

	Көздеріңде, жүздеріңде арай бар.

	Қара өлеңнің құдіретін жасаған

	Абай–жырдың асқағына қарай қал.



	Сыйынатын Абай–жырдың піріне –

	Сендер барда қазақ жыры тірі де!..

	Айналайын Абайларым кішкентай,

	Айнала бер Абай–бақтың гүліне!..





Үш Әлмерек




	Атаның ұлы – Әлмерек сәби нәресте,

	Келеге келіп, кірерсің әлі кеңеске.

	Үш ғасыр бұрын ұлтының қамын ойлаған

	Әлмерек батыр әулиенің аты әлі есте.



	Әспеттеп әжең Әлмерек қойған атыңды,

	Жоралғы–жора тұздықтай, шіркін, татымды.

	Жырымдап емес, ырымдап қойған ныспысын,

	Әулиеден дарыр қасиетің болғай батымды.



	Аңыздан келген Әлмерек бабаң кешегі,

	Қапылған дауда – қаранар тілдің шешені,

	Жортуыл жауда – аламан қолдың көсемі,

	Көріпкел абыз, әулие болған деседі.



	Шапағатымен шарпыпты, шіркін, аймағын,

	Ойнатып құлын, ботасы менен тайлағын.

	Ұлылығы шығар – үш ғасыр салып араға

	Көтерген тағы Әлмерек ауыл байрағын.



	Киесін абыз бабаның сөйтіп тағы ұқтық,

	Тереңнен тартып тағылым сырын таныттық.

	Шырағын жағып,

	Пырағын салып рухының

	Ұрпағын жебей үн қатып тұр–ау, жарықтық!



	Әлмерек ауыл оттары жанған белесте,

	Әлмерек батыр әулиенің аты әлі есте.

	Бабадан қалған бақилық арман–тілекті

	Апарар алға Әлмерек сәби нәресте...





Жетісу




	Алатау, Балқаш арасы,

	Өрнегін салған өзендер.

	Көзімнің ақ пен қарасы

	Дейтіндей десте, кезең, бел.



	Көзімнің нұры дейтіндей

	Көксу мен Ақсу толқыны.

	Көңілдің гүлі дейтіндей

	Жетісу екен жер тіні.



	Жәннаттың нағыз кейпіндей

	Жерінің кесте, суреті.

	Қимайтын қыздар төркіндей

	Есік көл

	Есте үр беті.



	Тасына дейін таңбалы

	Табиғат әні ерке Іле.

	Алау гүл алқап, жондары

	Тартады тосын көркіне.



	Қарқара жайлау қайдасың,

	Үш Мерке, айһай, Үшқараш.

	Құмына құтын жайласын

	Сексеуіл сырлы Бақанас.



	Үшқоңыр, Күрті, Қаскелең,

	Талғарым күнге талпынған.

	Ақылға – кенен, жасқа – кен,

	Осында шыққан нар тұлғаң.



	Мұзартта тұрып қарасаң:

	Көктұма, Көктал, Күреңбел,

	Текелі, Қапал, Арасан,

	Қызықтап дәурен сүрген жер.



	Қаймағын қалқып ырыстың,

	Қотарған қара орманым.

	Тәуелсіз жаңа тыныстың

	Тұнбасы – Талдықорғаным.



	Сүйінбай, Жамбыл пірлерім,

	Құлагер пырақ Ілияс,

	Қабанбай, Балпық дүрлерім,

	Нұрғиса күймен көңіл аш.



	Жәннаттың жеті сипатын

	Жекелеп өзі алғандай,

	Жетісу гөзал қияпатын

	Жеткізер, сірә, тіл қандай!..





Талғар




	Алатауда асқақтаған Талғар шың,

	Талғар шыңда қыран қанат қомдансын.

	Абыз жүрек аңыз жайлы толғансын,

	Көне тарих келешекке жалғансын.



	Тарихымды танымауым ұят–ты,

	Талғар десе – көкіректен күй ақты.

	Жалғастырған жеті жұртын жаһанның

	Жібек жолы – жүрек жолы сияқты.



	Жібек жолы...Үйсін, Сақтар даласы,

	Жібек жолы...Жетісудың саласы,

	Жібек жолы...Алатаудың бөктері,

	Жол бойында тарлан Талхиз қаласы.



	Қасиетті Түркістанмен қолдасқан,

	Бағдат, Мысыр, Шын–Машынмен жалғасқан.

	Керуен сарай...кернейлеткен базарын

	Талхиз шаһар тіршілігі талмастан.



	Жолаушыға жайып салып дәм–тұзын,

	Ұлы Жолда туын тіккен Талхизым.

	Адамзаттың тарихының таңында

	Арай шашты сан көктемің, сан күзің.



	Қаһарланған қағанаттар, хандықтар,

	Түбі бірге түркі жұрты – қарлұқтар.

	Шыңғыс ханның тепкісін де көтерген,

	Талхизімде тектілік пен нарлық бар.



	Талхиз шаһар тағдырына таңданып,

	Таңбалы тас қалдырыпты таңба қып.

	Жетісудың қалалары–ай жерұйық –

	Қорғас, Қойлық, қолтықтасқан Алмалық.



	Талхиз–тарих толғамайды бекерден,

	Дуалдарын қыштан өріп көтерген.

	Әз бабалар мұнаралы шаһарға,

	Керуендерін келтіріпті шетелден.



	Қалайы мен мыстан құйған бұйымды,

	Құбыр тартып, құт орнатқан үйіңді,

	Бедерінен сипап қайран бабалар,

	Ұрпақтарың аруаққа сыйынды.



	Бағы заман шежіресін тыңдатқан,

	Айқараңғы жұлдыздарын зулатқан,

	Алтын адам – ата жұрттың тарихы,

	Ғасырлардың қойнауынан тіл қатқан.



	Құпиялы құмырадан сұрашы,

	Таусылмайды Талғар–тарих куәсі.

	Жәдігерлі сырларыңа бақилық

	Бағышталған Шоқанымның дұғасы.



	Аласапыран заманалар арбасқан,

	Жау да болды жағамызға жармасқан.

	Шуақтанып сәулесімен өмірдің,

	Кәрі Талхиз жас Талғарға жалғасқан,



	Талхиз еді Алмалықтың серігі,

	Талғар енді Алматыға бел іні.

	Талғар қала – ынтымақтың ұясы,

	Ырыс–құтпен өркендеген өмірі.

	Ата жұрттың асыл затын ұғар кім.



	Аман болсақ, туар –Айың, туар – Күн.

	Қыран болып саңқылдайды тұғырда,

	Туған елі Рысқұлов Тұрардың.



	Бабалардың баталарын қоштаған,

	Бауыржанның батырлығын бастаған,

	Талғар елі тектіліктен айнымас,

	Талғар–толғау – толастамас асқақ ән!..





Наурыз жыры




	Көтеріп моншақ аңғарда,

	Көгілжім тартып тауларда,

	Шалқытып сағым бауларда,

	Наурызым келді бар маңға,

	Наурызым келді бар жанға.



	Ғажайып сәттер таянды,

	Табиғат сергіп оянды.

	Көзіме кесте тартылып,

	Көкірек нұрға боянды,

	Дүрілдеп дүние оянды.



	Аңсарым, асыл Наурызым,

	Жағаға біткен жалбызым.

	Көз жазып қалып сан жылдар,

	Көзайым болған жалғызым –

	Армысың, ардақ Наурызым.



	Қыдыр Наурызға ерейік,

	Нәурізек құсын көрейік.

	Бәйшешек гүлін терейік.

	Ұлыстың күнін аймалап,

	Алтын күрек желін өбейік,



	Наурыз көжеде бал ұйып,

	Ақ уызға арда жариық.

	Семсерді сертпен жаниық.

	Наурыздың нұрлы нақышы,

	Кәусар тазалық деп таниық.



	Қазаққа біткен жерұйық,

	Халқыма құтты бол ұйық.

	Адалға сақтап қориық.

	Наурыздың қыдыр батасын,

	Жақсылыққа ғана жориық.



	Көгілжім нұрлар қалқыған,

	Бусанып дүние балқыған,

	Тіршілік толғау толқыған,

	Тасқында бүгін толассыз,

	Наурыздың күйі шалқыған.



	Ұлысым болғай бақтылы,

	Ырыздық тұнғай ақтылы.

	Патшамыз тұрғай тақтылы.

	Шапағат Наурыз шалқытқан,

	Алаштың асқай шаттығы!





Қазақтың қызғыш құсындай


	Асылы Османға



	Қазақтың тілі дегенде

	Жарқ етер көзде жасыны,

	Жалғадым сені өлеңге,

	Асыл бір әпкем – Асылы!..



	Арқалы қызы қазақтың,

	Ғажаптың қызы Асылы.

	Қайсарлар сендей аз–ақ тым,

	Айтылар болса ашығы.



	Заманым бейбіт болса да,

	Бопайдан кем бе ерлігің?

	Тақсірет салды қаншама

	Тіліме келген шерлі күн.



	Аруақты көкке ұшырмай,

	Арқарым ауса Арқада,

	Қазақтың қызғыш құсындай –

	Аяз боп батар арқаңа.



	Дәстүрің ұмыт, діл жаутаң

	Болғанда қайтіп тоқтайсың?

	Лапылдап сонда тіл қатқан

	Жанымда жанған оттайсың.



	Өзекке түскен шоқтайсың

	Шыжғырып айтар шындықты.

	Әпкем–ау, өзің жоқтайсың

	Анамның тілі мұңлықты.



	Қазақпен сенің жаның бір

	Айқарып ашқан бүкпесіз.

	Қазақпен сенің бағың бір,

	Сырларың үтір, нүктесіз.



	«Қазақтан басқа мен кімге

	Керекпін?» деп те айта алған.

	Тіліме төнген өрттің де

	Бетінен жайпап қайтарған.



	Алаштың өжет ер қызы,

	Алауың жанды маздап–ақ.

	Өркенін жайған өрде ізі

	Болсашы сендей әр қазақ.



	Әпкем деп ерек сүйіппін,

	Жалғанда рухың жалғансын.

	Сен барда мен де биікпін,

	Қазағың барда сен барсың.





Нью–Йоркке ұйқас іздеу


	Сауытбек Абдрахмановқа



	«Есе тиер, енші алар,

	Ел болсам деп ойлаушы ем.

	Қазақпын деп айта алар,

	Мен болсам деп ойлаушы ем».

	Қасым



	Дауылдай жүргенімде тиіп өртке,

	Ақындық ұшырадым қиын дертке.

	Қолқасын достың жерге тастармын ба

	Қиылған ұйқас тап деп Нью–Йоркке.



	Ақынға ұйқас табу бұйым ба екен,

	Десім пәс дей алмаймын, күйім бөтен.

	АҚШ–қа аттандырар сапарлатып,

	Ұйқастың болмай тұр–ау сыйы да кем.



	Кеудемде күмбірлетіп тіздеп келген,

	Қиялап қиялымнан іздеп көргем.

	Ұйқасы Нью–Йорктің таптырмастан

	Үмітсіз жазды жалғап, күзді өткергем.



	Бодауын базынаның тоспады ма,

	Бір күні хабар салды дос тағы да.

	Бұйрықпен жеттім жедел Нью–Йоркке,

	Әрі асып Атлантика аспанына.



	Әуезов айтқан, міне, тас дастаны,

	Аспанмен зәулімдердің астасқаны.

	Ақ өлең ұзын–қысқа жолдарындай

	Ақ бұлттар аясында бас қосқаны.



	Әлемнің бас қаласы. Әдеп еттім.

	Тәжіне Бостандықтың сәлем еттім.

	Қызықтап Бродвейдің тамашасын,

	Көкесін көрдім небір кереметтің.



	Көрдім мен және ғажап жиын жерін,

	Тоғысқан бар әлемнің дүйім елін.

	Төрінде Нью–Йорк төрелеткен

	Толайым дүниенің түйіндерін.



	Мінбесі – терезесі тең елдердің,

	Мінбесі – нелер шешен кемеңгердің.

	Ақ ниет адамзатқа алқа жиын

	Арзуын айтам көпке дегендердің.



	Үйіне кірдім мен де еркін басып,

	Күйіне тостым құлақ көңіл ашып.

	Дабысы дүйім дүние алуан тілде,

	Дауысы бұлақтардай жамырасып.



	Тұлғасы көрінеді парасаттың,

	Сұлбасы танылады ғарасаттың.

	Семсер тіл серт үстінде сермелгенде

	Суреті салынады болашақтың.



	Күттім де келер сәтін кезегімнің,

	Дауысын естідім мен өз елімнің.

	Ұмыттым ұлы төрде өмірбақи

	Өртеген өкінішін өзегімнің.



	Қазақтың ұлы төрде ұлы тұрды,

	Қайғысы ғасырлардың ұмытылды.

	Жайнатып жер–жаһанға жарқын жүзін,

	Жарқырап Қазақстан күні күлді.



	Көңілім күншуағын жасырмады,

	Көз тіктім көп жалауға қасымдағы.

	Кетер ме естен, сірә, уа, дариға,

	Көк Туым көзіме оттай басылғаны.



	Теңеліп осы емес пе ел болғаным,

	Тел өсіп өзгелермен тең болғаным.

	Көк Туға желбіреген айналғандай

	Кеудемде жанартаудай жанған жалын.



	Төрінде Нью–Йорктің қазақ бүгін,

	Елінде еркіндіктің ғажап күнім.

	Адамзат тарихының шеруіне

	Алашым тікті әкеліп азат Туын.



	Уа, таптым!

	Ұйқасын да Нью–Йорктің,

	Күмілжіп бостан–босқа күрмеліппін.

	Ұйқасы Нью–Йорктің осы өлеңім,

	Мен неге Нью–Йоркке құр келіппін?!



	Тарихтан есе тиіп, енші алғаным,

	Елдікке ерлігіммен жол салғаным.

	Ұйқасы Нью–Йорктің сол емес пе,

	Астанам,

	Алда талай аңсарларым.



	Ұйқасы Нью–Йорктің бостан қазақ,

	Ұйқы ашып келесінен асқан қазақ.

	Әлемнің кеңесінде өрлей сөйлеп,

	Азаттық асыл кенін ашқан қазақ.



	Осынау күйім неткен ғажап еді,

	Досына ақын жырын жазады енді.

	Ұйқасы Нью–Йорктің – Азаттығым,

	Ұйқасы Нью–Йорктің – Қазақ елі!..





Артығали




	Шүйкімдей дене шүмектей терге малшына,

	Шулы өзеннің үстінен өтті таң шыға.

	Қара жер шетін таба алмай талып келеді,

	Қара жер бетін көрместей болған қаршыға.

	Артығали Ыбыраев



	Ақтық әлди, ақтық әлди...

	Артығали, Артығали...

	Қаршыға жыр қанатында

	Кештің талай шалқыма күй.



	Сарысуды сылқым деуші ең,

	Сағынышқа іркілмеуші ең.

	Асау ағыс толқынында

	Арман болып бүлкілдеуші ең.



	Бұлықсыған жан–жүрегің,

	Буырқанған ән–жыр едің.

	Бүйіріңде бүлкілдеген

	Арманыңдай таң гүлі едің.



	Бұла күшпен бұлқына алған,

	Сәуір–самал сылқым арман,

	Аңқа кебе аңсаттырып,

	Тұрып алды–ау, шіркін, алдан!



	Салқар дүние сәулелерін,

	Сағымданған әурелерін

	Тал бойыңа толтырғандай

	Керемет бір дәурен едің.



	Жарқылдады жаныңда жыр,

	Жайнап тұрды бағыңда гүл.

	Абайламай қалдық па біз,

	Айналдың ба сағымға бір?



	Жүрегіңнің шалқымасы –

	Еді–ау нағыз ар тұмасы.

	Жетпей қалды–ау жер шетіне

	Жырдың ұшқыр қаршығасы!



	Қайран бар ма қақпаншыға,

	Тағдыр атты көкпаршыға...

	Тас боп жерге құлдилаған

	Көз алдымда – көк қаршыға...



	Қайран бар ма қақпаншыға,

	Тағдыр атты көкпаршыға?!

	Көз алдымда – Артығали,

	Көз алдымда – көк қаршыға...





Он жеті жасар алаудай...


	Танабай Нармановтың рухына



	Ардакүрең мінген, арманымыз бірге ұл едік,

	Артығали–шерді алдымызға салып түледік.

	Қылтиып өсіп қасат бір қардың астында,

	Наурызын сағынған жауқазын–жасын гүл едік.



	Балауса балғын қып–қызыл қыршын қарағай,

	Арманшыл кім бар он жеті жасар баладай!?

	Қызылға құмар балапан қыран секілді

	Сонарға сонау көз тігіп едің, Танабай.



	Қазығұрт тауың төбелер сынды тозғасын,

	Қасиет–кие құр сүлдері қалып азғасын,

	Жүрегің сенің жылайтын еді–ау егіліп,

	Жасып бір жаның, жосылып ыстық көз жасың.



	Қазығұрт таудан қоламта тартып қоздатып,

	Шаңқобыз жырды төгуші ең, Танаш, боздатып.

	Қайсар бір жалын ұйтқитын еді–ау көзіңнен,

	Оянған сонда ақындық отын маздатып.



	Арбайтын еді, алдайтын еді сұм заман,

	Өзімізді де, сезімімізді де ұрлаған.

	Асылың – жасық, адалың – арам боп шыққан,

	Заманың зәһар шашатын еді бір жаман.



	Жанымыз сонда зәһаннам зілмен жаншылып,

	Налалы жүрек запыран құсып, зар шығып.

	Жәдігөй заман зәндемі күйін білместен

	Жасаппыз соған булығып іштей қарсылық.



	Зымиян кімдер?

	Зұлматы қайдан?

	Білмеппіз.

	Әйтеуір біздер жаурай да жүріп гүлдеппіз.

	Булыққан іштей бұйығы ғана қарсылық,

	Өртене жүріп, шер төге жүріп бүрлеппіз.



	Студент, шіркін, қосылушы ма еді санатқа?

	Сезімің албырт лапылдап кетер заматта.

	Жүрегімізді ұстап,

	Бір–бір Прометейге ұқсап,

	Жетуші ек ұшып Оралхан менен Сағатқа.



	Шамырқана қалар шамшылдығың да бар еді,

	Қазағыңа тартқан қаншылдығың да бар еді.

	Аялап өтер мөлдіріне кіршік түсірмес,

	Аққуға бітер аршылдығың да бар еді.



	Лапылдап жанған он жеті жасар алаудай,

	Бозторғай таң боп атушы ең күнде талаурай.

	Таң шапағында тоқтап бір қалған уақыттай,

	Бұзылмай орда, алынбай қалған қамалдай.



	Айтылмай өткен, арманда кеткен ардақ ән,

	Он жеті жасар Алау боп қалдың сен маған.

	Өлтірмей осы, сөндірмей осы алауды

	Дәтке бір қуат – өренің өмір жалғаған.



	Көшпелі жалған...кенеусіз атақ, даңқың да.

	Білмей де қалды бозторғай жырды халқың да.

	Лапылдап жанып тұрсың сен әлі, жан досым,

	Он жеті жасар Танабай–дәурен қалпыңда.





Ақын және азаттық




	Бостандықта бәсірем бар, ақым бар,

	Медет етіп, марқаюға хақым бар.

	Аспан жақты аңсап тұрар әу бастан,

	Азаттықпен әмсе туыс ақындар.



	Ақын рухы азат оймен серіктес,

	Тар–таяңда тарпаң жыры беріспес.

	Ақын халық әлімсақтан бер қарай

	Күл болуға, құл болуға келіспес.



	Ақын халық, батыр халық қазағым,

	Аранына тартты талай тажалың.

	Қалдың аман тамұқтардан неше сан

	Қалқан етіп шайырлардың ғазалын.



	Күл де болып қалғаныңнан көктедің,

	Құл да болып қалғанынан жетті елім!

	Жау қалмақты жапыратын жыр селін,

	Аруақты асыратын нұр кенін

	Білесің ғой Тәтіқара төккенін.



	Азаттыққа арна салған бұлақтар,

	Еркіндікке желдей ескен құр аттар.

	Сарындатқан Ақтамберді, Бұқарлар,

	Сағым қаққан Махамбеттер, Мұраттар.



	Таусылардай болған шақта талқаның,

	Таразыға салып талқы, ел қамын,

	Көресің бе күңіренген Абайды

	Кеудесінде туырылған торта мұң.



	Тәңірі өзі құя салған ар–зардан,

	Мағжанды айтшы!

	Бебеулеген беу, Мағжан!

	Ақындары кек пен шерді бір баспай,

	 Аңсар еткен алдындағы таңдардан.



	Қазақ атын бойтұмар қып Қасымым,

	Жер–жаһанға атқан жырдың жасынын.

	Елім–ау деп, тілім–ау деп өртеніп,

	Мұқағали маздатты өз ғасырын.



	Жасын жырлар, түнектегі жарық ең,

	Әр дертімнің ем дауасын тауып ең.

	Ақындардың қаны, жаны, зарымен

	Қауышқанмын Тәуелсіздік таңымен.



	Бәйтерегім, бай кемелім!

	Армысың!

	Сәулетіме сай терегім, сән–мүсін.

	Барлық ақын бәсіресі өзіңде,

	Және менің бар бақытым, алғысым...



	* * *

	Алғашқы менің өлеңім

	Аудандық газет бетінде

	Жарқ еткен күні есімде.

	Ауылдың арғы шетінде

	Пошташы қарттың үйінен

	Атылып шыққан бетімде

	Ызғырық желдің өтінде,

	Оппа бір қарда жүрелеп

	Отыра қалып, бір ерек



	Сезіммен сонда тербеліп,

	Дауа мен дуа дем беріп,

	Жырымды бастым кеудеме.

	Қолымда қымбат газетті

	Жұлады, шіркін, жел неге?

	Ұшып бір кетпей аспанға

	Омалып қалдым мен неге?

	Айқайым іште тұншығып,

	Көзімнің жасын бір сығып,

	Шаттығым баспай аптығын

	Асықтым үйге мен неге?

	Таусылып дегбір, тағатым,

	Бозторғай жырым қанатын

	Бозала таңнан қаққандай,

	Ең тәтті пейіш кәусарын

	Таңдайым менің татқандай,

	Ғажапты сүйіп өптім мен,

	Ұшып та сонда кеттім мен!

	Бәймәлім сырын көктің мен

	Балқыған нұрдай сімірдім.

	Заулаған жұлдыз–жүрекпен

	Зеңгірге биік үңілдім.

	Тұмасын танып ділімнің,

	Дидарын көрдім пірімнің.

	Көмекей Бұқар пырақты,

	Махамбет жаққан шырақты,

	Мөңкенің ұлы Мұратты,

	Бабатайұлы Дулатты

	Аңсарым ауып ұнатты.

	Алақанымды күйдіріп,

	Көзімнің жасы шын ақты.



	Алапат қуат бір жасын

	Жайнатып жайқын сұлбасын,

	Гүрілдей жанып ішімнен ,

	Қабартқан алау пішінмен

	Көрдім мен заңғар Абайды,

	Жырдағы жалқын арайды.

	Өлеңге қонған бақ–құтты,

	Ілиясты, Сұлтан–Махмұтты.

	Алашым үшін зар жанды

	Көрдім–ау мұңлық Мағжанды.

	Падиша жыры қазақтың

	Толған бір айдай көркімен,

	Ақындық азар дертімен,

	Қасымдай гөзал өртімен,

	Мұқағали мұзарт мәртімен,

	Төлеген тұнық сертімен

	Жаныма менің жалғанды,

	Жырымда жаһан толғанды.



	Ұша да бердім, ұштым мен,

	Айқара құштым әлемді.

	Арсыға жолдап құс тілмен

	Өлеңімдегі сәлемді.

	Алғашқы сол бір өлеңнен

	Өріліп шыққан өнермен,

	Құс жолы қалқып төбемнен,

	Қиқумен жаным жебелген,

	Әлі де ұшып келем мен!..





Спектакль




	Өмір үлкен спектакль,

	Ұқсатпадым рөлімді.

	Режиссерім зекіп жатыр,

	Көзге шұқып кемімді.



	Актер екем талантым кем,

	Бағы ашылмас бейшара.

	Солай едім бала күннен,

	Маңдайыма не шара?!



	Талабым бар, таланым жоқ,

	Ниет түзу десем де.

	Театрға амалым жоқ,

	Құлқым да жоқ бөсерге.



	Спектакль ұрып қойған

	Садағасын жаныңның.

	Құрық салған жүлік ойдан

	Арашалар арын кім?



	Жел көтеріп желіккен ел,

	Желкілдейді тулары.

	Бөрі көріп бөріккендер

	Бөрік атып шулады.



	Абай айтқан жынды судан

	Ұрттап бәрі алғандай.

	Күнде думан, Қалың дудан –

	Құрттап соған қалғандай.



	Құрттамасаң сен де бірге

	Қалдым дей бер бәлеге.

	Өткір көздер – өңменіңде,

	Тас ұрады төбеңе.



	Бабалардан қалған нақыл:

	Батырға да жан керек.

	Жынды судан жұттым–ау бір

	Әңгелектей дөңгелеп.



	Алғыс алдым батпан–батпан,

	Жүрген басым еленбей.

	Режиссерім қақты арқадан

	«Бәрекелді!» дегендей.





Халық дауысы




	Күннің күркірі, Зеңбіректің зіркілі,

	Оянып ап атқылаған жанартаудың зор үні,

	Сан мың тұлпар дүбірімен

	Жер шайқалтқан қалың қолдың жорығы –

	Соның бәрі халықтың,

	Халық деген алыптың

	Дауысынан басымырақ бола алмас,

	Халық дауысы қасиетті ақ алмас.

	Құрдым болып құмға сіңер дария емес,

	Халық дауысы ешқашан да жоғалмас.

	Халық дауысы, халық дауысы –

	Ол дауысқа тең келетін теңеу жоқ.

	Дүниеде тоқтата алмас ешкім де

	Оның текті тасқынына бөгеу боп.



	Туған халқым, даусың шырқап кетті алыс,

	Ұланыңа бұл ұдайы мақтаныш.

	Желтоқсанда жас алашым бастаған

	Азаттыққа ең алғашқы аттаныс.

	Сол дауыс қой, Әні, нәрі, жалыны,

	Қуат–күші, парасаты, дарыны Махаббаты,

	Мөлдір, таза, пәк үні,

	Мол дауыс қой бойға нұр боп таралған.

	Шаттығымыз сол дауыстан жаралған,

	Жүрегіміз сол дауыстан нәр алған.

	Туған халқым, сенің даусың қашан да

	Ақ сәуле боп шақырады мені алдан.

	Қазақ елім, қасиеттім, байтағым,

	Саған сырды жасырмай–ақ айтамын.

	Даусың бүгін бар ғаламға естілді,

	Нұрландырып жер–жаһанның ой–таңын.

	Шырқыраған шындық үшін дау болса –

	Туған халқым, сенің даусың естілер.

	Жағадан кеп алып жатқан жау болса –

	Сенің даусың қылыш болып кескілер.

	Дұшпан көңілін басатұғын мысы бар,

	Аспаныңа ақ көгершін ұшырар,

	Өзің барсың достық сөзін айтатын,

	Достық қолын өзің барсың ұсынар.

	Аулақ жүрген қулық, сұмдық, пәледен,

	Сенің көңілің кіршігі жоқ ақ еден.



	Шаң–тозаңнан аршып алған шындығын

	Өз даусыңа құлақ түрді бар әлем.

	Халық даусы – байтақ елдің жыр–әні,

	Халық даусы – ұланының ұраны.

	Халық даусы – Көк байрақ боп желбіреп,

	Ақ Ордада көз қуантып тұр, әне.

	Халқым барда көңілімнің хошы бар,

	Көңіл көркем келешекке асығар.

	Бүгін дағы ұланыңның бұл жыры

	Туған халқым, өз даусыңа қосылар.





Абат




	Құрметтедім күнесте Шығысымды,

	Күн беттегі күнікей ұлысымды.

	Адамзатқа арнаған махаббатын

	Абайымның ақылман жыры сынды.



	Ақиқатын айтқанда, бұра бермей,

	Алашымның Шығысы бір әлемдей.

	Аспанменен тілдесіп Алтай жатыр

	Ата түрік даңқына мұрагердей.



	Қазағымның қарымын қорғалатпай,

	Қапталынан қорғаған жау–жарақтай,

	Қатпарларын тарихтың теңдеп артып,

	Нар түйедей шөгіпті Тарбағатай.



	Елдігімнің ежелгі ордасындай,

	Ендігінің еншілі олжасындай,

	Қазағыма қашаннан темірқазық,

	Қарт Шыңғысым қасиет Қағбасындай.



	Қара Ертістен қаулап кеп өнер тұсым,

	Төстен тартып өрлеген көк Ертісім,

	Қажып аққан Қалжырым емес, сірә,

	Құйып жатқан мұхитқа ерен күшім.



	Тұнып жатқан тұңғиық қабатымды,

	Алтынменен апталған абатымды,

	Сүйемін–ау күптелген күміспенен,

	Сары қымыз сапырған сабатымды.



	Күдеріден бау таққан жайсаңдарым,

	Күршім, Қатон, Марқа мен Зайсандарым.

	Қабанбайдай қара нар қайсарларым,

	Байқотандай баба би байсалдарым.



	Өрел, Берел қанатты тұлпарлары,

	Алтын адам – атаның алты арманы.

	Бибігүлдей бал таңдай бұлбұлдары,

	Қайсеновтей қаһарман арқарлары.



	Ахау, Семей, айналдым, Алаш–қалам,

	Алашыңа кезің жоқ қараспаған.

	Қайымдарың киеге шырақшы боп,

	Айымдарың кесірді аластаған.



	Өмірімнің өркені – Өскеменім,

	Көңілімнің көркі етіп кестеледім.

	Керуенің көркейтіп көш көлемін,

	Өскеменім, өркенде, өс!.. дегенім.



	Өскеменім, көкке өрлей көш!.. дегенім,

	Ерке желдей еркіндеп ес!.. дегенім.

	Шығыстағы шырайлы ұлысыма

	Бостан заман бақытын кеш дегенім!..





Жырұйық




	«Қарайсың Қарауылдан Жидебайға,

	Бергендей күнде сəлем ұлы Абайға».

	Қасым



	Жерұйық емес, жырұйық,

	Жидебай зият мекенім.

	Асылдың көзі тұңғиық,

	Айналып қалай өтемін?



	Жиделі Байсын дейтіндей

	Жер құты және жыр құты.

	Қырымнан толғап, еркіндей,

	Қансонар салған бүркіті.



	Көкала бұлттан сыр ашып,

	Көңілін күңгірт делбеді.

	Бейуақпен ақын мұңдасып,

	Бесігін жырдың тербеді.



	Жидебай жалқын арайы

	Жар болып жанға жабыққан,

	Ашылып алтын сарайы,

	Аныққа көшкен танықтан.



	Әз сәлем жолдап алғыға,

	Жырғады жырды Жидебай.

	Өзегін өртер зарды да

	Өлеңмен өрді ұлы Абай.



	Қамығып қапа дертімен,

	Қазағым десе, қайғы ойлап.

	Алапат жүрек өртімен

	Жалындап жанып, жайды айдап.



	Күн кешті солай мұңды Абай,

	Дидарын көрген тәңірдің.

	Меккесі жырдың Жидебай,

	Тәу етіп саған, табындым.



	Кіндігі қазақ жырының

	Кесілген жері – Жидебай.

	Өркенін ана тілінің

	Өсірген жері – Жидебай.



	Желбіреп туы рухымның,

	Жидебай–Мекке құламай,

	Киесі болып жұртымның

	Жасай бер мәңгі, жыр Абай!..





Боран




	Тоғайы торлап жағаны,

	Ақ Жайық толқып ағады.

	Толғантқан мені бір сауал:

	Қасымның қай тұс Шағаны?!



	Ақынның қайда жайлауы?

	Көңілдің қайда байлауы?

	Жырлатқан сол бір жүректі

	Бар еді–ау бұлбұл сайрауы.



	Жайықтың жасын Қасымы,

	Жайықтай, сірә, тасыды.

	Жайықтың зифа сұлуын

	Өртеніп сүйген ғашығы.



	Табылмай ойдың байыбы,

	Заулады желдей қайығы.

	Толқындап жатыр тағатсыз

	Қасымның ерке Жайығы



	Ағыл да тегіл жыр Қасым,

	Думанға бөлеп ортасын,

	Көшесін кешкен Оралдың

	Кеудеде соғып бұрқасын.



	Оралы барда оңғарған,

	Орданы бұзып, жол болған.

	Сайранды күндер шалқытып,

	Шарықтап еді–ау алға арман.



	Құлағым сырға елеңдер,

	Көзіме сурет көлеңдер:

	Оралда жауған ақ жаңбыр,

	Оралда туған өлеңдер.



	Қаусырып барлық байтағын,

	Бөктеріп келіп Байқалын,

	Соғысқа суыт өтсе де,

	Оралға айтты–ау айтарын.



	Жарқылдап жастық күндер де,

	Елестеп өтті бір демде.

	Ойнап та күлген Оралдан

	Озарын ақын білген бе?



	Қасымның қайран Оралы

	Артында қалып барады.

	Ақынның жаны жаралы,

	Ақ Жайық толқып ағады.



	Сонау бір үйдің орамы...

	Жас терек... жоқ–ау амалы.

	Самалды Сарыарқасы,

	Сағынтар Сақыпжамалы...



	Жадында жырдай жатталып,

	Сыйлығын, сырын ақтарып,

	Қалдырып бәрін Оралда,

	Боранын ғана кетті алып.



	Балқанды басты бөктерлеп,

	Берлинде тұрды кек кернеп.

	Соқтыртқан сол бір боранмен

	Самғады Қасым көкке өрлеп.





Мұқағали музасы




	Хан Тәңрінің биік ұшқан өрені,

	Қарасаздың қара шалғын өлеңі.

	Сел боп тасып ақтарылып шалқиды

	Мұқағали музасының кемері.



	Өзің жайлы небір өлең жазылар,

	Әр жүректің саған айтар назы бар.

	Қайран, Мұқа, қара өлеңін қазақтың

	Көтеретін қара нар да табылар.



	Қайран, Мұқа, ұлылықты ұқтырар,

	Сен дегенде сәби халқың тік тұрар.

	Арыстан жал поэзияң баяғы

	Бұқа мойын бюрократты бұқтырар.



	Ақ бурадай аласұрып кей–кейде,

	Отаным деп басушы едің гөй–гөйге.

	Сүйер ұлын сүйді енді Отан да,

	Гөй–гөйлеген жүрек босқа сөйлей ме!



	Сен дегенде дүйім қазақ шабылар,

	Атақ, құрмет, махаббат та – бәрі бар.

	Жалғасы деп пайғамбардай Абайдың

	Қалың елің, Мұқа, сені сағынар.



	Бәрі де бар...Ащы су да, азап та.

	Не жетпейді қайран халқың қазаққа.

	Өзің жоқсың...өзің жоқсың тек қана.

	Мына бүгін болып жатқан ғажапта.



	Жетпейтіні көңіл ғана баяғы,

	Неге қысқа өмірдің бұл аяғы.

	Бұл қазақтың даналары нарқасқа

	Пәни соңын ерте жұтып қояды.



	Қайран Мұқа! Қадіріңе кім жеткен?!

	Тірлігіңде көңіліңді кірлеткен –

	Мұқағали сондай еді!.. деп қазір

	Кейбіреулер көкіп жүр ғой дүрмекпен.



	Амал қанша, ажал алса – от тісте.

	Достар дағы тым өзгеріп кеткіш пе?

	Саған адал алып халқың ардақтап,

	Салтанатпен келдің, міне, жетпіске.



	Жетпіс деген не тәйірі?.. Байқар ек.

	Жетпіс жасар жігітсің деп айтар ек.

	Өзіңе тек өкпелейтін бір ғана –

	Жетпісіңе тірі келсең, қайтер ед!?



	Мұқағали – өлеңдегі орманым,

	Сен дегенде жалғыз ғана арманым.

	Сен дегенде жүректегі жан зарым.

	Жетпісіңде неге тірі болмадың?

	Жетпісіңде неге тірі болмадың?!





Мәрт мұзарт




	Жырларын Мұқағали

	Жүрегіммен

	Жатқа оқып, жандай сүйген ұл едім мен.

	Көзіме елестейтін ақын кейпі

	Қол бұлғап тұрғандай боп жыр елінен.



	Қарасаз, қара шалғын, қара өлеңін,

	Қарасу, қасиетті бар әлемін

	Өмірдің өріміне санап едім,

	Өлеңнің өрнегіне балап едім.



	Құмарттым жан сырының тазасына,

	Мұң арттым наласы мен назасына.

	Табынып құдіреттей қарай бергем

	Күйдіре тамып кеткен көз жасына.



	Сұқтанып сұлулары көз қадаған,

	Сулысай бөктерінде боз қараған.

	Сиқыры мені алыстан арбаушы еді

	Сыңғырлап сай–саласы саз даладан.



	Күткенде күпті жүрек қарлығашын,

	Есіркеп ескергенде тағдырласын,

	Көргенмін Мұқағали музасынан

	Мейір мен махаббаттың бар мұрасын.



	Тәңіртау бұлтын емген арлы ақыным,

	Шалкөде құтын емген арда құлын.

	Құнығып өлеңіне кірген сайын

	Жастайдан бола берген жан жақыным.



	Жанымда жыр–киенің зарлығы бар,

	Шайырды бір көруге болдым құмар.

	Құдайым салды сәтін,

	Отырды ақын

	Жүзінде, жүрегінде мол мұңы бар.



	Тілінен у да, бал да тамызатын,

	Ділінен өлең селін ағызатын,

	Шыныға шарап толы суық қарап,

	Отырды қарсы алдымда нағыз ақын.



	Мен үшін осы сәттің ыстығы шын:

	Мәрт мұзарт, қыран қабақ, сұсты пішін.

	Өткір көз, өршіл жігер өңменіңнен

	Ойыңның бірдей баққан іші–тысын.



	Жолығып қыдырыма таңғы армандай,

	Тілсізбін дуаланып арбалғандай.

	Қуанып күлімдейді жүрек іштен

	Піріме қолым беріп жалғанғандай.



	Төбемнен көздерінің төнеді оты,

	Қалмады қапыл жанның зәре–құты.

	Жарқылын жанарының жылытпастан

	Бір кезде деді пірім: Өлең оқы!



	Жыр толы дәптерімді жоғалттым мен,

	Жап–жаңа жырлар еді ғажап кілең.

	Жақсы өлең оқымасаң, ей, жас ақын,

	Бетіңе шашам мына шарапты мен!



	Мен қайбір оқуға өлең шаппай кермін,

	Шошынып, өзімді–өзім жасқай бердім.

	Оралған қапелімде тіл ұшына

	Өлтірмес бір өлеңді бастай бердім.



	– Жамылып сағыныштың сал шекпенін,

	Сарғайып сенің үшін зар шеккемін.

	Зарықтыр, о тәңірім, жалықтырма,

	Мәңгілік ғашықпын мен, ант еткемін!..



	...Оқылып біткенде өлең, Пірім мені

	Құшақтап: «Ғажап екен жырың!» – деді.

	Жүзіне нұр ұялап, мейірленіп,

	Көзіне күн ұялап күлімдеді.



	Бетіме шарап емес, жырын шашты,

	Жайқалып үлбіреген гүлін шашты.

	Ініге жаны қалмай елбіреген,

	Ақтарып төгіп салды ықыласты.



	...Көтерді сағым жылдар атақ–атын,

	Сағынам әлі де сол шапағатын.

	Сағынам сағынышын ұлы жырдың,

	Мәңгілік Мұқағали махаббатын.





Естай Мырзахметов




	Арайлымың, Медетің, Хайроштарың,

	Келмеп еді бәйгеден қай қосқаның?!

	Үндемесе ағайын өзі білсін,

	Күндесе де күліктей ойқастадың.



	Жас күніңнің жолдасы – аңшылығың,

	Жаның сері көрсетпес тамшы мұңын.

	Шыдамның да шегіне жетті–ау, түге,

	Шырқыратқан қасірет жан шыбынын.



	Айрылдың да, ағажан, Абайыңнан,

	Айрылғандай болғансың жан айыңнан.

	Өкпе артпадың сонда да тағдырыңа,

	Баз кешпедің тәңірлі талайыңнан.



	Қай–қайдағы, қайтсе де, сырың іште,

	Бой бермедің пендәуи бүгіліске.

	Қасіреттің қамалын күйретіп өт,

	Кеудедегі Күніңнің нұрын іш те.



	Мін болмаған Мұсаға жаяушылық,

	Керек емес өзіңе аяушылық.

	Ұлы қайғы өртесе ұлық жанды,

	Жолда қалар мүсәпір қаяушылық.



	Алыстамыз, амандық біліспедік,

	Ағамызға жүрсекші тыныс беріп.

	Дауасына басқаның зар да емессің,

	Дінің болат шыңдалған құрыш берік.



	Азаптаса ойыңды жан құсалық,

	Шарықтатсын нұр көкке шәулі шабыт.

	Тілектерін рухыңның тоқтатпағай,

	Таң алдына тағы бір таңды салып.





Қарт қыран


	Саламат Хайдарұлына



	Ойыңның оқыдым, аға, ұшқындарын,

	Тағдырдың таттың талай қышқыл дәмін.

	Қысастық болғанын да білді жұртың,

	Жазыңды қызыл заман қыс қылғанын.



	Қанықтым қасиетіңнің қормалына,

	Атырау айдын салды арманыңа.

	Асекең – қырғи ақын тұрды–ау сонда

	Балықшы баласының жел жағына.



	Жолықтың одан кейін Сәбеңменен,

	Жалғастың бір ғажайып әлемменен.

	Атақты Жамбыл ақын қолын ұстап,

	Сиректің бірі сенсің сәлем берген.



	Теңіздің тәбәрік ап самалынан,

	Қанды асу кие көрдің қабағынан.

	Мәйегін мақал сөздің жидың ішке,

	Бал жалап даналықтың қаламынан.



	Көңілдің көктем–күзі, қыс–жазысыз,

	Тоқсанда тұйғын қанат ұшқаны – сіз.

	Басқасы басқа болсын, бас игізер

	Зейнолла Қабдоловтың ұстазысыз.



	Елжіреп «Егеменге» жүрегіңіз,

	Ішінде қара шаңырақ түледіңіз.

	Оқытса Амандосов баршамызды,

	Тауманға сабақ берген сіз едіңіз.



	Өзіңді аға дейін, әке дейін,

	Мейірлеп миятымдай мәпелейін.

	Қариям, қадірменім, қарт қыраным,

	Ардағым, ақылманым, батагөйім!





Алаш ұлы


	Бекболат Əдетовке



	Жал–құйрықтай есіліп есендесем,

	Жарасады Бекемді көкем десем.

	Ақ жайлаудай ағаның кеңдігін–ай,

	Ақ самал боп аңқылдап есем десең!



	Қаламыңның, ай, Беке, қайратын–ай!

	Зұлпықарша жіберер жайратып–ай.

	Арыстандай ақырын тұрмасаң да,

	Академикке дес бермес айбатың–ай!



	«ДТ»–лардай баяғы тегеурінің,

	«СҚ»–дағы сал дәурен, ерен күнің.

	Қыран–топан күлкі боп шашылардай,

	Езуіңе жиылған емеурінің!



	Айхай, Беке, аюдай алыптығың,

	Қанға сіңген қапысыз халықтығың,

	Жетпістегі жігіттер – алмас кездік,

	Шығып тұр–ау жарқылдап жарып бүгін!



	Торғай жақты, сағынасың,

	Талғар жақты,

	Ағажан–ау, артта көп арман қапты.

	Іңкәр көңлің білдіріп ірілігін,

	Болашаққа тілегін мол жалғапты.



	Баспасөздің, ай, Бекем, дара шыңы,

	Басқа сөздің айтылған сан асылы.

	Албанға да қимаймын, Арғынға да,

	Ағажан–ау, сен нағыз Алаш ұлы!





Қолда, Құдай, түрік ұлын!


	Əли бей Челикбашқа



	Қара теңіз шайқалады,

	Айтар әні толқын атып.

	Ақ теңізім қайталады

	Сол бір күйді буырқантып.



	Қара теңіз шайқалады,

	Хабар күтіп Каспий жақтан.

	Алақанға ай толады

	Толқын–арман тасқындатқан.



	Босфор бұғаз айдынында

	Махаббаттың мүйістері.

	Қалар сіңіп қайығында

	Қолаң шаштың иістері.



	Ыстамболдың мың жұмбағы –

	Топқапының сарайында.

	Албыраған жер жұмағы –

	Малынған таң арайында.



	Әйәй София, Ахмет Сұлтан

	Айға асылған мұнарасы.

	Қос теңізден қосылған ән

	Тыным таппас түн баласы.



	Анкарада асқақтадық,

	Кие көрдік Коньядан.

	Әли бейім бастап барып,

	Кәрдаштарым жанын жайған.



	Дәулат – екеу, миллетің бір,

	Бір ененің құлынындай.

	Қазағыңа құрметің дүр

	Бауыр ықылас шырынындай.



	Тәркі болмас түркі дүние,

	Жаса, жұрты Ер Тоғрылдың.

	Арманы – асқақ, рухы – кие,

	Қолда, құдай, Түрік ұлын!





1 наурыз. 2008. Париждегі айтыс


	Жүрсін Ерманға



	Байтақ елден бауыр іздеп біз келдік,

	Бұланайды басып өткен із көрдік.

	Бақ–талайың алмағайып алмасқан

	Басқа түскен бұлыңғырлау күз көрдік.



	Өтті–кетті.

	Өксіп енді не керек?

	Өр кеудеде алдаспан жыр керемет.

	Алыстағы ағайынға дем беріп,

	Айтыс келді арғымағын жебелеп.



	Тұрмаса да ғажайыптар азайып,

	Көрмей қалса тартсын дейміз көз айып.

	Ұмытылмас

	Қақ төрінде Париждің

	Қазақ рухы қалықтаған ғажайып.



	Бармасаңыз, келмесеңіз білсін кім?

	Сілкінісі жүректегі дүрсілдің.

	Жанартауын сағыныштың атқылар

	Жер тарпыған жүйріктері Жүрсіннің.



	Құйрық–жалсыз құлан қайтіп күн көрмек?

	Қайсар қазақ келе жатыр күнге өрлеп.

	Еуропаға білдірдік біз елдікті

	Кеудемізді қасиетті жыр кернеп.



	Шет жүрсең де шертпе, бауыр, шерлі күй,

	Шалғай елде отау тіккен сен бір үй.

	Аңсап келіп аттың басын тірейік,

	Артта қалды азап шеккен сорлы күй.



	Ән–Әміре ашқан алғаш түндігін,

	Париждегі патша көңіл, жырлы күн.

	Жаһандағы бар қазаққа жеткізсін

	Домбыралы көкіректің күмбірін.





Ковбой


	Жанболат Аупбаевқа



	«Тырыли арық қараның»11

	Тәртібі қатты темірдей.

	Өтетін осы адамың

	Мақтанға мүлде семірмей.



	«Тырыли арық қараның»

	Ақ қардан әппақ бар жаны.

	Тағдырдан тартқан сорабын

	Тәңіртау сынды арманы.



	Тас жарып, тарпаң, тарамыс,

	Талпынған күнге тамырдай.

	Кернейтін еді бұла күш

	Кергуге кердең бағынбай.



	Тауларда тұнған тазалық

	Тынысын ашып желпіген.

	Тектілік онда бары анық

	Қайтпайтын қайсар сертінен.



	Арда еміп жастан арлы өсті,

	Жылтырақ, жалған жат оған.

	Рухымен биік жанкешті,

	Жат оған жандар жатаған.



	Жая да бермес сырды елге,

	Намысшыл жаны тым нәзік.

	Балаша мәз боп бір демде,

	Қалады кейде құлазып.



	Өлеңге іңкәр болса да,

	Өмірді сүйген көбірек.

	Тірілткен ғажап қаншама

	Қаламмен тербеп, дем үрлеп.



	Тылсымға талай тіл бітті,

	Ашылды қанша аралдар.

	Жырлайтын жұмбақ тірлікті

	Жүректе сәл–пәл алаң бар.



	Алаңсыз күні жоқ, сірә,

	Номадтан аумай тал бойы.

	Ұқсайды мәңгі жоқшыға

	Қалғымас ардың ковбойы.





Сүлеймен сипат


	Сүлеймен Мəметке



	Сүлеймен деген атыңда

	Қасиет кені жатқандай.

	Тектілік барын затыңда

	Жаныңның жазы айтқандай.



	Сүлеймен – судың иесі,

	Шапағат шашқан пайғамбар.

	Сүлеймен – сөздің киесі

	Болмайды неге?

	Ойлаңдар.



	Бір табан жақын тәңірге

	Атыңмен және затыңмен.

	Сүлеймен сипат сәніңде

	Астасқан арлы ақылмен.



	Жасыңнан жырды толғадың

	Жүректен туып ойлы өлең.

	Қара бас емес,

	Ел қамын

	Қаламың тербей сөйлеген.



	Серт етіп қара сөзді де,

	Семсердей, сірә, сермедің.

	Көрмейін десең, көз, міне,

	Көзқамандарды тергедің.



	Тұғырлы жерге ту тіктің,

	Азаның сенің – «Егемен».

	Алатау ата бүркіттің

	Қанаты қолдап жебеген.



	Қымыздан жігер құйылып,

	Қайнайды қаның қазақ деп.

	Басыңа бақыт бұйырып,

	Шайыңды демдер Азат тек.



	Ақ жеңгем Азат, сол шайдан

	Қайныңа құйшы бір кесе.

	Шүлендеп ынтық аңсаудан

	Сүкеңнің көңлі бүрлесе.



	Алматы, ауыл, Астана –

	Ыстық–ау саған бәрі де.

	Аса бер асу асқарға

	Сүлеймен сипат сәніңде!..



	* * *

	Темірге



	Жадыңда жүр ме, керемет

	Жайықта жүзген сол бір күн.

	Жаныңның нұрын себелеп

	Кеудені күйге толтырдың.



	Тау–тас та болып кеттің сен,

	Жартас та болып жаңғырдың.

	Данышпан дала ұлы – сен,

	Дарқан бір әнге салдырдың.



	Дәнекер естің жібектен

	Жететін өмір–бақиға.

	Ұқсаттым сені гүл еккен

	Сақара тектес сақиға.



	Сапырып тұрып шашқандай

	Жайықтың зүмрат толқынын.

	Биіктеп кеттің аспандай

	Сыңғырын іліп шолпының.



	Жағада тұнған тоғайдың

	Жасылын тұттың жанарға.

	Жасынын күттім құдайдың

	Жүректе бір от жағарға.



	Қазақтың ұлы өзені

	Қасымға сәуе сыйлаған.

	Келген–ақ шығар кезегі,

	Сәулесін көсіп құй маған!



	Ғажап қой осы желпінген

	Өмірдің өргек бір сәті.

	Мұршаны соған келтірген

	Темірдің берген мұрсаты...





Он екісі тамыздың...


	Рахилаға



	Қасиетті аққу құстай жаны ізгім,

	Түптен таза тұнық тұма тәріздім.

	Жыл он екі ай күтіп жүрер бір күнім –

	Туған күнің, он екісі тамыздың.



	Етжақыным болып кеткен ежелден,

	Бал тамызар ерініме кезерген,

	Маған деген бір махаббат дүниеге

	Осы күні бүр жарғанын сезем мен.



	Созылғанда сағым бақыт, сағыз күн,

	Көлдей нұрды көкіректен ағыздың.

	Тұнығыма оралатын сағынып,

	Туған күнің, он екісі тамыздың.



	Шылауында үміт пенен күмәннің,

	Шығандағы шыңдарыма құмармын.

	Тамыздың сол шарапаты болмаса,

	Найзағайша шарт етіп мен сынармын.



	Тоғысында шұбырынды сан іздің

	Тамшы мұңды кірпігіңнен тамыздың.

	Тәңірінің мейірімі бір мендік –

	Туған күнің, он екісі тамыздың.



	Тағдыр бізді бір талайға теліді,

	Талайымыз – тарамыстың өрімі.

	Айналайын ақ таңынан тамыздың

	Шыр–шыр еткен өмірімнің серігі.



	Сен дегенде селебесіз жан үздім,

	Анамнан соң, бәлкім, саған қарызбын.

	Жапырақтай жылда көктеп шығатын –

	Туған күнің, он екісі тамыздың...





Сүйемін




	Сүйемін тамызда да, ақпанда да,

	Ақ қырау самайымды жапқанда да.

	Жұлдызым жоғарыда тұрғанда да,

	Көгімнен көз жасы боп аққанда да.



	Сүюдің мына менде салты бөлек,

	Ойлама оны күздің салқыны деп.

	Талқанын тағдырымның бірге татқан

	Өмірлік қосағымның тартымы көп.



	Өзекте өкінішің аз ба сенің?

	Табам ба талайыңның тозбас емін?

	Сүйемін өкпелеткен сәтіңде де,

	Сүйемін қайтқан кезде мәз меселім.



	Сүйемін тұла бойы тұнығыңмен,

	Баяғы, бәз баяғы гүл ұғыммен.

	Жабырқау кездерімнің жалғыз емі –

	Жаныңның жаз жайлауы күні күлген.



	Сүйемін әрбір сағат, әр күні мен,

	Маздаған махаббаттың бал тілімен.

	Салауат сабатымның сабырымен,

	Жастықтың бәз баяғы жарқылымен.



	Көңілдің көлдей тұнық толқынымен,

	Сезімнің селкеуі жоқ сел тілімен.

	Күн сайын қуанышпен сүйем сені,

	Сүйемін алаң жүрек қорқуымен.



	Сүйемін көктем демей, күз демей–ақ,

	Сүйемін содан рахат іздемей–ақ.

	Жалғанда жарыместер бар ма, сірә,

	Сүюді түсінетін біздей ағат.





Дұшпаным жоқ




	Тағдырдың көрсем де сан қыспағын көп,

	Тәңірге рахмет,

	Дұшпаным жоқ!

	Кеудемнен кек те, зіл де орын таппас,

	Кеуілде кір мен татты ұстағым жоқ.



	Мүйізім адалдықтан шықпаса да,

	Мұңымды мүттәйімдер ұқпаса да,

	Жаулықтың жолын, сірә, таңдамадым,

	Жүректің түбінде сан дық қалса да.



	Таңылып ағаш ат пен есекке мен,

	Сыртымнан сан атса да кесекпенен,

	Өмірде азат өттім өштесуден,

	Өлермен өлтірсе де өсектеген.



	Анадан қаражүрек боп тумадым,

	Кірбіңді сақтамадым,

	Кек қумадым.

	Көңілім әуелден–ақ көлдария,

	Көзімнен адам сүйген аттым жалын.



	Жалғанда жалықпадым достасудан,

	Жақтадым жақсылықты жас басымнан.

	Құдайдың бергені де сол шығар–ау,

	Қанымды қалдым сақтап қастасудан.



	Зәуде де жауым бар деп санамаймын,

	Қоймама қараңғыны қамамаймын.

	Ауылда суын ішкен тұмадаймын,

	Қырында дәурен сүрген даладаймын.



	Момақан

	Достарыма бұзаудаймын,

	Желетін қызметіне ылаудаймын.

	Дұшпандық көргенімде Көңілімнің

	Торлаған терезесін қыраудаймын.



	Болсам да қыр аспайтын қырттан мезі,

	Түспейді тереземнен дұшпан көзі.

	Көгімде тымырсықты қалдырмайды

	Көлімнен көкала үйрек ұшқан кезі.



	Ақының айтқан сөзден тана алмайды,

	Сәуеге сұм дұшпандық салар қайғы.

	Сәуірдің сәулесімен жуынғанмын,

	Сірә да менде дұшпан бола алмайды.





Қашықтық




	Қарға адым жер –

	Ақындық пен ақындыққа жақындықтын арасы.

	Бірақ осы кеселдің

	Ғасырларда жазылмаған жарасы.

	Қарға адым жер –

	Ерлік пенен етекбасты ездіктің де арасы.

	Бірақ осы кеселдің

	Ғасырларда табылмаған дауасы.

	Қарға адым жер –

	Жабылық пен жібек жалын жел тараған

	жүйріктіктің арасы.

	Бірақ осы кеселдің

	Ғасырларда таусылмаған наласы.

	Қарға адым жер –

	Асылдық пен басқа түскен баспақшылдай

	тасырлықтың арасы.

	Бірақ осы кеселдің

	Ғасырларда шайқалмаған шарасы.

	Қарға адым жер –

	Найзағайлы жасындық пен су қараңғы

	басырлықтың арасы.



	Бірақ осы кеселдің

	Ғасырларда жайпалмаған қоғасы.

	Қарға адым жер –

	Мәрттік пенен арды аттаған нәмарттықтың арасы.

	Бірақ осы кеселдің

	Ғасырларда келмей қалған тобасы.

	Қарға адым жер –

	Ақ сүт емген адалдық пен көк сүт емген

	арамдықтың арасы,

	Сұңғақ бойлы адамдық пен шұнақ бойлы

	жамандықтың арасы.

	Бірақ осы кеселдің

	Ғасырларда жыртылмаған жағасы.

	Тайбурылдың қырық үш күн кемдігіне пара–пар

	Кемдігінен керемет бір нөсердің

	Шындық атты ұлылықтың Өзі емес,

	Көрінетін ербеңдеген сұлбасы,

	Көрінетін көлбеңдеген жобасы.

	Қарға адым жер –

	Ғасырларда таусылмайтын қашықтық,

	Шындық үшін таусылмайтын тіршіліктің таласы.

	Қарға адым жер –

	Өзіңді біз асылықпен аттап өтуге асықтық.

	Ал шынында қарға адым жер –

	Атты адамға жол емес пе миллион шақырым

	шамасы!

	... Қарға адым жер – қашықтықтың кереметін

	қарашы!





Тілек




	Жарқыл қағып жұлдыз біткен ақса алдан,

	Жүрер жолдан жаңылыспа, жақсы арман.

	Темірқазық нысанаңды ұмытпа,

	Жүрегіңе жылт еткізіп от салған.



	Пәктігіңе болсын сенің таң ғашық,

	Жолдас етіп жақсыларды жолға шық.

	Сенің мөлдір бастауларың кір түспей,

	Жатсын ұлы мұхиттарға жалғасып.



	Бүрін жарып, гүлін ашып бас алған,

	Өскің келген, өнгің келген жас арман,

	Сәл ғана бір мүдіруден мүлт кетіп,

	Өмір бойғы өкініштер жасалған.



	Жай жаныңды жазиралы жазық қып,

	Адалдықты ұста алтын қазық қып.

	Ерлік, мәрттік, батырлыққа бастасын

	Көзіңдегі мөлдіреген нәзіктік.



	Бұла күшің бұлқынумен таң асар.

	Орақ орып, құрыш қақтап, қала сал.

	Тепсе темір үзетұғын шағында

	Жас арманға жасампаздық жарасар.



	Лүпілдетіп шынайы бір сезімді,

	Жас бөбектей жақсы көрем өзіңді.

	Көрсетші тек, айналайын ақ арман,

	Айдай толып аспандаған кезіңді.



	Жауқазыны жақсылықпен гүлдеген,

	Естірт маған өміріңнен күнде өлең.

	Сол жас жігіт арманына жетіпті,

	Сол жас арман азамат боп жүр деген!..





	Жақсылықты аңсау



	Жақсы адамдар көп әлі сырласпаған,

	Кезекті күн есігін бірге ашпаған.

	Бір ғажабы, кездескен жақсы ағалар

	Туыс маған, дос маған, құрдас маған.



	Құрдас олар сәбиге, үлкенге де,

	Қырламайды беделін бір көрмеге.

	Айқарылған алмауыт кеуделерін –

	«Адалдық» деп аталған жыр кернеген.



	Тымырсық ой тәлкегін кім көрмеген?

	Оның ойы бұлтпенен бүркелмеген.

	Дала болып көсілген ақ көңілін –

	«Дарқандық» деп аталған жыр кернеген.



	Ұсақ тірлік маңында күн көрмеген,

	Жақсы жандар шоқ жұлдыз – Үркер деген.

	Шынайылық көксеген жүрегін де –

	«Шыншылдық» деп аталған жыр кернеген.



	Сырлассам деп жанмен сол сырласпаған,

	Шығам үйден күн сайын жырлап санам.

	Шығам үйден күн сайын оймен ізгі –

	Кездессе деп тағы да бір жақсы адам.





Жүз жылдық дерт


	Қоскенге



	Жүз жыл болды.

	Жан досымды көрмедім.

	Неге бұлай?

	Өзімді өзім тергедім.

	Жүз жыл бойы жан досымды ұмыттым,

	Жүз жыл бойғы жалғыздыққа өлмедім.



	Жар жалғыздық жапырағын жайды да,

	Доссыз өтті қуаныш та, қайғы да,

	Қалды қайда хош көңілдер сеніскен,

	Дос жүректер семсер серттен тайды ма?



	Солай ма еді?

	Оңай ма еді сертіміз?

	Сөнгені ме лапылдаған өртіміз?

	Дауа таппай дуасынан достықтың

	Жан шері боп қоздай ма енді дертіміз?



	Жүз жыл бойы көріспеу де оңай ма,

	Сері сезім суымай ма қалай да?

	Кеуде соққан күндер қайда, көкем–ау,

	«Мен достыққа адалмын» – деп алайда!?



	Жалғыз күлдім.

	Жалғыз жүрдім.

	Жалғыз–ақ

	Жар салыппын дүниеге жалбырап.

	Жалғыз өзім қарсылаппын, құдай–ау,

	Атқан талай ақ таңдарды албырап.



	Арадағы – айыпты ма қашықтық?

	Асқақ күйді неге сонша жасыттық?

	Алдымыздан асқар–асқар белестер

	Көрінгенде –жалғыз шауып асықтық.



	Уағдаласқан достық қайда?

	Дос қайда?

	Құдай мені күнәһарға қоспай ма?

	Құз басынан құлдыратып, құлатып,

	Шырқыратып шыңырауға тастай ма?



	Қалт еткізбей бағып тұрған Жаратқан

	Қандай жаза қолданса да – сауаптан.

	Даңғаза мен дарақыға алданып,

	Қия бассам Достық деген Дарақтан!



	Жүз жыл солай жан досымды көрмедім.

	Жүрегімді жүкпен ауыр теңдедім.

	Жүз жыл бойғы дертім болған сол достың

	Маған деген мейіріне шөлдедім.



	Көрмедім–ау...

	Шөлддедім–ау...

	Зарықтым!..

	Күйін кештім құмда қалған балықтың.

	Жүз жыл бойы дертім болса, дариға–ай,

	Мен достыққа адал болып қалыппын...



	336





Жыл жыры




	Бір ғажайып келді жаңа жыл тағы,

	Жанымызды жыл шуағы жылытады.

	Әлди, әлди, жас балақан Жаңа жыл –

	Уақыт деген ұлы патша ұрпағы.



	Тереземе салып өрнек қырау гүл,

	Келді, міне, ағыл–тегіл жырау жыл.

	Сәби жылды бесігінде тербеткен

	Көңілдерге түспесінші қылау бір.



	Ұбақ–шұбақ ұлы көші уақыттың,

	Жаңа жылым – жарқыраған жаһұттым.

	Жаңа жылым, сыйла бізге қуаныш,

	Татыр бізге балдай дәмін бақыттың!



	Достар, достар!

	Тағы да бір жыл жаңа.

	Қадам басты ұрлана да нұрлана.

	Жүректерде лүпілдейді жас үміт,

	Ашылады, шашылады бүр жаңа.



	Жаңа жылым, жұмбақсың–ау.

	Кім білсін?!

	Күміс күлкі, хрустальдай сыңғырсың.

	Көкіректе арман толы күмбірсің.

	Жаңа жылым жаз көңілмен жайнатып,

	Жас сұлудай шаттандырып күлдірсін.



	Жаңа жылдың шапағатты нұр таңы,

	Достар, бізге құшақ жайып тұр тағы.

	Артық болсын бір несібе, бір ырыс,

	Биік болсын ән самғауы, жыр тағы.



	Табыс та бар, шүкір, Алла, тұрмыс бар,

	Жамандыққа бола берсін кім құштар?

	Жаңа жылда жақсылықтың мерейі

	Тым құрыса үстем тұрсын бір мысқал.



	Жаңа жылда басқа бақыт іздемен.

	Өз Отаным, өз үйімде – түзде емен.

	Адал болсақ жылдың ақша қарындай,

	Махаббат та, мархабат та бізбенен.



	Өздеріңде, достар, барлық жақсылық,

	Көздеріңде ұшқындаған жақсы үміт.

	Жаңа жылда желбіретіп жалаудай,

	Жақсылықты көтерейік бас қылып.



	Қане, достар, көтерейік иықты,

	Аңсайықшы қыран самғар биікті!

	Құт дарытар Қыдыр ата сияқты,

	Сәлем саған, Жаңа жылым сүйікті!..





Екі арман




	Айырық жолдар айырған,

	Арасы алшақ екі арман –

	Жүздерін жылы мұң жауып,

	Жағаны кезіп құмдауыт,

	Ақ жаңбыр жауар күнді аңсап,

	Кездесер шақты күнде аңсап,

	Шыға алмай бірге сапарға,

	Жүреді жылап жапанда.



	Сыңары сынған сырғадай,

	Мұңайса көкте туған ай,

	Дүниені бөтен тыңдамай,

	Сағыныш сазбен тербеліп,

	Жүреді жалғыз сенделіп.



	Екі арман – екі бал бұлақ,

	Жалғыз да жалғыз жалбырап,

	Аңызақ ескен жаз бойы

	Шөліркеп ағып шөлейтте,

	Жығылар күнде қалжырап.



	Қараңғы, салқын түндерде

	Баурына басып жылытып,

	Қасіретін шеккен ұмытып,

	Аймалар ғашық тамағын,

	Ләззәтті бақыт қайда бар?

	Екі арман екі жағада

	Дәл осы жайлы ойналар.



	Жай таңдап емес, ән таңдап,

	Ашады көзін жаутаңдап,

	Қарайтын досы елде жоқ,

	Қайрылып келер пенде жоқ.



	Жүздерін содан мұң жауып,

	Жағаны кезіп құмдауыт,

	Ақ жаңбыр жауар күнді аңсап,

	Кездесер сәтті күнде аңсап,

	Шыға алмай бірге сапарға,

	Сарғаяр қайран екі арман...





Суалма




	Суалмадан –

	Құс дауысы шығады тыраулаған.

	Тыраулаған –

	Сол дауыс көкіректен сыр аулаған.

	Сыр аулаған –

	Түседі еске сол бір кез, Суалмадан.

	Суалмадан –

	Топтап жылқы қайырып құраулаған.



	Алтынды жұлдыздармен зырлап аспан,

	Суалма қойынына түн жарасқан.

	Сол кезде ме, жаным–ау, сол жерде ме,

	Жүрегім мейірленіп жырға басқан?!



	Алтын ай – сыңар қанат, сырғалы аспан,

	Ғажабын жарқырата жырғап ашқан.

	Сиқырлы күйге еліккен көңіл–дөнен

	Шарқ ұрып бір белден соң бір бел асқан.



	Кездер–ай үйге қайтпас Суалмадан,

	Суалма жалтырына нұр аунаған.

	Жарықтықтың аймағын Жыл жоқ еді–ау,

	Жайқалып жасыл шалғын ну алмаған.



	«Жылқыны әрі қайырып тастасыншы,

	Суалманың шүйгінін баспасыншы» –

	Деп атам отырғанда жоқ сияқты,

	Туған жер киесіне басқа сыншы.



	Толғандырып әнімен тыраулаған,

	Құс дауысы шықты, әне Суалмадан.

	Қаншама жыл өтсе де, құт–берекем,

	Екенсің–ау әлі де суалмаған!



	Жаттатқан жас күнімде мың ән маған,

	Амансың ба, Суалмам, суалмаған?

	Құс қиқуы көркейткен көктемеде,

	Сағыныш па – өзіңнен суармаған...





Бауыржан Момышұлының шөбересі – Нұрсұлтан




	Момышұлы Бауыржан!.. деп дүние,

	Балқушы еді батыр–шуақ күйіне.

	Ерлігінің ерен жыры таусылмас –

	Елі мәңгі айтып жүрер сүйіне.



	Бауыржаннан кіндік кескен Бақытжан,

	Ойы – дана, жаны – таза жаһұт жан.

	Баукең ата немересі Ержанды

	Қолға алатын тебіреніп бақыттан.



	Уақыт жүйрік көрсеткендей өнеге,

	Немереден өнді, міне, шөбере.

	Баукең батыр шөбересі Нұрсұлтан –

	Зейнеп әже шуағына бөлеген.



	Мұсылмандық парыздың бір міндеті –

	Құтты болсын Нұрсұлтанның сүндеті.

	Нұрсұлтанға жаусын нұры Алланың,

	Кірбің шалмай пәк періште гүл беті.



	Ей, Нұрсұлтан, жасай берсін жарық

	Күн, Атаң сенің қас батыры халықтың.

	Момышұлы Бауыржанның киесін

	Шөберелік негізіңе дарытқын.



	Ел біледі асыл текті затыңды,

	«Нұрсұлтан» деп ырым еткен атыңды.

	Азамат боп атаңа тарт, құлыным,

	Есте сақта атаң айтқан нақылды.



	Момышұлы Бауыржанның ұрпағы,

	Сен де болғай халқыңның Нұр–Сұлтаны.

	Сүндетің мен міндетіңді сақтасаң,

	Сонда ашылар өміріңнің нұр таңы.



	Бауыржанның зәузатына оңай ма?

	Батыр болу міндет пе екен қалайда?!

	Ер болғанша, көктеп бірге көппенен

	Ел болғаның дұрыс па, әлде, соны ойла...





Ассалаумағаләйкүм!




	Қария көрсе өтеді қарамай кім?

	Сәлем күтіп тұрғаның маған айқын.

	Жүрісіңді сәл тежеп жөткіріндің,

	Уа, қария, ассалаумағаләйкүм!



	Ассалаумағаләйкүм, ақ қариям!

	Ассалаумағаләйкүм, ақ дариям!

	Аман ба өзің еккен қара орманың,

	Бақуатты шығар–ау баққан ұяң?!



	Алматының көшесі аққан ағын,

	Сәлемімді бердім де тоқтамадым.

	«Қай баласың, қарағым?» дегендейін,

	Көлегейлеп көзіңді көп қарадың.



	Көп қарадың, көңілді қажай ма мұң?

	Кетті тарап ілезде жаз ойларым.

	Азғанына заманның балайсың–ау,

	«Ассалаумағаләйкүм!» азайғанын.



	Сәлем сөздің киесін ұға алмаған,

	Ұрпақтан ұлағатты шығар ма адам?

	Қарсы алдында өзіңдей қария боп,

	Тірі тарих тұрғанын кім аңдаған.



	Болайықшы күпірлік ойларға абай,

	Қарттар барда тартылар қайнар қалай?

	Ата сәлем – Ассалаумағаләйкүм! –

	Музейдегі мүлікке айналмағай.





Қарт жауынгер туралы жыр




	«Ерлігі үшін» медалі бар төсінде,

	Майдангермен сырласқаным есімде.

	Бір мың төрт жүз он сегіз күн және түн

	Осынау жан жүрген жорық көшінде.



	Осынау жан өмір үшін күрескен,

	Өмір үшін өлімменен тірескен.

	Жанардағы жан шырағы – жарығы

	Жел өтінде мың тіріліп, мың өшкен.



	Қанды майдан, жорықты жол, сыз окоп,

	Жүрегінде жауға деген ыза–кек.

	Туған жерде жат тұрғанын ойласа,

	Бойы суыр салғандай–ақ мұз әкеп.



	Қарт мінезі әшейінде қатал–ақ,

	Немереге отырар тек боталап.

	Қарт жүрегі елжірейді, медалін

	Сәби саусақ сипағанда «аталап».



	Осы қартың қолға қызыл ту алған,

	Қызыл әскер атанғанда қуанған.

	Заман салған сұрқылтай да ол да бір –

	Алғы шепке алдыменен сұранған.



	Ордені жоқ, жалғыз ғана медалі,

	Мақтаныш қып өңіріне тағады.

	«Медаль ма?!» деп менсінбесе кей шіркін,

	Қыран қабақ қырауланып қалады.



	Мұндар ойға қайран көңіл жабырқап,

	Ондайларға қарай қалар таңырқап.

	«Ерлігі үшін» деген сөздің бағасын

	Бастан кешкен біледі ғой аға ұрпақ.



	Мәскеуіңнен жолды тартқан Берлинге,

	Толған небір қырғын менен сүргінге,

	Осы қазақ жауынгердің ерлігі

	Дастан болып жазылған–ды әр күнге.



	Ерлік жасау ойында еш болмаған,

	Бар білгені – елін жаудан қорғаған.

	Сондықтан да әр қадамы жеңіс боп,

	Отанына бейбітшілік орнаған.



	Соғысып па ерлік жасау үшін ол,

	Туған елге сатпайды әсте күшін ер!

	Отан бірақ ерлігі үшін деп берген

	Сол медальдің салмағын жұрт түсінер...





Сейтен сарыны




	Елестеп сонау жырақта,

	Есілде – Балуан ауылы.

	Құяды бір сыр құлаққа

	Сейтеннің ұлы сарыны.



	Дулатып өткен Шал ақын

	Даладан теріп даналық.

	Сабырлы сазбен ағатын

	Жанында дария бары анық.



	Қаршадай бала күнінен

	Көзінде шоғы қоздаған,

	Жүрегі ғибрат нұрымен

	Тоқсанға дейін маздаған.



	Сейтеннің сүре сарыны

	Тағылым сырын ұқтырар.

	Сақара кезіп сағымы,

	Шәкірттер мың сан тік тұрар.



	Ұлықтап ұлттың мұратын,

	Ұлы ұстаз солай ұтады.

	Сақтайды мәңгі қуатын

	Сейтеннің сары кітабы.



	Тал бойың зифа тектілік,

	Кішік боп өткен кемеңгер.

	Лайықты төрден шет тұрып,

	Жайың жоқ сенің төмендер.



	Өртенген өлең күлінен

	Ізтөлин Баймағамбеттің,

	Оянған ақын жырымен

	Феникс құстай әндеттің.



	Таусылмас әсте мәңгілік

	Тағылым қазған, ей, кенім,

	Санамда жүрші жаңғырып,

	Сары алтын дана Сейтенім!..





Ақынның бауыры


	Ғазиз аға Есмұқанұлына



	Бойкүйез тартып бейуақыт,

	Білмеппін, аға, сырыңды.

	Ілтифатымды аңдатып,

	Арнайын саған жырымды.



	Бауырың ақын болыпты–ау,

	Сыр–ағаң12 барып сырласқан.

	Кеудеге күйі толыпты–ау,

	Көзінде жайнап нұрлы аспан.



	Анасын шерге батырып,

	Арманда кеткен сол ақын.

	Бұрқанған шабыт сапырып,

	Ғажайып жүрек болатын.



	Сағынып сол бір бауырды,

	Басыпсың сезім пернесін.

	Күңірентіп іште дауылды,

	Ақындар қыршын өлмесін.



	Кеудеңнен жарық күн шығып,

	Болдың да елдің ардағы,

	Өлмесін, дедің, тұншығып,

	Бейсенбай ақын арманы.



	Ақынның жыры өлмесін,

	Ақынның күні сөнбесін,

	Ақынның сөзі өлмесін,

	Ақынның нұры сөнбесін!



	Серт етіп солай дедің де,

	Түзедің тұлпар шабысты.

	Халқымен мына өмірде

	Бейсенбай ақын қауышты.



	Кітабы шығып таралып,

	Ауылды кетті аралап.

	Киелі бейне тәбәрік,

	Есілдің бойын жағалап.



	Қызылжар қала қайталап,

	Бейсенбай ақын жырларын,

	Аспаннан ғашық ай қарап,

	Шалқыта төкті нұрларын.



	Елімен сөзі табысса,

	Ескерткіш сол ғой ақынға.

	Дәнекер жырын дарытса,

	Алысы менен жақынға.



	Ақынның жолын жалғаған –

	Тастамас әсте бақ сені.

	Періште жырды қорғаған

	Жүрегің неткен жақсы еді!



	Бейсенбай бауыр ақынның

	Өлеңін қайта тірілткен,

	Айналдым мұндай ерліктен,

	Айналдым мұндай іріліктен!



	Пейілің нұрдай таза екен,

	Көңілімді соған мәз етем.

	Бейсенбай–жырдың аруағы

	Қолдасын, асыл Ғазекем!





Қызғыш құсым – шер құсым


	(Махамбетше)



	Махамбет шерлі қызғыш құс

	Айналып ұшқан дүние

	Астан да кестен болғанда –

	Дүниеге мына кім ие?



	Қызғыш құсы бабамның –

	Болғандай–ақ бұл күнде

	Қызғыш құсы адамның.

	Қызғыш құсы даламның –

	Болғандай–ақ бұл күнде

	Қызғыш құсы ғаламның.



	Қызғыш құсым шырлаған,

	Бұлқан–талқан бұл ғалам.

	Жеті басты аждаһа

	Жындарын тажал қаптатып,

	Өрмекші өлім торымен

	Жаһанды жалпақ шырмаған.



	Шығанағы Парсының,

	Шырағындай Арсының,

	Бағдаттайын шәһарды

	Бомбалауға қарсымын.

	Ғаделетті қорыған,

	Ғадауатты торыған

	Қызғыш құстай заршымын.



	Һарон Рашид жайлаған

	«Мың бір түннің» мекені,

	Әл–Фараби ойлаған,

	Мәлім еді ежелден

	Ізгі қала екені.

	Жайдың оғын заулатып,

	Тозақ отын лаулатып,

	Томырық күш төпеді.

	Қызғыш құсы ғаламның,

	Қызғыш құсы адамның

	Жасын төкті–ау, қарашы!



	Аждаһаның торынан

	Айыруға нәһақты

	Жетпей қалды–ау шамасы.

	Сәбилердің көз жасы,

	Көп халықтың қазасы,

	Нәһақ жұрттың назасы –

	Жаратқаннан болар–ды

	Жалмауыздың жазасы...



	Махамбет шерлі қызғыш құс

	Шырлап ұшып көгімде,

	Шырқырайды бүгін де,

	Шырылдайды көлінде.

	Қызғыш құсым – шер құсым,

	Ереуіл салған ер құсым

	Тау–шыңдарды басады,

	Мұхиттардан асады.

	Ғаделетті қориды,

	Ғадауатты ториды,

	Жалпақ жаһан төрінде!..





Бақтиярым, бауырым!..




	Боз жорғадай тайпалды,

	Боз жусандай шайқалды.

	Ердің сойы болғасын

	Ел намысын қайтарды.



	Шаршы алаңда серт түйді.

	Жалындатты өрт биді.

	Ширықтырды мәрт күйді.

	Жұдырығы дөп тиді.



	Сары дәуді жамсатты,

	Қара дәуді қаусатты.

	Ақтұйғындай жарқылдап

	Ақ түтекке қарсы ақты.



	Тебіренбей теңселді,

	Бетпе–бетке белсенді.

	Жекпе–жекте жеңер деп,

	Жүрекпенен ел сенді.



	Қаламады қапылды,

	Барыстайын атылды.

	Бабалары жебеді

	Біздің қайсар батырды.



	Сайыпқыран сүрісті,

	Салды сойқан ұрысты.

	Жақпар тастың жарында

	Тау текедей жүрісті.



	Қайрақтанған сабыры,

	Қайраттанған қарымы.

	Қысқарғандай көрінді

	Қара дәудің адымы.



	Жігітіміз аймаңдай,

	Жанын күнге жайғандай,

	Төтеп беріп дүлейге

	Тұрды–ау сабаз майданда–ай!



	Қазақ ұлы құбақан,

	Үміт артып тұр Отан.

	Соққыларың сарт та сұрт

	Жауған сәтін ұнатам.



	Тиянақтан табылдың.

	Тағы соқтың.

	Тағы ұрдың.

	Көк бөріше кеуделеп,

	Көк байрақты жамылдың.



	Бақтиярым, бауырым,

	Тарттың жүктің ауырын.

	«Ақсарбасын» айтты–ау көп

	Алаш деген қауымың.



	Дүйім елді шарпыды

	Құралайдың салқыны.

	Ашты–ау көңіл аспанын

	Артаевтың алтыны!

	09.09.2004 ж.





Перзент сәлемі




	Шақырды мені Зеренді,

	Алқалап бауыр, ағайын.

	Жеткізген көкке төбемді

	Жолымнан қалай қалайын!?



	Нұр құйып ерек жаныма

	Алыста қалған айлары,

	Шақырды мені тағы да

	Зеренді қарағайлары.



	Көзімнің алдын кестелеп,

	Сағыныш сурет салғандай.

	Өткеннен болмай еш дерек

	Көкірек дертіп толғандай.



	Балалық балғын сонардың

	Іздерін шолып көп тұрдым.

	Сарылып іздеп соларды,

	Миыма мехнат шектірдім.



	Ай қарап, жұлдыз санаған,

	Арманын арда теліген,

	Бауырға бәрін балаған –

	Мен де бір үйдің қоңыры ем.



	Жаңбырлы күні жалдағам

	Қыршалы сайдың өткелін.

	Боранды күні барлағам

	Қирасын таудың бөктерін.



	Шыңдап та берген Сұңғат шал

	Шалғыны қара сілтегем.

	Шалғы сырылы тыңдатқан

	Кезіккем сырға бір кенен.



	Арқама шотты асынып,

	Саздауыт жерден шым ойғам.

	Асау бір көңіл басылып,

	Тұсалған тайдай мұңайғам.



	Сарғайған таңмен бір тұрып,

	Түнемел қымыз ішкенмін.

	Ішімде өртті бұқтырып,

	Сақардай қайнап өскенмін.



	Туған жер деген иенің

	Болған–ды сондай киесі.

	Зерендім, сені сүйемін,

	Ұлыңды сен де сүйеші!



	Күпті бір көңіл жарқырап,

	Кетіріп іштен алаңды,

	Сағыныш селі сарқырап

	Баурыңа басшы балаңды.



	Абылайды таққа қондырған

	Бабамыз біздің би Қанай.

	Ағыл да тегіл мол нұрдан

	Бір шөкім сәуле сыйлағай.



	Армысың, ардақ Зеренді,

	Бармысың байтақ бауырлар.

	Күмбірлеп тұрған өлеңді

	Қоңыраулатып, қане, қағыңдар.



	Зеренді көлдің зәмзәмі –

	Сағыныш тұнған сілтідей.

	Аңсарлы мейір қанбады,

	Жаусыншы жаңбыр күркірей.



	Саламат нұрдың жаңбыры

	Сәлемім болсын еліме.

	Аңсаған жүрек ән–жыры

	Айтылсын туған төріме...





Нұрхан ағаның рухына




	Көкшеде сенің барыңа

	Қуанушы едім, қайтейін?

	Жақын бір тартсаң жаныңа,

	Жұбанушы едім, қайтейін?!



	Қайысты–ау қара қабырғам,

	Қапылды–ау қара орманым.

	Жаралған едің сабырдан –

	Ішіңде кетті–ау зар қалың.



	Үнсіз де сүйген ұлтыңды

	Ерлердің сойы өзің ең.

	Жетімсіретіп жұртыңды,

	Өтіпсің, аға, тезінен.



	Күреске толы күндерде

	Кеудеңде жанған жалын–ай!

	Ұран боп кетті бір демде

	Қазақтың ханы Абылай.



	«Құланнан атып қодықты»,

	Үмітке шырақ жалғадың,

	Кенесары ханның жорықты

	Жолдарыменен самғадың.



	Зарлауың іште болса да,

	Самғаумен өттің өмірден.

	Төтеп те берген қаншаға

	Төзімің сенің темірден!



	Өкпесіз бауыр бар болса –

	Сол бауыр, аға, сен едің.

	Өсексіз қауым бар болса –

	«Уа, бәрекелді!» дер едің.



	Көпшіл де болған көбеген,

	Көсем ең көзге көрінбес.

	Алаш аруағы жебеген

	Асыл бір рухың жеңілмес!..





Жылан




	Бір үйден үш адамның жылы жылан

	Болса егер – қыдыр дарып құрығынан,

	Өзегі еш уақытта талмайды деп,

	Айтылған сөз бар еді бұрынғыдан.



	Жыланның абзалдығы бұ да болса,

	Байлыққа болмасам да құмар онша,

	Елінің берекесін ортайтпайтын

	Ер қайда – етекбасты шыға қалса?



	Ақ құйып шығаратын бұрынғыдан,

	Жігіттер, жиырылма, жылым – жылан.

	Оқжылан атылғанда мерт болатын

	Құйғытқан сақарада ғұмыр–құлан.



	Өмірге жамандықты жалмап келгем,

	Жылан боп зұлымдықты арбап келгем.

	Қайтарып итжеккеннен арыстарды

	Қаңтарды жылымыққа жалғап келгем.



	Жанымнан таратамын жылы шуақ,

	Тұрамын жан біткенге жылы ұшырап.

	Түксиген қабақтарға таңырқаймын,

	Тұлданған әкесінің құнын сұрап.



	Тұлымын бәсіремнің өрген едім,

	Түнемел қымызбенен өнген едім.

	Тұмадан қанып ішкен кәусарыммен,

	Толқытпай тұнығымды мен келемін.



	Тал бойым таңғы шыққа малынғанмын,

	Тумыстан уызыма жарығанмын.

	Мәлике–Маран патша қасиетін

	Қаныма қотарып мен алып алдым.



	Самғады содан мәңгі–бақилық ән,

	Кеудеме шалқып жанған от құйылған.

	Зәһарын жандауаға айналдырып,

	Санама салған орда сақи жылан.



	Жыланды жамандама жайдан–жайға,

	У – балға, бал – зәһарға айналмай ма.

	Тартатын негізіне салтыменен

	Түйіні тектіліктің байланбай ма.



	Келтірген бақсыдайын боз жыланын,

	Киесін көкірекке көз қыламын.

	Бойымда бұлқындырып бекзаттығын,

	Жанды – жаз, көңілімді мәз қыламын.



	Кекіртке кеудесімен көк тіреген,

	Кесірге бетбақтыққа бетті берген,

	Ызалы уытпенен сілтеп салар,

	Қайдасың зұлпықардай өткір өлең?!



	Тәңір–ай, таусылмаса құмар күнім,

	Тұғырға тұрпаттанып шығар жырым.

	Ындыны жамандарды ырылдатпай,

	Ысылдап бас көтерсін жыландығым.



	* * *

	Азамат ерге ал енді

	Ақындық мұрат – сол уайым.

	Өлеңде берген уәдемді

	Өмірде бұзып қоймайын.



	Өлеңде салған суретім

	Көрініп тұрғай көзімнен.

	Білінсін мұңды келбетім

	Балқытып құйған сезімнен.



	Әр сөзім болсын шынайы:

	Әр үтір, сұрақ, леп белгім.

	Шындық қой жырдың Құдайы,

	Сырғуды неге еп көрдім?



	Бар еді–ау, батыр,айтпағым,

	Боркемік тарттым мен неден?

	Бетімнің неден қайтқанын

	Білетін адам кемде–кем.



	Шындықты күліп айтатын

	Болған–ды ғажап бір ақын.

	Тағы бір шайыр жайды атып,

	Тақ атасынан ұратын.



	Өлеңім менің өмір ме,

	Өмірім, әлде, өлең бе?

	Қызуым жетпей темірге,

	Қоламта көсеп келем бе!



	Жаутаңкөз етіп еркіңді

	Жалынсыз болсаң сол уайым.

	Өлеңімдегі өртімді

	Өшіріп, сірә, алмайын.



	Қайсыбір пақыр пенделер

	Қойса да көзге мені ілмей,

	Өмірім өрге өрмелер,

	Өлеңім болар өмірдей.





Зеренді көлі




	Зеренді көлдің түбінде

	Жатады жайқын бір жылан.

	Есіткен бала күнімде

	Ғажабын соның жыр қылам.



	Көлімнің бұлақ көзіне

	Алтын боп шөккен киесі.

	Киені тартып өзіне

	Күзеткен жылан – иесі.



	Айдаһар жылан оралған

	Аруана сынды сом алтын.

	Тұңғиық сырмен жаралған

	Тылсымын сұрар одан кім?



	Сәруар сәуле тарайтын

	Тұмалы көлдің тереңі.

	Күніге бір рет жалайтын

	Жыланның

	Алтын – қорегі.



	Киесін көлдің күзеткен

	Жатады жырғап мәрт жылан.

	Құдіреті мұның кім екен

	Алтынын бұлдап бақтырған?



	Аяғын баспас еш пенде,

	Әзәзіл, бәлкім, ториды.

	Алтынды бермей ешкімге

	Айдаһар жылан қориды.



	Зеренді көлдің түбінде

	Аруана кие алтын бар.

	Сақилық сыйлап көңілге

	Салтанат–сәнмен жарқылдар.



	Ойқастап бірақ алдымнан

	Күлігім менің – күдігім.

	Киесін көлдің қор қылған

	Кес–кестей берер бір ұғым.



	Алтынды баққан сол жылан

	Айдынға жүзіп шықпағай.

	Халқымды қуып көл–нұрдан

	Қуысқа айдап тықпағай.



	Назалы мұңмен қамалай,

	Кеудемді менің құсалап.

	Зеренді көлді жағалай

	Жатпасын жылан үш орап!..



	* * *

	Алғашқы күннің күркірі,

	Есіттім кенет үніңді.

	Шым етіп жүрек біртүрлі

	Сағынғандаймын кімімді?



	Айырып төсін аспанның,

	Алыстан сонау ақтың–ау.

	Зор үнге толып жас жаның,

	Асығып келе жаттың–ау.



	Жайнатып көктің реңін,

	Жалтылдап шуақ ойнады.

	Шапағат сүйіп нұр өңін,

	Шаттығын дүние тойлады.



	Күркіреп жеткен көктемім,

	Көкжиектерден бері асып,

	Сіркіреп жаңбыр төккенің

	Сырыма сұлу жарасып.



	Сырт та сырт қаққан әйнектен

	Әр тамшың әйбәт хабаршың.

	Жырымды менің сөйлеткен

	Жылдарға бірге барарсың.





Аю туралы пікірталас




	Аюдың жайын жырласам,

	Алтайдың қонжық Асқары13,

	Масаты күймен бір масаң

	Маған бір әзіл тастады.



	“Әспеттеп бұлай жыр қылған

	Аюды қайдан алғансыз?

	Көкшеде аю құрыған,

	Алтайға, сірә, барғансыз.



	Жаңғыртып тауды ақырған

	Тұрқынан танып марқайдым.

	Шабытыңызды шақырған

	Аюы болды Алтайдың!”



	Дегенде мен де шалқайдым,

	Шам алып қалып көңілге.

	Дүсірлей көшіп бар қайғым

	Жылқыдай өрді тебінде.



	Алаштың туын тіктеген

	Арыстардан қалған құт мекен,

	Көкшеде аю жоқ деген

	Көкезу қайдан шықты екен?



	Аюың тұрмақ,

	Арыстан

	Абылай тіккен ордасын,

	Аңсарсың барлап алыстан

	Тарихтың ашсаң қордасын.



	Жолбарыс жортқан жонымды

	Қорсылдап доңыз басса да,

	Торуыл қаптап жолымды,

	Басымнан дұшпан асса да...



	Қайтпайтын көкжал Кенелер

	Құтайған күні болмаған.

	Би Қанай, Ақан серілер

	Қазақтың күйін толғаған.



	Көкшеге кие теліген

	Заманның зарлық Мағжаны.

	Мәлік пен Сәкен сері де –

	Халықтың жаны, ел бағы.



	Алтайдың аюлары да

	Алашқа ортақ кіл асыл.

	Оралхан, Қалиханы да,

	Қайсенов Қасым – дүр асыл.



	Боларсың аю сен де,

	Асқар,

	Қонжықтан өскен бар аю.

	Болмасын бірақ, жолдастар,

	Қанына қатып қараю.



	Асқаржан, бізге бәрі ортақ:

	Алтайдың аюлары да,

	Көкшенің көкжалдары да,

	Арыстар армандары да...

	16.06.2007



	* * *

	Қан. Қан.

	Түсімде қан көремін.

	Шырқыраған бір шыбын жан көремін.

	Жоқ дегенім жол бермей жағаласып,

	Жоғалады жым–жылас бар дегенім.



	Бір.Бір.

	Біріңді кетті өлтіріп,

	Жарым жолға жолаушы жетпей тұрып.

	Сақылдайды мыйымда қара қазан,

	Деркүмәнім ішімде дерттей тынып.



	Таң. Таң.

	Талықсам таң атпайды.

	Жеміт ойлар қасқырдай жалақтайды.

	Меңдуана жеп қойып уланғандай,

	Меңдетеді бойыма тарап қайғы.



	Тән. Тән.

	Тән жаннан қалды үзіліп.

	Қалды тәркі дүние, қалды қызық.

	Жеңе алмады зұлматты нәзік сәуле,

	Өте алмады тасқамал жарды бұзып.



	Жан.Жан.

	Арсыға жан ұшады.

	Ызыңдайды шыбындай ғарыш әні.

	Жалғыздығын қалдырып жер бетінде,

	Жаббар һақпен мәңгіге табысады.



	Жоқ. Жоқ.

	Жоқпенен мұңдасамын.

	Жеткізбейтін жоқ қуып қырға асамын.

	Түлкі бұлаң жалғанның сыңарындай

	Тұрып алды–ау тербеліп сырға–сағым.

	24.04.2007





Сылаң сұлу




	Сылаң сұлу саясат –

	Сырғанаған сынаптай.

	Әдебі көп, аяншақ,

	Сипаттырмай, сылатпай,

	Секіреді құр аттай.



	Сылқ–сылқ күлген сұлудай,

	Мөлдіреген монтаны,

	Тұңғиықтың суындай

	Тереңіне тартады,

	Мойныңа тас артады.



	Обал, сауап дегенің

	Саясатқа түк емес.

	Өркенің мен өренің –

	Үлбіреген гүл емес,

	Құбыжықтай құр елес.



	Саясатым, сайқалым,

	Сусын берген зәһардан,

	Тоздыратын байтағын

	Орната сап жәһаннам,

	Зәндемі һәм зәһаннам.



	Сұр жыландай сумаңдап,

	Жылымына батырған.

	Құмай иттей қунаңдап,

	Қансонарға шақырған,

	Қансоқтадан татырған.



	Қан қасапқа елірген,

	Атаққұмар, қан құмар,

	Желбуазға семірген.

	Даңққұмар да даң қуар,

	Сол сайқалды жар қылар!



	Сайқал сұлу саясат

	Былғанышқа баттасқан.

	Бірді–бірге айдап сап,

	От көсеген, оттасқан,

	Шоқ төсеген, соттасқан.



	Сонда дағы шаң жұқпас

	Сылаң сұлу саясат.

	Бойына кір жуытпас,

	Арамға – сақ, аққа – жақ,

	Судан таза, сүттен ақ...





Рас




	Бір әмірдің, бір тәңірдің бары рас,

	Сол Тәңірі жазғанынан жаңылмас.

	Содан басқа,

	Пайғамбар да, пенде де –

	Еш құдірет жан оты боп жағылмас.



	Сүйген құлға ұят берген, ар берген,

	Амал берген алып шығар тар жерден.

	Дермене күй дерттендірген шақтарда

	Дәрмен етер дауасы мол дәркермен.



	Сол Тәңірдің тоқсан тоғыз аты бар,

	Адамзатқа Құран Кәрім хаты бар.

	Аян оған миыңдағы мың сан ой,

	Аллаң өзі қалт еткізбей бақылар.



	Сол Тәңірі адамзатты сүйеді,

	Мейірімі нұрдай балқып иеді.

	Рахманынан, Рахымынан құр қалмай,

	Жұмсақ жүрек жұтар кәусар киені.



	Үкім, кесім – бәрі соның қолында.

	Зауал, жаза – Сүмбіленің шоғында.

	Әзәзіл сұм арбағанға ерсең де,

	Шырмалсаң да ібілістің торында.



	Көк тұманда көңіл дерті жоғалар,

	Сүйген құлда сүйе білер сана бар.

	Ақиреттің ақ таңында, ақыры,

	Адасқандар Алласына оралар.



	Ақирет те, қиямет те – бәрі рас,

	Арсыдағы Хақ Тағала бары рас.

	Қара тасы Қаһбаның, саған серт,

	Қара тілім кәлимадан жаңылмас.



	Ұлық нұрға ұйып тұрған бар ғалам,

	Айналайын әділетті Алладан.

	Аяныңмен аялашы жанымды,

	Адастырмас қыбылаңды бер маған.





Төрт ауыл




	Көктерек, Қызылегіс, Қарашілік,

	Ортағаш – ойды бөлген таң асырып.

	Төрт ауыл, төрт бауырым

	Көңілімнің

	Көгіне көтерілген дара шығып.



	Төрт ауыл –

	Қатар қонып қанаттасқан,

	Қадамын қара жерге қадап басқан.

	Төрт бауыр –

	Мұраты да, мұңдары да

	Бір тағдыр соқпағында сабақтасқан.



	Ежелден еншілері бөлінбеген,

	Төрт ауыл –

	Өмірімде кең іргем ең.

	Жайраңдап қайсы үйіне кірсем дағы,

	Жарасып отырушы ем төрінде мен.



	Перзенттік

	Әлі де ыстық көңіл менде,

	Жөңкіліп нұр көшкінім төгілгенде,

	Жүрегім бір туламай тұра алмайды

	Төбесі төрт ауылдың көрінгенде.



	Тауларың – Қара бие, Құла бие,

	Қымызды ауылдарға бұ да кие.

	Қаймағы бұзылмаған қазақылық –

	Құтың сол бола білсек бұған ие.



	Қараағаш, Ұзынағаш – ормандарың,

	Тышқанды сайындағы аңғарларың.

	Қара жол – ортасында егіндіктің,

	Қымыздық – таңдайыма салған нәрім.



	Аяулы алтын бесік – Көктерегім,

	Сезімді сен дегенде шектемедім.

	Азайып ақсақалдар қалса дағы,

	Көзінен азаматтың от көремін.



	Сағынып жаз келемін, қыс келемін,

	Көзімді мұнар буған түс көремін.

	Ауылым – мәңгі маған абыз ата,

	Мен мәңгі ауылыма кішкенемін.



	Төрт ауыл, төрт бауырым, сырластарым,

	Осында құрдастарым, мұңдастарым.

	Осында Байғабылым, Базарбайым,

	Осында алғаш көрген нұрлы аспаным.



	Төрт ауыл –

	Төрт бауырда сыбағам бар,

	Толғанып менің үшін мың алаңдар.

	Осында көп ағалар, көп інілер,

	Осында Асқарым бар, Тем–ағам бар.



	Жырымда ауылымның алауы бар,

	Туған жер –

	Тағдырымда тарауы бар.

	Зергердің зерлеп соққан зереніндей,

	Зердемде Зерендінің жалауы бар.



	Төккендей торғын шуақ таң самалы,

	Төрт ауыл сағынышы тарқамады.

	Желпінтіп жеңгелерім маздатқандай,

	Жанымның жанып түскен жаңқалары.



	Төрт ауыл – төрт бауырым,

	Бірдейсіңдер.

	Көгінде көңілімнің Күндейсіңдер.

	Сендерсіз мені, сірә, кім дейсіңдер?..

	Төрінде жүрегімнің гүлдейсіңдер!





Кітап




	Көне кітап қолымда,

	Кем көрмеймін Құраннан.

	Тең табылмас жолында

	Иран менен Тұраннан.



	Көне кітап ішінде

	Сөздер үнсіз томсарған.

	Жабырқаған пішінде

	Жүрегіме жол салған.



	Аянындай Алланың

	Ақыл, нақыл – бәрі бар.

	Ойлайтұғын ел қамын

	Өсиет те табылар.



	Арнап жазған халқына

	Абызының тәпсірі.

	Тұрған шақта талқыда –

	Айтылатын хақ сыры.



	Жолаушыдай жұртына

	Жолды ғаділ ұстаған.

	Қырбайланған қыртына

	Көзге шұқып нұсқаған.



	Сол кітапқа жүгінсе,

	Елдің бағы ашылар.

	Ғибратын кім ілсе,

	Намыстанар, ашынар.



	Амал нешік, әттең–ай,

	Сол кітапқа ел керең.

	Соқыр, мылқау жұртым–ай,

	Құрдымдасың сен терең.



	Көне кітап – көн тері,

	Тісім батпас тіліне.

	Мен де шерлі, ел шерлі,

	Тілін құртқан тіріде!





Отан туралы ой




	Аялап тұрғанында туған Отан,

	Тула, жүрек, кеудемде, тула, ботам.

	Тула жүрек, сенің әр тынысыңмен

	Лүпілдесін кеудемде бір ғана Отан.



	Қалай айтам мен саған тулама деп,

	Берілген өмір бізге бір ғана рет.

	Бір лүпіл, бір–ақ тыныс, бір махаббат –

	Өртеніп өмір сүйген бір ғана леп!



	Өмірдің қояр алдан сұрағы көп,

	Берілген ғұмыр бізге бір–ақ рет.

	Берілген бір адамға бір ғана Отан,

	Ал, жүрек – айтам оның тұрағы деп.



	Соқ, соға бер кеудемде, тула, жүрек,

	Тағдырдың тарамдалған сындары көп.

	Қайда да, қашан дағы, қай сында да

	Отан деп, Отаным деп жырла, жүрек.



	Жарық сәуле өмірдің ғажабы шын.

	Фәниде бірақ мәңгі қаламысың?

	Мәңгілік сіңірілген санасына

	Отаннан қымбат не бар адам үшін!



	Сондықтан жырла, жүрек, Отан атын,

	Арналсын түгел соған махаббатың.

	Қаныңда қасиетті сезім болсын

	Отан деп, тек Отан деп аталатын.



	Тоқтатпа лүпіліңді, соқ, жүрегім,

	Отыңды мен қалайша сөндіремін.

	Сенде тек күйкі тірлік бас көтерсе,

	Бірден–ақ өз қолыммен өлтіремін.



	Бір ғана туған анаң, туған атаң,

	Адамға берілгені бір ғана Отан.

	Қантамырдың соғысы Отан үшін,

	Отанды жырла, жүрек, жырла ботам.



	Орман–тауы, өзені, көліменен,

	Өрісті де егісті жеріменен,

	Оттан ыстық Отанды жырла, жүрек,

	Оттан ыстық махаббат деміменен.



	Келешекке кең ашқан өрісімен,

	Тар жол, тайғақ кешулі жеңісімен,

	Жүректі Отан ғана алсын жаулап,

	Шаттығымен, мұңымен, ренішімен.



	Соқ, жүрек, секунд сайын лүпілдеген.

	Жел сөз үшін емес–ау күпілдеген.

	Жүрегіңнен без, досым, Отаным деп,

	Толмаса ақ сәулеге шүпілдеген.



	Дүниенің Шығысы, Батысы бар,

	Бұл сөздің бәріне де қатысы бар.

	Тек Отан деп соғатын жүрек қана

	Жүрек деп аталуға хақысы бар!





Темір жол толғауы




	Айдында заулағандай күміс қайық,

	Темір жол тегеурінін нық ұстайық.

	Болашақ ғасырларға самғасын деп,

	Батасын берген екен Тынышбаев.



	Жырлаған “Отарба” деп Сері Сәкен,

	Жүйткіген қара айғырдай өрісі кең,

	Болат жол белдеулеген байтағымның

	Барар жер, басар тауы алыс екен.



	Тартылған төсайылдай темір табан,

	Өзіңнен өркені өскен өмір табам.

	Түрксіб туғанында Мағжан ақын

	Мұңданып, жалын атып, жабырқаған.



	Болат жол бодан елді шырмағандай,

	Шаттығын, сақарасын ұрлағандай.

	Отарба тарсылынан тақуалар

	Ойнағын жын–шайтанның тыңдағандай.



	Отарба Отарды асқан, Шуды басқан,

	Болғандай боз көделі, мұңды дастан.

	Жайнатпай жазирасын қазағымның,

	Жайлаған ашаршылық күнге ұласқан.



	Тар кезең, тағы талай заман өткен,

	Кірпікте көз жасындай нала кепкен.

	Болат жол – боздақтарын алашымның

	Батыста бір тозаққа ала кеткен.



	Составтар көп әкетіп, аз әкелген,

	Көріңді кейбіреулер қаза келген.

	Тоғытқан миллиондап тыңгерлерден

	Туған жер тозаңданып, наза көрген.



	Қос табан – қос ішегі домбыраның,

	Күйлерін көкейіме қондырамын.

	Темір жол табанында жатқан тарих,

	Қоздатып қоламтасын жандырамын.



	Болат жол жарасады бостан елге,

	Бәйгеге бозайғырын қосқан елге.

	Торабы тоғыз жолдың тоқсан тарау,

	Айбыны Алатаудан асқан елге.



	Арсыдан күш алғандай арқар аспан,

	Аруағын асырғандай алты алаштан,

	Абылай – азат елдің тұғырында,

	Екінші Алматыда қақпаны ашқан.



	Қақпасы – Қазақстан темір жолы,

	Болғандай болашаққа өмір жолы.

	Сәлем ап сегіз қиыр, шартарапқа,

	Сомдалған шын жүректен көңіл жолы.



	Бұрымдай жетелеген қыз арманын,

	Жолымнан үмітімді үзе алмадым.

	Өмірдің күйін шерткен қос ішектен,

	Тілеймін осы жолдың ұзарғанын.





Ертегі




	Санама сіңген көп сурет

	Сабырды сарқып ішкендей.

	Сиқырын, сірә, көрсін деп,

	Салмағы маған түскендей.



	Күркіреп күні миымның,

	Шатырлап кейде жай ойнап,

	Шешуін таппас қиын мұң

	Шертеді сырын баяулап.



	Бабалар біздің ерте өткен

	Сомдайды сөздің төркінін.

	Сағынтып жеткен ертектен

	Аяулы мыстан кемпірім.



	Жүрегім жылу, от алған,

	Шықпайтын әсте ойымнан,

	Айналдым алтын сақамнан,

	Айналдым қотыр тайымнан.



	Құйрығы алтын құлынды–ай,

	Көтеріп пері әкеткен!

	Қерқұла атты Кендебай,

	Кім екен сені жат еткен?!



	Алпамыс шермен айтысқан

	Бадамша сақау сүйкімді–ақ.

	Кейқуат кесір қай тұстан

	Асырды салар қутыңдап.



	Ерназар шалдың баласы

	Ер Төстік болып бір елес.

	Кенжекей қыздың наласы –

	Жеті жыл күткен – құр емес!



	Құр емес – сондай мың елес

	Санамды нұрмен шарпиды.

	Ойнағын салған жын емес,

	Тайбурыл тұлпар тарпиды!



	Қараспан таудың бөктері

	Жиделі Байсынмен мұңдасып,

	Перінің қызы Бекторы,

	Төстікке ол да шын ғашық.



	Тербетіп тәтті қиялмен

	Күнікей қыздың сәулеті.

	Сыйыспас біздің зиялмен

	Қарабай шалдың дәулеті.



	Таусоғар палуан қасымда,

	Желаяқ досым алға озған.

	Көлтаусар басып жосынға,

	Шөлдейді дерсің таң боздан.



	Ертегі елес...көзімде

	Басылған оттай мың сурет.

	Шуағын құяр сезімге

	Шаттанып дәйім жүрсін деп.



	Ертегім осы, қайдасың,

	Қайдасың, Шойынқұлағым?

	Табудың айтшы айласын

	Бәдіғұл–Жамал тұрағын.



	Келтіріп көңіл күйін–ау,

	Ойымның түрген аспанын,

	Қайдасың, Аяз биім–ау,

	Қайдасың Рүстем–Дастаным?



	Дәруіш сынды тентіреп,

	Дертіңмен жанды өртедім.

	Алдымнан шықшы еркелеп,

	Алыста қалған ертегім.



	Киелі менің ертегім,

	Кеңеске өзің кірмесең,

	Көктемес, сірә, өркенім –

	Кеудеме нұр боп сіңбесең.



	Сиқыр бақ ашып есігін,

	Сырыңа шомдыр, ертегім.

	Әлдиін айтқан бесігім,

	Ән–күйі шалқыр ертеңім!



	Анамның дарып сүтімен,

	Әл берген әуез, көркем үн,

	Аймала қыдыр құтымен,

	Аяулы менің ертегім.



	Самұрық құсың іліп ап,

	Самғатсын биік санамды.

	Ертегі–бұлақ сылдырап,

	Шарласын сайын даламды.



	Ұрпағым құйып құлаққа,

	Ұйысын қоңыр үніңе.

	Ертегім, жеткіз мұратқа,

	Еліткіз баба діліне!..



	https://t.me/kzkitap





Notes


	[←1]

Қаратай Тұрысов, Өзбекəлі Жəнібеков, Мақтай Сағдиев, Сақан Құсайынов – 1971 жылы Торғай облысын алғаш құрған басшылары.





[←2]

Əбдірахман Біргебаев – «Ешім» кеңшарының шопаны, Социалистік Еңбек Ері.





[←3]

Ғабдысалам Доскейұлы Жоламанов – Қима аудандық партия комитетінің бірінші хатшысы





[←4]

Сағат Рамазанов – сол тұстағы Қима механикаландырылған жылжымалы колоннасының бастығы.





[←5]

Аймұхамбетті Алик деп атаған.





[←6]

Қабдыраш Қалиев – Бірəлінің шопыры.





[←7]

Рысты Сариева – сол тұстағы Қима аудандық партия комитетінің бірінші хатшысы.





[←8]

Андрей Браун – сол тұстағы Целиноград облыстық партия комитетінің бірінші хатшысы, кейін Ақмола облысының əкімі.





[←9]

Абай, Келден, Болат, Жанат – Бірекеңнің күйеу балалары.





[←10]

Абай, Келден, Болат, Жанат – Бірекеңнің күйеу балалары.





[←11]

Бауыржан Момышұлына өзін таныстырғанда Жанболаттың айтқаны.





[←12]

Ақын Сырбай Мəуленов.





[←13]

Жазушы Асқар Алтай





