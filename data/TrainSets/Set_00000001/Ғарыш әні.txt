	Ұзақбай Доспанбетов

	Ғарыш әні





	Повесть





	Күндегi «газик» емес, алдыма ерттеулi құла ат келгенде, мал иiсi бiрден мұрын жарып, балаша лепiрiп қуанғаным. Жалының астына қол жүгiртiп, қарғып мiнбекке оңтайлана берiп едiм:

	– Əй, агроном бала, – деген дауысқа жалт қарасам, сушы Тарпаңбай шал екен. Иығында кетпен. Уақыт ай-жай болғанша колхоз орталығында сенделiп жүрiсiне таңырқай қарағам. Шалдан əрiрек колхоз кеңсесiнiң үлкен есiгiнен жұлқына шыққан Қапизаны қоса көрдiм. Артынан есiк тарс жабылды. Үстi-басы алау-далау, орамалының шетiнен шашы дудырап шығып кетiптi. Күн қақты жүзi одан сайын түнерiп, түйiлген қабағынан тап қазiр бiреумен жұлысып шықты ма дерсiң.

	Бастықтың мiнезi дойырлау едi. Жұмысқа кешiккендердi, не басқа да кiнəсi болғандарды қатты қырына алып, жер-жебiрiне жетпей тоқтамайды. Қапизанiкi дəу де болса бастықтан келген кер екенiн iшiм сезiп, шиеттей бала-шағасы бар, əрi жасы жер ортасына кеп қалған осы арық қара əйелге өзiм тiс батырғандай қысылғаным.

	Қапизаны Тарпаңбай да көзiмен ұзатып салды:

	– Тiс жұлдыруға келiп едiм, қарағым. Əлгi бiр бензобозды айдайтын баланы күтiп тұрмын. Сол ала кетпесе.

	Осыны айтты да Қапизаның соңынан тағы да қарады. Мен асығыспын, ер үстiне қарғып мiндiм де, ендi ғана шал сөзiне құлақ тоспақшы едiм. Тек құла ат ойқастап мұзға тайғанақтағандай ырық бере қоймады. Тiзгiндi шалқая тартып, басын əрең тежедiм. Ендi байқасам, ақсақал менi көзiнiң астымен барлай қарап тұр екен:

	– Сендер осы машинаға мiнгесiн бе, тiзгiн ұстай бiлмейсiңдер. Аттың да, адамның да езуiн жырып кете жаздайсыңдар.

	Бұл ежелден қыңыр сөйлейтiн кiсi. Анау Қапиза үшiн менi қоса жазғырғаны анық. Маған айтпақ сөзiнен айнығандай қыр көрсете кiлт бұрылып жүре бердi. Шал мiнезiне «бұл қалай» деуге де мұршам келген жоқ, желiгiп тұрған құланы қос өкпеден қағып қалып, тасырлата жөнелдiм.

	Бетке алғаным Дүнген төскейi. Сонау төңкерiс алдында сырттан келген бес-алты дүнген семьясы қазақтар ескерусiз қалдырған сол төскейге жер үйлерiн қазып орнығып, егiн еккен екен. Жауын-шашын мол болған жылдары дүнгендер астықтың астында қалып, онысын қазақтарға сатып, мал алып, əлденiп кетiптi деген сөз бар.

	Төскей аласара келiп, шалқар жазыққа ұласады. Дүнгендердiң мекендегенi оның алақандай үстiрт тұсы ғана. Қазiр оның ойы да, қыры да тегiс егiн. Тек су бармайтыны жаман. Төскейдiң оң жақ сайында таудан құлап ағатын кiшкене сарқырама өзен бар. Соны жоғарыдан бұрып, егiске су жеткiзу, көптен ырду-дырду тудырғанмен iстiң бетi ендi ғана берi қараған едi. Соңғы шешiмге кеше ғана келiп, бiздiң «Алмалы» колхозының бастығы Қалдыбай жер жағдайын шолып, қанша күш-көлiк керек, болжап кел деп менi жiберiп отыр. Өзi бұл iске салқын қарайды. Еңгезердей денесi кейде тастай қатып, өз айтқаны болмаса кiсi ақылына елжiрей қалғанын көрген емеспiн. Үлкен дөңес мұрынды, ожар қабақты, көздерiнде əсiресе ашу шақырғанда шоқтай жанатын айбаты бар адам. Анау-мынау қатты сөз үстiнде өзiңе қадала қараса, сол көздерiндегi айбат табаныңның астынан қара жердi жұлып əкеткендей əсер етедi.

	Қызылша алқабына дейiн аттың басын еркiн қоя бердiм. Қарсы соққан жел құлағымның түбiнен ысқырып, көзiмнен жас ағызды. Атқа алғаш мiнген баладай лепiрiп, əлдебiр тəттi қиял көңiлiме қоса оралды. Жазира есiме түскен едi. Ол да осындай жүйрiк атқа мiнiп, көз алдымда оқ бойы оза шауып бара жатқандай, құланы қамшылап кеп бермесiм бар ма.

	Жазира – бiзбен көршi Бақтыкүл апайдың қызы. Онжылдықтан кейiн ешқайда оқуға бармаған, қазiр шешесiмен бiрге қызылшада iстейдi. Сонау ерте кезде-ақ Жазираның көзi мен көңiлiнде маған деген бiр ыстық сəуле болушы едi. Институттың төртiншi курсынан соң жазғы демалысқа келген кезiм. Жазира онда тоғызыншы сыныпта оқиды.

	Балалық дегенiң екеумiзде де бастан асатын. Бiр-бiрiмiздi қуа-қуа сонау су жағасындағы қалың орманға кiрiп кетiппiз. Балғын денелi Жазира бұтақтан-бұтаққа өрмелеуге құмар.

	Мен ондайға жоқпын. Бiрде зəулiм қарағайдың ұшар басына шығып, жердегi маған көз тастады. Ол ұшып түсе ме деп менде зəре жоқ.

	– Əй, болашақ агроном, сен жерде қалдың, менi қарашы, қайда шырқап кеттiм.

	– Қарағай жерден өсiп шығып тұр ғой. Жер болмаса қарағай да, сен де қайда барам ғой дейсiңдер?

	– Досбол, осы биiктен құласам, қағып аласың ба?

	– Əрине, қағып аламын, оған күшiм жетедi.

	– Егер қағып ала алмасаң ше?

	– Онда менiң сенi сүйетiнiме бұл жалғанда сенбей-ақ қой.

	Сондағы Жазираның қарағай басынан сыңғырлап төгiлген күлкiсi құлағымда əлi тұр. Ал одан бергi уақытта бiр-бiрiмiзге деген ыстық ықыласпен балқып жанған қаншама күндер болды. Анда-санда бұрқ етiп шаң беретiн тəкаппарлығы демесең, өзi ден қойған адамға Жазирада ұстаның көрiгiндей қызу барын мен ерте-ақ байқағанмын. Оқып жүргенде, тiптi, қазiргi еңбекке араласқан күндерiмде де екеумiз киноға барсақ не əлдеқалай қолымыз қалт етiп қырға шықсақ, қыс айларында алысқа ұзап кетiп, екеуден-екеу шаңғы тепсек ешкiм таңырқамаушы едi. Сөзуар ауыл əйелдерi бiз жөнiнде, тiптi, қыңқ деген дыбыс шығармайтын. Жазира туғанда-ақ менiң пешенеме жазылғанын жариялағандай бiздiң жүрiс-тұрысымыз баршаға үйреншiктi жағдай едi.

	Қазiр қызылша алқабын қақ жарып келемiн. Жолдан сəл аулағырақта агрегатпен қызылша суарып жүрген Əлiм көрiндi. Жоғары шапшып барып төмен иiлетiн су ақ пердеге ұқсап, кемпiрқосақ түзедi.

	Əлiм менi танып, бар даусымен айғайлап бердi. Бұл менiмен қалжыңдаса беретiн дауысы да, денесi де зор, дарақылау жiгiт. Машинаны тастап, атқа мiнгенiме бiрдеме айтып қалайын дедi ме? Жоқ, жан дəрмен тез кел деп шақыруына қарағанда, қалжың емес сияқты. Ат басын солай бұрып едiм, Əлiм қолындағы транзисторын жоғары көтерiп, тез шап деген белгiмен тағы дауыстады.

	«Е, бiр жаңалық болғаны ғой, шамасы». Ол осы транзисторын жатса да, тұрса да тастамай дəл құлағының түбiнен қай-қайдағы музыканы сыңсытып қоятын.

	Мен жақындағанда ол ұзын қонышты етiгiмен қызылша қатарларын таптай қарсы жүгiрдi.

	– Досбол, Досбол десе, ғаламат жаңалық. Мiне өзiң тыңдай ғой. Қап, сəл кешiгiп қалдың ғой.

	Сөйтсем, аса оқыс ештеңе жоқ, тағы бiр адамның космосқа ұшқаны туралы хабар екен.

	Балаша арсалаңдаған түрiне наразылық бiлдiре жүре бермекшi едiм, ол жiбере қоймады.

	– Əй, кiшкене тұра тұрсаңшы. Бiр минут қысыр сөз айтсаң, дүние бүлiнiп кетпес. Түсшi атыңнан.

	Мен түстiм. Толық сары жүзiн маған бұрып, ендi емiн-еркiн қалжыңдаспақ сыңайы бардай көздерi əлдебiр қулықпен күлiмдеп, маған деген достық пейiлi сұйылып бара жатқан сияқты.

	– Əй, Досбол, осы сенiң үйiңде жатқан композитор жiгiтiң қалай өзi? Бұрқыратып əн шығарып жатыр ма?

	Жауабымды күтпестен кеңкiлдей күлдi. Осы күлкiсi маған түрпiдей тиюшi едi.

	– Сол сенiң ана, – деп сұқ саусағын шошайтып, белгiсiз бiр жақты нұсқады, – Жазираңның көңiлiн аулап жүрмесiн.

	Ашық мойнынан шап берiп, ойнаған боп, күшпен иiп əкетiп едiм, «а» деп, дауысы жiңiшкерiп, шыңғырып қалды. Тағы да қинай түсу үшiн қолымды босатпай басын жерге жеткiзе жалаңаш мойнынан сығымдай түсiп едiм, ол екi аяғымды қабат құшақтай алды. Əлi де күш басымдылығы менде. Сонда да сəл қапылысты пайдаланып өзiмдi батпаққа балш еткiзер деген қауiппен, əрi қалжыңды шынға айналдырып алмауды ойлап, саусақтарымды жазып жiбердiм. Артық қимылым мұның жатып атар сөзiне артық құрмет болып кетерiн де сездiм.

	Ол басын көтергенде қып-қызыл боп кеткен шат-шадыман жүзi тiзе бүккен қарсыласының қасында жеңiсiн тамашалап тұрған адамның түрiне ұқсап кеттi. Ол iштегi алай-түлейiмдi одан сайын көтердi. Бар қайрат-жiгерiмдi жұмсап, сыр алдырмаудың қамымен, бос сөзiмен жолымнан қалдырғанына ренжiген пiшiнмен атыма мiнбекшi едiм, ол арт жағымнан құшақтай жалбарына бастады.

	– Ойнап айтам, Досбол. Сендей жiгiттiң қызын тартып алу үшiн жүрек жұтқан адам болу керек. Анау композиторың немене ауруханадан шыққандай түсi оңған шүберекке ұқсап, қаусап тұрған бiрдеме.

	Əлiмнiң айтып тұрған жiгiтi екеумiз немеремiз. Жастайынан жетiм қалып, бiздiң үйде тəрбиеленген. Кейiн шешесiнiң алыста тұратын бiр туысы баласы жоқтығын сылтауратып, алып кеткен. Сонда жүрiп ол музыка мектебiне алыныпты. Жас кезiнен-ақ оның аса зейiндi екенiн, əлденеге оқыстан көңiлiнiң ауа беретiнiн əкем мен шешем айтып жүрушi едi. Дəл əн шығарарлық өнерi барын бұлар бiлген емес.

	Ол консерваторияны үздiк бiтiрiп, аспирантурада қалдырылған. Шығарған бiраз əндерi бар.

	Екеумiз бiр-бiрiмiздi көп жылдар бойы көрмей, Алматыға оқуға түскен кезде жолыққанбыз. Етене дос болып кеткен бiз жоқ. Аса емiренiсе қоймайтын ағайындарша əрқайсымыз өз тiршiлiгiмiзбен болып жаттық. Əлдебiр парыз өтегендей анда-санда бiр-бiрiмiзге қатынап қоямыз. Пəлендей ықыласты сөз, сыр айтқан лебiз бiзден тумайды. Жолыққан сəтте айтарымыз тез сарқылып, табанымыз тайғанақтағандай көп тұрақтай алмаймыз. Содан болар, мұндай – кездесулер кейде арасына айлар салып, алшақтап та кетедi.

	Мынау Əлiм оспадарсыз сөзiмен менiң жаныма тигенде, пəлендей бiрдеменi көздеп айтып отыр деуден аулақпын. Алматыдан аз күндiк демалысқа келiп жатқан композитор ағайынымның сүттен ақ, судан тазалығына менiң бұдан көп бұрын-ақ көзiм жеткен. Тек оның ауыл ортасында ашық айнадай жарқ-жұрқ ететiн ақ жүзi Жазираның көңiлiн аудара берушi едi. Алысқа ұзап шықпаған жас қызға алғаш кездескеннiң бəрi таңсық қой деп, өзiмдi қызғаныш атты ұсақ-түйектен жоғары ұстауға тырысатынмын.

	Өмiрдiң бар қызығын өнерге айырбастап, қысыр сөзге құлқы жоқ, анда-санда бiреумен сөйлесе қалса да айыз қандырар ештеңе айта алмайтын Дəлелханның Жазира ықыласын байқамасы да хақ. Ал байқап қалса ше. Жоқ, жоқ, ондай атты күнде де Дəлелхан туыстық парызды белден басып жүре беретiн жан емес. Тiптi, ол өзiнiң төңiрегiнде иiлiп, жапырылып жүрген қаладағы ақ маржандай əншi қыздардың қасында ауылдың қаратабан қызын неғылсын.

	Тек анда-санда ғана бiр əлсiз күдiк ұрлана кiретiн. Дəлелхан келгелi бiздiң үйге көп айналсоқтап кеткен мынау Əлiм сол күдiктi суық қанжардай етiп, бүйiрiмнен салып қалғанға ұқсайды, Апырау, мұның сөзi маған неге сонша əсер еттi? Жоқ, Əлiм не десе де мен туысымды жамандыққа қия алмаймын.

	Қызылша алқабынан ұзай бере құланы тағы шоқырақтаттым. Басында ақ сəукеле, етегi көк шалғын тау өңiрi жұмыр жердiң көркiндей болып, бауырына енген сайын жұпар лебiмен аймалап көкейдегi күдiк атаулыны бiр-жола сипап кетедi. Аспандағы ай мен күнге қол созған ару тұлғасын жұрттың көзiне молырақ түсiру үшiн сəл шалқақ жаралғандай. Адамдағы арманды оятып, кəне сен де мен жеткен биiкке көтерiл деп, мейiрбан жүзбен шақырғандай.

	Мiне, арқамды осы тауға берiп, күнбатысқа көз салып тұрмын. Алдымда көк егiнге толы еңiс – Дүнген төскейi. Күн сəулесi шақырайып түсетiн үстiрт, жауын-шашынды жылы ырыс берекенi үйiп-төгетiн құты мол жер.

	Бұрын дүнгендер қазған жер үйлердiң орны қазiр айналасын ақ тiкен, мия, алабота басқан ескi молаға ұқсап дөңестенiп тұр. Жер жыртқанда трактор оларды айналып өтедi. Кiм бiлсiн бейнетқор шаруалардың, тым болмаса, осы бiр белгiсi қала берсiн деген ой ма, əйтеуiр, дүнгендер қазған жер үйлердiң орны əр жерден кездеседi.

	Оң жақ ойыстағы сарқырама өзенге беттедiм. Қарсы беттен самал есiп, апырау осы жүрiсiм не, Қалдыбай менi мұнда неге жiбердi деп, ендi ғана iс қамына кiрiспек сыңаймен жан-жағыма алақтай қарадым.

	Жер жағдайын тағы бiр шолып, ана төменде шулап аққан өзендi жоғарыдан бұру үшiн қанша күш-көлiк керек, соны болжап қайт дедi ғой. Апырау, өзi бiрге келсе қайтер едi?

	Төмен түсiп, өзен жиегiмен жоғары өрледiм. Жер жағдайы қандай болушы едi? Мынау сайдантау мүлдем басқа қырымен шалынды. Ауыр тұрмыс күйзелткен ата-бабамыздың маңдайындай тайқы жаралған, қырыс қабақтанып бiткен жартастардың неше алуаны тау бөктерiн əлемiштетiп тастапты. Аласы, жалтарысы көп жердiң жөнiн тауып, қиырына су жеткiзу үшiн жүзiктiң көзiнен өткендей дəлдiк керек. Əрi iстеген iсiңнiң құны, берекесi қанша? Сыңғырлаған алтын ақшаға түсiп, жел үйген құм төбедей iз-түзсiз кетсе бұған жетелейтiн қай азап?

	Көптен берi осы жөнiнде Қалдыбаймен салғыласқан топтың iшiнде болып, жеме-жемге келгенде ғана қарсы жаққа жалт берiп кетпек пейiлiм оянған сияқты.

	Суды бойлап, əлi де жоғары жүре түстiм. Төбеңнен иiлiп құлап түсердей тiке жаралған тау қойнауына енiп барамын. Құла ат тастақ жердi тағалы тұяқтарымен шақ-шұқ еткiзiп, əрең көтерiлiп келедi. Тасжарған, қына, рауаш сияқты өсiмдiктер кездесе бастады. Талай заман тас пен шөбiнен басқа ештемесi жоқ, күн мен көлеңке кезек алмасып келген елеусiз тұсқа алғаш аяқ басып, ұйқысын бұзған адамша тұла бойымда ғажап бiр сезiм оянды,

	Өзендi бұруға болады-ау деген жерден əрi асыңқырап тоқтадым. Биiктегi адам түу алысқа қарай алады. Туған даланың ойы мен қырына көз жүгiртiп, бiр сəт Дəлелханды елестеттiм. Ол ойнаған музыка мына жасыл төбелердiң үстiнде сағым боп көтерiлгендей əлдебiр үнге елiккен күймен өз-өзiнен тербеле түсiп, көкжиекке тебiрене қараймын. Көз алдымда кең дүние, кең өрiс ашылған. Ойлаймын, ой-қиялы биiк жаратылған Дəлелханның көз алдында үнемi шалқар кеңiстiк жұмбақ қалпымен құбылып, үн берiп тұратын шығар. Сақ көңiлi сол үндi қағып алып, денесiнде жүгiрген қан толқынымен жетелеп əкеп, саусақ ұшымен күйсандық клавишаларына қондыратын шығар.

	Апырау, сол Дəлелхан тап қазiр осы маңды кезiп жүрмесiн. Ауыл сыртына шықса шығандап барып бiр-ақ қайтатыны болушы едi. Туған даланың қара тасынан қасиет iздеген iзгi адамдардай ол аспан мен жерден үн терiп, осы өңiрдiң қай тұсынан шыға келсе де ғажап емес. Бұл жүрiсiм ауыл адамдарының алдында сөлекет болады деп ойламайды да.

	Сол күнi жолай басқа бiр шаруаларды тындырып, кештете қызылша алқабына жеттiм. Əлi ат үстiндемiн.

	Қызылшашы əйелдер ақ орамалдарын көздерiне дейiн түсiрiп, тосын бiреуге назар аударуға құлқы жоқтай тiзерлей отырысқан күйi тəпкiлерiн бiркелкi сiлтеп, күн мен терден қарайып, түтiккен жүздерiн көтеретiн емес. Жазира да осында. Оған атқа мiнген баяғының серi жiгiтiндей қомақты болып бiр көрiнiп кетпекпiн бе? Апырау, мен мұнда неге келдiм? Тəйiрi, егiс аралау агрономның жұмысы, ал қай алқапқа баратыны оның өз еркiнде, мұның қалай деп бiреу тергеуге алар деймiсiң?

	Жазира шешесi екеуi қатарлас бороздада. Бақыткүл – орта жастан асса да көркi таймаған əйел. Көз қиығымен қарасы, əлденеге ынта-ықылас бiлдiрген сəттегi бет-жүзiнiң құбылысы Жазираға ұқсайды.

	Жазира соғыстан кейiн туған қыз, менен жарты мүшел кiшi. Əкесiнiң соғыстан болған жарасы қайта ашылып, елуiншi жылы өлген. Бақыткүл қосағынан ерте айрылса да қайтып тұрмысқа шықпаған. Аса көрiктi мейiрбан жанның осы тағдырын ауыл əйелдерiнiң өзара аянышты сыр етiп айтып отыратынын естушi едiм. Бұл кiсiнiң маған деген бөлек ықыласы бар. Содан ба, əйтеуiр, өзiме ет бауыр жақыннан бiр былай емес.

	«Досбол» деп шақырған Бақыткүл апай екен. Шашырай қонған əйелдердiң ара-арасынан қол бұлғап тұрған өзiн əрең таптым. Не айтпақ болса да шақырғанына қуанып, ат жетектеген күйi солай бұрылдым.

	Жолай Қапизаның қасынан өттiм. Ертеңгiлiк кеңседен дал-дұлы шыға жөнелгенi есiме түсiп, əлденеден тап сол көрiнiс кеудеме шаншудай қадалды. Сушы Тарпаңбай шалдың да қырсық сөзi мен мiнезi сол көрiнiстiң жалғасындай көкейiмде неше түрлi түйсiк тудырды.

	Қапиза жүрелей отырған күйi тəпкiсiн көз iлестiрмей сiлтеп, бас көтерер емес. Тер мен шаң қонған жүзiнен бейнетқорлық байқалады.

	Соғыста өлген күйеуiнен бiр ғана тұяқ қалған. Ол да шетiнеп кетiптi. Кейiн тапқан балалары əжетке жарай қоймаған, əрi үйелмелi-сүйелмелi. Алайда, солардың əкелерiмен кешкен өмiрiнiң не халмен бiткенiн қайдам, оның қазiргi жесiрлiгiне жұрттың көзi үйренiп болған. Бiр жайдан Бақыткүл екеуi тағдырлас та.

	Бақыткүл апай бозғылт крепдешин орамалымен маңдайын кере қарыс етiп тартып қойыпты. Одан төмен қап-қара көздерi телмiре қарап тұр. Жарасымды ықшам тiгiлген жұмыс көйлегi денесiн қусырып, өз қызы Жазирадай жас кезiндегi мiнсiз тұлғасының елесiн сақтап қалғандай. Жазира шешесiнен сəл аулағырақта ешкiмдi байқамаған болып, жұмыс iстеп жатыр. Апайдың қасына мен де келдiм: «Қыз-ау, қайда барасың?» – деген бiр əйелдiң даусы шаңқ еттi. Осы сəтте апаймен бiрге мен де бұрылып едiм, қызылшашы əйелдердiң ең бiр қалыңдау тұсын қақ жарып, кетiп бара жатқан бойжеткен Əнипаны көрдiм. Жұрттан бөлек əсем киiнген ол, ұялшақ албырт нұр ойнаған бақытты жүзiн əркiмге бiр жалт-жұлт еткiзiп қарап қояды.

	– Үйге кеттiм! – деп, Əнипа сөзiн сондай бiр ашық мақтанмен айтты. Күйеуге шыққалы жүрген қыз, жақында тойы болады дегеңдi естiгенiм бар. Бұған жұрттың бəрi қанық. Бақыткүл апай оның жұмыста жүрiп, осыншама қызыл-жасылға малынып киiнiсiн, ауызға iлiгудi, көзге түсудi қалағандай елдiң бəрiн елең еткiзiп, жұрттан бөлек кетiп бара жатқанын жаратпаған кейiппен жеңiлтек қыздың соңынан ұзақ тесiлдi. Басқа əйелдер тiптi, кейбiреулерi орындарынан түрегелiңкiреп, күнқақты жүздерiнде қызығу мен қызғаныш бардай тамашалай қарады.

	Бақыткүл апай бұрылған қалпынан қозғалмағанға əлi де Əнипаның соңынан қарап тұр десем, назары басқада екен. Өзiнiң соңын ала жүйек бойында отырған Қапизаның түр-түсi қазiр мүлдем қызық едi. Жұрттың бəрi жаңағы шаңқ еткен дауыстан бастарын көтерiп, Əнипа көркiн қызықтап жатса, Қапиза бұл жайдан оқшау қалған. Тəпкi ұстаған қолын маңдайына басып, ауыр мұңмен өз-өзiнен бiр уыс болып бүктетiле түсiптi. Əлдене санасына су бүрiктi ме, кенет шошып оянды да, мұнымды ешкiм байқап үлгермесiн деген оймен қызылша қатарына қайта бас қоя, тəпкiсiн тез-тез сiлтей бастады.

	– Əй, сенiң де сорыңды аз дейдi-ау, жұрт. Бұл күнiңдi де көпсiнетiндер бар-ау! – деп Бақыткүл апай маған бұрылды.

	– Кеше ана Қапизаның Рақымы бiр бұзық балалармен төбелесiп, дəл қабағының үстiнен тас тиiптi. Тiптi, көзiн аша алмайды дейдi. Əйтеуiр дəрiгер жанары аман дептi. Өзi соған мазасызданып, тақа таусылып отыр.

	– Қайдағы бұзық балалар?

	– Е, көршi-қолаңның балалары да, сырттан бiреу келдi деймiсiң.

	Рақым – Қапиза балаларының iшiндегi жақсы танитыным. Басқалары көзге көп iлiне қоймаған. Ал мынау болса күнi бойы ауылдың арғы-бергi шетiне неше шығып, нағыз көше таптайтынның өзi. Кеңсе маңында ешқандай жұмысы жоқ, мейлi күн жауып, жер лайсаң болсын, қалтасына қолын салып сенделiп жүргенiн талай байқағам.

	Ауыл əйелдерi Қапиза балаларының iшiнен осыны бөле-жара сөйлеп, ол əкесiне тартқан дейтiн. Тағы бұл əңгiме күбiр-сыбырмен жалғаса беретiн.

	Шешесi бiр жаққа барса, артынан қалмай, отырса иығына артылып, үстi-басын мəремдеп, мазасын алатын бiр кездегi ойын баласын ештеме ұқпайды дей ме, əйтеуiр ауыл əйелдерi бiздiң көзiмiзше сондай өзара əңгiмелердi iрiкпестен-ақ айта беретiн.

	Бiрақ соның бəрiн алғаш ұққан сабағымыздай көңiлiмiзге тоқитынымызды аңғармаушы едi. Менiң Қапиза туралы бiлетiнiмнiң бəрi сол жұрттан естiгенiм.

	– Бастық кешке кеңсесiнде бола ма? – дедi Бақыткүл апай кiлт өзгерiп.

	– Бастық па, болады.

	– Жиналыс жоқ па?

	– Кiм бiлсiн, ойда жоқта бiрдеме бола қалмаса, алдын ала жоспарланған еш нəрсе жоқ.

	– Жақсы, Досбол, соны бiлейiн деп едiм. – Менi шақырғандағы шаруасын салқын бiтiрдi. Жазира жаққа көзiмдi де салмастан ары жүрдiм. Өмiрiмде тұңғыш рет ол қызға жұрт алдында қарауға сескенгенiмдi сездiм. Апырау, неге? Мейлi, əйелдер менiң оған деген ықыласымды қызықтаудан жалықпайтын-ақ болсын. Сiрə, кейiн сөз етуге əуестiктен емес, мынау қызылша басында, адамды күнсiтiп езiп жiберетiн жұмыстың ара-арасында болса да көңiлдi селт еткiзуге себi тиетiннiң бəрiн қақас жiбергiсi келмеулерiнен ғой. Ал менiң сескенуiм қалай? Жазира екеумiздiң арамыздағы достық бұрын жұрт көзiне шалынбап па едi. Ендi неге бұлардың алдында Жазира жаққа қараудан қорқамын. Тiптi, қасына барып əзiлдесiп тұрар болсам да үйреншiктi жəйт емес пе едi. Əлде арамыздағы достықтың шарт үзiлгенiн iштей болса да мойындап, мынау ал қара көк егiс басында оның «кет əрiсiне» ұшырап, абыройымның айрандай төгiлуiнен қауiптенемiн бе? Екi жақты соққы басыма кеп бiр-ақ тигендей, кеудемдi əрең түзу ұстап өттiм.

	* * *

	Күн ұясына тақағанда, қызылшашылар ауылға қарай дүрк қозғалды. Кең шалқар жолда қолдарына сөмке, түйiншектерiн, тəпкiлерiн ұстаған топ-топ əйелдер кетiп барады. Айнала қызғылт сəулеге малынған. Бəрi көңiлдi.

	Алға бiраз ұзаңқырап кеткен қыз-келiншектер тобы əн шырқады. Кенет бөгде дауыс көлденеңнен килiге кеттi ме, əзiлқой қыз-келiншектер қызық əжуа сөз естiгендей күлiстi. Сəлден соң ғана сызыла шыққан əдемi əуез бiрте-бiрте күш алып көтерiле бердi.

	Əн айтушы қыз-келiншектердiң ортасында Жазира жоқ. Ол əйелдермен бiрге қызылша жонатын Қарпық шалдың арбасына отырып жатыр. Жұмысқа əрдайым семiз қара биесiн жегiп келетiн Қарпық бұларға алыс туыс есептi. Əрi Жазираны туған баласынан əрмен жақсы көретiн. «Арбаға отыр» деп оны өзi шақырып алған да шығар. Ал Бақыткүл апай көптiң ортасында жүргендi көңiлдi көре ме, əйтеуiр əйелдердiң алдыңғы тобымен жаяу кетiптi.

	Жұрттың артын ала Қарпықтың арбасы кетiп барады. Атпен желе жортып қуып жеттiм де, ақсақалмен сəлемдесiп, арбасына ауысып мiнiп, құла атың тiзгiнiн арт жаққа iле салдым. Толтырыла шөп салынған арба жантайып жатуға ыңғайлы-ақ екен.

	Қасына кеп жантайғанымды көрмегендей-ақ Жазира иегiн көтерiп, делбе ұстаған Қарпық шалдың желкесiне қадалып қапты. Аппақ мойны қырынан қарағанда, тiптi сұлу. Əсем мүсiндей мiнсiздiктi аңғартады. Өз көркiн ерте сезген қыз тəкаппар боп өседi. Бiрақ бұл тап осы Жазираға жолдан қосылған, бiр оймен өзi iлiктiрiп əкеткен тосын мiнездей.

	Осыдан бiраз күн бұрын-ақ ұзақ ұйқыдан түлеп тұрғандай мұндағы кiлт өзгерiс көзiме оттай басылған. Əлде бұған, мана Əлiм айтқандай, Дəлелхан кiнəлi ме? Мүмкiн, ол туыстық парыздан аттап, менiң сүйiспеншiлiк сезiмiме қасақана қиянат жасамаған да шығар. Бiрақ өз өнерiмен Жазираның жан тереңiнде бұйығып жатқан бiр долы сезiмдi оятты ма екен? Дəлелханның аппақ ұзын саусақтарынан ұшқан үн менiң Жазираға деген жүрек лебiзiмнен əлдеқайда құдiреттi шығып, оны дауылдай соғып жоқ қылып жiбердi ме? Əлде бұл маңнан ұзап шықпаған Жазира Дəлелханның ауыл адамдарында жоқ ақ шаңқан өңiн, қасы-қабағын таңсық көре ме?

	Əлi есiмде, Дəлелхан бiздiң үйге алғаш келген күнi Жазира да сұмдық құлпырып сала берген. Маған да тым жылы ұшырап, көп жалпақтап, тап бiр туған ағасына деген сағынышын, ол келгендегi қуанышын жасыра алмай безек қаққан кiшкентай қызға ұқсап кетiп едi. Бiздiң үйге сағат сайын келе беруге сылтау таппай алып-ұшып жүргенiн талай байқадым,

	Өзi бiр келсе, екiншi рет өзiм шақырып, құтты табалдырықтан аттатқандай бақытты еткенiме мəз болатынмын. Алғашқыда Дəлелханға жалт-жұлт еткенмен ашық сөзге бармады. Дəлелханның өзi бiрдеме десе де жауап беруге жоқ. Тек өңiндегi қызғылт нұр жалын атады. Жазираның шын ықыласы құласа, бiр адамға бастан асарлық бақыт екенiн түйсiнiп, шалқи түсемiн.

	Дəлелхан туысым өзiме де мол ырзық əкелгендей, оған дəн ризамын. Кенет Жазира жүзiндегi от сөнiп, сұп-суық тасқа айналды. Бұрынғы ықылас ұшты-күйлi жоғалып бөлек рең жеңiп шықты. Саусақ тигiзсең, шарт етiп үзiлер қатты бұралған домбыра iшегiне ұқсас тұла бойын құрыстырып тастаған бiр сезiм бар.

	Мұның көз алдында қарам өшiп, ғайып болғанға ұқсаймын. Менi байқайтын емес. Үйге қатынауы да сирек. Оқта-текте мен жоқта ғана келедi. Кеш түсе темекi түтiнi қолқаны қабатын кабинеттерде көп адамның ырду-дырдуымен отырып қалатыным Жазираның өрiсiн кеңейткендей. Дəлелхан тарапынан бұған əлдененiң салқыны тидi ме десем, күнi бойы күйсандықтан басын көтермейтiн жұмысбасты жүзiнде ондай еш таңба жоқ. Iштегi сырын леп шығармай бүгiп ұстайтын тағы ол емес.

	Əлде Жазираның өз түйген ойы бар ма? Жақында кеңседен тағы да кеш қайтқамын. Аппақ табақтай толық ай ауыл үстiн сүттей жарық етiп тұр. Үйге жақындағанда-ақ күйсандықтың дабылды үнi естiлдi. Клавишаларды қызулана ұрып жатқан Дəлелханның арық тұлғасын елестеттiм, О, ғажап! Екi үй ортасындағы ақ қайыңға бар кеудесiмен құлай жабысып, осынау түн тынысының құдiретiндей үндi бар ынтасымен тыңдап тұрған Жазираны көрдiм. Апырау, үйге неге кiрмеген? Мүмкiн, осы кеште Дəлелхан қасында бiр отырып шығып, қайта баруға қымсынғаны шығар. Дəлелхан бұған қайтсе де жан-тəнiмен музыка ойнап бердi. Құлағының құрышы қанбағаны ғой.

	Ақ қайыңға жабысып, айлы түндегi осынау тұрысы маған соншама тосын, жұмбақ көрiндi. Көз алдымда өскен Жазирада тағы қандай өнер бар? Түнгi тiршiлiк қандай жайбарақат əрi кең болса, мынау қаршадай қыздың өне бойында да əзiрге сарқылмайтын бiр өмiрдiң мол тынысы жатқанын лүп-лүп соққан жүрегiмнiң өзi айтқандай.

	Мен сəл кiдiрiп мойнымды соза қадалып қалғанмын. Не ойлағаным есiмде жоқ, қалайда қыздың қылығында музыка тыңдағандық емес, мүлдем бөгде құбылыс барын аңғарып, соны ажыратып алмақтай шұқшидым. Ендi жүрсем аяқ дыбысымды сезiп, берi қарайтынын бiлiп, тапжылмай тұрмын. Не iстесем екен? Атын атап селк еткiзсем, жүрегi шошыр деген ой келдi.

	Жоқ шошытпайын. Ғажап музыканы кiм тыңдамайды? Қайта осы күйiн бұзбай, оған жұмсақ үн қатайын. Мүмкiн сонда ол ақ қайыңды емес, менi құшақтап, мынау ай астында музыканы екеумiз бiрге тыңдармыз. Қос жүрек бiржола табысар. Жас махаббатты жалын аттырған, Дəлелхан, саған деген ризалығымда шек болмас. Аспандағы ай, жерде адам қолы тудырған үн неткен тамаша. Осы екеуi шынайы махаббатпен жарастық тапса дүниенiң анық көркiндей болып құбылар едi ғой.

	Осы тебiренiсiме мынау үн желпiнiс бердi ме, ұзақ тұрып қалыппын. Жазира тұлғасы ағараң етiп, берi өз үйiне жүргенде қалт ояндым. Музыка тоқтаған екен. Ендi ғана есiмдi жиып, «Жазира» деппiн.

	Ай сəулесiнен анық ажыратқаным мынау ғажап музыкадан соң менi көруiне Жазира, тiптi, ырза еместей. Қайта əлденеден тiксiнiп, қолын кеудесiне апарып тоқтай қалды.

	– Жазира, шошыдың ба, менмiн ғой. Жаңағы Дəлелхан ойнаған музыканы сенiмен бiрге мен де тыңдадым. Артыңа бiр бұрылып қарамадың ғой.

	Жазира қалт етпей əлi тұр.

	– Мынау түн қандай тамаша! Ақ қайыңға сүйенген сұлу қыз музыка тыңдап тұр. Тiптi, қандай тамаша көрiнiс.

	Байқаймын, Жазираға менiң сөзiмнiң əсерi мүлдем басқа.

	Қыбырсыз тұрып маған қадалуы тап бiр орманда жыртқыш аңға тап болып шошынғанға ұқсайды. Бұл менiң қытығыма тие бастады. Тек жаңа бiр сəт өзiне сырттан елжiреуiм бұған ырық бермедi. Сыр алдырмадым. Сонда да бiр жауап алғым келдi ме, мен де сабыр сақтап тұра берiппiн.

	– Сен қайдан келе қалдың? – дедi Жазира əлден уақытта.

	– Ойын-сауықтан. Неге олай сұрадың? – Iшiмнен бiр қытымыр мiнез бой бермей өзi жұлқынып шыққан сияқты. Тағы да өзiмдi өзiм тежегiм келiп, райымнан қайта, жұмсақ сөйледiм. – Үйге кiрсеңшi. Дəлелхан тағы да ойнайды.

	– Жоқ, рақмет, болады ғой, қанша тыңдай бермекпiн. – Үйiне қарай лып бердi. Мен келiп Дəлелханнан сұрағанымда мана оның осында бiраз отырып кеткенiн айтты.

	Содан берi оның өзiмнен алшақтап бара жатқанын күннен-күнге айқын байқадым. Бiрақ көп мəн бергiм келмедi. Сұлу сəйгүлiк отығар да басылар, алысқа кете қоймас. Осылай өзiмдi қанша жұбатсам да кейбiр көрiнiс iштегi сол күдiгiмдi ушықтыра бердi.

	Қазiр де Жазира мұрнын көтерiп, маған қарайтын емес. Сазарып оң жақтағы кең жазықтан көзiн алмайды. Қызылша алқабы бiткесiн егiстiкке жарамсыз кеңiстiк басталады. Ойдым-ойдым шалғындарында жұрт бұзау, өрiске шығармайтын басқа да ұсақ-түйек малдарын, сауын биесiн арқандайды. Қазiр қызылшадан қайтқан əйелдердiң бiразы солай бұрылып, қазық суырып, малдың мойнына, аяғына байлаулы арқанды шешiп, шумақтап жатыр. Кешкiлiк күн нұрынан аппақ малта тастар қызара бөртiп көрiнедi. Көгi мол сайлау тұстар сəл қоңырқай түске енген.

	Осы бiр əсем кеште Жазирамен сөйлеспей-ақ оның қасында тəттi қиялға шомып, маужырай түскiм келедi.

	Қарпық шал бiз жаққа қарайтын емес. Делбе ұстаған күйi мүлгiп отыр. Күн мен тер жеп əбден ескiрген қара шыт тақиясының астынан ағы көп желке шашы, мойын терiсiнiң қатпар-қатпар əжiмдерi көрiнедi. Өзi қатарлас үлкен адамдардың арасында да жақ ашпайтын адамның қазiргi қыбырсыздығына таңданғам жоқ. Осынау қарт тұлғасы мен оның қасындағы Жазира көркi арасындағы алшақтыққа бiр сəт үңiлгенге ұқсаймын. Анау айқыш-ұйқыш айғыздалып, сартап болып бiткен өмiрдiң көмескi iзi болса, Жазира көркi бiрте-бiрте таң рауанындай айқындалып келе жатқан жаңа күннiң жастық белеңi ме екен? Сұлу қыздың маған сырт берген қазiргi қалпына қарап, ақсақал кешкен өмiрден бұл да өтiп келiп, тап осы арбаның үстiне келiп жайғасқан түрi қалай болар едi деп ойлаймын.

	Бiрақ бұл ойдың өрiсi тар, Жазираның ондай атты күнгi сиқын елестете алмаймын. Бағзы заманнан Қарпық шалдың түрi осы, Жазира басынан неше ғасыр зымырап өтсе де осы қалпынан аумайтын сияқты. Қапизаны еске алдым. Мұның да себi тиген жоқ. Жазира Қапиза болмақ емес. Жазира тап бiр ұшар басын ақ қар басқан асқар таудай өңiне қылау түсiрмейтiн сияқты. Бұлт орап, тұман тұмшалай алмайды. Көкiректегi сүйген жүректiң қастерлеуiнен бе, Жазира көркi не ғаламаттың бəрiн тоз-тоз етiп, өзiне дарытпайтын сияқты.

	Жоқ, дүниенi алыстан болжап, оның арғы-бергi шиырына сүңгiп, қаңғыбастанудың қажетi қанша, оның тап осы сəттегi күйi де сен үшiн бiр өмiрлiк тауқымет қой. Басымнан қиял тiзбегiн сiлкiп тастап, көз алдымдағы Жазираны айқындай қарадым. Ендi ол жайбарақат отыр.

	– Жазира, кешке бiздiң үйге мен барда келсеңшi. Тiптi, жатырқап кеттiң ғой.

	Қыз сəл жылы ұшырағанға ұқсады. Əлдене айтпаққа оңтайланғандай маған бiр қарады да бетiн қайта ары бұрды. Тамағының бүлкiлдегенiн аңғардым.

	– Дəлелхан келгелi бiздiң үй соншама көңiлдi сияқты.– Жазира мойнын сəл қозғалтты. Құптағаны-ау деймiн.– Бала кезiмiзде осы Дəлелхан екеумiз бiрге өсiп едiк. Ендi есейген шақтағы кездесуiмiзде бiр түрлi бөлек мағына бар сияқты. Мен ол ойнаған музыкадан гөрi оның өз басын көбiрек қызықтаймын.

	Өңiнде бiр сең бұзылғандай болып:

	– Оныңа мен қосылам. Дəлелхан шынында қызық адам,– деп, ойын ашық айтып қалды.

	– Сен оны қай жағынан қызық адам дейсiң, айтшы?

	Мүмкiн, екеумiздiң ойымыз бiр жерден шығар.

	Жазира тағы тығырыққа қамалғандай. Өз қимасын жұрт талқысына салудан шошып, тұйыққа тiрелгендегi түрiне ұқсайды. Сонда да менi өзiне қарата бермей, алыстан жауап iздеп, сөз аяғын шолақ қайырып тастамақ пейiлi бардай сəл ойлана түскен.

	– Əр адамда бiр өзгешелiк болуынан шығар. Мүмкiн, оған да бiздiң осы қалпымыз қызық көрiнетiн шығар. Ертең ерте тұрамыз, жұмысқа кетемiз. Күнi бойы қызылша шауып кештетiп бiр-ақ ораламыз.Мүмкiн, Дəлелхан да бұған таңырқай қарар. Ал бiз оған таңырқай қараймыз.

	– Бұл сөзiңнiң мəнi не? Еңбек етпейтiн кiм бар? Əңгiме адамның бiр-бiрiн таңсық көруiнде емес. Сен екеумiз болып бiр адам туралы дұрыс корытындыға келейiк дегенiм ғой.

	Жазираның тағы да ойлап барып айтқан сөзi:

	– Дəлелхан – тамаша адам!

	– Мен де солай ойлаймын. Ол – тамаша адам.

	Қыз берi қарағанда, оның көзiнде кешкiлiк күн сəулесiнiң қызғылт нұры жалт еттi. Күмiс тамшыға шағылысқан сəуледей, əрi ыстық, əрi жалынды. Өз кеудеме де бiр ұшқын түсiп, өртене бастағанымды сеземiн. Қадiрлес туысқаныма деген мақтаныштан ба, жоқ, қызғаныштан ба? Əрине, мақтаныштан. Оның өресiн өзiмнен əлдеқайда биiк санауым тегiн емес едi ғой.

	Жазираны бөгде сүрлеуге салмақ болып:

	– Сен айтшы, адам күн санап өзгередi. Ал жыл өткiзiп барып қарасақ, қай адамнан болмасын бұрын байқамаған бiр мiнез, кескiндi көресiң. Демек, бiз осыны қалай бағалауға тиiспiз? Менiң басыма мынадай ой келедi. Егер осыны мықтап ескеретiн болсақ, онда тiршiлiкте кездесе беретiн бiздiң кейбiр салт-ғұрыптарымыз басы артық қажетсiз нəрсе болып шығып қалар едi. Соны бiз, сiрə, ескермеймiз ғой, – дедiм.

	Жазира түсiнбегендей үндемедi, мен ойымды жалғастырдым.

	– Мысалы, Дəлелхан тамаша адам дедiк. Сен де тамаша қызсың. Мүмкiн, мен де сендер қатарлас шығармын. Мысалға айтып отырмын. Сонда осы қасиеттi бұлжытпай ақыр аяғына дейiн ұстау үшiн не керек, мiне бiз соны бiле бермеймiз.

	Менiң айтқанымды түкке тұрғысыз бiрдеме көрдi ме, бетiн тағы бiр бұрғанда, жаңағы кешкiлiк күн сəулесiнiң нұрын көзiнен байқай алмадым.

	– Неге мегзеп айтып отырсың мұны? Егер адам оның бəрiн ескере берсе, қайдан барып шықпақ? Бойымда алтын қасиет, күмiс қасиет бар деп əркiм кеудесiн керсе, не болғаны? Адам өз жанын отқа да, суға да салып еңбек етедi. Қасиет деген де соған жетелейтiн нəрсе шығар. Дəлелханды айтсақ, мен одан осыны ұғамын.

	Мына қыз алдымды тағы орап кеттi. Əңгiменi тайыз жерден бастап тереңдетiп əкете алмағаныма өкiндiм. Ақыр соңында бiр тұста ғана оның назарын толық өзiме аудардым.

	– Дəлелхан аз күнге келген адам ғой. Демалысы жайлы боп, ризалықпен аттандырсам екен.– Осыны айттым-ақ Жазира кiлт маған қарады.

	– Оның демалысы қашан бiтушi едi? Қашан қайтады? Жазираның осы ынтасын жоғалтып алмайын деп, бiрден жауап бермей жұмсақ шөпке жантайған күйi алысқа қарадым. Оның əлi де жақындай түсуiн күттiм. Бұл неге сонша ынтығады, менен жасқанса қайтедi деп, ашулана да бастағам. Жазира ендi көзiмен ата қарады бiлем, қасақана одан əрi сарғайтқым келiп, көзiмдi тарс жұмдым да, екi қолымды кеудеме тастап шалқамнан жата кеттiм. Көзiмдi ашпадым, Жазира маған қалай қадалып отыр екен, оны да аңғарсам деймiн. Бұл бəлсiнуiмдi баланың қылығындай көретiнiн iшiм сезе ме, кеудемде шымыр-шымыр етiп, бiр нəрсе қайнап жатқандай.

	Бетiне тура қарап, қатты сөз айтып жiбергiм келедi. Бiрақ оным дəл қасыма қонған құсты үркiтiп алар ебедейсiздiкке ұқсайды. Ақыры шыдамадым. Сəл көтерiле айтқаным:

	– Не, Дəлелханды қайтармай осы ауылда бiржола ұстап қалайын деп пе ең?

	Иегiн қисаң еткiзiп, əрi қарап кеттi. Мен сабыр етпесем, арамызда тап қазiр астаң-кестең сөздер айтылатын сияқты. Амалсыз жүзiмдi төмен салып, арба жүрiсiмен теңселiп, iштен тынып қала бердiм.

	Ауыл онша қашық емес. Бiз ең шеткерi екi-үш үйден өткенде кешкiлiк шапақ, алыстан тау бөктерлерiн құшқан қызғылт нұр сол қалпында едi. Қарсы алдымыздан шаңдатып, өрiстен қайтқан сиырлар өттi. Кешкi тiршiлiк əр үйдiң-ақ ауласынан байқалады. Түтiн будақтаған жер ошаққа қазан асулы. Дəмдi астың иiсi мұрын жарады. Сыртқы табалдырықтан ары-берi аттап жүгiрген əйелдер, кəрi əжелер, қолғабыс етуге жарап қалған жас қыздар байқалады. Анадай төбе басында көгалға жантайып, əңгiме-дүкен құрған ақсақалдар тобы көрiнедi.

	Осынау кешкi көрiнiстен бе, жоқ Жазираның мынадай суық қалпынан ба, мен бiр сəт өзiмнiң мазасыз тiрлiгiмдi ойладым, ұзақ толғанысқа түскен сияқтымын. Осылай кете берсем бұл таусылмас саруайымға ұласатын түрi бар. Кенет оянып Қарпық шалдың арбасында ендi теңселе берудi жөнсiз көрiп, атыма мiнiп жүрiп кеттiм.

	* * *

	Кеңсеге келгенiмде, Қалдыбайдың өз кабинетiнде бiреуге қатты ұрсып жатқанын естiп, iшке кiрмей сəл кiдiрдiм.

	– Егер, – дедi Қалдыбай столды дүрсiлдетiп, – ертеңнен бастап мейлiң күнiне 10 сағат iсте, мейлiң 20 сағат iсте, сол машинаны қаңтарып тастаған уақытыңның есесiн толтырмасаң, биылғы барлық еңбегiңнен айрыласың, өзiң, семьяң тегiс колхоздан шығасың. Мiне, ендi сенiмен осылай сөйлесемiз. Басқа жол жоқ. Бiздiң ендiгi бойкүйездiгiмiздi кешiретiн ешкiм жоқ... Бар!!!

	Мойны салбырап, шофер жiгiт шығып келе жатты. Қарсы жолыққан адамға ұсап ол ашқан есiктен мен ентелей ендiм. Кабинетте көп ешкiм жоқ. Алыс жайлаудан келген қарт шопан, бетi домыққан аяғы ауыр жас келiншек, колхоздың шаруашылық бөлiмiнiң меңгерушiсi Сəрсен отыр. Қалдыбай оларды ұмытқан адамша бiрден маған қадалды. Ең алдымен өзiммен сөйлеспекшi екенiн байқап жақын барып отырдым.

	– Барып келдiң бе? Күш-көлiгiмiз жете ме? Айта бер есебiңдi.

	Мен өз кесiктi пiкiрiмдi баяндап шықтым. Сəрсен бiзге жақындай түсiп, осы iске мүдделi адамдай əңгiмеге бар ынтасын қойды. Ол бастықтан басқа ешкiм ине-жiп сұрап ала алмайтын өз iсiне мықты адам. Мен болғасын, Қалдыбай қолындағы ұзын қызыл қарындашының ұшталмаған жағын стол үстiндегi əйнекке қойып, əлдебiр келелi ойға қарындаштан тiреу жасамақ түрi бардай отырып қалды. Менiң қарсымдағы Сəрсен қозғалақтап əлдененi суыртпақтай жөнелуге əзiр екен. Сəлден соң Қалдыбайдың кiрпiк астынан өзiне бiр қарауын сөйле деген белгiсi деп ұқты. Төбесiнен қамшы үйiрiлгендей бұл желiп ала жөнелдi. Менi жолда қалдырып, бастықпен ғана терезесi тең адамдай тек соған қарап сөйлейдi:

	– Ау, Қалдеке, сол да сөз болып па? Əттең, қолда бар күш пен адамды маған берсе, қаладан кiсi шақырмай-ақ соның басында сызуын сызып, дəл сол Дүнген төскейiне өзiм су жеткiзер едiм. Несi бар екен, цемент пен темiр тұрба тұрғанда суды бұра салмай не болыпты? Қия жер болса қайтедi екен? Су өзi келiп, өзi жайылып жататын тегiс жердi бiзге кiм бере бередi? Ендi күтетiн уақыт та қалған жоқ өзi? Бiрдеңе қып су жеткiзбесе мынау астықты қолдан берiп аламыз. Жаңбыр жоқ, күн өзi күйiп барады ғой.

	Бұл оның дағдылы желдiрмесi. Есiк жақта жас келiншектен сəл берi орналасқан қарт шопан тамағын кенеп қойды. Бұлар бастықтың жаңа шофер жiгiтке қатты ұрысқанын естiп, сол қаһарды ендi өз бастарына жаудырып алудан жасқанып сақ отырғанға ұқсайды.

	Сəрсен қашан да Қалдыбайға қолғабысын тигiзiп, оның қол астындағы адамдарға ұйтқы болып, көрiнiп қалуға құштар. Егер оның сөзiн тыңдап, барлық техника мен адамды қолына бере қойса, еш нəрсе iстей алмас едi. Оны өзi де бiледi. Ал жаңағы сөздi: «Көрдiң бе, шала сауатты адам да осылай дейдi, ал сендердiң бұл iстi ырың-жырыңға салуларыңа жол болсын»,– деп бастықтың айта алуы үшiн шығарып отыр. Қалдекеңнiң оның желдiрмесiне тебiренгенi байқалмайды. Бар ойы менiң есебiмнiң төңiрегiнде екенi анық. Орнынан тұрып əрi-берi сенделiп жүрiсi соны айтады. Менiң арт жағымда терезе алдын екi-үш кес-кестеп өттi де қайтадан өз орнына барды. Есiк жақта өз арыз-мұңына əдiл төрелiк күтiп отырған адамдардың бар екенiн ендi ғана көргендей соларға бұрылды. Алғашқыда көзiмен атып жiберердей болып едi. Онысы шаршағандық белгiсi екен. Дереу солардың шаруасын бiтiрдi.

	Қарт шопан мен келiншек кеткесiн, бастық терезеден сыртқа қарап ұзақ отырды. Мен стол шетiнде үюлi газеттердiң бiрiн алып, ондағы хабарлар мен мақалалардың тақырыптарына көз жiбердiм. Сəрсен де бастықтың ыңғайына көшiп, Қалдекең қараған терезеге мөлидi. Кабинеттегi шам жарығынан сыртта қараңғылықтың тез түсiп келе жатқаны байқалады. Бастық не айтады деп алаңдаумен газет бетiнен бiрен-саран iрi жазуларды оқығанмен мағынасын ұстай алмаймын.

	– Иə, иə – дедi ол сұқ саусағымен столды нұқып. Қызыл жүзi электр сəулесiнен бозаң тартып, шашының ағы мүлдем дендеп кеткендей көрiндi. Осы жасына дейiн басынан қиын-қыстау iс кетпеген, шешiлуi қиын, тiптi шешiлген күнде де жауапкершiлiк атаулыны қоса үйiп-төгетiн мəселелерден көз ашпаған мазасыз өмiрiне аяушылық бiлдiргiм келедi. Бiр сəт жүзiне үңiлгенiмде осы назарымды байқап ол маған қадалғанда, көзiнен көзiм тайқып, мен төмен қарадым. Ұстаз алдында мөлиген кiнəлi баладай болмайын деп сəл қозғалақтап, еңсемдi көтере ашық тұрған терезеге бұрылдым. Шынында да түн қараңғылығы əбден түсiп, далада жағылған шам көбейiп кетiптi. Көшеде қыбыр еткен ешкiм көрiнбейдi. Тек ақ шаңдақ үстiнде шам жарығымен бұлдырап жел аударған ескi қағаз, тағы бiр белгiсiз қарайғандар шалынады.

	Күнi бойы адам аяғынан арылмаған көше ендi ғана кеудесiн керiп, тыныс алып жатыр. Есiктi сықыр еткiзiп хатшы қыз кiрдi:

	– Ағай, баяндамаңыздың жартысын бiтiрдiм, кеш болып кеттi. Қалғанын ертең бiтiремiн. Қайтсам қайтедi?

	– Қайта ғой, шырағым, қайт!

	Есiк жабылғасын тағы ауыр тыныштық орнады. Бұл тыныштық кеудемдi зiл қаратас болып басып барады.

	– Жақсы, мына есебiңдi ертең ауданға апарып, олардың келiсiмiн тағы бiр алайын. Сөйтiп кiрiсейiк.

	Қалдекең жаңа ғана қорытындыға келгендей «кiрiсейiк» дегендi айта бередi. Тiптi, бұл шешiмге кеше тоқайластық деу де қиын. Бұл көп бұрын келiсiлген нəрсе. Мен тек қанша күш-көлiк керектiгiне болжам жасауға ғана бардым. Ондай болжамның талайы бұрыннан бар. Тiптi Қалдекең бұл iстi тоқтатам десе де ендi шамасы келмес едi. Сөйтсе де бiр мəселе төңiрегiнде адамды шегендеп ұстап, ұзақ ауыр толғаныстан арылмауы маған қосымша салмақ боп түсетiн. Түбiнде бiр зобалаң туса менi иықтап көндiрiп едiңдер деп айтуына жақсы ма, қалайда бастықтың осы ауыр мiнезi менi бiраз титықтатып тастаған.

	– Əрине, ойбай-ау, күтетiн уақыт та қалған жоқ өзi, – деп Сəрсен бастық сөзiн тағы да iлiп ала жөнелген. – Ендi бiрер жұма судан қалса астық болмайды,– деп төндiрiп те қойды. Өзiне тiкелей қатысы жоқ iске желпiнуi жаныма түрпiдей тиiп, оған тiптен жақтырмай қарадым.

	Қалдыбай кабинет iшiнде аяғын еркiн тастап, теңселiп жүре бастап едi, кенет шұғыл тоқтап, терезе жаққа қараған күйi бiр орында қатып қалды. Сəрсен екеумiз ол жаққа назар аударып үлгерместен:

	– Мынау қайда келе жатыр? Менде не жұмысы болды екен?– деп қайта жалт бұрылып, төрдегi өз орнына қарай адымдай басып барып отыра кеттi. Ауыр жұмыс үстiндегiдей қабағын қырыстандырып, газетке шұқшиды. Келе жатқан адамның кiм екенiн Сəрсен екеумiз көре алмай қалғанбыз. Есiктiң ар жағынан əйел аяғының тықыры естiлдi.

	Қалдыбайды сескендiретiндей бұл қандай əйелдiң тықыры деп, бiз қыбыр етпей одан сайын шегенделiп қалғанбыз. Есiктi ақырын ашып Бақыткүл апай көрiндi.

	Рұқсат, ештеме сұрамастан табалдырықтан берi бiр адым жасап, отырғандарды бiр барлап алды да тағы берi жылжи түстi. Мана қызылша басындағыдай емес, таза киiнген. Ақ, қарасы айқын көздерi нұры өше бастаған сұлулықпен қабат жойқын қайрат ала кiргендей, бiр кезде мектепте оқып жүргенде əлдебiр кiнəң үшiн төбеңнен төнген ұстаз қаталдығын еске түсiредi. Бiрақ бұл кiсi ұстаз емес. Əлдебiр дұшпан жанды жарасын ашып, көп жылдан көкiрегiнде бұйығы жатқан қаһарын оятқанға ұқсайды. Өзiме көршi, əрi аса құрмет тұтатын апайдың осы келiсiнен от шығатынын өзiме де белгiсiз iшкi түйсiкпен сезiп, ыңғайсыздана бастадым. Шығып кетудiң ретi тағы жоқ.

	Қалдыбай газеттен басын көтерiп, қабағын жазды да:

	– Ия, жолың болсын, отыр – дедi. Əлдененiң салқынын сезгендей қобалжығаны байқалады. Сəрсеннiң бет терiсi екi самайына дейiн жиырылып, езу тарта төмен қарады.

	Бақыткүл апай тағы да жарты адым берi жақындады.

	– Мен сiздiң кабинетiңiзге дидарласқалы кеп тұрғам жоқ, жазықсыз бейшараның сөзiн сөйлеп кеп тұрмын. Жығылғанға жұдырық дейтiн заман арылмаған ба, жоқ ол сiздiң ғана басыңыздан арылмай келе ме? Ашып айтыңызшы, осы егер жазмышта солай болса, басымызға түскен күнге көнейiк те өлейiк бетiңiзге қарсы келмей! – деп, таудың тағы құсындай шаңқ-шұңқ еттi.

	– Əй, не деп тұрсың? Сөзiн ұстап кеп тұрған бейшараң, қай бейшара? Айтсаңшы!–дедi Қалдекең желкесiнен бiреу басып тастағандай кеудесiн əрең көтерiп.

	– Қапизаны айтамын! Жесiрлiктi Құдай еркекке бермейдi, тек əйелдiң басына жазған. Əлде соны ойлап басындың ба? Соншама жерлемесеңiз қайтедi?

	– Қапизаны айтсаң, оған да айт! Жұмысқа кешiкпей барсын, бiр. Тiлiн тартып сөйлейтiн болсын ол, екi.

	– Ол жұмысқа кешiксе сыланып, сипанамын деп кешiккен жоқ. Шиеттей бала-шағаны өсiремiн деп елiм-телiм болып келе жатқан бейшара. Əне, баласының көзiне тас тиiп, мерт бола жаздапты. Соған дəрiгер шақырамын деп жүрiп кешiктi. Аш адам ұрысқақ, ауру адам тырысқақ. Өзiңiз айтқан сөзге жесiр қатынның бiрауыз жауабы артық тиген екен. Басыңыздан құс ұшырмайын деген екенсiз, тiптi.

	– Жесiр қалған жалғыз ол емес. Кiм өлiп, кiм жесiр қалмады? Түйенi тiрсегiнен ұстап лақтыратын қаруы бар менiң iнiм қайда? Тауып берiңдершi, егер төрт босағамыз түгел болса! – деп Қалдекең көздерiнен ұшқын ата орнынан түрегелдi.

	– Мен сiзге өлi аруақтардың басын қосақтап, тiзгелi келгем жоқ. – Ендi Бақыткүл апайдың дауысы сəл баяу шықты.

	– Бiрақ өлiнiң аруағын қасиеттесек, тiрiнiң тiршiлiгiн неге аяққа басамыз?

	– Шиеттей бала-шағаны асыраумен дейсiң, – деп Қалдыбай Бақыткүлдiң осының алдында айтқан сөзiнен ойына оқыс бiрдеме түскендей жалт қарады. – Шиеттей бала-шағаны мен апарып бергем жоқ оған, мыналарды асыра деп... Менiң өз балаларым өзiмде!

	– Ə, солай дейсiз бе, өз балаларыңыз өзiңiзде. Бiрақ өзгенiң баласы боп жүрген өз балаңыздың жоғына сенесiз бе? Ашып айтыңызшы! – Ендi Бақыткүл əуелгiден соң қайта күш алғандай дауысын көтерiп алды.

	Менiң бiлуiмше, тап осы арада Қалдекең тарс жарылуға тиiс едi. Кеңсенiң төбесi құлап түсердей қауiпке əзiрленiп едiм, сөйтсем бастықтың даусы тым жұмсақ шықты.

	– Саған менiң ақ-қарамды тексер деп айтқан кiм? Менiң шашылып жатқан балам жоқ. Əлде Қапизаның балаларын маған таңайын деп желпiнiп кеп тұрсың ба? Бұл қай қылығың сенiң, Бақыткүл? Бiреудiң қағынып жүрiп тапқан балаларын мен мүсiркемекпiн бе? Менiң ешқандай шатағым жоқ. Шатпа менi, өтiнем!

	Көз алдымда бұрқ еткен мынау керiс оқыс тигенмен, тап мынау соңғысы Қалдыбайдың айтатын сөзi емес екенiн аңғардым. Ол өзiнде жоқ мiнез көрсетiп, бiрте-бiрте Бақыткүл алдында аласарып бара жатқандай. Неге бүйттi? Əлде апайдың мысы басты ма? Басу айту менiң жөнiм емес. Қызық əңгiмеге құныққандай жымия күлiп, мəз-мейрам болып Сəрсен отыр.

	– А, солай дейсiз бе? Бұл сөзiңiздi жақсы айттыңыз, менiң де тiлеп тұрғаным сол едi. – Бақыткүл апай ендi даусын сəл созыңқырап басыңқылау сөйледi.– Қағынып жүрiп тапқан балалары дейсiз. Қара қылды қақ жаратын əдiл болсаң, осы сөзiңде əдiлдiк бар ма? Ойлаңызшы? Рас, соғыс болды. Қосағынан айрылған жалғыз Қапиза емес. Ал Қапиза өздiгiнен қағынатын адам ба едi? Соғыстан кейiнгi тiршiлiктiң Қапизаға жеңiл тимегенiн сiз, осы, бiлесiз ғой. Ол анадан туғанда маңдайындағы бес елi сорымен бiрге туған едi ғой. Күйеуiнен қарақағаз келгесiн жалғыз баласымен сол күйеуiнiң үлкен апасының, апа болғанда туған апасы емес, соның қолында қалған Қапиза сол апасынан қандай қысымшылық көрмедi. Күйеуi өлгенiне бiр жыл болмай жатып-ақ Қапизаға ол апасы күн көрсеттi ме? «Не сенi бай алмады, не құдай алмады?» – деп, қандай қылды? «Сен төркiнiңнен арқалап келген ешнəрсең жоқ» деп, Қапизаның əке-шешесiз жетiм өскенiн бетiне басып, үй-мүлiк бəрi менiкi деп, Қапизаны қуып шығудың əрекетiн қалай жасамады? Онсыз да қаза күйiгiн əрең көтерiп жүрген байғұс бұл қорлыққа да көнiп, кiмнiң босағасына барып тығыларын бiлмей көз сүзбеген жағы қалмады.

	– Жалғыз Қапиза емес. – Қалдыбай «сөздi қысқарт» деп қолымен бiр-екi рет белгi берiп едi, Бақыткүл тоқтамады. Жалғыз Қапиза емес, қай əйел болмасын мұндайда алдауға түспей тұра алуы екiталай. Ер адамдар мұны түсiне алмайды. Еркекке кiр жұқпайды. Ал əйелдей кiршең нəрсе жоқ. Оған жабысқан бiр дақтың өзi алты алашқа тарайтын сөз тудырады. Ондай сөз адамды жер қылып, отқа итерген сайын итередi. Əсiресе Қапиза сияқты адамдарға ондай сөз көкiрекке көздеп атқан оқпен тең. Қапиза бала тапса, қағынып жүрiп тапқан жоқ. Мынау қиын халден құтылам ба, өзiме-өзiм бас болатын жағдайдың ретi келе ме деп, сондай оймен жүрiп, маңдайы тасқа тиген сайын тие бердi. Адамды Құдай бiр айналдырса шыр айналдырады ғой.

	Бақыткүл апайдың басқаға емес, бастықтың өзiне жеңсiк бермей кетер мiнезi барын бұрын байқаған емен. Мана ертеңгiлiк Қапиза қеңседен жұлқына шыққанда, оған үйреншiктi көзбен қараған басым оның халiнiң астарында неше түйдек дүние жатқанын iшiм сезе бастады.

	Кабинетте ауа азайғандай тынысым тарылды. Мына шулы сөз тез, Бақыткүл апай үшiн пəле-жаласыз аяқталса екен деп жаным мұрнымның ұшына келдi. Бұл кiсi аюдай ақырған қайраты басым Қалдыбайды өзi тiлеп жекпе-жекке шақырып алып, бiр сұмдыққа белшесiнен батып бара жатқандай. Сонда да таудағы жақпар тастай қашалған Қалдыбайдың берiк тұлғасынан небiр iстiң шиыры шығып келе жатқаны анық. Оны танып тұрмын.

	Бақытгүл апайдың одан арғы сөзi:

	– Оның бар бiлгенi мұрнынан шаншылып жұмыс iстедi. Тiптi сонда елден озып жүрсе де жақсы сөз естiген жоқ. Əйтеуiр, сол баяғы «кiм жаман, əлекем жаманның» керi келiп, ең құрымаса оның сол жұмысы үшiн бiр жылы сөз айтуға жарамадыңдар. «Ол – ардан безген əйел, ол – сондай əйел, ол – мұндай əйел»,– деп бəрiн соған сайып, аққа қара жапсырып, бəрiн тəмамдап отыратындар бар. Қаза берсең əлi талай сөз шығады. Қапизаға сiзден келген кердiң талайын көргемiз. Ол байғұстың халiне көз қырын салудың орнына жерлей түсесiз. Жансебiл бейшараның ағат бiр сөзiн кешiре салсаңыз, тағыңыздан тайып қалмас едiңiз ғой.

	Осы кезде күлкiсiн тыйып жайбарақат отырған Сəрсен Бақыткүлге бұрылып:

	– Əңгiме тақтан тайып қалуда емес. Əркiмнiң бiр шаншу сөзiн кешiре берсе, бола ма? Не абиыр қалады?– деп қойды. Апай оның сөзiне көңiл бөлген жоқ. Мiз бақпай қадалған күйi Қалдыбайдан көз аудармады. Бастық шиыршық атқандай əрi-берi қозғалақтап, ақырында:

	– Мен өз жөнiмдi бiлетiн адаммын. Маған ешкiм ақыл айтпасын, – дедi. Қанша айтқанмен Қалдыбайды ықтырып əкетер адам апай емес. Сонда да оған мынадай қаһармен келiп, от шашқан əйелдi бiрiншi көруiм.

	– Сiз өз жөнiңiздi бiлесiз. Оған дауым жоқ. Бiрақ сонда да болса айтайын, егер бiле бiлсеңiз, сол əйел төбеңiзден су құйса да селт етпей жүре беру парызыңыз едi. Ұмыттыңыз ба? Айтпас едiм, бiрақ өзiңiз ашындырдыңыз. Сол бiр айналып, артынан шыр айналған Қапизаны ең алғаш айналдырған сiз болатынсыз. Ұмыттыңыз ба? Қазiргi тұрыс-тұлғаңызда мiн жоқ. Бiрақ ол заман бəрiмiздiң көкейiмiзде жазулы. Қырнасаң да кетпейдi, бiр қайырылып қалт етер деп едiк, аузына қармақ iлiнсе де бүлк етпеген жайын балықтай бəрiн омырып, жылжып барасыз. Бiр кезде заманыма жарасты деп едiңiз, қазiргi күн бөлек қой!

	Осыны айтты да апай шыға жөнелдi. Соңғы сөздерiн өзiнiң де тауы шағылғандай айтты. Бiрақ жеткiзбек ойының бар ауыры да сол соңғы сөздерiнде жатқандай.

	Есiк қатты жабылған. Бастық Сəрсен екеумiздiң алдымызда қара жер болғанын көтере алмағандай желкесi бүкiрейiп тұр. Ашық күнде төбесiнен найзағай ойнап, есеңгiретiп кеткенге ұқсайды. Көздерiнiң қарасында тиянақ жоқ. Тек сəлден соң ғана өзiне-өзi келiп, берiк тұғырына қайта мiндi.

	Қапиза мен Қалдыбай арасында бiр сыр бүгулi жатқаны анық. Одан мына Сəрсен де хабардар. Қойнына ыстық тас түскендей, ыршып отыруынан осыны аңғарамын. Мұнша мəз-мейрам болуы қызыққа батқандық емес сияқты.

	– Айлас қатын мұңдас деген, мұны да бiр түлен түртейiн деген екен,– деп жымия күлiп отыр.

	Кеңседен шығып, үйге қарай ауыр жүк арқалағандай келемiн. Бақыткүл жер тепсiнiп мына келiсiнде мен үшiн бүркеулi тұрған бiр жақ дүниенiң бетiн ашып жiберген. Тек оған ой жүгiртiп, миымды сарп етер менде көңiл жоқ. Ынтасыздық емес, сол бетi ашылған дүниенiң арғы тереңiн үңгiсең, өзiңе қадiрлi адамдар өмiрiндегi бас-аяғы жоқ ұзақ кикiлжiңге белшеңнен батқандай ыңғайсыздыққа қаласың. Содан қашқақтаймын.

	Тек олардың өмiрiнен бiздiң тiрлiгiмiзге жалғасқан арқау бар ма деп, соған сыналай қарағым келiп едi. Өңiмiзге қылау түспеген, он екiде бiр гүлi ашылмаған жастармыз. Сонда да əлдебiр ақаудан дiн аманбыз ба? Суды сүзгендей бəрiн сараптан өткiзсек, елегiмiзге қыл-қыбыр iлiнбес пе екен? Осы тұста мана арба үстiнде Жазирамен болған көңiлсiз əңгiме есiме түсiп, əлдебiр сарыуайымға жетелей бередi. Шаршағандық па, əйтеуiр желкеме қонып алған ұзын тырнақты құсты қағып жiберуге шамам жоқтай əрең iлбiп келемiн.

	Ауызғы үйде тамақтың əзiр екенiн иiсiнен сезiп ары өттiм. Дəлелхан ортаңғы бөлмеде осыдан екi жыл бұрын бiз лотереядан ұтқан күйсандыққа маңдайын сүйеп, мұңайған пiшiнде отыр. Мен кiргенде басын жұлып алды. Қадала қарағанымда аппақ өңiнде шамның сəулесiнен айқын байқалған қызғылт нұр жылжып барып, дəл мұрнының үстiне тоқтады.

	Түпкi бөлменiң төрiнде шапанын жамылған əкем отыр. Менi көргенде бет-жүзiнен ешқандай белгi танылмады. Алдындағы тəрелкеден қара өрiк алып, оны тiссiз иегiн мылжаңдатып, ұзақ шайнады. Шешем де сонда, оның жемiске зауқы жоқ, тек кəрi əке алдында ол олай-бұлай боп кетсе, қасынан табылайын деген ниетi ғана бардай тапжылмай отыр. Менi есiктiң сықыр еткенiнен бiлiп, бiр ғана бұрылып қарады.

	Бұл олардың қашаннан дағдылы отырысы. Ал əкем мүлде қартайып бiткен адам. Құлағының мүкiсi бар. Келiп сəлемдескен адамға қол бергенi демесең, бiреумен амандық сұрасып, шүйiркелесуден қалғалы көп болған. Кiм келсе де көзiмен қарсы алып, көзiмен ұзатып салып отыра бередi. Мұндайда бетiн басқан қалың қыртыс əжiмiнiң бiреуi де селт етпейдi. Үйде не əңгiме болып жатыр, оған құлақ ассам, аралассам деген ынтасы жоқ. Кəрiлiкке бiржола бой алдырып, тiршiлiк қызығынан тiрi отырып ары сырғып кеткен, бəрiнен аулақ қалған адам. Кейде оған жаным да ашиды. Жалғыз əкем емес, шешем де сол кiсiнiң маңынан ұзап шықпайды. Сонда да осы үйдiң тұтқасы өзiнде. Менiң келiн түсiруiмдi, осы үйдiң қамынан бiржола құтылып, əкем секiлдi үндемес бағзы тiршiлiкке көшудi күтiп, бiрте-бiрте соған бейiмделген адам. Бəлен сүйттi ғой, түген бүйттi ғой деп, менiң қатарымнан қалып, еменнiң де, семеннiң де түтiн түтеткенiн зарлап айтып, құлақтың құртын да жейтiн ол жоқ. Тегi əке-шешем кəрiлiктен ғана емес, жаратылысынан да тұйық жандар едi.

	– Түу, əбден сарғайттың ғой, бүгiн маған сондай көңiлсiз күн болды, – дедi Дəлелхан маған тура қараған күйi көзiн алмастан.

	– Неге көңiлсiз?

	– Əйтеуiр, көңiлсiз. Бiрдеме ойыма келдi ме? – Сөзiн түсiнбесем де оның iшкi хал-жағдайына үңiлгiм келген жоқ. Өнер адамдарында өзiнен-өзi отырып, қағажу көргендей шақтар бола бередi ғой. Сəл бөгелiп көңiлiн көтермекке бiрдеме айтқым келдi де аузыма түскен сөз мынау болды,

	– Бүгiн космонавтар ұшқанын естiдiң бе?

	Ол жауап бермедi. Мен мана ертеңгiлiк осы хабарды Əлiмнiң қолындағы транзистордан естiгенiмдi айттым.

	– Əлiм жаңа осында келiп кеттi ғой.

	– Ол не дейдi? Жайша келiп пе?

	Дəлелхан тағы да үнсiз. Оған қадала қарағанымда мана Əлiм айтқан сөз есiме түсiп, қасынан өтiп кеттiм. Қарттар бөлмесiнiң табалдырығын ары аттап, берi қайта шықтым.

	Дəлелхан осы қимылыма таңданған пiшiнмен шаршап талықсыған, салғырт қалпынан арылған жоқ. Iшiме күйiк түскендей оған еш аяушылығым жоқ. Ол шынтағын сүйеген қара күйсандыққа жақтырмай қарап, баяғыда бақытты билет қолда тұрғанда ақшалай құнын ала салмай, ақыр өзiм ойнап жатқам жоқ, осы бiр қап-қара жылтырауық мүлiкке несiне қызықтым екен деп ойладым.

	Ой, пендешiлiк-ай десеңшi! Осыны ұтқанымда төбем көкке екi елi тимей, қалай есiрiп едiм. Ендi, мiне, бұл олжам өз иесiне опасыздық етiп, басқа бiреудiң жүрек тiлi болып сайрап тұр. Егер осыны өзiм ойнатып, Жазираның жүрегiне мен жол тапсам ғой. Дəлелхан менiң iштей өрекпiген халiмдi ұққандай сəл саябырлауымды күткенге ұқсайды. Қасынан əрi-берi өтсем, көздерi маған iлесiп, бөлменi қоса кезiп жүргенiн байқаймын. Сəлден соң ғана айында, жылында бiр көретiн туысқан алдында сыр алдырғалы тұрғанымды сезiп, сабыр еткiм келдi.

	– Бүгiн неге көңiлсiз күн болды айтсаңшы, зерiктiң бе?

	Дəлелхан маған жауап берудiң орнына өзiндегi бiр iш толқуымен əуреленiп, қимыл-қозғалысынан қалт-құлт еткен тұрақсыздық аңғарылады. Күйсандық қақпағын мазасыздана сипалап, кенет ыстық темiрдi ұстағандай қолын жұлып алып, аузына басты. Маған қараудан жалыққан сияқты. Тап осы бөлмедегi өзiнен басқа екiншi адамды мүлде елеусiз қалдырып, жалғыздық тауқыметiн көргiсi келгендей-ақ бұрыш-бұрышқа алақтай бердi. Көз жанарынан сол бұрыш-бұрышты ары үңгiп кетудi ойлаған бiр дəрменсiз үмiт шалынады. Өзiн төрт қабырғаның ортасында байлап ұстаған тағдырға лағынет айтқандағыдай арман, мұң ашаң жүзiнен оқыс атой бергенге ұқсайды. Мен мұны жазғырсам бұл да өз басындағы алапат жайлармен арпалысып жүрген бейбақ жандай қайта аяушылық сезiмiңдi оятады.

	Көңiлi қарлығаш қанатымен де тербелер тұнық судай жiгiттiң өзiме кiм екенiн ендi ғана түйсiне оған қамқор көзбен қарағым келдi. Сөзге тартып, мынау тұңғиық халден суырып алар қайрат-жiгер iздеп, аз-кем оның өз əдетiнше шиыршық ата əйтеуiр аты жоқ бiр əрекетке оңтайланғанға ұқсаймын. Сəл мазасызданып, немен бастап, немен қоюым керектiгiн болжаған бағыт-бағдарсыз тұрыспен бiр сəт қалшиып қалыппын. Дəлелханның iшiндегi дабыл менi де есеңгiретiп кеткендей, сəлден соң ғана ес жиып, «Дəлелхан өнер адамы, ал менiкi не» деген сыңаймен қайта қалпыма түстiм бiлем. Басымда осы туысыма деген айқын көзқарас қалыптастырғандай сəл дағдарып тағы үн қаттым:

	– Көңiлiңнiң ұйқы-тұйқы екенiн мен де байқап тұрмын. Осы бiр əн тудыратын шабытты шағың емес пе? Құс ұшамын десе қанатын қомдайды. Ал сен болсаң əн тудырар сəтiңде iшiңе дауыл кiрiп, шат-шəлекейiң шығады. Осы сен келгелi адамға бiткен өнердiң не екенiн байқап, бақылап, көп нəрсеге көзiмдi жеткiздiм ғой деймiн. Соның бiрi бұл дүниеде оңай ештеменiң жоқтығын бiлгендiгiм болды.

	Осы сөздерiм ғана оның ынта-ықыласына бiр жаңалық енгiзгендей көздерiн маған бұрды. Сəл бөгелiп, кенет ұйқыдан шошып оянған адамша қабағын сiлкiп бөлменi ары-берi кезе бастады. Қимылы соншама ширақ, көшеде келе жатқандай аяғын еркiн тастайды. Мұның бойында бiр тасыған жiгер барын бұрын да байқайтынмын. Тек сол көп тұрақтамай əлсiн-əлсiн құлазытып кететiн.

	– Сен шынында дəл таптың, – дедi ол, əлден уақытта маған қарама-қарсы келiп. Менен жiңiшке болғанмен, бойы сынық сүйем биiк едi, сəл иiле үңiлiп қапты. – Шынында жаңа бiр тамаша ырғақтың нобайы оралып, оның шет жағасын қағазға түсiрiп те қойдым. Мұның өзi жаңа Əлiм кеп отырғанда болған. Бiрақ қайдан екенiн қайдам, бiр көңiлсiздiк кеп басыма қоса орнады.

	«Əлiм кеп тұнығыңды лайлап кеткен ғой», – деп айта жаздап, онсыз да алабұртқан бұған ауыр тиерiн түсiне қойып бөгелдiм. Сонда да тiлiмнiң ұшына кеп қайтқан осы бiр сөзден үлкен шындық салқынын сезгендей өзiмнiң де еңсем түсе бастады.

	Дəлелхан тап қазiр құлап түсердей көзiн жұмып тұрды да, тайқып кетiп терезенiң алдына барды, сыртқы қараңғылыққа көз салды.

	– Дəл бүгiн ұйқым бұзылып шығатын болар, – дедi қайта бұрылып. Оның аздап ұйқысы бұзылатыны бар едi. Ондайда күнi бойы қабағын ашпай, ауру адамша басын ұстай беретiн.

	Сəлден соң екеумiз шешем əзiрлеген көжеге бас қойғанбыз. Дəлелхан тамақты апыл-ғүпыл iшiп, ашқарақ адамға ұқсайтын. Тəбетi осынша жақсы бола тұра ыңыршығы айналған арық екенi кейде менi мазасыздандыратын да.

	Көп кешiкпей Жазира келдi. Ойда жоқта бұта түбiнен бұлаң ете қалған сұлу түлкiдей есiктi еркiн ашып кiрдi. Жаңа арба үстiнде болған екеуара жайсыз əңгiмеден бет-жүзiнде қалған еш белгi жоқ. Қайта от-жалынды ынтызарлығы бетiне лап етiп, қаннен-қаперсiз көрiндi. Мынау Дəлелхан күйсандықтан нелер ғажап үн тудырып, Жазираның барлық арман мүддесi соның жетегiнде кеткендей. Əлiм айтсын-айтпасын мына қыз менен бiржола қара үзген сияқты. Дəлелхан оны көргенде, қасығын столға тарс еткiзiп қоя салды:

	– А, Жазира келдiң бе, қазiр мiне, бəрi болады,– деп орнынан ұшып тұрды да, күйсандыққа барып қақпағын ашты. Жазира оның сөзiн жүре естiп, маған қарамастан жанымыздан ойқастап өтiп, қарттар бөлмесiне кiрдi.

	Көп жыл көршi тұрғандықтан, əке-шешеме менен гөрi Жазира жақын сияқты. Ол шешемнiң жоғарғы жағына сүйкене отырды да, əкемнiң алдындағы қара өрiктен алып жеп, сүйегiн сыңғыр еткiзiп тастай салды, дəмiн ұнатты ғой деймiн, қолын тағы созды. Қарттар қастарына ең сүйiктi кенже баласы келгендей Жазираға бұрылып қарап, мүлгiп тұрған кəрi ағашты жел қаққандай теңселiп қалды. Жазира да олардың қасына отырса, мен сияқты бойдақтардың көзiн сүрiндiрiп, көңiлiн алаң еткен бойжеткен емес, мектептен жаңа ғана қайтып, алған жақсы бағасын мақтанышпен көрсеткiсi келген сегiз-тоғыз жасар қыздың қалпына енедi.

	Əлденеден Бақыткүл апай мен Қалдыбайдың осыдан бiрер сағат бұрынғы қақтығысын ойыма алып, кейбiр сөздерi миыма қадалды. Бұл жайдан Жазираның хабарсыз екенi анық.

	Дəлелхан клавишаларды саусақтарымен екi-үш рет ұрып жiбергенде қуанышты хабар əкеле жатқан адамның айқай дауысындай үзiк-үзiк кесек үндер шыға бастады.

	Ол композитор ғана емес, тамаша орындаушы да. Бiрақ орындаушылық өнердi кəсiп еткен адамдай бəрiн жаттанды нотамен тоғытатын тағы бұл емес. Қай музыканы ойнаса да оған өз жанынан жалын қосып, сол жалынмен тұла бойыңды орап əкетедi. Дəлелхан үн қасиетiн шала ұғатын адамдардың да көңiлiн табатын. Мен түсiнбейтiн мұхит түбiндегi сарынға ұқсас ауыр музыканы Дəлелхан ойнаса, оның барлық астары ашылып, тұңғиық түбiндегi ғаламат сыры көз алдымда жарқырап жататын. Күйсандыққа сəл еңкейiп берiле ойнап отырған Дəлелханның арық желкесi, көптен алынбай ұзарған шашы оны мынау тiршiлiк ортасына əлдеқалай келе қалған, ендi бiр сəтте ұшып кетер аруақ бейнесiне ұқсатады. Ойлаймын, егер менен алыс, аулақ адам болса, оның осы бiр шағын тұлғасы алып мұнарадай көрiнер ме едi. Өзiммен бiрге туып, бiрге өскендiгi ғана оны көз алдымда қауашақтай етiп, биiкке шығартпайды. Кейде ор текедей орғып, жарқыраған тау-тасқа көтерiлген музыка ырғағының арасында адасып қалып өз басымның мақсат-мұратынан бiр сəтке болса да көз жазған шақта Дəлелханның сүйектерi адырайған арық кеудесiн құшақтап, алтын басын аймалағым келедi. Өз қолыммен көтерiп мəңгiлiк даңқ тұғырына отырғыза салсам деймiн. Мiне, тап қазiр желкемiзден Жазира қарап тұрса да қызғаныштан аулақ, достық, жақындық ықыласқа толы бiр сезiм билеп алды.

	Мен Алматы, тағы кейбiр облыс аймақтары болмаса, жол аяғы ұзақ, алыс сапарға шықпаған едiм. Алайда, кiтап пен кино дүниедегi алты құрлықты бəрiмiзге жақын етiп тастаған ғой. Көкейiмде солардың əрқайсысының өзiндiк бет-бедерi жазулы тұрғандай, өзiмше елестете аламын.

	Олардың ерте заманғы қалпы да бiр алуан қызық көрiнiс болып құлпырады. Қазiр Дəлелхан ойнаған музыканың əсерiмен, Еуропа атты əсем құрылықтың бағзы заманнан қыз-қыз қайнап, тынымсыз соғып келген ыстық жүрегiндей ұлы қалаларының бiрiндегi алтын қабырғалы театрда отырғанға ұқсаймын. Оның төрт кенересiн толық елестетпек болам. Мiне осында жоғары мəртебелi мырзалардың көңiлiн көтеруге өлермендiк еткен балбармақ ашамай қарттар келедi көз алдыма. Тұрмыс күйзелтсе де iшке барған бiр бокал шарап демеуiмен бастағы қайғыны үстiнен шапан шешкендей сiлке лақтырып тастаған. Қолындағы аспабына жабысып, неше құбылған үн астында осынау алтынмен апталған кенерелердi, байлық пен мансап иелерiн тапжылтпай ұстап, бəрiнiң тiзгiнiн өз қолына алып, жалғыз олар емес, көз бен көңiл жетер кеңiстiктiң бəрiн күшпен иiп, таңғы шықтың жер бетiне əкелер ырзығы iспеттес өң берiп тұрған сияқты. Санасында жарық сəуле мол, он саусағынан ғажап үн төгiлген, жүрегiнде ұста көрiгiндей қызу бар, тек маңдайының тайқы жаралуынан басында бақ тұрақтамай тая берген жандар. Сол санасындағы сəуле мен жүрегiндегi қызуды қаншама мансап пен байлық иесiне үлестiрiп беруге болар едi? Мынау ғажап үн сол өнершi басындағы қасиеттi жан-жаққа шашыратып əкетiп жатқандай. Бұл сарқылмас қасиет. Алайда, сiңiрi созылып морт кеткендерi де бар. Қожайыннан тыныс алуды сұрап, өтiнiшi қабыл болмағасын «жанымды азапқа салған мұндай өнердi қарғыс атсын» деп бармағын шапқан сырнайшыны да көремiн.

	Шарап буынан, сиқырлы əуеннiң бас айналдырар ырғағынан жұбаныш тапқан басқа да бiр алуан музыканттар тобы тiзiлiп өтедi. Сымдай тартылған сирақ, табиғат мiнсiз құйған сұлу бөксе, қыпша белмен осынау үн əлемiнiң жанды бейнесi секiлдi елес болып, мəдениеттi қауымды құлша табындырған əсем тiрi буддалар шатырлаған найзағай астынан көрiнгендей.

	Iргелi ел Ресей топырағы қатерлi теңiз толқындарындай жалданып, бiрiне-бiрi жалғасып кетiп жатыр. Еденi орыс мұжықтарының əлденеше ұрпағының тепкiсiне төзген шарапханалар айғай-шуы естiлгендей. Осында көңiлдi жұрттың құрметiне белшесiнен батып, жер-ананың шекесiн оярдай биге шақырған сырнайшылар қандай? Кейде мұндай шарапханалар халықтың ең бiр қайнаған күшi бұрқ-сарқ етiп, өздерiн зiл боп басқан қанау, қараңғылық дүниесiн аударып тастауға жанталасып, қарқын алып жатқан жұрттың тобына ұқсайды, анау өнерпаз сол жұрттың көкiрегiндегi көрiгiн басушы.

	Осындай бiрiмен-бiрi сабақтасқан қиял құлағымды шуға толтырып, тұмшалап тастаған ба, Дəлелхан ойнауын тоқтатса да бiр сəт сол əуеннiң жетегiнен арыла алмай сəлден соң ғана қалт оянғаным. Дəлелхан мен Жазира бiр-бiрiне қарап қапты. Екеуiнде де өзара жарастық тапқан тiлсiз тiл байқалады. Əсiресе Жазира жүзiнен қызғылт нұр көремiн. Бiрақ ол маған емес, Дəлелханға арналған. Мұны Дəлелханның:

	– Кəне, Жазира, ұнады ма? – деген сөзiнен ойым бөлiнiп барып аңғардым. Жазира сəл жымың еттi. Онысы «ұнамағанда ше, ұнамаса, саған осындай өнерiң үшiн жан-тəнiммен берiлер ме едiм?» – дегенi сияқты.

	Жазираны қызғанғаным емес, көктен үн тəңiрiсiнiң өзi келiп, тұнығымды лайлап кеткен бе? Əлi де жаңағы əсерден арыла алмаған тұла бойымда сол музыканың бiрде шарықтап, бiрде құлдилап, ең ақырында қазандай қайнап жатқан демiгi тұрғанын сеземiн. Дəлелхан өнерi бұл жерде маған алыс, жат, өз бетiмен лағып, теңiздей толқыған шексiз əлемнiң өне бойын кезiп келiп, содан басымда жинақталған мол жұмбақ көрiнiс сырларының жiгiн аша алмай тұрғанға ұқсаймын. Су аяғы құрдымға кеткен адамша сарылдым. Əлдебiр көзiме ыстық көрiнген дүние көз алдымда бел омыртқасы опырылып, қайтып оңалмай бүлiнгенiне аяушылық бiлдiргендеймiн.

	Қабағымды сiлке көтерiп, айнала көрiнiстi қайта бажайлап қарап, тез ес жидым бiлем.

	– Жазира, соншама гүл-гүл жайнап, қызара бөртiп кеттiң ғой.– Дəлелханға ештеме демедiм... Оған тап қазiр бiрдеме айтуым əдепсiздiк едi. Iш түйсiгi болса өзi де сезер, əрi жаңа ғана сұрапыл өнерiмен суырылған адамды кеудеге қақсам, өзiм жаншылып кетермiн деген дəрменсiздiк те бар ма?

	Бақсам, Дəлелхан өзi менi қадағалай бастапты. Қазiр көзiнен сынық сəуле байқадым. Көктен iздегенiм жерден табылды ма деп, елең еткен ашқарақ көңiлi де қылаң бередi.

	Осы қиын халiмiзден серпiлткен – Əлiм. Ол едендi тарс-тарс еткiзiп кiрiп, мына тұрысымыздан бiр күдiк көргендей:

	– Ау, состиып қапсыңдар ғой? – дедi.

	– Состиғаның не, кiмдi айтып тұрсың өзiң? – деп оны жаман қабақпен қарсы алдым.

	– Ау, Досбол, ашулысың ғой. – Аузынан арақ иiсi мүңк еттi. – Мұны Қалдыбай бiр жақтан, сендер бiр жақтан қажап жүрген жоқсыңдар ма ей, Дəлелхан, Жазира, шындарыңды айтыңдаршы?– деп екеуiне қарады. Мына пəрменiмен мана маған айтқан сырын тап осы арада да ақтарып салатын сияқты.

	Жазира қарттар бөлмесiнде одан сайын жасырына түскендей мүлдем көрiнбейдi. Бəрiнен де оның Əлiмдi суқаны сүймейтiнiн бұрыннан бiлетiнмiн. Əлденеден бетiм қайтқандай өзiм де Əлiмнiң тарс-тұрс жүрiсi мен сөздерiн ауырсына бастадым. Тек үйге келген адамды кет дейтiн салттың жоқтығы ғана тұсау сияқты.

	Ол əрi-берi қозғалақтап, күйсандықты сипалады. Қабырғаға шалқая орныққан үлкен аспаптың жылтыр мүсiнi Əлiмдi қатты қызықтыратын. Мəдениет ошақтарында болмаса қазақтың қос iшектi домбырасы ауыл-үй арасында мұндай аспаптармен орын бөлiсе қоймаған шақ қой.

	Сəлден соң Əлiм қасыма келiп, қысыңқы көздерiн жымың еткiздi. Сөйттi де қалтасынан жаңа ғана ашылған бөтелкесiн стол үстiне тарс еткiздi. Менiң ессiз тұрысымнан дəл осыған қарсылыққа ұқсас белгi таппады бiлем, тiптен есiрiп, майға сұққан қасықтай жылпылдап кеттi. Ауыз үйден қияр, алма алып келiп, оны өзi турады. Əлiмнiң iшiмдiк дегенде қызыл көрген қарғадай пысық бола қалатынын байқасам, оны өзiмнен он жас кiшi iнiмдей-ақ бетiн қайтарып тастаушы едiм. Қазiр де сол дағдыммен алғашқы қалпымнан тез арылып, стол үстiндегi бөтелкенi мойнынан қыса ұстап, терезенiң ашық тұрған көзiнен сыртқа атып жiберуге беттеп едiм:

	– Ойбай, ағатай, – деп Əлiм шап берiп қолымнан жұлып алды.

	Дəлелхан екеуi де маған шошына қарасқандай.

	– Апырай, саған не болған, бiр жолғы ашуыңды маған бершi! – деп Əлiм жалпақтап жатыр.

	Жазира, мына екеуi бар, бетiме шарпу боларлық бiрдеме iстегендей, ендi сол үшiн осы ақ шыныдан кек алмақ əрекетiмнен өз дəрменсiздiгiмдi көрiп, табанда маталдым. Ендi не де болса бəрiне қолымды бiр-ақ сiлтеп, ақыл-ойым бiр сəттiк «желпiнiс» жасауға ойысты.

	Арақ құйылған үш рюмканың бiреуiн көтергенде Дəлелханның арық жiңiшке қолының дiрiлдеп, онымен бiрге рюмкадағы ащы iшiмдiктiң де төгiле жаздап тұрғанын байқадым. Дəлелхан өз пiкiрiнше арақты көп iше алмайтын. Сөйтсе де өз кезегiнен бетi қайтып, үзiлдi-кесiлдi бас тартқанын көрген емеспiн.

	Көршi бөлмеде Жазира бiздiң не iстеп жатқанымыздан хабарсыз. Əлiм балпылдап сөйлей бастады:

	– Осы егiн егу мен музыканың арасында диалектикалық материализм тұрғысынан алып қарағанда, қандай объективтiк жəне субъективтiк байланыстар бар?

	Дəлелханды қағытпақ ойын танып, өз туысқаныма бүйрегiм бұра, Əлiмге назалана қарағам. Сонда да көзiмдi тез аударып əкеттiм. Дəлелхан өресi биiк сөздердi айтуға құмар, Əлiмнiң шұбыртпасынан қағажу көргендей ол жоқ. Қайта салиқалы сөз естiп, соған лайық жауап iздегендей толғаныс үстiнде. Ол осылай ұзақ отырды.

	Əлiм алғашқы түртпегiнен еш нəрсе шықпағасын, басқа əуенге басты. Қай қырынан ұстаймын деп айла-тəсiлiн өзгерткенi сияқты. Оны ұзақ сөзге салып қойып өзi iшiнен жырқылдап отырса айызы қанатындай.

	– Ау, Дəлелхан, дəл мынау космос жайында бiрдеме шығарасың ба, жоқ па, соныңды айтшы, əкетай.

	Дəл осы жерде Əлiм дөп басты бiлем, əлдекiм қыл өзегiнен тартып қалғандай Дəлелхан өз-өзiнен шиыршық ата бастады. Жүзi түнерiп столдан қолын тартып алды. Тап бiр тамаққа өкпелеген баладай қабағының ортасында сызық тартылып, ерiндерi жыбырши бердi. Мұның Əлiм сөзiнен кейiнгi құбылысы маған алыс, жат, мен түсiнбейтiн, тiптi түсiнгiм де келмейтiн, ешкiмге, тiптi Дəлелханның өз басы үшiн де келiп-кетерi жоқ сұрықсыз көңiл күй секiлдi. Мен оған iлеспеймiн, ендiгi жерде оның дағдысына көңiл де қойғым келмейдi. Оның да өзiндiк ақыл-ойы бар ғой, ол өз ауанымен өмiр сүрсiн. Мен өз бағдарыммен жүрейiн. Тек туыстық парызды белден басып, бiр-бiрiмiздi ренжiтпесек болғаны. Дəлелханмен аражiгiмдi анықтап алмақтай осындай ойлармен болып, оның ұзақ сөзге түскенiн бiрден аңғармаппын.

	– Бұл ерте, ме кеш пе бəрiбiр өз көкiрегiмде оянар едi. Сендер тек түрткi болдыңдар. Тiптi, мұндайға өресi жетiк адамда шабыт тудыратын шығарма жазу, шынында, ауыр нəрсе, үлкен жауапкершiлiк жүктейдi. Оның қай қырынан алып, қай бағытта өрiс ашу керек екенi түсiнемiсiң, жұмбақ, сол жұмбақты шеше алсаң, зейiнiң жетсе ғана iстiң сəтi түседi.

	Дəлелхан ендi қатты қозғалақтай түстi. Көкiрегiнде бiр күштiң, сезiм күшiнiң оянғаны хақ. Нарттай қызарып, алабұртқан жүзiнен, еш жақтан тұрақ таппай жарқ-жұрқ еткен көздерiнен осы байқалады. Апырау, бұл не айтып кеттi?

	Əлiмге қарап едiм, ол желiгi басылған күйде бiр қызық оқиға күткен кейiппен маужырап қапты. Дəлелхан өзiнiң ұзақ сөзiмен мынау дүние кеңiстiгiн жалғыз өзi алып тұрғандай. Мен оның сөзiн бөлiп қағытқым келедi. Байқаймын, Дəлелхан дегенде өз басымда аяныш пен бақастық алма-кезек ауысып, бiрiнiң қонысын екiншiсi бұзып-жарып, итжығыспен келе жатқандай. Осыдан он жылдай бұрынғы балалық бақастығымыздың өше қоймаған, тiптi, қайта ушыққан таңбасы болды ма екен? Жоқ ортамызға тасталған «талас алма» – Жазира сұлудың көркiне орай оның да, менiң де өзегiмдi жандырып, жолай қосылған қызғаныш деген пəлекет пе?

	Дəлелхан сəл бөгелгенде айтарын тауысты ма десем, бастапқы ойына оралудың жолын қарастырып отыр екен. Қайта сөйлегенде, тағы ұзаққа салды:

	– Ғарыш дегенiмiз жай көз жеткiсiз кеңiстiк деген бiр ғана ұғымды бермейдi. Оның басқа да баламасы бар. Əрбiр адамның өз жан дүниесiнiң кеңiстiгi бар. Ол да шалқар кеңiстiк. Мiне, мен соған мегземекпiн. Мүмкiн, əн ырғағында жан-жағында жұлдыздар қаптап, айқыш-ұйқыш сəуле тiлгiлеген ғажайып тұңғиық байқалар. Сен шын мəнiнде болат кемемен соны кесiп бара жатқандай сезiнерсiң. От сəулеге көзiң шағылысып, жат ортаның жарқ-жұрқ құбылысы мен көздерiнен жаның шошып, денең суынар. Қауiп ортасындасың. Жоқ, мен ғарышқа ұшқандар туралы əн ғана тыңдап отырмын ғой деп, саябырлай алмайсың. Музыканың күшi де солай тыңдаушыны қатер кемесiне байлап, саябырлатпауында. Бұл тыңдаушыға жасалған қиянат емес. Ол өз жан дүниесiнiң кеңiстiгiн көре алмаса, оған шырқап шықпаса, не ондай игiлiк жолында қанатынан қайырылса, одан асқан қауiп жоқ. Мiне, мен сондай дел-сал адасушылықтан суырып əкетпекпiн. Сондай қасиетi бар əндi баршаның жүрегiне жеткiзбекпiн.

	Апырау, мынау соншама елiрiп сөйлейдi, бетi дұрыс болғай. Соңғы сөздерiн айтқанда, қолдарын қоса ербеңдетiп, көздерi найзағай атқанғаұқсайды. Əлiм оқыстан тыныштықты бұзып, қарқылдай күлдi.

	– Əй, сонда сен, немене, бүкiл əлем халқы түрегелiп тұрып, хорға қосылып айтатын əн шығармақсың ба?

	Дəлелхан үндемедi.

	– Дəлелхан, сонда ол əнiңiздiң сөзi қалай? Сөзi бар ма? Егер бар болса,.. – деп бергi бөлмеге шыққан Жазира үн қатып едi, оған бiрден жауап бердi:

	– Жоқ, сөзi əлi жазыла қойған жоқ. Сөзiн жазатын ақын менiң ойымды дəл түсiнер деп ұғам. Тiл мен үннiң туыстығындай жарастық керек-ақ бұл жерде. Қараңдаршы, сендерге беретiн бiр уəдем де бар. Бұл ғарыш əнi ғой. Оны тап бүгiн ұшқан космонавтар жерге қонған күнi бəрiңе ойнап беремiн. Далбасалықпен айта салған сөз деп ойламаңдар. Көкейiмде барлық сызуы дайын тұр.

	– Тiптi, тез арада екен ғой. Демек үш-төрт күннiң iшiнде емес пе? – деп Жазира табалдырықтан берi аттады. Жүзiнде сол əндi Дəлелхан қазiр шығара қойса, қағып алып шырқап жөнелмек сыңайы бардай. Оны менен бұрын Əлiм қағытып үлгердi.

	– Сен асықпасаң да болады, Жазира, бəрiбiр ол əндi түсiне қоймайсың. Жатқан саясат қой, шырағым-ау. Сенiң: «Жайнайды гүлдер далада. Сүйгенiм менiң қаладаң», – емес.

	– Бұл жаман əн бе? Тойда, халық отырған жерде қалай шырқайды оны, – деп Жазира осы əуендi iшiнен айтқандай қимыл жасады. Əншейiнде тұйықтау қатал қыздың осындай бiр қылықтары оның бала жүзiн жайнатып, сұлуландырып жiбердi. – Айтпақшы, – дедi ол көздерiн жарқ еткiзiп, екi бетi де əлдебiр күтпеген қуаныштан ду ете қалғандай. – Əнипаның тойы болады. Шақыру билетiн сiздерге тарат деп маған берiп едi. Алып келейiншi.

	Ол ұша жөнелдi.

	– Ə, тойға барады екемiз ғой, – деп Əлiм орнынан тұрып керiлiп қойды.

	– Əнипасы кiм, қай Əнипа? – деп Дəлелхан ынтығып жатыр. Жаңа ғана сөйлегендауылдысөздерiнiң екпiнi кеудесiнде түйдектелiп, аптығын əрең баса түйiлгенi байқалады. Өңiнiң де қызылы тарайтын емес.

	– Осында Кезекбай деген кiсiнiң қызы. Жазирамен жасты. Əй, бара-бара жанып тұрған от болар-ау. Оның күйеуге шығатыны сөз болғалы қашан, – деп, Əлiм соншама бiр байсалдылықпен жауап бердi.

	Жазира қайтып келгенде, үшеумiз үн-түнсiз отыр едiк.

	– Мiнеки, – деп шақыру билетiне жазулы əрқайсымыздың есiмiмiзге шұқшия қарап берiп жатыр. Тап өзi күйеуге шығатындай-ақ тағдыр туыстығын тапқан екеудiң суретiндегi жарастыққа сүйсiне қарап қояды. Қанша айтқанмен ауыл қызы ғой. Ауылға тəн мiнез-құлықтан арыла алады деймiсiң. Сөйтсе де оның кескiн-сымбаты онан əрi ашыла түсiп, өзiнiң де бағы жанып, жұртшылық «құтты болсын» айтатын думанды шақтың тезiрек келуiн аңсап күту дағдысында барын аңғарамын. Сөйтiп, өзiме ырық бермей жүрген жанның əлсiз жерiн көрiп, күш жинап соған оқталмақ ниетке тiрелгенге ұқсаймын.

	Əлiм:

	– Сен, осы, Əнипа күйеуге шығатын болғанға өзiң кететiндей қуанасың. Əнипадан құтыла алмай жүргенсiң ғой деймiн, – деп Жазираны түйреп өттi. Оның ұсақ сөзге сыр алдырмасын ұққан соң, – уһ, тағы бiр қыздан құтылдық, ендiгi кезек кiмдiкi екен? Көзге көрiнетiн қыз шiркiндер сиреп барады, бiз сақалдың бурыл тартқанын бiлмей қаламыз-ау, – деп, Дəлелханға қыр көрсете терiс бұрылды. Əдемi етiп жасалған шақыру билетiн қастерлеп қалтасына салып жатыр.

	Мен бiр сəт сарыуайымға түсiп, өмiр өз дегенiн жасап, жалғасып бара жатқанын, машина мен ат үстiнде сарсылған өз тiрлiгiмдi, кəрiлiкке бiржола көндiгiп, көңiлдерi көншiген қарт əке-шешемдi ойладым. Көз алдымда алабұртып, жастық жалыны аспанға атқан, ертеден қара кешке дейiн күнсiп, қызылша сиретiп, шөбiн шапса да мұқалмас тұлғасымен құлпырған Жазираға қараймын. Жас ғұмырын музыкаға, биiк мəртебеге арнаған кеудесi кең, бiрақ қарабайыр тiрлiкке келгенде орашолақ, iстi неден бастап немен аяқтау керек екенiне ой жеткiзе алмай əуре-сарсаңға түсетiн, көңiлi ұйқы-тұйқы, денсаулығы нашар Дəлелханға қараймын. Мүмкiн, мəңгiлiк қар басқан таулардан басталатын өзендей сарқылмайтын, толастамайтын ойлар, көзi көреген, құлағы бiз өмiрi елең етпеген дыбысқа дейiн қақас жiбермейтiн сақ Дəлелханның санасынан өтiп бəрi де сол Дəлелхан арқылы өзiне қозғалыс тiлеп, ес таптырмайтын болар. Солардың қуатымен кеудесi көтерiлген Дəлелхан көкке шапшыған əн тудырып, өз атын алтын əрiппен тарихқа жазбақ шығар. Кейде оның Жазираға қарасы достық көз қарастан əрi аспайтындай ғана. Ал кейде, əсiресе ол үшiн музыка ойнаса, желкесi əрбiр үн қалтарысы сайын қайталанбас қимыл жасап, көз алдымда Жазираны қолымнан жұлып əкетiп бара жатқандай көрiнедi.

	Жеңiл сезiмнiң шылауына қаншама берiлмейiн десем де, Дəлелханның осы бiр жансебiлдiгi маған жасалған қиянаттан аумай, көз алдымда көлбеңдей бередi.

	Түпкi бөлмеден шешем шықты да, əкеме ауыз үйден ыстық шай əкелiп бердi. Стол басында қанша iшсе де, отырған жерiнде анда-санда бiр сораптап қоймаса көңiлi көншiмейдi. Жүрiсi баяу, соғыс жылдарында қос өгiзге мойынтұрық iлiп, соқамен жер жыртқан шешемнiң ендiгi əлсiздiгiн көргенде, əрi əкемнiң жайы еске түсе ме, менi аяныш сезiмi билейдi. Қазiр де көңiлiм сол кiсiлерге қарай ауа толқып кеттi.

	Сəлден соң Бақыткүл апай кiрдi. Мен қатты елең еттiм. Манадан берi бiздiң үйде болған сөз, əңгiме, тыңдалған музыка, менiң iшкi толқуларым бəрi тып-типыл жоғалып, құлаққа ұрған танадай тыныштық орнады. Əлде маған солай көрiндi ме, əйтеуiр сұрғылт жонды елсiз жазықта Бақытгүл апай жалғыз өзi келе жатқандай оның осынау ғажайып қалпына көзiмдi қатты тiгiппiн. Қас қағымдай дағдарыстан соң ғана өзiмiздiң елсiз жазықта емес, жұрт ортасында екенiмiздi сезiп, буын-буынымды босата, қалпыма келдiм. Алаңғасарлықпен елең етуiмнен де əбестiк көрiп, байсалды болуға тырыстым. Бақыткүл апай да сонымды қалағандай.

	– Неге көңiлсiзсiңдер? – деп бет-жүзiмiзге көп назар аудармай, қасымыздан сырғи өтiп қарттар бөлмесiне ендi. Онда бөгелместен қайта шығып, ендi ғана өз сұрағына жауап күткендей əрқайсымызға бажайлай қарады.

	– Жай отырысымыз едi, апасы, – деп Əлiм ғана жауап бердi. Апай оған бiр ғана қарап, Дəлелханға бұрылғанда көзi көбiрек бөгелдi.

	– Қапизаның үйiне барам деп отырып қалғаным. – Ендi оның сəл реңi бұзылып, өңi салқын тартты. Мен анық түйсiнiп отырмын. Мана кеңсеге баратынын қызына да айтпай Қапизанiкiне кеттiм деп шығып, ендi екi жерге бiрдей соғып келiп отырған бетi ғой. Үйде Жазирасы жоқ болған соң тұрақтай алмай мұнда келгенi, шамасы. Əйтпесе бастық кабинетiндегi əңгiмеден соң тап осы кеште көршi-қолаңға кiруге зауқы соға қояр ма едi.

	Бет-жүзiнде босаңдық та, бұлқынып шыға алмай тұрған өкiнiш те бар. Бiраз көзiмдi төмен салып, анықтап қайта қарағанымда, өңiнiң сарғыш тартқанын байқадым. Əрi менi сабыр сақтауға шақырған байсалды кескiнiн де таныдым. Осы қалпымен «манағы кеңседегi жер тепсiнген сөзiмнен тұнығың шайқалғандай болмасын. Еш нəрседен бүгежектеп, бiз үшiн уайым жеме. Үлкендердiң өмiрiнде не болмаған дейсiң? Тек одан сендердiң беттерiңе көлеңке түспесiн», – деп тұрғанын ұғамын. Бетiме көлеңке түстi, iшiм алай-түлей деп ол кiсiге қалай айтармын. Үлкен мен кiшiнiң, ата мен баланың арасында жас алшақтығы қазып тастаған бiр терең жыра қалайда бар. Ол жалпы достыққа, туыстыққа, пейiл бiрлiгiне бөгет емес, бұл жағынан ол терең жырадан көпiрсiз-ақ өте бередi. Тек айдала тау мен тасты жаңғыртып айтқың келген iшкi жан толқының ғана сол жырадан аттап кете алмайды.

	Екi ұрпақ бiр-бiрiндегi iшкi тылсым дүниенi аңдамаққа қаншама көз тiккенмен, бiр-бiрiне ағынан жарылып, өз басы туралы тiл мен жағы сайрамақ емес. Тек əр ұрпақ өз сүрлеу, соқпағымен кетiп бара жатып, еңiс пен өрдегi қимыл-қозғалысымен ғана өзара сыр алдыруы мүмкiн.

	Еңiс пен өр. Бақыткүл апай бұлардың қаншасынан өттi. Тiптi, тап осы кеште де соның бiр қайқаңына əрең көтерiлдi емес пе? Сол əрекетiне куə болуымнан ғана менде өз басымның жай-күйiмен егiле бермей үлкендердiң де өткенiнен, өзiмiздей уыз қалпынан əлi де хабар ала түссем деген ықылас оянды. Оның жолы қандай? Айтып бер деп, тiкелей сұрақ қойсам, төбесiнен аттап түскенiмдей көрiп, бағжия қарар, бəлкiм. Жоқ, мен бəрiн өз түйсiк-жорамалыма тапсырғаннан басқа лаж таппасым анық. Мен апай сөзiне қанша сенсем де, ол кiсiнiң əйелге тəн түйсiгiнiң тасасынан бөгде бiр жайттарды iздестiрсем деген батыл байламға да бардым. Жазираның осы Дəлелхан келгелi өзiме деген кiлт құбылысынан жаңа ғана апай шет пұшпағын шығарған Қапиза тағдырымен арасына жылдар салса да үзiлмей жетiп жатқан қандай да бiр байланысты көргiм келедi. Бiр кезде қазiргiден де шағын ауылды ақырып, уысында ұстаған Қалдыбай Қапиза көзiне алматылық композитордан да ғажап көрiнбедi дейсiң бе? Ол кезде ақырудан бұл дүниеде мықтылық бар деген ой екiнiң бiрiнде болған да жоқ, сiрə.

	Апай қанша дана болғанмен, өз тобының адамы. Қалдыбаймен салғыласуында өз жағына тəн əлсiздiк, жаңсақтық атаулыны есептен тыс қалдырып, тек қарсы жақтың iс-əрекетiндегi шиi шыққан тұстарды нысанаға алуы да ықтимал ғой. Осы тұста ғана дүр сiлкiнiп, апайға қарсы тас лақтырмақ ниетiмнен тез айнымақшы едiм. Тек көз алдымда көлбеңдеген Жазира солай қарай қайта жұлқи тартып, əлдеқалай бiр наразылық тұңғиығына өз қолымен батырып жiберетiндей. Көз алдымда өскен қыздың менi қақпақыл етпек осы қуатына қарсы күш жиғым да келедi. Тек не қимылдың жөнi барын болжай алмауым ғана бəрiне тұсау. Шеше мен қыз, үлкен мен кiшi таразының екi жағын басып, орталарында менi толқытып тұрғанға ұқсайды. Мен еш ой байыбына бара алмадым. Осы тұрысымызда кенет Жазира шешесiн мойнынан құшақтап, бетiн бетiне тақады. Жазираның аппақ балауса өңiнiң қасында өмiрдiң сары аңызағын көп көрген бет терiсiнiң тарам-тарамдары, ой-шұңқыры айқындала бердi.

	– Тойға əзiрленiп жатырсыңдар ма? – дедi апай Жазираның құшағын жазып, – ауылымызда көптен болғалы тұрған той ғой, ұялмайтындай болып барыңдар.

	Əлiм аяғын столдың астына қарай созып:

	– Өзiм таудан арқар атып, мүйiзiне алтын жалатып апарам, – деп шiренiп қойды. Бақыткүл апай үндемедi. Бiзге қаншама түзу көрiнгiсi келгенмен, бойын илiктiрiп əкетiп тұрған бiр күш бары анық. Өзара берiк жалғасы жоқ сөздерi де соны айтады. Өзiне арнап Дəлелхан бiр музыка ойнап едi, апайдың қанша əдеп сақтағанмен, оны көңiлсiз тыңдағанын байқадым...

	Түн ортасында бiр оянғанымда, Дəлелханның терезе алдында тұрғанын көрдiм. Əлден уақытта сыртқа шығып көпке дейiн оралмады. Сырт-сырт еткен сағат дыбысын тыңдап жатып, қатты елегiзе бастадым. Ұйқым шайдай ашылды. Үйде шам жақпастан мен де шықтым.

	Түн жылы, айналадағы ағаш тегiс қыбырсыз тұр. Үй сыртындағы бақты қақ жарып өтетiн жолға көз жүгiртiп, солай қарай аяғымды ептеп басып жылжи бердiм. Дəлелхан көрiнбейдi. Қайда ол? Əлi де жүре түстiм. Түнгi хош иiс мұрын жарады.

	– Досбол, сен де шықтың ба? – деген дауыстан селк етiп едiм. Дəлелхан қалың ағаш арасына кiрiп кетiптi. Тұрысында бiр сүлесоқтық байқалады.

	– Сен далада көп жүрiп қалғанға, не болды деп шығып едiм. Сен не, ұйықтай алмадың ба?

	– Досбол десе, сен мына аспанға қарашы, жұлдыздар қандай ғаламат. Əттең адам осы əлемнiң барлық қызығына жетiп бiр-ақ өлетiн болса! – Оның түнде де, күндiз де басынан бiр қиял арылмайды. Қасыма келiп, өз қиялының соңынан менi де елiктiрмек сыңай көрсеттi. Ай батқан, жұлдыздар соншама жарық жанып тұр.

	– Жүр, ұйықтайық. Таң жуықтап қалды ғой.

	Дəлелхан аспанға қарап, төбесiнен əлдекiм көкке қарай суырып əкетердей серейiп тұр, қозғалар емес.





– Жүр, ұйықтайық!

	Дəлелхан мынау дүниенiң қозғалысы неге баяу, əрi шексiз, адам оның дұрыстап байыбына да бара алмай неге асығыс келiп-кетедi деп ойлап тұр ғой.

	Ел ұйқыда жатқан түн уақытында да осындай бөгде ойларға уақыт бөлуiне қарағанда, өз басына артқан жүгi басқа кiмнен де болса артық қой деп шамалаймын. Дəлелханның бұл толғанысы ұйқы басқан осы шағымда менiң көкейiме аса дендеп кiре алған жоқ. Тек туысқаныма деген аяныш қана түнгi салқын ауаны арқама аяздай батырып, оның тезiрек төсекке жатып тынышталуын қалаймын.

	Дəлелханның бар ынтасы қалың жұлдыз басқан аспанда. Осы қалпымен тұтас дəуiрлердi көз алдында тiзбектетiп, солар туралы тағы бiр əн шығармақ болып, жанына азап тiлеп алар ма екен деп қорқам. Ондай шабытты шақ бұл үшiн үлкен бейнет деп ұғынуымнан ба екен. Онсыз да денсаулығы нашар Дəлелханның оқыс соққан құйынға iлеспей саябырлап, жақсы тынығуы мен үшiн де ғанибет сияқты.

	Оны үйге жүруге əрең көндiрдiм.

	Осыдан бiрер күн кейiн баяғы құла атқа мiнiп, ауыл сыртына жеткенiмде күн шыға қоймаған, таңғы тыныштық сол қалпында едi. Лай жасау үшiн қазыла-қазыла үлкен жар болып, сап-сары топырағы шыққан үлкен ойысқа түсе бере жалғыз кетiп бара жатқан Бақыткүл апайды көрдiм. Қолында сөмкесi, аяқ басысы шапшаң, алды-артына қарайтын емес. Қызылшашыларды ертеңгiлiк машинамен таситын. Мына кiсiнiң жаяу, əрi тым ерте шыққанына таңырқап едiм.

	Ол артына бұрылып, менi көрдi де тосып алды.

	– Апай, сонша ерте шыққаныңыз қалай? Тағы ана машинамен бармайсыз ба?

	Ол бiрден жауап қатпай маған тосырқап қарағанға ұқсады.

	– Тап осы арада Құдай сенi жолықтыра қалғаны, саған бар сырды айтсын дегенi болар. Бұрнағы күнi шет жағасын естiп қалдың ғой. Айтпасам болмас.

	Мен аттан түстiм де қатарласа жүрдiм.

	– Сен менiң Қалдыбаймен ұрысқанымды көңiлiңе ауыр алып қалдың ба? Əлде мен туралы жаман ойда қалдың ба? Қалдыбаймен тап сен отырғанда бетпе-бет келемiн ғой деп ойлаған жоқ едiм. Кiрiп барғанымда ғана сенi байқап, бiрақ оқталып келгесiн, қайта шығып кетуге тағы болмады.

	– Жоқ, апай ол не дегенiңiз, мен көңiлiме ауыр алатындай ешнəрсе айтқан жоқсыз ғой.

	– Сонда да үлкен адамның кейбiр шайпау сөздерi жастарға ұнай бермейдi.

	– Неге, олай?

	– Осы мына соғыстың аяқ шенi болар деймiн. Қарағым, адам деген басына iс түссе, əрнəрсенiң бiр соққысына ұшырай бередi ғой. Ол кезде ауылда еркек қарасы аз. Бiрен-саран ер адамдар, оның iшiнде мына Қалдыбай жеңiл жараланып қайтып келдi де, бiрден бастық болып кеттi. Ол алғашқы кезде колхоздың тұтқасын көп ұстай алған жоқ. Үш жылдан соң орнынан алып тастаған болатын. Кейiн қайта сайланып, содан берi шегеленiп қалды ғой. Жиырма бес жыл бастық болып келе жатырмын деп кейде кеуде қағып қоятынын өзiң де бiлетiн шығарсың. Тап сол алғаш бастық болған жылы əйелi қайтыс болған. Сол-ақ екен, əйелсiз қалған бастыққа əйел шiркiндердiң бiразы бiр қарауға зар болып, ынтықты да қалды. Əй, бұл пендешiлiктi қойсаңшы, сендердiң бастарыңа бермесiн, талай заман өттi ғой.

	Апай төмен қарап, өңi бұрынғыдан да сұрлана түстi. Суық сорған адамға ұқсайды.

	– Ол кезде, мына Қапизаның жас кезi, əдемi-ақ келiншек болатын, соғыста өлген күйеуi де елдiң аузынан көпке дейiн түспеген айтулы адам едi. Осы Қалдыбай шiркiн ол кезде машина жоқ, ат қой ылғи, ертелi-кеш Қапизаның үйiне түсiп жүрдi. Мұны жұрт бiлмей қоя ма?

	Қапиза оны елең қылған жоқ, күйеуi өлген қаралы əйел емес, бiраз күтiнiп, тоқ көңiлiмен жүре бердi. Сонда осында Сəния мен Дəния деген апалы-сiңлiлi екi сұлу əйел болған. Мүмкiн бiлетiн шығарсың, сендер ес бiлiп қалған кезде болар сырттағы бiреулерге күйеуге тиiп қараларын батырды ғой. Олардың соғыс ештемесiн əкеткен жоқ, соғыс басталардың алдында-ақ қағынып жүрiп тиген күйеулерiнен ажырасып кеткен. Олар Қалдыбайдың Қапизаға қырындап жүргенiн бiлiсiмен-ақ Қапиза байғұсты ата жауындай көре бастады. Колхоздың кеңсесiнiң жанында далада болған бiр жиналыста екеуi де белсендi Сəния мен Дəния стол басында отырып, бүкiл көпшiлiктiң алдында ненi тiлге тиек еткенiн ұмытып қалыппын, оның саған қажетi де шамалы, «осы Қапизаға тап бүгiн бiр қара көрсету керек» деп сiлкiнiп отырып алғаны. Ұзын столдың бiр жақ шетiнде отырған Қалдыбай мұртынан күлiп, əуейi қатындардың сөзiне тəйт деп басу айтуға жарамады. Жарамаған жоқ, айтқысы келмедi ғой пəленiң. Қатындардың-ақ қошаметiмен басы айналып жүрген кезi. Жер болған Қапиза байғұс өзiне қадалған жұрттың көзiнен жүз жасыратын қуыс таба алмай шұқшиып қалды. Орнымнан ұшып тұрып: «Əй, Сəния мен Дəния, не оттап отырсыңдар? Қапизада ала алмай жүрген аласыларың бар ма едi?» – деп едiм, жұрт бiраз даурығып барып тоқтады. Бiрақ жер болған Қапиза жер болып қала бердi. Жиналыс тарқағанда бiраз əйел Қапизаны бөлек алып шығып, тағы нығарлады. «Əй, өлер күйеуiң өлiп қалды. Ендiгi аналардың саған көрсетпек қарасы не? Не қара көрсетпек саған? Неге көнесiң, сорлы?» Осы едi тiлеулес əйелдердiң айтқаны. Сол қатындардың сөзi қамшы болып, жанын одан сайын ашындыра түскен Қапиза қорлыққа шыдамай, əрi шиыры шығып жатқан бұл iстiң бiр ұшы Қалдыбайға тiрелетiнiн ұғып, былай деп өлең шығарды ғой:



	Қылдың-ау, қу Қалдыбай, жұртқа күлкi,

	Адамның бiрдей ме екен iшi-сырты?

	Сəния мен Дəния абыройлы

	Тиiптi ендi оларға сөздiң кiлтi.

	Қылдың-ау, қу Қалдыбай, жұртқа күлкi,

	Кеттiм ғой отқа жанып мен бiр шырпы.

	Болғанмен көңлi күптi, көз тойымсыз,

	Шiркiннiң неге сонша жаман құлқы?



	Ел құлағы елу емес пе? Қу шөпке от тигендей Қапизаның осы өлеңi бүкiл ауылдың кəрi мен жасына тегiс тарады да кеттi. Тiптi осы өлеңдi сөз арасында айтпайтын адам қалмады. Ақыры Қалдыбай да естидi. Кеңседегi бес басалқа белсендiлер қоя ма, Қапиза саған арнап өлең шығарды, сонысын өз аузынан естiмейсiң бе деп қалжың айта бередi.

	Ол кезде Қалдыбайдың езуi құлағынан кетпей жүретiн əдетi бар едi. Бұл қалжыңға ол да есiрiп, жанында бес-алты белсендiсi бар тап осы арада Қапизаны жұмысқа бара жатқан бетiнде жолықтырады. Ат үстiндегi көңiлдi топ алғашқыда жаяу Қапизаға тұс-тұстан күлкiлi сөз айтып, мазақ етедi. Ақырында Қалдыбай тұрып:

	– Əй, Қапиза, сен осы бүгiн жұмысты қоя тұр. Сен əлгi маған шығарған өлеңiңдi айтып бершi, – дейдi. Қан түкiргендей көкiрегiн құса басып жүрген Қапиза қандай, əлгi өлеңiн Қалдыбайдың құлағын жарғандай қылып дауыстап айтып берiптi. Басқалар қарқылдап күлiп жатады. Қалдыбай күлген болғанмен де жаңағы жерде су сепкендей басыла қалыпты. Кейiн бiр оңашада Қалдыбай Қапизаға жолығып, «Қапиза, заманың түлкi болса тазы боп шал» дейдi ғой. Бiрақ шынтуайтқа келгенде заман түлкi емес, сонда да оның шиыры көп екен деп кейбiреулер тазының терiсiн бүркенiп əрекет жасайды. Əнеу-күнгi Сəния мен Дəнияның сөзi саған шынында қатты батыпты-ау. Олар сенi менен қызғанып, аяғыңнан шалмақ. Шалса шалған да шығар. Бiрақ сөйткен екен деп, Сəния мен Дəнияның бiрiне құлай кетпек емеспiн. Бəрiбiр мақсатына жетпейдi олар. Бiрақ менiң бiр əлсiздiгiм, елдiң аузына үнемi қақпақ бола алмаймын ғой. Осыны ойлайық, намысымызды ойлайық, жұрттың алдында күнəсiз болайық, сыртымыздан сөз айтып, қағажу етпеуiне жақсы» дейдi. Бар жұбатып, жуып-шайғандағысы осы. Кейiн Қалдыбай тағы əйел алып, үйлi-баранды болып кеттi ғой. Ал көңiлге түскен дақ, Қапизадан кетпедi. Ол сорлы Қалдыбаймен аужай боламын деп, жұрттың көзiнен, тiлiнен соншама қорлық көрем деп ойлады ма екен? Сол Қапиза менiң көзiме əлi күнге дейiн қапалы, өз өмiрiне назалы сияқты.

	Апай əңгiмесiн тауысқанда, бұрыла қарап едiм, өңi тап осы таңертеңгiлiк дүние кескiнiндей сұрланып, алабұртып тұр екен. Жасаң шақта өмiрлiк бақыт үшiн күресем деп, шаншылып сарсылған, пендешiлiк бақастықты көп көрген көңiлi қайта оянғандай. Наразылық реңi бетiн жауып кетiптi.

	Апай əңгiмесi бастық туралы көзқарасымды сипап кетпегенмен, оның кейбiр қылықтарының түп-төркiнiн ашып тастағандай.

	Ал басы əлi бейнеттен арылмаған Қапиза ше? Ол кешегi соғыс жылатқан көп мұңдақтың бiрi, содан шор боп бiткен өмiрiне дауа таппай, күндi-күнге, таңды-таңға ұрып келе жатқан адам. Қарлығаштың қанатымен су сепкендей болса да дес берерлiк кiм бар? Қалдыбай, ол не iстей алмақ? Үйi бөлек, күйi бөлек, мүлдем жат адам. Сол Бақыткүл апайдың өз тағдыры да аянышты. Көкiрегiндегi бiр нəзiк қылды тербеп кеткендей ұзақ уайымнан арыла алмадым. Бiр сəт Қапиза тағдырынан Жазираның қазiргi құрық салдырмас мiнезiнiң сəулесiн көрмек бұрнағы күнгi ниетiмнiң быт-шыты шыққанын ұқтым.

	Екi ұрпақтың үлгiсi деп Қапиза мен Жазираны алсақ, бiр-бiрiнiң жалғасы дерлiк бұларда ортақ ешбiр белгi жоқтай, бiрiнiң басындағы кəрiлiк қамытты сыпырып, жастық көркiн түлетiп шығаруға, не соңғысының араға жылдар салғаннан кейiнгi түрiн елестетуге қиял əлсiздiгi ме, əйтеуiр, менiң көзiме бұлардың мiнез-құлқында, өмiр туралы түсiнiгiнде тура тартылған бiр сызық байқалар емес. Қара тас пен топырақты, құм мен суды теңестiрмек, қиыннан қиыстырмақ бос əурешiлiкке ұқсап ешбiр ой түйiнi қарасын шалдырмады.

	Үлкендер туралы естiсем өз басым ойға түсе ме, əйтеуiр, үлкен-кiшi екi ұрпақтың аражiгiне сыналай қарамақ пейiлiмнен осы есейген шағыма тəн бiр байсалдылықты қоса көремiн.

	Бұл байсалдылық менi бiраз жерге жетелей түседi. Ендi бiр сəт бəрi көз алдымда құбылып кетiп, Қапиза арқылы Жазираның қартайған шағын көрiп тұрғандай боламын. Ол неге байланысты екен? Екi ұрпақты салыстыра қарамақ пиғыл менде қайдан пайда болды? Ең алдымен соның түп-төркiнiн ажыратып алмаққа өз iшiме үңiлгендей, Бақыткүл апай өз жөнiмен кеткесiн де тағы ұзақ сонар ойға түстiм. Тек ешнəрсенiң байыбына бара алмадым. Сəл уақыт өткiзiп барып қана Жазираны сүйген жүрегiмнiң ол менен кетсе не күйге ұшырайды деп мазасызданатынын түсiндiм. Бұл мазасыздық сол Қапиза туралы естiген, бiлгенiмнен туындаған екен. Бiр сəт өзiмде адамға деген сүйiспеншiлiктiң неше қат қыртысы жатқанына күдiктене қарап, бұл ең алдымен сүйгенiмнен айрылу қаупiнен емес пе деп те, бəрiн таразыға қайта салдым. Апырау, мұның шынында да көңiлi Дəлелханда болса, бұл туысқанымның бiр адамды бақытты етерлiк қауқары жоқ па едi. Осы күдiгiмнiң бiр негiзi барынан шошып Дəлелханның түр-түсiн елестетiп, оның қарапайым тiрлiкке орайы, қатысы жоқ белгiлерiн сарапқа сала бастадым. Бұл да адамға деген елден ерек iлтипатымның бiр белгiсi ме, жоқ ол солай деп, өзiмдi-өзiм сендiру үшiн зорлана тауып алған ниетiм бе? Егер баршаға деген адал ақ пейiлiм үнемi ақтарылып тұратын болса, неге мен жаңа ғана Бақыткүл апай айтқан Қапиза туралы аянышты əңгiмеден соң бiрден өз басыма ғана қатысты опалаң-топалаң ойларға көшiп кетемiн. Жазира үшiн де, Дəлелхан үшiн де қаупiмнiң бəрi жолдан қосылған, қолмен ұстап, көзбен көретiндей айқын негiзi жоқ, тек өзiм тығырыққа қамалғасын көңiлдiң аласұрғандағы соғылған жиектерi екенiн сеземiн.

	Ендi мен өз мүмкiндiгiме, адамдық мақсат-мұратыма күдiктене қарадым. Жұрттың ақ-қарасын iштей болса да ашып-айырып отыратын басым өзiме келгенде бiр жақтың ғана мүддесiн қорғап, сойылын соғатын терiс азулы жанға ұқсаймын. Əдiлет атаулыны белден басып жүре беретiн хас тоңмойын емес те шығармын, тек терiм жұқалық еткесiн өзара байланысы жоқ əртүрлi ұғымдарды қатар қойып, күшпен жанастырып, қара басқа пайдасы тиерлiк бiр ұшқын шығаруды көздеймiн бе, iшкi еркiмнiң қалай бұрылып, қай сайға құятынын дұрыс аңғара алмаған дəрменсiздiгiм де тосын келiп тиген соққыдай тұралата бередi.

	Кешiнде басыма бiр саңылау түсiрер ме екен деп, Бақыткүл апай айтқан əңгiменi Дəлелханмен бөлiстiм. Құр қайталап қоймай, оны өз əуенiммен жалғастырып, кеше мен бүгiнгi екi ұрпақ арасындағы байланыс түрлерi, өзара əсерi туралы қомақты философиялық ойларға шақыра сөйледiм.

	Дəлелханның өмiрiне кешелi берi ұйтқыған дауыл енгенi анық едi. Ол мынау кең дүние ғарыш туралы əн жазамын деп, аз уақытқа қара жерден қол үзгендей. Күйсандыққа еңкейiп, əр саққа кетiп, бет-бетiмен сыңсып жоғалып жатқан үндердiң басын қоса алмай арық желкесiнiң тынымсыз қозғалуына қарап, бұған да дағдылы аяушылық сезiмiм оянды. Кеудемдегi ең бiр нəзiк бөлшектермен жалғасқан туыстық желiнi, бұл өз болмысымен аяусыз тартып-тартып қалғандай.

	Мен айтқан əңгiмеден өзiнше ойға қалғанмен оған пəлендей мəн берген жоқ. Қап-қара көздерi кiшiрейiп қадалып бiраз тұрды да терiс бұрылды. Тiптi, менiң бар айтқаным желге кетiп, өз басында тоғысқан небiр ғажап үндердiң шегiне жете алмаған жан тебiренiсiн байқатады. Ол күйсандыққа қайта отырды да, шабыт алмақ пейiлмен тағы бiр алыс əуендi төгiлте жөнелдi. Жаңағы айтқандарымның бəрi басыма шанышқыдай тигенмен бiрауық осы музыка арынымен санам айқындала бастады. Ендi жанға батқанның бəрi ұшты-күйлi жоғалып, өзiмдi анталағанның тек жұмсақ əсерi жетедi. Құрысқан денем жазылып, буын-буыным босап, жайлы тыныштық ортасында ұйқы маужыратқан шақта болатын бiр рахат сезiм оянды. Байқаймын, бұл музыканың алғашқы арыны ғана екен. Бiрте-бiрте өзiм оймен жете алмаған тұңғиыққа тартып əкеткендей бүкiл денемнен бiр жайсыздықты сеземiн. Мiне-мiне ендi ғана айқындала бастады. Жайын балықтың құйрығына байланғандай мұхит түбiне заулап барамын. Су түбiнiң шырақтары жағылып, жарқыраған не бiр асыл тастардан көкiрегiме жылылық жетедi. Санам айқын, денiм сау. Тек көре бiл, көре бiл. Жарқыраған асыл заттың əрқайсысы мен мұндалап, осынша уақыт менiң көзiмнен қақаста жатқанына мəз болып, сақ-сақ күлгендей. Бiр сəт айналамда мың-сан шырақ жағылып, асыл тастар жарқырап, қаптаған қалың жұлдыз басыпты. Тiптi, мұхит түбi емес, аспан əлемiнде адасып жүргенге ұқсаймын. Түстегiдей ғажап, құбылуы тез мынау дүние құлағыма əлдененi айқайлап айтып, ендi тек соны əп-сəтте ұға алмаған шарасыздықтан, тас қамау меңiреулiктен ғана бұлқынып шықсам деймiн. Оның да ыңғайы келе бастады. Ендi қаптаған қалың шырақ, асыл тас, əлде жұлдыз əрқайсысы бұрын өткен ата-бабаларымыздың жарқырап жанған тiрi рухындай ойнап, билеп кеттi. Бəрi белгiлi бiр ырғаққа басып, талмай секiрiп, əлдененiң сыр ұшығын осы қозғалысымыздан аңдып қал деген раймен маған қарайды. Таңданбаймыз, таңданудан өткенбiз, тек сенiң ешнəрсенiң байыбына бара алмаған оралымсыздығыңа күлемiз дей ме, бiздер əр заманның адамдары əр қилы жағдайда өттiк, əдiлет үшiн айқастық, тiрi күнiмiзде-ақ терең тұңғиықта, не аспан əлемiнде шырақ болып жағылуды армандадық, бiрақ оған қолымыз мiне ендi ғана жеттi. Өзiмiз емес, рухымыз жеттi. Заман өткен сайын, бiздiң қатарымызда жанған шырақ молайған сайын, сендердiң жүрген жолдарың сəулеленiп нұрлана бердi. Тек көзiңдi ашып қара, қайраттан, сонда адаспайсың.

	Ата-аналар рухымен тiлдесiп, өң мен түс аралығындағыдай белгiсiз халден жеңiл ажырап кеп өз үйiмдегi жұмсақ дивандағы жайлы отырысым үстiнде қалт ояныппын.

	Дəлелхан соңғы клавишаны басып қалып, басын артқа серпiп шалқая бердi. Оның менi толғандырған сұраққа музыка үнiмен жауап бергенiн ұқтым. Жаңа ғана көз алдымда жанған ғажап суреттi қайта тiрiлтпекке тырысып едiм, бұл жолы еш айқындық болмады. Байқасам, бұл музыка, ол оятқан аталар рухы менi бұрынғыдан да терең ойға шақырған екен. Көзбен көрiп, қолмен ұстайтындай ешнəрсе ұсынбаған, тек адал бол, қайраттан, көзiңдi аш деп iзденiс жолын ғана нұсқапты. Ағаш тарсылдатқан жабайы адамнан мынадай ғажап үн арқылы ең бiр жоғары ой-арманның көзiн аша алатын дəрежеге жетуiмiзге сол аталарымыз өздерiнiң от-жалынды өмiрi арқылы жол ашқанын айтып, күмбiр-күмбiр күйге басқандай. Ендiгi жерде жiгерсiз, сарыуайымшыл халiме орын жоқ едi. Орнымнан тұрдым да тiлiн тапсаң қасиет үнi төгiлетiн күйсандық қасынан кетпей отырған Дəлелханның сыртынан ары-берi ойқастап, не айтуға бiлмей бiраз жүрдiм. Тiлге тартып манағы сөздерiмдi қайта жалғастыруға батылым бармады. Мынадай музыкадан соң да көкiрегiне ешнəрсенiң жылуы жетпеген, басында саңылау жоқ адам боп көрiнуден қорықтым.

	* * *

	Əнипаның тойы болатын күн едi. Дүнген төскейiне су жеткiзу iсi қызу жүргiзiлiп жатқан. Шұғыл келiсiмдер жасалып, аудандық су шаруашылығының көмегiмен көршi қаладан темiр трубалар, цемент жеткiзiлдi. Жұмысқа əр бригададан адамдар бөлiнген. Қызылшашылар арасынан да бiраз əйелдi iрiктеп алу қажет болды.

	Мен егiс басында едiм. Қалдыбай көк «Волганы» көсiлтiп кеп, менiң газигiмнiң қасына түсе қалды. Жанымда бригадир бар. Қалдекеңе естiртiп бригадир екеумiз бөлетiн адамдарымызды саусақпен санай бастап едiк, бастық ентелей жақындап келдi де: «Ана Қапиза да барсын», – деп салды. Бұл не сөзi дегендей, бригадир екеумiз оған бағжия қарасып үндей алмадық. Қартайған адамды цемент құюға жiберу сау адамның басына келетiн ой емес.

	– Ол өзi шиыршық атып жүр, басылуына жақсы, – дедi тағы. Бiз сəл бөгелiп қалып едiк.

	– Сендер немене, екi ойлы болып тұрсыңдар? Мен айтқан соң болды емес пе? Қапиза баратын болсын! Онсыз қызылшаның шөбi шабылмай қалмайды. – Бұл өзiнше бiр мiнез көрсетуi екенiн табанда ұқтым. Қапиза бас алсаң да ол жаққа бармайды. Қалдекең қанша бұйырса да, тап осы айтқанын оған iстете алмайды. Соны бiле тұрып буынсыз жерге пышақ салуына менiң де жаным ауырды. Қалайда бастыққа бiрдеме айту керек болғасын:

	– Ол қартайып қалған кiсi ғой. Ана жұмысқа қолының күшi бар жастар жеткiлiктi емес пе? – деп едiм. Ол:

	– Жоқ! – деп маған дүрс ете қалды. – Мен оның ұмытқанын қайта есiне түсiрейiн! Барсын!

	«Волгасына» мiнбекке оңтайланды. Сөйттi де маған қайта жалт қарап, сазарып тұрысымнан қатаң қарсылық көргендей:

	– Сен, бала, немене, менiң бетiмдi қайтармақпысың, – деп маған төнiп келдi. Мен қайтып үндеген жоқпын. Бастық iштегi сөзiңдi өзi суырып, осы Қапиза жөнiнде айқаса кетуге тiленiп тұр екен. Сол үшiн бiреуде кеткен кегiн қазiр қайтармақтай өзiнен-өзi екiлене бередi. Осы түрiнен алдымен бригадир шошыды-ау деймiн, бастық екеумiздi бiр дəнекерге келтiре қоюдың амалын жасап:

	– Жə, барса барсын, Қапиза бiр əулие деп пе едiң? Онда да бiр жеңiл жұмыс табылар-ау! Соған қоярмыз! – деп жалпаштанып жатыр. Қалдыбай оның сөзiн қанағат тұтпады. Менiң үнсiздiгiм оның жасын сыйламаған əдепсiздiгiме ұқсаса керек. Əлде əнеугүнi Бақыткүл алдында жүнi жығылғанына куə болғаным үшiн бе? Менiң көзiмше олқы соққанын абыройы кемiгендей көрiп, ендi соны жуып-шаймақшы ма? Əлде Қапизаның онда оңайлықпен бара қоймасын өзi де сезiп, алдын ала күш қайрап қатулануы ма? Бiр сəт менiң шикiлiгiмдi барлағандай қадалып тұрды да:

	– Ол қайтсе де барады, мен барғызамын. Жиырма бес жыл бастық болғанда мен не, сөзiмдi өткiзе алмайды ғой деп пе едiңдер? Жоқ, əлде билiк басқалардың қолына көшiп кетiп пе едi? Оған ерте! – дедi.

	Өз-өзiнен түйiлiп, былайша шамырқануынан мұның да iштегi бiр жарасы ауырып кеткендей көрдiм. Бетiне қарап сазара бермейiн деп, көзiмдi төмен түсiрдiм. Бастық ендi ғана айтуға сөз таппағандай шарасыз адамның қимылымен машинасының есiгiн тарс жауып жүрiп кеттi.

	Қапиза ол жұмысқа барған жоқ. Онда бар деп оған ешкiм айтқан да жоқ. Қалдекең оны сезсе де маған ештеңе демедi. Кеңсеге келгенiмде, не егiс басында жолыққанымызда маған түнере қарап бетiн қайтарған жас баланың қылығын барлағандай үнсiз сазарады. Бiрауық осы қарасынан мен өз замандастарыммен айқасып, шайқасып болып едiм, ендi сен қалдың ба, сығыр деп налыған пiшiнiн көремiн. Қайратты жүзi сеңдей бұзылып, зор тұлғасы да кiшiрейiп бара жатады. Осы түрiне қарап бұл əлдеқашан таусылған адам, күнделiктi айбар айдыны оның iшкi өлермендiгiнен ғана деп ойлауға болар едi.

	Бiр сəтте бiз мынадай өмiр орнатып едiк, ал мына кейiнгi ұрпақ қайда барады деп, менi толғандырған жəйттi бұл да өзiнше жалғастырғанға ұқсайды. Мұндай қалпына мен де қадала қарап, көзбен атысып, пiкiр таластырған түрге енемiн,

	Бұл кiсi кейiнгi ұрпақ мынадай болу керек деп ешқашан айтқан емес. Тек əлдеқалай iс-əрекеттерiмдi өзiнше байқастап көңiлiне тоқып қана қоятын сияқты. Дəлелхан ойнаған музыканың бiр ұшығы мұның осы мiнезiнде де жатқандай. «Мен бар қуатымды, жалын-жастығымды ең бiр қиын шақтарда осы колхоз iсiне жұмсадым, тақыр жерден түк тартып, жесiр қатындардың мойнына мойынтырық та iлдiм, ол жағдай өзiнiң сан тарау шат-шəлекейiмен бұл шақта басыма мiн болып та тағылып отыр. Колхоз тiзгiнi ендi сендердiң қолдарыңа тисе, бүйiрден қосылатын пəле-жаладан аулақсыңдар. Тек күн тимеген, жел қақпаған жұқа өңдерiңнен қорқамын, сытырлап сынып кеткелi тұрған саусақтарыңнан қорқамын. Қайрат аз да, көңiлшектiк басым ба деп ойлаймын. Мұндай жағдайда кешегi Қапизаның сөзiн тыңдап өскен аққу қыз-келiншектердiң де өздерiңдi жүндей түтiп жiбермесiне кiм кепiл. Қайрат жоқ жерде ақылдымсынған сөздердiң бəрi тұл, бəрi аяқ асты нəрсе» – дейтiндей.

	Иə, қайрат жоқ жерде солай. Оны əсiресе Жазираның өзiмнен күрт айныған кеңiлiнен айқын көргендеймiн. Қалдекеңдер болса өз заманында ондайлыққа жол бермес едi ғой. Апырау, осыдан сəл бұрын ғана Жазира екеумiз күндей шалқып жүрмеп пе едiк. Анда-санда iшiнде бiр дауыл оянғандай тəкаппар мiнезiн көргенде де «бұл қыз қалай өзi?» – деп iштен күмəнданған емеспiн. Қайта оқтын-оқтын шаң беретiн ұйқы-тұйқы мiнезi оны неше қыры алуан түспен жарқырайтын асыл тастай құбылтып, төбеме қойып жүрсем де ауырлығы жоқ, қайта көз алдыма нұрын шашатын жарық күнiм болып жүрегiмдi қуантушы едi. Тек ондай оқыс қалпы сирек, тұла бойындағы неше қат сыры көкiрегiмде жаттаулы, туғаннан өз алақанымда ойнап өскен қолбайыр құсым дегеннен басқа менде еш бөгде күдiк болған емес. Бүгiнде мiне сол үмiтiм, сол қатынас-қалпымыздың бəрi құмға жазылған жазудай жел үрiп жоғалып барады.

	Иə, қайрат керек. Қалдекеңнiң көзқарасыңдағы менi қорашсынған пиғыл əлденеден көкейiмде бiр түйткiл тудырып, тек оның нақтылы қай жақты, қандай əрекеттi мезгеп тұрғанын аңғара алмаймын. Əйтеуiр, ауыз ашып, аңырайып бос кеудеммен қалсам, Жазира ғана емес, мынау дүниенiң өзiме жат боп кетерiн сезген қаупiм оянады.

	Қалдекеңнiң анау тау қиясында цемент ертiндiсiн жасауға сүйегi саудыраған Қапиза да барсын деуi кеудесiнде əлi де өше қоймаған жалын қуаттың лебi ғой. Күнi бүгiнге дейiн екпiнi тау жығарлық Қалдекеңе қызыға қараймын деп, кеудемде өзiм қастерлеп келген қайсыбiр сезiмдердi өз қолыммен жарға итерiп бара жатқанымды да аңғармаппын.

	Былай шыға бере бiраз аптығым басылғасын, оның жүрегi маған жүрек болмасын ақыл таразысына салып барып қана сездiм. Бiз олар орнатқан өмiрдiң биiгiндемiз. Егер бiз сол биiкте жүрiп, бұрынғы ұрпақтың жаңсақ қадамдарын қайталасақ, құлауымыз əлдеқайда қатты болады. Бiр бұл ғана емес. Рухы жоғары, тəнi таза, құрылысы күрделi заманымызға өткен күннiң шиырын əкеп телiсек, мұны бiзге кiм кешiрер. Қайта бiздi дос тұтқан баршаның өзегi өртенбей ме?

	Ия, тап солай қай заманда болсын əр адам өзi мұрат тұтқан биiгiне тыңнан жол салып жетуге тиiс. Əкелер мен шешелер табаны қанша тау мен тасты уатып тегiстегенмен, еркiн зулап кету ешкiмнiң пешенесiне жазылмаған.

	Қалдыбаймен тағы бiр-екi рет бетпе-бет келгенде өз түйген ойларым осы едi.

	Сол Əнипаның тойы болатын күнi үйге ерте қайтқанмын. Бақыткүл апай өз ауласында Қапизаның баласы Рахымға қатты ұрсып тұр екен.

	– Неге бара алмайды? – деп жас балаға шаңқ ете түстi.

	– Тастасын ондай сөздi. Қазiр жолдан барып ертiп əкетемiн, дайындалып отырсын.

	– Қолым тимейдi дейдi.

	– «Қолым тимейдiнi» қойсын. Жаңа ғана жөнге келтiрiп кетiп едiм, тағы да тағынан тайып қалған екен ғой! Ауылда күнде той болып жатқан жоқ, бармай немене? – деп, жас баланы мықтап беттен алды. Шешесiне айтар сөздi мұның өзiне айтып, тағы бiраз сөздермен қатты ұрысты. Сəлден соң Рахым мойнына су құйылғандай кетiп бара жатты.

	Мен жолдан бұрылып қасына келгенiмде, апай əлi де ашумен түтiгiп тұр екен. Қабағын кере маған сəл жылылық көрсеткенмен, кеудесiндегi демiгi бiрден басылмады. Жайдары пiшiнмен Қапиза жөнiнде тағы бiрдеңе айтпақтай оңдалыңқырап, ол райынан тез қайтты ғой деймiн, маған «үйге кiр, бiрге отырып тамақ iш» – дедi.

	– Апай, ана Дəлелхан зерiгiп отырған шығар, сонымен бiрге, тамақтанайын, – деп едiм, «оны да шақыр», – деп өзiмсiне сəл бұйыра сөйледi.

	Үйге келсем, Дəлелхан жоқ, шешем оның мана бiразда шығып кеткенiн айтты. Күнделiктi төбе-төбенi аралаған серуенi екенiн бiлiп, апайдiкiне қайта бардым.

	– Апырау, осы мен Дəлелханды түсiнбеймiн, – дедi Бақыткүл апай тамақ үстiнде. – Бала кезiнде, сендердiң үйде тұрғанда, ешкiмдi жатсынбайтын ап-ашық бала едi. Ал қазiр көңiлiне бiр күдiк бiткендей жан баласына жуымайтын болыпты. Осы сенiң өзiң барда, не анау күйсандығын ойнаса, əп-əдемi адам болады да, ал далада оңаша кездессе түзде жортқан аң сияқтанып, өзiңдi алыстан айналып өтедi. Қапелiмде ұшыраса қалса ауыз екi сөзге де келмейдi. Бұл несi? Анау төбенiң басына барып қарауыл қарағандай тұрғанын талай көрдiм. Оны да түсiнсем бұйырмасын. Бұл не мiнез?

	Шешесiнiң осы сөздерi тұсында Жазира оған наразылық бiлдiргендей состия қарады. Жайпақ табақтағы еттi күрiштi қасықпен алып, онысын аузына əрең жеткiздi. Мен ерекше қабiлет иесi – адамдардың қызық мiнездерiн түсiндiрген болдым. Жазирада менiң сөзiме ықылас жоқ. Тек шешесiнiң жаңағы айтқанын Дəлелханды тiлдегенiндей көрiп, ендi бiр iлiк табылса, қасығын столға тарс еткiзiп тастап, төсегiне барып етпеттеп жатып алатын сияқты.

	– Əнеугүнi осы Жазира барда айтты, адам баласының ғарышқа қадам басуы жайлы əн шығарамын деп. Қазiр сонымен болып жүр ғой деймiн өзi.

	Осылай жайбарақат сөйлегенiмде ғана Жазира əлдебiр жақтан тың-тыңдағандай елең еттi. Өзiн қанша қызықтырғанмен, тап осы жөнiнде маған сауал қоюға батылы бармай, менiмен аралас-құралас болудан басын аулақ ұстаған сақтықпен тежелгенiн байқадым. Өңiнiң қызылы мол, бiрақ ашық қызыл емес, күреңiткен қою реңге көбiрек ұқсайды. Қарасында да төңiрегiндегiлерге өшпендiлiгi бардай оқты ашу байқалады. Сонда да Дəлелхан жөнiндегi лүп еткен самалға дейiн қалт жiбермей сақ отырғаны анық. Жаңағы сөзiмнiң жалғасын су аяғы құрдымға жiберiңкiреп мен де үндемей бағып едiм, ызалана тықыршығаны анық шалынды. Əсiресе, қасығын табаққа қарай жүгiртуi берекесiз. Дəлелханды жұрттың тiл-көзiнен сақтап, əрi ол туралы көбiрек бiле түссем деген бiр-бiрiне қарама-қайшы екi түрлi ынтаның iшiнде тоғысқаны шығар. Бұдан кейiн апай екеумiздiң арамызда не сөз айтылғаны есiмде жоқ. Менi тағы қызғаныш баурады. Iшiме у қорғасынды сықап алғандай апай үйiнен əрең шығып бара жаттым.

	* * *

	Тойға Дəлелхан, Жазира үшеумiз бiрге кеттiк. Бақыткүл жолдан Қапизаға соқпақ болып, ертерек шығыпты. Дəлелхан серуеннен көңiлдi қайтты. Апай айтқандай, «анау төбенiң басына барып, қарауыл қарап», аспан мен жерден үн терiп қайтқанына бүгiн дəн риза сияқты. Менiң көңлiмде ызғар жатқанын аңғаратын емес.

	Қазiр қазақ аулында той жасау тəртiбiнде көп өзгерiс бар. Қара сирақ бала кезiмiзде той болған жерге топырлап, үлкендердiң иығына асыла дастарқанға үңiлгенде көретiнiмiз шашулы бауырсақ пен шақпақ қант қана едi. Қазiр айнала орындықтар қойылған ұзын стол үстiне салаттың неше түрлiсi, шұжық, ауыл əйелдерi көбiне қолдан жасайтын суық сiңiр, кесiлген балық, тауық етi рет-ретiмен орналасып, кiсiнiң тəбетiн ашады. Көптен берi ел аузынан түспеген Əнипа тойына мол əзiрлiктiң болғаны көрiнiп тұр.

	Жастарға əзiрленген бөлме лық толды. Жазира бiздi тастап, оң жақ қатардағы қыздарға қосылып едi. Кейiн қыз-жiгiттердi араластыра қайта отырғызғанда Дəлелхан екеуiмiздiң ортамызға келдi. Күйеу мен қалыңдыққа сайланған орын бос тұр. Олардың келуiн күту сəтiнде бəрiмiзге жар-жар сөзi жазылған қағаз таратылды.

	Көршi бөлмеде Бақыткүл апай тұрғылас адамдар орналасқан. Апай қасынан Қапизаны да байқадым. Көңiл кiрбiңi əлi жазылмай, жұртқа еңсесiн көтерiп, қарай алмайтын секiлдi. Алақанымен дастарқанның қыртысын жазып, төмен қараған күйi үнсiз отыр. Бұл сырт қалпы ғана, əнеугүнгi апай əңгiмесiнен соң ба, əйтеуiр бұл қозғала кетсе бойында көзге көп шалына бермейтiн бiр қайрат лап беретiнге ұқсайды. Өз кезегiн күтiп қана тұқырайғаны ма?

	Той думаны бiраз күттiретiн түрi бар. Соңғы күндерi бiрiн-бiрi көре қоймаған жастар сыпайы отырысқан күйi өзара жай-жапсар сұрасады.

	Мұнда жұртқа сөз берiп, тост көтертетiн той бастаушыны жастардың өзi сайлап алады. Əзiрше осы бөлмеге Əнипа үйiне алыс ағайындардың бiрi – етi тiрi жiгiт Мирас басшылық етiп жүр. Ол қолын жұртқа қарай көтерiп:

	– Тынышталыңдар! – деп, баршаның назарын өзiне аударып алды. – Күйеу мен қалыңдықтың келетiн уақыты болып қалды, мына жар-жарды бəрiмiз қосылып екi-үш рет айтып шығайық.

	Қолдарында сөзi бар, əуенi таныс «жар-жарды» əн айтуды сағынып қалған жастар екi-үш рет қайталағанда-ақ жаңғырықтырып əкеттi.

	– Келе жатыр!

	Бұл Мирастың қысқа хабары, əрi бұйрығы. Көршi бөлмедегi ересектер де тегiс құлақтанған. Ол жақта да əдептi тыныштық орнады. Тап осы кезде аккордеон арқалап бiр бала кiрдi. Аккордеон қолдан-қолға өтiп, дастарқан үстiмен Дəлелханға жеткiзiлдi.

	Бұл тойда Дəлелхан сияқты атағы бар композитордың отыруы ауыл жастары үшiн бiр алуан оқиға едi. Жiгiттер өздерiмен қарайлас Дəлелханға «сiз» деп сыпайы сөйлеседi. Олардың ықыласын сезген Əлiм де басқалардан бөле-жарылмайын деп, бұған тойған қозыдай, бейбiт көзбен қарайды. Ал қыздар жағы Дəлелханның iлкi бiр назарынан судырасып теңселiп кететiн сияқты. Көлдегi аққудай айналып ұшып, жақын барып қалуға əзiр отырғандары да жоқ емес. Мынау жат ортаға келгендей тұйық Дəлелхан көп көзiнше ашық құрмет көрсеткен, не жылы сөз айтқан сол қыздардың ортасында бiреу болса ол өзiн төбесi көкке тигендей бақытты санар едi. Манадан бергi отырыста əрбiр қыздың Дəлелхан жаққа жалт еткенде көздерiнен ұшатын ұшқын осыны аңғартады.

	Мирас белгiсiмен Дəлелхан «жар-жарды» əдемi ырғақпен ойнай жөнелгенде, сəл қарқын алып қалған жастар iлiп əкеттi. Əркiмнiң жүрегiндегi тiлек осы əнге араласып, мынау көздiң жауын алар дастарқан жайылған бөлменi шын салтанат, ақ тiлеу ошағына айналдырды.

	Əне қол ұстасқан күйеу мен қалыңдық, олардың артынан бүгiнгi қуаныштың бiр олқысын толтыру үшiн бас қосқандай күйеу жолдасы мен қыз жолдасы көрiндi. Ақ капронға малынған Əнипа, қара костюм, ақ жейде киген, қара галстуктi күйеу жiгiт баяғының үкiлi тақия, сусар бөрiктi сұлу қыздары мен серi жiгiттерiне сырттай ұқсамағанымен, əлденеден сол ескi заманғы сəн, көрiк атаулыны жаңаша жаңғыртып, өздерiмен бiрге əкеле жатқандай.

	Əнипа жан-жағынан қаумалай «жар-жар» айтқан көзтаныс құрбыластарының қайсысына қарарын бiлмей, ақ жамылған басын бұлғаңдатып, қуанышты көздерiн жарқ-жұрқ еткiзедi. Күйеу ол бiршама ұстамды болса керек, сонда да оның екi езуi құлағында. Əнипа шын қуаныш үстiнде өзiн қалай ұстарын бiлмегендiк емес, мынадай қайталанбас шақта жұрттың көзiне көбiрек түсу қамымен өзi де, өзiн қолтықтаған күйеу баланы да алға бастырмай «бəрiң маған қараңдар, мiне мен қандай сұлумын, бақыттымын», – деп жұртты одан сайын ынтықтыра түседi.

	Осы сəт Жазираға қарап едiм, оның Əнипа қуанышына, оған көрсетiлген қошеметке елтiп, өңiнде қызғаныш табына ұқсас қып-қызыл бояудың лап бергенiн байқадым. Маған той салтанатынан гөрi Жазира жүзiндегi қып-қызыл бояу қатты əсер еттi. Бұл мана өз үйiнде отырғандағыдай бояу емес, жарқырап таң атқандағы шапақтай қызғылт нұр. Ұстаның көрiгiнен ұшқан ұшқындай. Тек оның өз басы үшiн қанша шарапаты барын ойламаппын. Əйтеуiр сол əсермен отырып, жұртқа iлесе «жар-жар» əнiн берiле айттым.

	Жұп жазбай Жазира екеумiз де осындай қуанышқа жетсек деген сыңайым ба екен. Дəлелхан ойнаған аккордеонның даусы құлағымды теспей, қайта менi дүниеден оқшаулап, оңаша өз қиялыммен ғана қалған сияқтымын.

	Күйеу мен қалыңдық өз орындарына отырғанда «жар-жар» тоқтап, бөлме iшi сiлтiдей тынды. Үлкендер жақтан жастар əрекетiн қызықтаған дауыстар естiлiп қояды. Мирас көтерiлiп, жұрттың өзiне қарауын маңғаздана күтiп тұр. Бəрi тұнық судай. Тек тыным таппаған Əнипа ғана. Ол басын бұлғаңдатып, екi жағындағы жас күйеуi мен оның жолдасына кезек-кезек бұрылып, əлдененi сыбырлап мəз болып айтады.

	Осы кезде Мирас жақтан бiр жiгiт көтерiлдi де алғашқыда үнi жарықшақтау шыққан домбырасын қағып-қағып жiберiп, əндете жөнелдi:



	Уа, халайық, халайық,

	Дүбiрлi тойға лайық,

	Дəуiрге сай бүгiнгi,

	Тамаша да көңiлдi,

	Өлең iздеп табайық!



	Бiзге мирас кəрiден

	Ел кəдесi əрiден,

	Сол кəденi жасайық,

	Жастар бетiн ашайық,

	Думанды тойдың сəнiмен!



	Той ұйымдастырушы жiгiттердiң тапқан жаңалығы. Бұл – беташарға ұқсас екi жасқа «алдыңнан жарылқасынды» айту. Тек қалыңдыққа ғана емес, сөздiң жартысы күйеу жiгiтке де арналды. Құдаласушы екi жақтың бiр-бiрiнiң жасына қоятын талабы осылай жеткiзiлетiн болыпты. Мұны айтушы жiгiт қыз аулындағы той болғасын ба, ескi замандағы келiнге бағышталған: «ата-ененiң айтқанын екi етпе, оларға жүзiңдi көрсетпе, ала қаптың аузы ашық, құрт ұрлама, өзiң жатып байыңа тұр-тұрлама» деген тұрпайы сөздiң бүгiнгi жаңа түрiндегi сол келiнге арналған өткiр тұстарын жадағайлап, оның түр-түсiн мадақтауға көбiрек тоқталады.

	Өмiршең дəстүр жетiлдi деген осы. Бұған жалғас күйеу балаға арналған шумақтар да төгiлдi. Мұны жiгiт қаттырақ екпiнмен, батылырақ айтты. Бұл жолы өткiр мысқылы да көбiрек.

	– Достар, қымбатты достар! – деп Мирас даусын жiбектей созып, беташар əсерiнен айығып болмаған жұрт көңiлiн серпiлте үн қатты. – Мынау екi жастың тойы бəрiмiздiң көңiлiмiзден шығып, үлкен қуаныш есiгi айқара ашылғандай болып отыр. Жас армандарын жалғастырып, ортамызда жаңа семья құрған Балабек пен Əнипаның бақытты болуына көпшiлiк атынан тiлектестiк бiлдiремiн! Сол тiлек үшiн сəттi күнгi сəттi той, бақытты семья үшiн, достар!

	Əн басталды. Дəлелханның қолындағы аккордеоны ышқына үн қатып, жағалай отырған жастардың көкiрегiн желге толтырып, көтерiп əкеткендей. Əсiресе Жазира құлпырды. Ол iшкен шараптан ба, жоқ көздерiн алақандай ашқан қыздардың алдында даңқты композиторды да өзiмдiкi деп мақтан еткiсi келе ме, əйтеуiр, əн айтысында еркiн шалқып төгiлу бар. Екеуара жиi сыбырласып, баршаның көз алдында мен оқшау қалғанға ұқсаймын. Осыны байқағандар да бар ма деп, кеудеме тiкенек қадалғандай берекем кете бастады. Тек борасынды əн ғана қолайсыз жағдайдан жұлқып шығарып, ағынға қосып əкетедi.

	Сонда да көзiм Жазирада. Ол даусын əлдекiмге арнап созғандай, қасы-қабағындағы қозғалыс толқымалы жүрек тебiренiсiмен жалғасқандай. Бiр жайдан Жазира мен ойлағаннан əлдеқайда ересек жандай, бет-жүзiнiң кейбiр нүктелерiнен Бақыткүл апайдың даналығы шалынады. Бұл осы əн үстiнде көңiлiме қозғау салды. Неше түрлi сурет, Қалдыбай, Бақыткүл, Қапиза жүздерi əлденеше қалпымен тiзiлiп өтiп, шаң-шұң айғай дауыстар естiлгендей. Үзiк-үзiк елестер көп мазалаған жоқ. Дəлелхан туысым өзiнiң бөлек жаратылысымен қолындағы жел аспапқа бұл маңда көп естiле бермейтiн тiл бiтiрiп, ауыл жастары жерiне жеткiзiңкiремей айтатын əндердiң толық ырғағын айқара ашып берiп отырғаны анық. Ендi əн айтушылардың көздерi де, көңiлдерi де Дəлелханда. Өздерiне өнер атты үлкен игiлiктiң алтын түйiршiктерiн шашып, бəрiн басқа қырынан көрсетiп, терең иiрiмдерiне сүңгiткен адамға ризашылықпен қарағылары келедi. Əрi əрбiр əн жөнiндегi өз түсiнiктерiн молайтып, есте сақтар тұстарын қалт жiбермей баққан ынта қандай? Жұрт назарының қалай ойысқанынан хабардар Əнипа да шалқая отырған күйi қып-қызыл жүзiнен шаттық нұрын жоғалтпай Дəлелханға қарайды. Сырт болмысында алғаш той басталғандағы жарқ-жұрқ еткен қуаныш оты жоқ, əн айтысында да сəл салқындық барға ұқсайды. Əлде Дəлелхан емес, осынау өнер перiштесiн емiн-еркiн иемденген адамның бақытымен шырқаған Жазираның көл-көсiр қуанышқа толы өңi мұның тойымсыз көкiрегiне мұз бүрiктi ме? Əлде басым ауыр оймен тұмшаланып, көзiм қарауытқан маған бəрi солай қара пiшiнде көрiнiп отыр ма? Бiрауық ақылынан алжасқан адамның мазасыздығымен жұрт көзiне оқшау шалынып қалар қимылға бара жаздаймын. Дəлелхан қолындағы жел аспап, той перiштесi Əнипадан да асып түсiп отырған Жазираның бақытты жүзi, адамның ең бiр үздiккен шағында көкiрегiнен шығатын лептей əн – бəрi басыма тоқпақтай тиiп, менi шынында алжастырып əкететiн сияқты.

	Бiрауық өзiмдi-өзiм қолға алып, Жазира көңiлiн өзiме бұрайын десем, ол ырық бере қоймайды. Қасындағы Дəлелханды жасырынар қабырға керегесiндей сəл ықтай түсiп, əндi берiле айтып отыр.

	Мен не десем де жауабы қысқа. Ал Дəлелхан жел аспапты Бiржан салдың үкiлi домбырасынша бұлғақтатып кеп, бiр қараса-ақ құйынға тап болған қыр гүлiндей жерменжексен болып жапырыла жүзiнен жалын атады. Уысымнан бiржола шыққаны осы ма деймiн. Қарсы отырған Əлiмнiң де қарасы өңменiмнен өтiп барады. Ол менiң жүзiмдегi жазуды айна-қатесiз танығандай көзiнде бiр бiлгiрлiк бар. Жұрт аузындағы əннiң арқауы – сəтсiз махаббат, жалғыздық мұңы маған ерекше ықыласты серiк боп жабысқандай. Осы əннiң тербеуiмен су аяғы құрдымға бет алдым.

	Бiраз отырыстан соң əлдекiмдердiң тiлегiн ескерген той басқарушы үзiлiс жариялады. Бəрi қотарылып сыртқа беттедi.

	– Бəле, жаңбыр құйып кетiптi ғой.

	Шынында, думанмен отырып байқамаппыз, жаңбырдың жауғанына бiраз болыпты. Ауыз үйдiң еденi кiрген-шыққан елдiң аяғымен былғанып, ыбырсып кеткен. Жаңбыр үйдiң төбесiн тарсылдатып, босағаның сыртынан жерге құйылған су ауланы одан сайын көлдеткен. Даладағы самауырындар тегiс кiргiзiлген сарайдың аузынан бұрқыраған түтiн жаңбырмен араласып бұраң-бұраң етiп жоғалып кетiп жатыр.

	– Күйеу мен қалыңдықтың қайсысы екен, соншама қаспақты көп жеген? – деп бастарын шала-шарпы бүркемелей шығып жатқан жастардың бiреуi əзiл айтты.

	– Қайсысы қазан-ошаққа жақын болса, соның жегенi ғой, – дедi күйеу жақтан келген бiр кексе əйел.

	– Əй, қайдам, Əнипаның үйi сиыр ұстамаушы едi, – деп жаңағы əзiл айтқан жiгiт күйеу жақтан келген əйелдiң сөзiне жауап қайырды. Кексе əйел қайтып үндеген жоқ.

	Бұл əзiл менi сергiтпедi, iшiм алай-түлей. Көл боп жатқан аула алдынан аттап-бұттап өтiп, бақша iшiне кiрiп ағаш түбiн паналадым. Жаңбыр менi көрiп екiлене түскендей. Жолай шалшық суға аяғын сұға-мұға қасыма Дəлелхан келдi. Есiк алдына iлiнген электр лампаларының жарығы алма ағаш жапырақтарының саңылауларынан өтiп бiзге тура жетiп тұр.

	Жаңа ғана iшкен арағымның қызуы бiрте-бiрте тарап, жүрегiм өзiнен-өзi қатты соқты.

	– Сен Жазираға қалай қарайсың? – дедiм Дəлелханға бұрылып. Ол жаңбыр астында тоңған торғайдай бүрiсiп, екi қолын демiмен үрлей бастаған екен.

	– Ə, өте сұлу қыз, сырты қандай болса, iшi де сондай, барлық жағынан құлпырып тұрған қыз. Адамға деген мейiр-шапағаты қандай, əсiресе. – Дəлелхан Жазира туралы тағы бiрдеме сұрар ма екен дегендей төгiлiп тұр. Ол қыздың мен байқамаған мейiр-шапағатын мұның көргенiне ашуланып, морт кеттiм бiлем.

	– Сен мұндай сөзiңдi қой, мен ондайыңды кешiрмеймiн, – дедiм ашуланып, ерiксiз төбелеске əзiрленгендей жұдырығымды түйiп алыппын. Оны Дəлелханның назарынан байқадым. Ол жүрер жолында бiр шұқанаққа кезiккендей бүгежектеп тұрып қалды. Бетiме аңырая қарады бiлем, сонда да қараңғылықта көз шарасын анықтап көре алғам жоқ. Басының, иығының қозғалысында бiр солқылдақтық пайда болғандай. Ойда жоқта менен бiр мiнез көрiп оны қалай қабылдарын бiлмей, қыл үстiнде қалғанға ұқсайды. Сəлден соң ғана:

	– Бұл сенiң тың өнерiң екен, – дедi. Бұл да амалсыз бiр лебiз бiлдiру керек болғасын ойлап тапқан сөзi сияқты.

	Басқа ештеңе айтпады. Мен де үндегем жоқ. Ендi бiр сəтте осы жайсыз үнсiздiк екi туысқан арасында сүйекке таңба боларлық бiр кикiлжiң тудырғалы тұрғандай. Масқара қылыққа өз басымды байлап берiп, одан сытылып шығудың жолын таппай тықырши бастадым. Дəлелхан ше? Мұнда да тəкаппарлық пайда болған сияқты. Тек сабыр сақтауы басым. Қалың жапырақ саңылауларын қуалай өтiп жеткен сəуледен су болған көзəйнегi жарқ-жұрқ етiп, аппақ бет өңiрi айқын көрiнiп қалады. Əттең, сəл толық болса ешкiмдi маңайлатпайтын аса көркем жiгiт екенiн аңғарып, бұған дегенде табиғаттың бiраз жомарттық етiп барып, оқыстан iшi тарыла қалғанын ойладым. Түнгi жаңбыр астында ағашты паналаған түрiне, оқтын-оқтын сəулеге шағылысқан көзəйнегiне қарап, қайтып тiл қатпастан қасынан өтiп кеттiм.

	Өзiмiз отырған үйдiң ауласынан өтiп, одан əрi көршi үй ауласына жеткенiмде, мұнда да той адамдарының отырғанын көрдiм. Бұлар – қарттар. Əдетте, кемпiр-шалдар тойға күндiзге шақырылады. Колхозда жұрт тайлы-таяғымен қалмайтын қауырт жұмыстың шағы болғасын, оларды да кешке жиыпты.

	Мұнда думан басқа. Басым мəңгiрiп, жерге жайылған кең дастарқан айналасындағы осы қарттар ортасынан бiр серпiлiс тапқым келгендей, есiктерiне тақап қалт тұрып қалдым. Жаңбыр сергiттi ме қайдам, «апырау жаңа Дəлелханға не айттым, оның бетiн ендi қайтiп көрмекпiн?» – деп, осы ойға ендi ғана келiп, қатты дағдардым.

	Сүттен ақ, судан таза туысқанға өз қолыммен қанжар салғандай көрiп, бiр сəт осы қалпымда жер жұтып кетуiн тiледiм. Ет қызуымен айтуға ауыз бармайтын қылмыс iстеген адамша өз-өзiмнен мехнат шектiм. Тiптi тап осыдан Жазираны қызғанатын жөнiм бар ма едi? Ол қандай жан? Аспандағы ақ бұлтпен теңдесiп, күн қызуынан нəр алып, тiршiлiк аспанында шарқ ұрып жүрген, өресi биiк, қабiлеттi жан бiреудiң қызылша басында күнсiген қалыңдығын қайтсiн? Тек оның өзi өзеуреп тұрғасын ғана жай пейiл көрсететiн шығар.

	Апырау, оған жаңа не айттым, қалай батылым барды. Бүгiн түнде ұйықтап тұрып, таң бiлiне чемоданын ұстап жөнелсе қайтемiн? Тiптi, өйтпеген күнде де бетiне қалай қараймын?

	Шалдар бөлмесiнен даурықпа сөз, ауық-ауық домбыра үнi естiледi. Əнеугүнгi сушы Тарпаңбай шалдың да дауысын ажыратамын. Кеңседен Қапиза жұлқынып шығып бара жатқанда маған айтқан қыңыр сөзi тап қазiр қайтадан кеп, кеудеме қадалды. «Машинаға мiнгесiн бе, тiзгiн ұстай бiлмейсiңдер, аттың да, адамның да езуiн жырып жiбере жаздайсыңдар», – дедi. Осы сөзiмен жаңа Дəлелханға қиянат жасағаным үшiн тағы жазғырып тұрғандай. Апырау, мен жас та болсам колхоздың бiлдей агрономымын ғой. Қалдыбайдың заманы басқа, оны атысып-шабысып жүрсе де өз тұрғыластары түсiне алады, қай қылығына да көне алады, ал бесiктен белiм шықпаған мен бiреудiң езуiн жырсам ше?

	Мүмкiн, көкiрегiме қап-қара боп қатқан зұлымдықтан емес, жаңағы Дəлелхан алдындағыдай оспадарсыздығымнан, бiлiмсiздiгiмнен сондай бiр ойсыз қиянатқа барсам ше? Онда «жер астынан жiк шықты, екi құлағы тiк шықты» дейтiн қас масқараның өзi емес пе?

	Мұндай жаңсақ қылықтан қалай сақ жүруге болады? Əлде машинадан бiржола күдер үзiп, аттың жалына жабысып алуым керек пе? Егер аттың жалында, ердiң басында тiзгiн ұстаудың, қылдай қиянатқа бармаудың ережесi жазулы тұрса ол неғып ана Қалдыбайдың басына қонбаған? Оның кешегi, бүгiнгi қылықтарын əлi күнге дейiн үлкен-кiшi жыр қып айтады ғой. Əлде мана ойлағанымдай Қалдыбай бұрынғы, мен кейiнгi ұрпақтың өкiлiмiн, бар кiлтипан сол айырмашылығымызда жатыр ма?

	Сонда анау шалдың сөзiндегi мəн не? Бiр сəт шалдар думанына араласып, орталарында ақ шампаннан дəм татып, Тарпаңбайдың сол сөзiнiң мəнiн осындай ақ жарқын қалпында өзiнен сұрап, ашып айырып алсам ба екен? Қанша оқталсам да аяғым олай қарай баспай, Дəлелханға айтқан сөздерiмнiң уыты бойыма таралып жан-жүрегiмдi езгiлей бердi. Осы тойдан кетпей, ебiн тауып, оның өкпесiн тарату керек шығар деген оймен кейiн бұрылдым.

	Үстiм бiраз су болып қалған.

	Бiз отырған бөлмеде, одан бергi ауыз үйде би басталыпты. Жаңа менiмен жаңбыр астында ағашты паналаған Дəлелханды да тауып əкелген. Ол аккордеонды қолында бұлғақтата ойнап тұр. Билеп жүргендерден гөрi оларға тамашалап қараушылар көп, сығылысып, əрi-берi өткендерге жол берер емес.

	Бақыткүл отырған бөлмеге тақау келдiм. Манадан өзiм жоғалтқан нəрсем тап осы бөлмеден жұпар боп естi. Мұнда əн бар. Жастар биiн тамашалауға шықпаған Бақыткүл апай тұрғылас əйелдер бар дауыспен шырқап отыр. Ер адамдар əйелдердiң аузына қарап, олар айтқан əндi əр жерден бiр iлiп-шалады.

	Əйелдер дауысы көкейдегi аяныш сезiмдi оятады. Ақан серiнiң «Маңмаңгер», «Құлагер», Естайдың «Қорланы» алыс заманнан үзiлмей, толас таппай айтушының, тыңдаушының жүрегiн жандырып, өзегiн өртеп келе жатқан əндер ғой. Мiне, соларды Бақыткүл апай жолдас етiптi. Жалғыз ол ғана емес, басқа да сол тұрғылас адамдар сол əндердiң қуатына өз жүрегiнiң қызуын қосқысы келедi. Бiздiң жастығымызға, елгезек жүрiсiмiзге қызыға қарайды. Алыстағы өмiр белестерiнен тұлғасы мұнартып, асыл ақ жүздерiн, қалың-қалың кiрпiктерiн шаң басып, жүректен шыққан асыл арқау сəлемiн жолдайды. Кейде сол сəлеммен бiрге өз тағдырына айтқан мұң естiледi. Оны бiзге емес, алыс көкжиекке, биiк тауларға қарап айтады: «Қайдасың, құдiрет, сенi қайдан табамыз, бiздiң көк жапырағын қарайтып, от шалған жарлы өмiрiмiздiң дауасы бар ма?» Менi қайдан байқағанын қайдам, ауызғы бөлмеден талшыбықтай бұралған сүйкiмдi қыз шығып, ибалы жүзбен биге шақырды. Би үстiнде əлдененiң ыстық лебi шарпып, басым айналғандай. Осы дел-салдықты жеңiп, келесi кезекте Жазирамен билеймiн ғой деп едiм, Дəлелхан аккордеонды соза берсе-ақ ол сынаптай сырғып барып үнемi басқа бiреулердiң уысына түсiп кете бередi. Осы сəтте өзiме қадалған тағы бiр таныс көздi байқадым. Ол – Əлiмнiң көздерi. Қыздарды талғамайтын ол талайымен жұғысып та болды. Жазира екеумiздiң бiр-бiрiмiзге жақын келуiмiздi де, алыс кетуiмiздi де қақас жiбермей, кəнiгi сақшыдай бағады. О, Əлiм, сенiң достығың мен қастығың бiр-бiрiнен айырғысыз, екеуi де бiрдей жаныма батады. Ол бiр кезек Əнипамен биледi. Оны ақ ұлпадай шырқ үйiре жүрiп, жұртқа естiрте:

	– Əнипажан-ау, ертең бөтен ауылға аттанып бара жатып, мына ағаларыңмен, ел-жұртыңмен қалай қоштасасың? – дедi. Бұл əзiлi менi сергiтпедi. Əлiм көзiндегi бiр бақастықтан ба, Жазираның мынау той үстiнде де уысқа түспеуiнен бе, Дəлелханға жылы сөз айтып, тоңын жiбiтпек ойымнан үзiлдi-кесiлдi бас тарттым.

	* * *

	Осы тойдан екi күн өткесiн Жазирамен Дүнген төскейiнде қатты сөзге келiп, бет-ажарын бiржола ұқтым. Алғашында сыр тартқан болып, қыңырлау сөйледiм.

	– Қарындас, аяғыңа жел бiткен-ау, шамасы? Асау тайдай ойнақшып жалтара бересiң.

	– Əркiм өзiнiң үйреншiктi мiнезiн iстейдi де?

	– Сен тым асқақтап барасың. Соныңа қарап айтам.

	– Адам сəл еңсесiн көтерсе, сiзге асқақтаған болып көрiне ме?

	– Еңсеңдi көтеретiндей желкеңе қандай ауырлық түсiп жүр едi?

	– Ешқандай ауырлық түсiп жүрген жоқ. Не, асқақтасам, сiз аяғымнан тартып жерге қондырмақ па едiңiз?

	– Жоқ, бiржола асқақтап кетемiн деп ойлайсың ба, жай соны бiлгiм келедi.

	– Бiржола ма, уақытша ма, қалайда сiздiң алдыңызға бас иiп келмеспiн. Көзiм соған жетедi.

	– Оған менiң де көзiм жетiп тұр. Бiрақ қалайша сен...

	– Кеудемнен əлдене үзiлiп түскелi тұрғандай дəрменсiздiкке ұшырап, оқыс жұмсардым. – Сонау бала кезден бергi достығымызды шорт үзiп кетпекпiсiң? Сенiң жүрегiң қалайша соған ырық бередi?

	– Мен сiзге қас-дұшпан болатындай ештеме iстегем жоқ қой.

	Мұрнын тескен тайлақтай менi оп-оңай басқа жаққа бұра салды. Осыдан көп жыл бұрын сонау су жағасында қалың ағаш арасында бiр-бiрiмiздi қуып жүргенiмiздi елестеттiм. Ол биiк қарағайдың басына шығып алып, төмендегi маған «осы биiктен құласам, қағып аласың ба» дегенi ендi маған мазақ секiлдi естiлдi. Мен «қағып аламын» деп бекерге айтыппын. Ол мынау бойжетiп толысқан шағында сол мұрат тұтқан биiгiне бiржола орныққан. Құлайтын емес. Менiң қағып алмақ болып жерде көлбеңдеуiм текке əурешiлiк.

	Қаладан шақырылған жұмысшылардың қолдарындағы құрал-саймандары жұмысты өздерi кемiрiп бара жатқандай, қимыл-əрекетiне айызың қанады. Жұрттың алғашқы қарқынына ұйтқы болмаққа жұмысқа мен де кiрiскем. Сушы шал Тарпаңбай да осында. Жүз метрдей тiке биiкке темiр трубалар мен бетон ерiтiндiсiн жеткiзетiн машинаны қайдан таба қояйық. Ауыр жұмыстың бəрi қол күшiмен iстелуде. 15-20 адам бiр трубаны иыққа салып, өрге қарай қозғаламыз. Бəрiнiң ортасында менiң ғана терiм жұқа сияқты. Бiрақ өлмей сыр алдырайын ба, темiр труба иығымды үзiп бара жатса да тiстенiп жоғарыға жетуге қанша қалғанын көзбен мөлшерлей, аяқ басысыммен жаңылдырмайын деп шыдап бағамын.

	Апырау, мендегi тегеуiрiн қайда? Анау бұлшық еттерi бiлеуленiп, жондарында күн сəулесi ойнаған жұмысшылар нағыз адам да, мен не əрiде, не берiде жоқ жансебiл бiреумiн бе? Əлде оқу жолын қуғанда өз дəрменсiз нашарлығымды, терiмнiң жұқалығын ойладым ба екен? Ал Дəлелхан ше, оған мынадай трубаларды арқалатса, оның шығасылы жаны бiржола шығып кетер. Жоқ, Дəлелханда жасырын қуат бар. Тап қазiр оны бейшара халде елестете алмаймын. Қалай да ол өз ортасында басы төмен салбырайтын жан емес. Мынадай жұмысқа оның қандай қатысы бар?

	Жоғарыда тағы бiр топ əр жерден ойдым-ойдым етiп, астауға ұқсас шұқанақтар қазып жатыр. Онда денi қыз-келiншек. Жаңағы Жазира да соларға қосылған.

	Адам қолы тұрмақ, мал тұмсығы тимеген тəкаппар таудың сүбелi сауырын ойып жатқан олар да ширақ қимыл үстiнде. Лақтырылған сары топырақ төмен сырғып, қалың көк шөптi бiраз жерге дейiн жауып тастапты. Шым құйқалар, табақтай тастар табанға дейiн бiр-ақ домалайды.

	Иығым кетiп барады. Маңдайымнан аққан тер көзiмдi аштырмайды. Апырай, Тарпаңбай шалдың былқ етпеуiн қарашы. Ол менен бiр кiсi алда едi. Өрге қарай қара темiр арқаласақ та серуен үстiндегiдей көңiлдi.

	Түске тарта Қалдыбай келдi. Ол менi өзiне шақырып алып, бiрдеме айтар деп ойлап едiм, менiң қазiргi халiме айызы қанғандай: «Көтер, бала, көтер, өмiр жүгiн өз мойныңмен көтерсең ғана ұғарсың, дайын дүниеге келiп дандайсып барасың, бұл сенiң де басылуыңа жақсы», – деп ақсия қарап тұрған сияқты.

	Топ адам трубаны сонау биiкке апарып, қайтып келгенше жарты сағаттай уақыт өтедi. Қалдыбай осы сылбырлыққа шыдамай ма? Бiз тағы труба алып, жоғары өрлей бастағанымызда ол айғайлап:

	– Əй, андағы жермен тiке тартып кетсеңдер де дұрыс емес пе? Бəрiбiр ана қиялаған жерлерiң оңып тұрған жоқ. Неғыласыңдар жолды ұзартып, төте жол тұрғанда, – дедi.

	Айғайшының дауысы ауаға сiңiп жоқ болды. Бiздiң лек бағытын өзгерткен жоқ. Мына сөзi ең алдымен, менi нықырта түспек үшiн айтылған шығар деген ой келдi. Тарпаңбай ақсақал жауап берiп жатыр.

	– Оу, басеке, арамызда кəрi шалдарымыз да бар.

	Қалдыбай ары қозғалғанда, сушы шал бiзге ғана естiртiп:

	– Мазасыз-ау, мазасыз, – деп қойды. Сергек сөздерiмен бəрiмiзге қарлығаштың қанатымен су сепкендей. Кенет менiң халiмдi аңғарды ғой деймiн, даусын кiлт өзгертiп:

	– Ау, Досбол, айтпақшы, əкең қалай?

	– Қалай болсын, жасы келген адам ғой. Жатады, отырады, басқа қимыл, қыбыр жоқ, – дедiм мен зорға жауап берiп. Иығымызды босатып, берi түскенде Тарпекең тершiген маңдайын сүртiп, бетiн күнге тоса əлденеден ақынша толғанып сөйледi.

	– Шiркiн-ай десеңшi, əр адамда өзгеге ұқсамайтын бiр өзгешелiк болады-ау. Сенiң əкең ешкiмнен озып кетпей, ешкiмнен кейiн қалмай көптiң ен ортасында жүрушi едi. Пəленнен озсам-ау, пəлендер сөйтiп жатыр ғой деп мазасыздануды, қайғыруды бiлмеушi едi. Тiптi ондай нəрсенi мақсат тұтқанын көрген де емеспiн. Қысыр қиялдың да, не ерен қимылдың да адамы емес, жай ғана қарабайыр жан едi. Мiне, сол қарабайырлығын кəрiлiкке келгенде де көрсетiп отыр. Заманында қылтың-сылтыңға көп барған адам қартайғанда да сонысының бiр ұшығын көрсетпек. Сенiң əкең қартайғанда да қызық қартайды.

	Төмен түсер жолда ойын жалғастырды:

	– Заманында шиыршық атып, алдағы асқар белге жұрттан бұрын қол созған немесе ақыл-ойымен алабөтен алға кеткен адамдар көп өмiр сүрмейдi. Көп өмiр сүрсе де өзi үшiн аз өмiр сүредi. Ал қартая қалса балақ бауы үзiлген кəрi бүркiттей ойнақ салып бағады.

	Апырау, мына шал не дейдi? Менiң əкемдi мұқатқаны ма? Жоқ, əлде Қалдыбай жөнiнде айтқаны ма? Заманында шиыршық атқан адам сондай-ақ болар, бiрақ оның тап бүгiн-ертең өле қоятын түрi жоқ. Əлде маған сен де сол əкең сияқты қарабайырсың, ол асқан белден асарсың, бiрақ одан əрi бара алмайсың дегенi ме? Елден ерек қасиетiмнiң болмауын бетiме басқаны ма?

	Шынында шалыс сөзге ұқсайды. Əкем екеуiмiзден басқаның бəрiнде қайталанбас қасиет бардай. Мынау Тарпаңбай сонша жасқа келгенше қайраты кемiмеген жан. Анау Қалдыбай жиырма бес жыл колхозды ашса алақанында, жұмса жұдырығында ұстап келдi. Музыканың тiрi тəңiрiсiндей Дəлелхан. Жұрттан бөлек сұлу Жазира. Иығымды темiр труба жаншыса да сондай бiр сезiмдерге берiлiп, қосымша ауырлық артып алдым. Қартайған əкемдi ойлап, жаным ашыды. Осылай жүре берсем менi де мынау өмiр бар мен жоқтың арасындағы бiр тiрлiкке жетелеп апаратын сияқты.

	Апырау, мен жұртқа қалай ұйтқы бола алмақпын? Өз қалыңдығымның тiлiн таба алмаймын, көптiң тiлiн табу одан оңай болып па?

	Сiрə, мен ойланатын нəрсе көп. Əлде мынау темiр трубалар мен аттап кетпек болған өмiрдiң ауыртпалығы ма? Сiрə, қай адам да өмiрдi қиындықтан бастаған шығар. Анау Қалдыбай өмiрiндегi шиыр əлi күнге басынан арылмапты. Ол оңай ма? Мейлi Қапизаға зұлымдық етсiн, сонда да дəл осыдан жүрегi майға шылқымаған болар. Бақыткүл апайдың əнеугүнi Қалдыбайға келiп, жер тепсiнгенiн есiме алдым. Ия, Қалдыбайдың терiсi жұқа болса осындай жəйттерге төтеп бере алар ма?

	Апырау, жаным қиналып кеттi-ау! Мыналар дем алмайтын шығар. Трубалар барған сайын ауырлап бара ма? Қап, бiр жеңiлiрек жұмысына араласпай, қайдан килiктiм мынаған? Жоқ, жоқ, осым дұрыс. Қашанғы ауырдың үстiмен, жеңiлдiң астымен жүре бермекпiн. Болашақта нардың жүгiн көтерер күндерге де бiр даярлық керек қой. Жазираны сүйген көңiлiме де үлкен бiр соққы əзiр тұрғандай. Көкiректегi дүдəмал ой сақадай сай болуымды талап еткендей.

	* * *

	Кешкiсiн үйге келгенiмде, Дəлелхан қызу жұмыс үстiнде екен. Мана ертеңгiсiн ол қатты ұйқының құшағында қалған. Қазiр, мiне, бар дүниенi ұмытып, биiк тауларда болатын жыртқыш құстай өзiнiң қиын жерден болса да көрген олжасына қатты шүйлiккен, мойны үзiлiп, қирап, күйреп түспей бетi қайтпайтын өлермендiгiн көремiн.

	Сəлден соң ғана басын көтерiп, екi-үш аттап қасыма келдi де, көзiн ашып-жұмып, бiр жаңалықты тап қазiр қойнынан суырып алғандай:

	– Менi бiр қыз қатты сүйдi, қайтемiн? – дедi. Түрiне қарап, осы ес таппай жазып жатқан əнi сол қыздың сүйгенi, оған деген өзiнiң сезiмi туралы екен деп ойладым. О, Дəлелхан, сен шынында да ғажап адамсың! Осыдан бiрер күн бұрынғы тойда, жаңбыр астында Жазираны сенен қызғанғандағы сөзiмнiң бəрiн ұмытып, маған айтып тұрғаның мынау. Таңдану мен кекесiн екеуi де бар менде:

	– Е, сүйсе, үйлен!

	Өз сөзiм өзiмнiң жаныма батты. Жас семья құрғандарға тiлеулес сөздер судай сапырылған сол тойдың əсерiнен болар. Бiрақ оны сүйген қыздың Жазира екенiн аңғаруым жанымды одан əрi шоққа салды.

	– Сен маған қашан да қыңыр сөйлейсiң. Əңгiме менiң оған үйленуiм, үйленбеуiмде емес. Оның менi сүйгенiнде болып тұр ғой.

	– Е, сүйсе несi бар, саған қыздардың ғашық болуы ғажап емес.

	– Сол қыздың маған ғашық болуының өзi бiр алуан қызық дүние секiлдi.

	Мен диванға жантая отырдым да, өз туысқанымды бақылауға кiрiстiм. Бiр қараған адам кеудесi қуыс пенде дейтiн алаңғасарлау Дəлелханның тағы бiр қасиетiн көргендей көз алмаймын. Ол менiң осы назарымды елеместен əлi де жақындай түсiп, қадала қарады:

	– Менiң қайтатын уақытым болды, Досбол. Бала кезiмiзде достаса алмап едiк. Есейгенде жақын боламыз ғой деп едiм, ол жақындығымызды да кiрбiң шалды ма?

	Байқаймын, Дəлелханда өзiнiң алақұйын көңiлiнен туған асқақ сөздерiн былай қоя тұрып, бiздiң туысқандық жағымызды қозғап, бiр ащы сыр ашуға оқталған сыңай бар. Шынында да оның қайтатын уақыты болыпты. Жұмыстан шаршап келгенде алақұйын сөздерiмен, мiнезiмен көңiлiмдi алаң ететiн Дəлелхан ендi аттанбақшы. Мынау күйсандық та ескi заманнан қалған көне дүниелiктей қаңырап қалмақшы. Апырау, Жазираны алып кетпекшi шығар? Оның маған көзқарасы жаман едi. Бұлардың бiр жасырын байламы болып жүрмесiн. Дəлелханның жаңа маған бiр қыз ғашық болды деуi өзiн алаңғасар етiп көрсетiп, менi мұрнын тескен тайлақтай басқа жаққа бұрып салмақ айласы ма? Менi ең қатты қинағаны осы? Өз туысқаныма достық көзбен, жоқ қастық көзбен қараймын ба? Осыны ажырата алмай iшкi сезiмiм саудаға түскендей қозғалақтап, тiрелер тұйық таппай дал болдым. Жоқ, Дəлелхан ондай емес, менiң Жазираға жанымның жақын екенiн бiледi. Сөйте тұра Жазираның өзiне деген ниетiн пайдаланып, менi бүкiл ауыл алдында қан қақсатып кетуге дəтi бармас. Жазираға сөзiмдi өткiзе алмағасын құр жорамалмен өз басымды өзiм шырмап жүрген шығармын.

	– Иə, Дəлелхан, қайтатын уақытың шынында боп қалыпты-ау. Жұмыс бастылықпен сенi көп қыдырта алмадым. Демалысыңа разы болмай бара жатырсың ба?

	– Жоқ, сен ненi айтып тұрсың? Мен өте разымын, – деп ол соншама ақ көңiлдiлiкпен iлiп ала жөнелдi. – Сондай разымын.

	Қалтасынан бiрдемесiн жоғалтқан адамша алақтай қарап, көздерi еш нəрседен тұрақ таппай мазасызданды. Жоқ, мынау қыз алып қашатын адамның түрi емес, туған үйiнен тағы да ұзаққа кетер шақта туатын мiнез. Бiр кезде жоғалтқан балалық iздерiн осы үйден тапқан Дəлелхан ендi онымен қоштасар күн таяу қалғасын қимасын өз қолымен берiп кетер пендешiлiкке мəжбүр болғандай iштегi аптығын əрең басып тұрғаны ма?

	Кешкi зауал шақ. Қызарып батқан күн осы кештегi тыныштықты қия алмай тау шоқыларында, оларды айнала қонақтаған бұлттарда соңғы шапағын iркiп қалыпты. Мен үй алдында тұрғанмын. Бақыткүл апай өз үйiнiң есiгi алдынан менi көрiп, берi қозғалды.

	– Амансыз ба, апай?

	– Аман, шырағым.

	Қасыма келдi де кешкi даланы менiмен қызықтағандай жан-жағына қарап тұрды. Əке-шешең үйде ме?

	– Үйде, кiрiңiз.

	Қозғала берiп, осылай қарай жедел басқан Жазираны көрдi де тағы тоқтады. Екеуiнiң жұмыстан жаңа келiп, жуынып шыққан беттерi осы болса керек.

	Бiздiң аулада да Жазира маған тура қарамайды. Əнеугүнгi салқын сөзiмiздiң əсерi емес, ол үшiн кектенген түрi жоқ. Тек ендiгi өмiрде менiң дүниеде барымды, жоғымды аңдамай өткiсi келген таскесек пейiлi сияқты. Жаңа көргендей шешесiн кұшақтай алды.

	– Апа, Дəлелханның əнеугүнгi сөзi есiңде ме, осы космонавтар қонған күнi жаңа əн ойнап берем деп едi ғой? Барсақ қайтедi, – деп маған арқасын берген күйi шешесiне қолқа салды. Мана космонавтар қонғанын естiгенде, оның Дəлелхан үшiн бөгде бiр мағынасы барын ойламаппын. Ал Жазира оны үнемi жадында сақтап, сабырсыздықпен күткен екен.

	– Сенiң соны ұмытпай жүргенiңдi-ай осы, – дедi шешесi.

	– Ендi өзi анық айтып едi ғой, – дейдi Жазира əлi де еркелей түсiп. Бақыткүл апай қызының маған сырт берiп тұрғанынан қымсынғандай, ол қаншама қолқалағанмен, орнынан қозғала қоймады. Қабағын сəл кiржите қызына қарады. Шешесiнiң ойын қабағынан таныған Жазира қолын тартып, сəл кейiн шегiндi де ұялған пiшiнмен маған көз тастады.

	Үйге кiргенiмiзде Дəлелхан жiңiшке үндi клавишаны құлақтан өтетiндей шың еткiзiп ұрып қалды да бiзге қарады.

	– Ə, келдiңiздер ме, өте жақсы, – деп орнынан тұрды да көздерiн берекесiз алақ-жұлақ еткiздi. Сөйттi де жанарында от сəуле сөнгендей бiзден жүзiн аудара бердi. Жұртқа таба болатынын сезген адамның қимылымен қайта отыра қалуға батылы бармай, екi қолымен нота қағаздарын аударыстыра бастап едi. Оның да ұзақ сылтау болмасын сезiп, тəуекелге көштi-ау деймiн. Апай, Жазира үшеумiз оның алғашқы райынан сезiктенген едiк, кенет ол күдiгiмiздi Дəлелхан өзi шарт үздi.

	– Мен уəдемде тұрдым, – дедi. Алғашқыда өз басым да қысылыңқыраған едiм. Дəлелханның осы сөзi бiр сəт өрiсiмдi кеңейтiп тастады.

	Дəлелхан күйсандыққа қайта отырып, оның алғашқы аккордтарын ала алмай əуре-сарсаңға түстi. Тарс-тарс, шың-шың еткен клавишалар икемге келмей Дəлелханның да, бiздiң де есiмiздi шығарды.

	Ол бар денесiмен қозғалып, саусақтарымен клавишаларды бұрынғыдан да қатулана ұра бастады. Көңiлдi селт еткiзерлiк бiр үйлесiмдi үн бəрiмiздiң дымымызды құртып, тарсылдақ үнге табан тiреп, соның тасасында тұрып қалғандай. Бақыткүл апай да, мен де, Жазира да беттен қаққандай жағымсыз үнге қарсы қарап, селт етпей тұрып қалыппыз.

	Еш нəрсе шықпасын бiлген Дəлелхан орнынан ұшып түрегелдi де:

	– Жоқ, мен шатастым, шатастым, айып етпеңiздер. Мен уəдемде тұрғанмын, əлiде тұрамын, – дедi. Оның əнiнен гөрi өзiнiң қиналмауын тiлеген апай жiк-жапар болып жатыр.

	– Қарағым-ау, оған несiне қиналасың? Бiз саған сын тағайық, мiн тағайық деп тұр дейсiң бе? Ауыл-үй болғасын бiр-бiрiмiзге кiрiп, шыға беремiз. Оған қиналатын ештеңе жоқ. Адамның кейбiр кездерi болады, көкейiңдегi сөзiңдi айта алмай, ненi керек етiп, неден безiнiп тұрғаныңды бiле алмайсың. Сөйтiп дел-сал боласың да қаласың. Ондайда адам өзiне-өзi мықты болғаны жөн.

	– Жоқ, ол менiң бұрынғы ойлағанымнан да ғажап болуға тиiс едi. Жалт берiп, жоқ болып тұрғанын қарашы. Бiрақ ол жоғалмайды. Түп-төркiнi көңiлiмде сайрап тұр.

	Қайтып ешқайсымыз үндегемiз жоқ. Бақыткүл апай əке-шешемнiң бөлмесiне кiрiп, сонда көп отырды. Сəл салыңқы тартып, қысылғандай Жазира да сонда кiрген. Үйлерiне қайтқанда бiрге шықты. Дəлелхан диванға жантая отырып, бiр нүктеге ұзақ қадалды. Шешесiнiң соңынан iлбiген Жазираға жалт етiп, көзiн тез аударып əкеттi.

	Менiң байқауымша, Дəлелхан əлдеқалай берген уəдесiнен шыға алмағанына қапаланған жоқ, мұның өзегiн өртеп, тəлтiректетiп жүрген нəрсе мүлдем басқа сияқты. Жаңа апайлар кiргендегi қимыл-əрекетi мен сөздерi көп қызық мiнездерiнiң бiрi ғана. Тiптi, сол арқылы көкейiндегi шын сырын бүркемелегенi ме деп те қалдым.

	* * *

	Соңғы күндерi Қалдыбайда да бiраз өзгерiс бар. Анау-мынау сөздi көп айтатынды шығарды. Бұрын үстiне кiрсең, қалың қабақтан төмен жатқан үлкен мұрны алдымен көрiнiп тұратын. Қазiр олай емес, көбiне төмен қарап шұқшиып, көзiме жиiрек түсетiнi қыртыстанған маңдайы ғана.

	Маған жеткiзе алмай жүрген сөзi бар ма деймiн. Кейде соның ретi кеп қалғандай тiке қарасынан ыза отын көремiн. Ал сөйлей бастаса, болымсыз бiр жайтты ұқтырғысы келгенi ғана болып шығады. Тек оны не үшiн ұқтырғысы келетiнiн түсiне алмай мұның тасасында не бар деп алаңдаған басым бар түйiнiн соңынан күтемiн. Байқаймын ақырына да ештеме қалдырмай, əр сөзiмдi жаттап ал дегендей шегелеп айтады. Ұқпады ма деп, қайталай соғып, нығарлай түседi.

	Көздерi ұрысқан адамша шатынап, iштегi жанды жарасын өз қолымен ауыртып, соған мəжбүр еткен адамға шүйiлгендей. Бұрынғы қайрат та сарқылып, таусылуға шақ қалған ба дерсiң. Ендi осы дəрменсiздiк əлегiмен жүйкесi де тозып, бұрынғы доң айбат ескi шүберектей ыдырап бара ма? Тағы да, ұзақ сөйлейдi. Үнсiз мелшиген менi қайыру бермеген жылқыдай көре ме, қозғалақтап ендi-ендi бұтақтан құлап түсер кəрi бүркiттей жалп-жалп етедi. Көздерi салқын тартып, бастағы дəуреннiң қысқа ғұмырымен бiрге кетiп бара жатқанына сөйлеген сайын да налитын сияқты.

	Əлде сол өтер күн мұны өзiн жыраққа əкетсе де артымда қалған iз таза болсын, анау-мынау кiр-қоңды қолда тiзгiн барда жуып-шайып кетейiн дегенi ме? Қалдыбайдың сөзiне елтiп, қиын-қыстау iстiң талайын басынан өткерсе де жүрегiнiң ақ қағаздай таза екенiн көргендей боламын. Тек тiрлiк тауқыметi барлық от пен оқты осының өкпе тұсына қадай берiптi. Кеудесiн желге төсеп, басқаларға қалқа жасаған ол желкесiнен де тарсылдаған таяқ тиiп, қайда бұрыларын бiлмептi. Осы жайтты менiң басыма сiңiрiп кетпек екен. Басқаларға да жыр қылып, айта жүруiмдi өтiнгендей.

	Қалдыбайдың осындай сөздерiнен менде толқу пайда болады. Тек кеңседен шыққанда бұл əсерден тез арыла бастаймын. Кенет Дəлелхан есiме түссе, бəрiн тықсырып шығарады да, ашық күнде дауыл соққандай көңiлiм ұйқы-тұйқы болады. Қалдыбай мен Қапизалар ауылда қалады ғой, мына Дəлелхан бəрiмiзден түңiлгендей кетiп бара ма, əлдебiр ауруға шалдықты ма? Қалайда оның тұнжыраңқы көңiл күйiнен оңай-оспақты көрiп жүргем жоқ. Бiрақ не шара ойлап таппақпын.

	Оның қайтатын уақыты болды. Осы сирек қатынайтын туысқанның кiрiп-шығып жүргенiне көзi үйренген көршi-қолаңның бiздiң үй жаққа елеңдескен болып: «Апырай, туған əке-шешесiнiң жоқтығы-ау, əйтпесе арамызда-ақ қалатын ба ла емес пе едi», – дескен қамқорсыған сөздерi маған да жетiп, əлденеден қайғы ойлатты. Бiздiң үйдi жата-жастанған осы уақытының iшiнде кiшкентай кезiнде жоғалтқан қимасымен қайта табысқандай Дəлелханның жүзiнде балалық шат-шадыман нұр оянушы едi. Мiне, ауылда болған осы күндерiн көңiлiне ауыр алғандай аттанып барады.

	Кетерiнен бiр-екi күн бұрын оңашада оған:

	– Дəлелхан, өз əке-шешеңнiң үйi ғой, бұдан былай жиi қатынап тұр. Мына күйсандық өзiңдiкi. Қашан келсең де мiнсiз тұрады. Алматыдан пəтер алып, үй-жайлы болғаныңда өзiм жеткiзiп берем, – дедiм.

	Бұл сөзiме бас изеп қана алғыс айтып, көп мəн бермедi. Оның қайтатын күнi бейсенбiге белгiленген. Сəрсенбi күнi ертеңгiлiк Дəлелхан ойда жоқта «бүгiн жүремiн» деп қиғылық, салды.

	– Ау, оның қалай, ағайын-аумақпен қоштасып кетпейсiң бе? Бəрi жұмыста қазiр. Ертеңге алған билетiң бар.

	– Билеттi сатып жiберемiз. Қалай десең де мен бүгiн қайтамын.

	Одан əрi не боларын өзiм де бiлмей аңырып қалыппын. Сасқалақтап чемоданын iздеген түрiнен оның қайткен күнде де тап бүгiн ауылдан тайып тұрмақ екенiн ұқтым. Дəлелханның осы шешiмi алдында өзiм əлсiз болып шықтым. Қарт əкем мен шешемде не қауқар болсын.

	Əкем Дəлелханның тап қазiр жүрмекке жиналғанын əрең ұқты. Киiм-кешектерiн, шешем берген азық-түлiктi чемоданына салып жатқанына ренiш-қайғысыз таяққа сүйенген күйi қозғалмай қарап тұрды да, екеуiмiз үйден шықпаққа оңтайланғанда жақын келiп қолын берген Дəлелханды маңдайынан сүйдi. Басқа еш қимыл-əрекет белгiсiн бiлдiрген жоқ. Машина алдыруға Дəлелхан үзiлдi-кесiлдi қарсы болды. «Автобусқа дейiн жаяу барамыз», – дейдi. Мұнысын да түсiнбедiм. Мүмкiн, қия алмай бара жатқан туған ауылын соңғы рет жаяу жүрiп қызықтамақ шығар.

	...Тамылжыған шiлде күндерiнiң өзiндiк бiр ерекшелiк ғажайып көрiнiстерi бар. Қазiрде жаз айларының тап бел ортасы бола қоймағанмен, алыс беткей өңiрлерде ерте пiсетiн ақ селеу түлкiнiң жонындай құлпырады. Сағым, сағым қандай десеңiзшi. Күн тез ысып келедi. Бiрақ осы ыстық адамның жанына басылып, өртеңнiң орнындай таңба қалдыратын бiр қатер алдындағы жайма-шуақ, сабырлы тыныштық белгiсi секiлдi.

	Дəлелханның чемоданын көтерiп келе жатқан менiң көңiлiм астаң-кестең. Жол бойы көп сөйлескен де жоқпыз, сiркесi су көтермейтiн секiлдi оның.

	Ауылдан үш шақырымдай жерден жанай өтетiн жолға жете бергенiмiзде, алыстан орағытып кетiп бара жатқан машинадан саңқ еткен бiреудiң жағымсыз даусы естiлдi.

	– Уа, қайда барасыңдар?

	Əлiм екен. Машина кузовының үстiнен бiзге қолын бұлғаңдатады.

	– Қайда барасыңдар?

	– Дəлелханды шығарып салып барамын.

	– Ау, ертең емес пе қайтатын күнi?

	– Жоқ, бүгiн.

	Жүрiсiн сəл баяулатқан машина Əлiмдi қоса бұлғақтатып, бiр-екi рет ырғалаңдап алды да, зулап өте барды.

	– Мына пəлең бiздi қайдан байқап қалды? – дедi Дəлелхан тағы да тектен-текке мазасызданып.

	Дəлелханның ел-жұрттың көзiне түспей кеткiсi келген осы ниетiнен көңiлiме тағы да күдiк, үрей кiрiп, оған:

	– Мұны запас бөлшек əкелуге жiберген болар. Содан қайтқан бетi шығар, – дей салдым.

	Бiз тас жолға шығып, автобусқа мiндiк те вокзалға тез-ақ келдiк. Мұнда халық ығы-жығы екен. Билет те бар боп шықты. Поездың бұл жерден аттанатын уақыты сағат он екi. Қазiр сағат оннан сəл асқан. Билет алғаннан кейiн уақыт өткiзу үшiн барып сыра iшейiк деп едiм, Дəлелханның зауқы соқпады.

	...Тура сағат он екiде Дəлелхан чемоданын вагонның iшiне қойып, есiкке қайта шықты. Маған ендi сəл күлiмдеген болады. Мен де езуiмдi керiп қоямын. Поезд жайлап қозғала бердi. Ол ендi қолын бұлғап жас балаша шын ниетiмен күлiмдедi. Мен оның əрекетiн қайталаймын. Поездың жүрiсi күшейiп бара жатты. Мен қолымды бұлғап қалыспай келемiн.

	Дəлелхан көзiне жас алғандай, жүзi маған соншама аянышты көрiндi.

	Ендi бiр сəтте тап желкемнен:

	– Дəлелхан! – деген қыздың жан дəрмен айғайы менi жай отындай ұрды. Жалт қарасам, үстiндегi жұмыс киiмiмен түте-түтесi шығып жүгiрiп келе жатқан Жазира. Оны тап мұндай бейшара халде көремiн деп ешқашан ойламас едiм. Бұрылып тоқтап қалған менен оза берiп, Жазира тағы да аттан салды:

	– Дəлелхан!

	Бiрақ поезд қатты жүрiске түскен едi. Мiне, ендi ең соңғы вагон да Жазираның жанынан өтiп кеттi. Барлық арман-тiлегi сол даусымен бiрге өшiп, жоқ болғандай Жазира өзiне жан-жақтан жатырқай қарасқан жұртты елең қылмай бетiн басып, еңкiлдеп жылады.

	– Құдай-ай, осындай да адам болады екен-ау! Бүйткенше өлтiргенi жақсы едi-ау!

	Ал, мен қайттiм десеңшi? «О дүние, менi неге соншама еркiнсiттiң десем, осындай əзiрлеген сыйлығың бар екен ғой».

	Ендi Жазираның бейнесi көз ұшында ғайып болғандай мен оны шала көре бастадым. Вокзал басында емес, елсiз аулақта күзгi қалың қурайлы далада болатын айналасы ат шаптырым алапат өрт iшiнде дəрменсiз жалғыз қалғандай, тұла бойымды жалын арбап, айнала қап-қара өртең мен оттың қып-қызыл шарпуын ғана көрдiм. Қозғалмай тұрмын, сонда да тынымсыз арпалысып жүргендей қан тамырларымның, маңдай, жүйке жүйелерiмнiң соғысы есi ауып бара жатқан адамның халiн көз алдыма əкелiп, бiр сұмдықтан соң тағы бiр сұмдық ентелеп келе жатқандай көкiрегiмдi қорқыныш қысып, тұншықтырып, тынысым тарыла бердi. Ауасыз кеңiстiкке түсiп кеткендеймiн. Өз басым мұрат тұтқан барлық бақытым ендi менi көз алдыма келiп табалап, бiржола жерлеп кеттi.

	Тап қасымнан дода-дода болған Жазира ауылға қарай қайта сұп-сұр елестей болып жүгiрiп кеттi. Артынан бұрылып қарап тұрып қалған мен мұның да қамкөңiл шерлi жан екенiн ұғып, сəл есiмдi жидым.

	Жазира ентелей бiраз жүгiрiп барды да, тоқтап демiн басқысы келiп, тез баяулай қалды. Қарсы беттен жел соғып жүрiсiн өндiрмей қойған секiлдi.

	Апыр-ау, рас па көргенiм? Жазираның тап алдыңғы жағындағы бiраз адамдардың арасынан далақтап, есi шыққан Бақыткүл апай жүгiрiп келедi екен. Шеше мен қыз бiрiн-бiрi қапсыра құшақтай алды. Жазира шешесiнiң бауырына басын сұғып, бар денесiмен солқылдап жылап жатқанын байқадым.

	Мен бiр шетке жалт берiп, вокзал үйi айналасындағы дуал ағаштардың тасасымен тайып тұрдым. Мұндай шақта Бақыткүл апаймен ұшырасуым нағыз қорлық көрiнiс едi.

	Осыдан бiр жылдай уақыт өткен. Дəлелханның «Ғарыш əнi» эфирге шығып, тарап кеттi. Осы əндi тыңдай отырып, былтыр оның ауру адамдай елiрiп айтқан сөздерiнiң мəнiн ендi ғана ажырата бастадым.

	Бұл сонау ғарышты шарлаған ер жүректер туралы ғана толғау емес. Қай ғасырда болмасын көкке қол созып келген адам баласының талпынысындай. Жетем деген жерiне жете алмай аһ ұрған көкiрек күрсiнiсiндей. Тiптi мұндай əлемдiк тұрғыдан ғана емес, Дəлелхан шығармасының сарынынан аңғаруымша, əрбiр адамның кеудесiнде өзiндiк ғарыш əнi болады. Күнге қол созбайтын адам жоқ. Бiрақ көкiрек əнiнiң көтеруiмен шырқап шығып, кiм қандай биiктен құлайды!

	Жас күнiнде жаңсақ басамын деп, басы көрге жеткенше шырғалаңнан арыла алмаған Қапиза əуенi де сол Дəлелханның əнiнен естiлiп тұрғандай. Артық бақыттан үмiткер болып, маңдайы тасқа тиген Жазираның жас дауысы да бөле жарылып құлаққа жетедi. Қалдыбай, Бақыткүл апайды да елестетемiн. Олар да бiр-бiрiне кереғар үндерiн осы əнге ұластырып, аңырағандай.

	Тек қана менiң қосар ештеңем жоқ. Бар мұратым Жазира жүрегiн жаулау болыпты. Ол мақсатымның быт-шыты шыққан соң қос қанатын өз қолымен қырқып, жер бетiнде жорғалап қана жүрер қауқары қалған бейбаққа ұқсаймын. Қыбырлап тас кесекке соғылып таяқ жейтiн, сөйтiп өз тiрлiгiнен өзi жəбiр көретiн жандар да бар ғой. Дəлелхан əндерiн орындайтын көп аспаптың жiңiшке бiр қылы ғана ызыңдап, мендегi сол дəрменсiздiктi дəл көздейдi. Оны да əн құрылымы үшiн емес, туыстық парыз үшiн қосқан шығар.

	Ерте заманда адамның шын отты зарынан туған əндер бар. Олар кiмнiң де болса өне бойын жайлап, көкiректегi жарасының аузын ашады. Мынау солар тұрғылас нəрсе бiлем. Газет-журналдарда атақты музыка шеберлерi осы əн жөнiнде көл-көсiр пiкiр айтып, туысқанымның айдынын асырып жатты.

	Осы əн Дəлелханға деген өкпемдi де жуып кеттi.

	Бiр жыл бойы Жазирамен тiл қатысқан емеспiн. Əлiмге де көңiлiм қатты қалған. Онымен былтыр шекiскенiм де бар. Дəлелханның кетiп бара жатқанын қызылша басындағы Жазираға жеткiзген сол екен. Сонысы үшiн емес, тiлi үшiн едi менiң шиыршық атқаным. Бiр жолыққанда маған:

	– Көзiң жеттi ме ендi Жазираның жүрегi кiмде екенiне? – дегенi.

	– Жеттi, жеткiздiң сен.

	– А, ендеше рақмет айт!

	– Мə саған, рақмет!..

	Құлақ-шекеден құлаштап кеп перiп жiбердiм.

	– Ау, мынау қайтедi? – деп ауырған шекесiн ұстап жалтара бердi де, маған қарап жұдырығын түйiп алды. Бiрақ қол жұмсауға батылы бармады.

	Содан берi бiр-бiрiмiздi көрсек, терiс бұрылып кетемiз. Жаныма бататын бiр ғана нəрсе Бақыткүл апайдың жайы. Ол кiсi ауыр мұңға түсе беретiн болыпты. Бүкiл өмiрiнде шаңына iлестiрмей келген кəрiлiк ендi жайлап кеп мойнына оралып алған. Жақ сүйегi шығыңқы тартып, көздерi тереңдей түсiптi. Мұны бiр күнi бiздiң үйге келгенiнде анықтап байқадым. Осының аз-ақ алдында Қалдыбайды пенсияға шығарып салғанбыз. Соған байланысты бiр жайды айтпақшы екен. Алғашқыда аса жайдары адамдай күле сөйледi:

	– Пенде шiркiн бiр кезде жасығанын да, жер болып бетi күйгенiн де ұмытады ғой. Əлгi Қапиза сорлы Қалдыбай пенсияға шыққанда тағы бiр өлең шығарып қызық қылды емес пе, – деп сыңғырлай күлдi. Осындай ашық күлкiсiн сағынғамын ба, соншама жайлы тидi. – Өлеңi былай:



	Бақ-дəулеттiң бұзылды-ау бүгiн шырқы,

	Кəрiлiктiң қалай ед жаман сұрқы.

	Сүрiнгендi сұмырай көрушi едiң,

	Ұлық басың болды ма ендi кiрпi.

	Ер едiң ғой жазмышқа тағзым етпе,

	Көтер бойды көнбе əсте кəрiлiкке

	О дүниеге барғанда қамшы бер деп,

	Тəңiрдi сенi сүйген тағы үгiтте.



	Мұны Қалдыбай естiп, «Мына сұңғыланың бұл тiршiлiкте жағы сембейiн деген екен. Баяғыда желiк қуып жүргенiнде сол желiгi ұстап, маған бiр өлең айтқаны бар едi. Осы Қапизаға қарап, адамға бұл ғұмыр шiркiндi кем өлшеп, келте қып беретiнi дұрыс па деп қаламын. Əйтпесе мына Қапиза сияқты кəртамыстарың баяғы жастық қуатымен тұрса бар ғой, талайдың iшкенiн iрiң, жегенiн желiм қылып, тыным бермес едi», – дептi.

	Осыны айтты да Бақыткүл апай тағы күлдi. Күлiп отырған бет пiшiнi ғана. Көзiне жиылған жас та жай күлкiден емес, сол көкейдегi бөгде толқынның айдап əкелген шық нүктесi секiлдi. Дəлелхан мен қызының арасындағы сырдан Бақыткүл апай да хабарсыз екен. Вокзал басындағы сонау естен кетпес көрiнiстен кейiн бар жайды қазбалап сұрап, қызынан əрең бiлiптi. Осы жайдың бəрiн айта отырып, апай көзiне шындап жас алды. Ол кiсiнiң бiр кiнəлағаны Əлiм. Оның қисықты қиыстырып жiберудiң орнына, көзге, бетке соғуы не? Менiң де бiр кездегi аңқылдақ достың осы қылығынан жаным ауырған едi.

	Бақыткүл апай менiмен осындай əңгiмесiнде жиi-жиi Жазира туралы да сөз қозғайтын. Ол кiсi өзiнiң қамкөңiлдiгiмен, жүрек нəрiн төккен əңгiмелерiмен Жазира екеумiздi қайта туыстырып, бағзы бiр махаббатты жандандырып келе жатыр едi. Өмiр бойы өз бақыты үшiн күресiп, ойын биiк, көңiлiн сергек, арын таза ұстаған қадiрлi адамның əрекетi үлкен аяныш тудыратын едi. Оны жауапсыз қалдыра алмадым. Жазираны қайта өзiме тарттым. Мен бəрiн кешiрдiм. Дəлелханның асқақ əнi үшiн, өзiме бала жастан сүйiктi Бақыткүл апайдың ыстық ықыласқа, аянышқа толы дəнекерлiк қызметi үшiн кешiрдiм. Жазира да осы кешiрiмiмдi көкiрегiнде ендiгi қалған ынтамен құп алды. Оның құп-қу өңi күз айында қалың қурайдың арасында əлдеқалай көгерiп өсiп, бұғанасы қатпай қыс кəрiне ұшырап, ерте көктемгi жылылықпен қайта бас көтергiсi келген əлсiз шөптi еске салатын едi. Екеумiз де бала кезiмiздегi уəдемiзде тұрып, ол биiктен құлап, мен қағып алған секiлдiмiн.

	Осы шақта мен əлдеқалай кешегi, бүгiнгi екi ұрпақ жөнiндегi бiр кездегi ойларыма қайта бас қойған едiм. Бұған бiр жайдан көз алдымда көлбеңдей беретiн Қапиза да себепшi сияқты. Жыл өткен сайын өңiн кəрiлiктiң тоңы шырмай түсiп, əрi көкiрегiнде өмiрiнiң соңғы шағына сақтап жүрген бiр қайраты оянғандай бұл күнде бiршама елгезек Қапиза менi сондай бiр бөгде ойларға өз болмысымен итермелей бередi. Бiр айқын аңғаратын шындық, бұл да бiр кезде биiктен құлаған, бiрақ қағып алар сүйген жүрек иесi мұны жерде тосып тұрмаған екен, осыны ойлағанда қазiргi бақытты шағымды оның алдында ар көргендей жаным қысылады. Жалғыз Қапиза емес, бүкiл аға ұрпақ не үшiн сарсылып, неге қол жеткiзе алмағанын осы жаңа тұрғымнан айқынырақ түйсiнгендеймiн. Оларға деген сүйiспеншiлiк, мiне, осы тұста жүрегiмдi ерекше жандыра түстi.

	Тiптi бұл жай сүйiспеншiлiктен емес, үлкендердiң өмiрi қандай қиын, шытырман жағдайда өтсе де олардың əр кезеңдегi iс-əрекетi бiздiң көкiрегiмiзде ұшқын тудырып, дауылға жетелейтiнiнен болса керек. Бұл əке мен бала, шеше мен қыз, үлкен мен кiшi арасындағы табиғитуыстықтудырған қатынас түрi деп бағалау да жеткiлiксiз. Əр заманның өз адамына қайталанбас өз қатал заңын ұсынуынан шығар. Осы қатал заңмен бетпе-бет келiп, шешуiн таппай, не белден опырып кетуге қайраты жетпей артқа қарайлағанда кеудедегi бiр кесек ет-жүрегiн суырып алып, қара тасқа ұрып от шығарған ата-баба əрекетi кеудемiзге неге сəуле шашпасын? Қайратымызды еселеп, жолымызды неге жарық етпесiн? Ақ пен қараның, жақсылық пен жамандықтың туындысын айырып, ағын судан не керектi iлiп алуға да қолымыздың ұзаруына септiгi тидi емес пе?

	Сондықтан да Қалдыбайдың Қапизаға қарап, бұл адамға ғұмырды кем өлшеп, келте қып бергенi дұрыс деген қырыс ойын, кəрiлiк жүгiмен омалып жатып та оған қарай кесек атпақ пиғылын өткен күннiң тым қарабайыр, жүдеу белгiсi деп, оны өз жүрiсiмен шығарып саламын.

	Тек кеудемде олар жаққан отты жоғары бағалаймын.

	Жазира екеумiздiң қосылғанымызға жарым жылдай уақыт болған. Бұл кезде Жазира сəл денесi толып, əрi аяғы ауырлап, қыз кезiндегi бейнесiнен, мiнезiнен толық ажырап болған. Бiрақ сұлулығы кемiген жоқ. Домаланған бетi кейде айнаша жарқырап, менiң балалық арманымның көл-көсiр бейнесiн əкелгендей қуантады. Қалың қастары, кiрпiктерi бұрынғыдан да айқындала түскен.

	Қоңыр күздiң ең соңғы шағы. Бiрер жапалақтап қар да жауып өткен. Оңтүстiктен ескен жылы лепке төтеп бере алмай, тоқымдай-тоқымдай болып туралып, қырдың ақ көрпесi жоғалып жатты. Қызылша жинаудың соңғы қарбаласы ғана суыққа ұрындыра ма деген қауiп бар.

	Сондай бiр күнде əкем қайтыс болды. Осы қазаға Алматыдан Дəлелхан да келген. Ол қабағы қос қыртыстанып, бұрынғыдан да тұнжыраңқы екен. Мүмкiн осы өлiмге қайғырғаны ма, əйтеуiр оны тым жабырқау күйде көрдiм. Өлiм үстiнде өткендегiнi ешқайсымыз есiмiзге алғамыз жоқ.

	Менiң əкемнiң қазасына Бақыткүл апай қатты жылады. Кəрi кiсiнiң өлiмiне ғана емес, өмiрден ала алмаған өз үлесiне де тап осы жолы ақтық рет жоқтау айтты бiлем.

	Өлгесiн бұрынғыдан да кiшiрейе түскен əке денесiне Тарпаңбайдың қарасы менi сəл сергiттi. Ол баяғы Дүнген төскейiндегi сөздерiн тағы қайталап тұрғандай. Жүзiнде ақырғы сапарға жөнелген ауылдас қарияға деген еш ренiш жоқ. Тек бұл шал қалай өмiр сүрдi, қалай дүниеден өттi деп, тек соны сарапқа салып тұрғандай.

	Бұл қарас маған да сын. Осы ауылдың қалғымас сыншы, сақшы көздерi осы шалға ғана бiткендей, оның сəулесi қаза үстiнде көкiрегiмдi ойып түсiп, құлазытып əкеттi. Апырау, мен бəрiн ұқтым, бiлдiм дегенмен де, сол əкеме ұсап қыбырлап өмiр сүрiп, үнсiз қартайып, қара жерге кiргенше мынадай көздерге таба болғаным ба? Əкемнiң соңғы көп жылдар бойғы тiрлiгi менiң ендiгi өмiрiме жабу болып жабылып, соның етек-жеңiнен алысқа ұзай алмаймын ба?

	«Əкең қызық қартайды», «Балақ бауы үзiлген кəрi бүркiттей ойнақ салмады», – дегенде менiң де жас басымнан əкеме ұқсап, қарабайыр тiрлiкке көшетiнiмдi ойлап, өзiнше сыр ұшығын шығарғаны ма екен. Бүгiнге дейiн ұққан, таныған, ары-бергiнi болжап, өмiрдi оймен шолып бiлгенiң осы болса қайтейiн. Өмiр деген көзбен шолар жер емес, сызуын сызып, бағытын белгiлеп, тура тартар ашық кеңiстiк онда тағы жоқ. Мына шалдың баласы едiң, ғарышқа самғап ұшқаныңды көрермiз деп, бұл сыншы көз ендi маған қадалатын сияқты.

	1969 жыл.





	https://t.me/kzkitap





