	Тәкен Әлімқұлов

	Қақпақыл





	Хикая





	Мизам айында күн тым ыстық. Кәдімгі аспан айна-лып жерге түсерлік дейтін мезгіл еді. Кеңседен жаңа ғана шыққан Шөңке Серғазин мейманханаға беттеп келе жатып: «Оңтүстіктің табиғаты кызық-ау! Қалада күн шыжып тұр, далада жауыннан мал қырылып жатыр» деп ойлады.

	Қаласы осы қала болса даласы алыстағы бір таудың теріскейі еді. Арасы жүз елу километр жердің ауа райы әртүрлі. Тауды күнгей мен теріскейге бөліп жаткан ұзына жонның бергі жағы ыстық та, арғы жағы салқын. Екі беткейдің сырын бала жастан білетін Шөңке: «жүз елу километр бір сәрі. Жонға барсаң, отыз шақырымның арасы құбылмалы ғой» деп бір қойды.

	Ол мейманханаға келе жатыр. Мейманханада теріс-кейден келген кісілер бар. Олардың неге шақырылғанынан хабардар Шөңке бірауық қаймығады да. Жаңа-дан дәуірлеп келе жатқанда иттердің қырсығы тиіп жүрмесе игі еді?» деп ойлады.

	Қонақ үйдің жанынан өзен ағады. Өзеннен өтетін көпір тозыңқы еді. Шөңке оқыс сүрінгенде, қолтығынан демеп жіберген серігі:

	– Нағашы, қалада аяқты аңдап баспаққа керек, – деді. Сасып қалған Шөңке:

	– Горсоветті сынауға жақсы болды, – деп жалтартты. Серігі – туған жиені Жәлел-әддин еді. О баста есімін өзі қойған-ды. Бір есімді қомсынып екі есімді телігенде, күндердің күнінде қолтығымнан сүйеді деп ойламаған. Сахарадан тері-терсек жинайтын шала қазақтың есімін қоя салған.Теріскейдің салты сол. Тума шыр етіп түскен күні ауылға кім келсе, соның атын қоя салады. Көлденең көк атты кезікпесе, күннің атын немесе түліктің атын сыбағаға тартады. Оның реті келмесе, бөгде желеу жеткілікті. Наурызда туған бала Наурызбай, іңірде туған бала Іңірбай, қауындықта туған бала Қауынбай боп кете береді. Жәлел-әддин түйенің қомында дүниеге келді. Есімі Түйебай болуға лайықты еді. Тері-терсек жинаған адамның жолы болды.

	Шәңке жымиып күлді. Бұны өзінше жорыған Жәлел-әддин Шөңкенің қолынан тартып, көшедегі жұрттан оқшаулатты. Екеуі қара судың жанында сөйлесіп тұрды. Жәлел-әддин:

	– Бұлар ері мойнына кеткен адамдар. Сұспен қуырыңыз әпшісін! – деді.

	– Шірену керек пе, ей?!

	– Шірену сізге аздық етеді. Сызданыңыз! Сызданыңыз!

	– Жалған қалыпка қырым жоқ еді, – дей салды Шәңке.

	Жәлел-әддин жауабын ұшқыр қайырды.

	– Қырсыз кісі сыбағадан құр қалады. Шөңке сәл ойланып:

	– Алматыдан келген бір әкімді ауданға ертіп барғанда сұмдық сызданып еді. Тіпті, өзім шошып едім. Сол кісіге еліктеп керейін, – деп шалқақтады. Жәлел-әддин жайраңдады:

	– Еліктеу керек. Абайдың өзі: «Болмасаң да ұқсап бақ, бір ұлықты көрсеңіз» деген Шөңке:

	– Ей, «бір ұлықты» емес, «бір ғалымды көрсеңіз» емес пе еді?! – деп сұрады. Жәлел-әддин жылдам жыпылықтай сөйлеп кетті.

	– Міне, сіздің кемшілік осында. Сіз әріп атаулыны өзгертуден қорқасыз. Өзгерген өмірден қалыспаймын десеңіз, әр нәрсені домбарлап соға беріңіз. Сіз өзіңіз қолыңызда қылыш барын сезбейсіз. Наркескенді қынаптан суыру керек. Ертең бастығыңыз алты айлық курстан оралғанда ол қылыш сіздің қолға қайтып түспейді.

	Шөңке қалың ойда сейіле шешілді.

	– Қашан сілтеймін, ей? Жәлел-әддин шаптады:

	– Қазірден бастаңыз. Мен майын тамыза мақтағанда сыр бермей шиқандай сызданыңыз. Сөздің реті келгенде: «Жылың мәлім, шырақ» десеңіз болды. Арғы жағын өздері түсінеді. Шөңке:

	– Көзім күлімдеп сыр беріп қоймаса! – деп күдіктенді. Жәлел-әддин мәз болды.

	– Қандай адал... астағыпыралла, қандай ақылды адамсыз.’Сіздің көздің көз сияғы жоқ. Жалған сөйлесеңіз күлімдеп, қорықсаңыз жыпылықтап, қапалансаңыз жасаурап тұрады. Қадалған жерден қан алатын қанжар көз сізге бұйырмаған. Тым құрмаса, шөлмек көз, кермек көз, жылан көз, бұлаң көз пешенеңізге бітсейші! Қап, енді қайттім?! (Кенет сілкініп). – Таптым, таптым! Мә, нағашы, мына қара көзілдірік сізді талай асудан асырады. Тек асығыс кимей маңғаздана киіңіз. Оқта-теқте сарт еткізіп, төсқалтаға салыңыз.

	Шөңке қара көзілдірікті киді. Жәлел-әддин сүйсінді:

	– Ғажайып! Түнерген дауыл! Тұнжыраған түн! Тұңғиық теңіз. Қою қара қасыңыз қандай жарасады. Енді осыған қабақ тыржита білуді қоссаңыз, қатып кетеді.

	Шөңке:

	– Қалай тыржитамын, ей! – деп сұрады. Жәлел-әддин түсіндіріп жатыр.

	– Оң көзіңізді қатты жұмсаңыз, оң қабағыңыз тыржияды. Сол көзіңізді қатты жұмсаңыз, сол қабағыңыз тыржияды. Қалау өзіңізден, нағашы.

	Шөңке ағынан жарылды.

	– Көз жұмбақ түгіл, көз қысып көрген емес едім. Сол шіркініңе ебім келер ме екен?

	Жәлел-әддин дем берді.

	– Көз қысу ұят болады. Ал, қу адам күдіктенгенде, бір көзін жұма қарайды. Қайран көз жұмғыштарға өзім де ілесе алман. Дегенмен, бір-екі нәшін көрсетіп көрейін.

	Көзін әр қилы құбылта жұмды. Шөңке кіржиді.

	– Ей, антұрған, қабағың шандырланып, сүйкімсіз боп кетті. Мен көзжұмбайға бармаймын.

	– Барасыз!

	– Бармаймын!

	– Бармасаңыз бүлдіресіз, – деп өзеуреді Жәлел-әддин.

	Шөңке өршелене түсті.

	– Айтпан, айтқанымнан қайтпан! Ей, өзіңнің денің сау ма? Бөкеннің қабағындай әдемі қабағымды тасбақаның мойнындай тыржитсам, келіншегім қашып кетер.

	Жәлел-әддин «Келіншегім?!» деп ернін шығарды.

	Артынша түнше түнерді. Шөңке шошыды.

	– У ішкен адамдай реңің өзгеріп барады ғой, ей, байғұс бала!

	Жәлел-әддин райкерлікке басты.

	– Қабағы түсірге неге бардыңыз, нағашы? Ішім өртеніп, қаным қарайып барады. Жанай зәлім бір сықақ өленінде сіздің қабағыңызды тасбақаның мойнына теңеген. Қабақ шытсаңыз жеңешемнің теріс айналып кететінінде гәп бар.

	Шөңке иланды.

	– «Шынында бір гәп бар» деген осы екен ғой. Жәлел-әддин жорта жыламсырады.

	– Жекжат дегенде сізден асар кімім бар? Іңір әлетінде сіздің қара шаңыраққа жарқанаттай жарбақтап келе беретінімді байыптасаңыз, арғы жағын өзіңіз де ұғынасыз.

	Шөңке тұлданды.

	– Бұралқы күшіктің қорлығын-ай! Алматыдан қанғырып келгеніңде кызмет тауып берген өзім едім. Әкесін танытып қудырып жіберейін бе?

	Жәлел-әддин басын шайқады.

	– Сынақ айы өтіп кетті. Енді ол сіз бен бізге бой бермейді.

	– Редакторы менің айтқанымнан шықпайды, – деді Шөңке.

	Жәлел-әддин даусын бұқтырды.

	– Нағашы, редактор атаулыға сенуге болмайды. Күн сайын құбылып тұратындардың кіретін есігі сізге танық.

	Шөңке ойланып тұрды. Осы кезде Жанай мен Зияда қолтықтасып келе жатты. Жәлел-әддин қырлана түсті.

	– Жаман жиенің жауырыншыдай көріп кел ғой. Әне, жақақшыл Жанайыңыз келе жатыр. Қолтығында зайыбыңыз.

	Шөңке сыр бермеуге тырысып:

	– Қызметтес болғасын қолтықтасады-дағы, – дей салды. Жәлел-әддин:

	– «Мәдениетті кісі өмірге осылайша қарайды. Болмашыға бүйірім қызғанына өкінемін, – деп күлімсіреді. Шөңке: «Жиен ел болмас» деген осы болмаса игі еді?!» деп қара суға шырт түкірді.

	Осы сәтте, мейманханаға келе жатып кезіккен Зағира оның көзін басты. Бойжеткен қыздың саусақтары сүйріктей еді. Шөңке:

	– Балдыздың базыналығы шығар?! – деп жорыды.

	Бұл қаладағы ең үлкен мейманхана осы. Үш қабат үйдің пішімі бөлек, тым тосын. О баста немістер салған екен. Біреулер таңсық форымына таңырқаса, біреулер мін таба қарайды. «Қонақ үйді санаторийге ұқсатқаны несі?!» деседі. «Крестке ұқсатып қойыпты-мыс» деп өсек таратушылар да бар. Бұнымен қонақтардың ісі жоқ. Маңдай алды мейманханадан орын алуға жанталасады. Әкімшілік жолымен қолы жетпегендер жең ұшынан жалғасады. Әйтеуір еті тірілердің іңкәрі осы үй.

	Шалғайдағы Сейдін ауданынан, дәлірек айтқанда, «Көктөбе» совхозынан келген кісілер осы мейманханаға түсіп еді. Шетелдіктер көбейіп, абыр-сабыр жиілеп жатқанда ауыл адамдарының қалай түскені Шөңкеге қараңғы. Ол екінші қабаттағы үш бөлмелік кең люкске кіргенде таңданып қалды.

	Ортаншы бөлмеде бес-алты адам отыр. Бәрі түрегеліп: «О, Шөкең келді» деп жамырасты. Шөңке бұл күнде сирек ұшырасатын биязы киіз қалпағын телевизордың үстіне қойып, өзі стол басына отырды. Оң жағында – Файзолла, сол жағында – Иса.

	Файзолла Қасқыров – үлкен қаладағы зоопарктің директоры. Қасындағы әйелі жыртқыш аңдардың жаттықтырушысы. Екеуі де демалыста жүр. Осы мейманханада тұратынын Шөңке бұрыннан біледі.

	Иса Мырзағалиев – шалғайдағы совхоздың директоры. Оның оң жағындағы шалдың түсін шырамытады, есімін білмейді. Одан қымқа төмен отырған сол совхоздың парторгі Асқар Жотабеков.

	Осыдан бір жеті бұрын «Көктөбе» совхозында, тоқетерін айтқанда, «Көктөбенің» бір фермасында бірнеше қора қой қырылды. Ферма меңгерушісі совхоз басшыларын алыстағы отарға шақырып, саяхаттың аяғы аң аулауға ұласты. Пысықпын дегендер қасына ілесті. Олар жапан түзде жүргенде сұрапыл жаңбыр жауып, қой ығып кетті. Шамасыз шығасы мәлім болғанда облыстан комиссия барып қайтты. Самолетпен асығыс барып асығыс қайтқан екі адамның мәліметіне толық қанағаттанбаған обком оқыс істі облыстық ауыл шаруашылық бөліміне, оның уақытша бастығы Шөңке Серғазинге тапсырды. Бұдан хабары жоқ совхоз басшылары әлде кімдердің ақылымен облысқа өздері келді. «Қатердің алдын ора» демекші, маңдай алды қойшыны куәлікке тарта келді. Бұдан хабары жоқ Шөңке Серғазин шопан шал базар базарлай келген ғой деп жорыды.

	Түстікке шақырылған адамның қалай қабылданатыны белгілі. Мейманхана бөлмесінде кәдің-күдің әңгіме боп жатты. Сұқбат аяқталар кезде есік алдында даяшы қыз тұрды. Қолында патнос толы бос ыдыс. Оның неге аңырып тұрғанымен ешкімнің жұмысы болмады. Есік жаққа таман отырған Жанай:

	– Қолыңыз талды ғой, қарындас! – деді. Даяшы қыз имене тіл қатты.

	– Есептен жаңылыппын. Айтуға ұят та! Жанай Исаға әзілдеді.

	– Есеп ажырасқанда «Бопты, бопты!» деп діңгірлесіп едің. Даяшының табан ақы, маңдай терін жегің келген екен ғой.

	Иса шамданды.

	– Баршамызды сыйлаған озат шопан. Мына Нәшекең. Қолыңа шыбынның жетілігі шыққандай, маған неге жабысасың?

	– Қарғаның короліндей қараулыққа неге барасың?! – деді Шанай еруліге қарулы уәж айтып.

	Шөңке билік айтты.

	– Қой, екеуің шатаспа!

	– Облыстық газеттің қызметкерімен ілінісуге болмайды, Иса-еке! – деді Жәлел-әддин. Шөңке ішінен:

	«Екеуі шекісіп қала беруші еді. Шіркін, дастархан-ай! Ауыз жаласуларын қарашы!» деп сүйсінді.

	Бұл екі ортада даяшы қыз:

	– Үйбай-ай, қабырғам қайысты-ау! – деп жорта майысады. Иса «Нәшеке!» деп шопанды ішкі бөлмеге шақырып әкетті. Қайтып келгенде, Насыр:

	– Тиын-тебен үшін кергілесетін не бар? Мә, қызым, – деп қалтасынан он теңгелікті суырып берді. Қыз тізе бүге бергенде пәтностің шетіндегі сұлу бокал еденге түсіп, сынып қалды. Жанай:

	– К счастью, қарындас! – деді.

	Жәлел-әддин көз қысты. Даяшы қыз жорта жыламсырады:

	– Қап бір айлығымды ұстайтын болды-ау! Хрустальдің қирағанын қарашы!

	– Жәлел-әддин Исаны ішке шақырды. Екеуі де қиғаш көрініп тұрды. Иса күдіктенді.

	Облысқа хрусталь қайдан келсін? Шыны шығар. Жәлел-әддин маймаңдады.

	– Жақында жоғарыдан әкімдер келмекші. Соған алдырған. Хрусталь, оллаһи, хрусталь, өтірік болса, мына мені, өзіңізді жер-көкке сыйғызбай мақтап жүрген тілшіні буындырып өлтіріңіз. Иса:

	– Нәшеке, бері таман келіңізші! – деп тағы да ішкі бөлмеге шақырып әкетті.

	Шығып келе жатып Насыр:

	– Пай, пай, осы ақшасы түскірдің лаңы-ай! Біреу қарыз деп алады. Біреу парыз деп алады. Әйтеуір, миымды ашытты. Ақпан-тоқпанның алтыншы күнінде кассир келіншек алты мың сом қолыма беріп еді. Енді, содан қалғаны шамалы-ақ, – деді.

	Файзолла жорта жомарттық танытып жатыр.

	– Хрустальдің құнын мен-ақ өтеп жіберейін. Әйелі Эмма шыжалаңдады.

	– Бізге қандай қатысы бар, босқа шығындап?!

	Файзолла:

	– Қайтейін, ақсақалдың қабағы салбырап кетті, – деп жалтартты. Насыр:

	– Қабақ жағына барыспайық, шырақ! Айран ішкен құтылып, шелек жалаған тұтылмақшы екен ғой. Жоқ, отырыстың тауқыметін өзім көтеремін. Мә, қызым! – деп тағы да ақша суырды.

	Даяшы қыз тізесін бүгіп:

	– Мэрси! – деді.

	Жәлел-әддин жұлып алғандай:

	– Больше не проси! – деді.

	Қыз булыға күліп шығып кетті. Ілесе шыққан Жәлел-әддин:

	– Балды бармағыңнан жалатарсың, құдаша! – деп кенедей жабысты.

	Жәлел-әддиннің бағанағы пысықтауы есіне түскен Шөңке Исаға оқыс алара қарап:

	– Жылың мәлім болды, шырақ! – деп салды. Иса қыпылық қақты.

	– О не дегеніңіз, отағасы! Даяшы қыздың қылығы шот емес. «Артқы түйенің жүгі ауыр» демекші, кейін қимылдаушы едім.

	Ол трубканы алды.

	– Әуре болма! – деді Шөңке.

	– Атлас картам ашылған жоқ, – деді Иса.

	– Құрығырыңа қырым жоқ еді, – деді Шөңке.

	– Қонақтың қолы шыққыш келеді, – деді Иса. Зияда күйеуін асықтырды.

	– Қожайын қайтайық. Ертең жұмыс бар ғой. Шөңке әзілдеп жатыр.

	Менің бұйдам жеңгеңде. Пілге мінген баладай мыңқ еткізбейді.

	Зияда мен Шөңке шығуға ыңғайланды. Жәлел-әддин: «нағашым бүркіттігін істеді-ау! Тышқан ауламай кеткелі тұрғанын қарашы! Кейінгіге құрған тұждиыс ғой бұл! Есебін өзім ажыратамын ғой!» деп сүйсінді.

	Файзолла асығар емес.

	– Біз батыстың балмаскарадын көрген адамбыз. Осы арадан таң ата аттанамыз, – дейді. ІІІөңке:

	– Қайын жұртты еске түсіргенің жөн! – деп қағытты.

	Иса:

	– Шөке, на прощании бір-бір бокал шампан құюға рұқсат етіңізші! – деп өтінді.

	Шөңке үндемеді. Иса жұрттың бәріне шампан құйды.

	Өзіне қырлы стакан тиді.

	Ол суырыла сөйлеп кетті.

	Бағана айттым ғой, біздің совхоздан қырылған қойдың дәл саны он мың. Төрт мыңын осында мясокомбинатқа өткіздік. Төрт мыңын совхоздың жұмысшыларына несиеге бөліп бердік. Қалған екі мыңының арам өлгені рас. О да кәдеге асатын сияқты.

	– Қандай кәдеге? – деп сұрады Шөңке. Иса тоқ етеріне көшті.

	– Файзекең ПМК-дан екі машина сұрап алып, арам өлген қойды алыстағы зоопаркке жөнелтті. Өзі демалыста жүріп, хайуанаттарының қамын жейді Файзолла:

	– Актировить еткен өлексеге сөз шығын ғып қайтесің? – деп ұнатпай қалды.

	Шөңке «Так!» деп әрі-бері жүгірістеп кетті. Иса сөзін жалғады.

	Біздің совхоздан өздеріңіздей қайраткерлер шыққанын мақтан етеміз. Елу жылдығыңызды өткізуге шақырмақшы едік. Күтпеген қырсық жабысып, қолымызды жіпсіз байлады. Файзолла:

	– Қазақ: «Қой мыңға жетсе, керегеден бас кетпейді» деген. Екі мың, үш мың деген не, тәйірі?! Бір жылғы төлдің болмашы проценті ғой, – деп жуып-шаймақ болды.

	– Дұрыс айтасыз, – деп қостады Иса. Әңгімеге Насыр араласты.

	– Шығасыға шара жоқ. Ікімәт басқада боп тұр.

	– Неңдей ікімәт? Насыр түсіндіріп өтті.

	– Нөсер жауатын күні басшылар қағынып төрінен көрі жуық менің, кәрі шалдың бүйірін қыздырды. Бәріміз елеуреп, атқа қонып, түзден киік аулап, түлкі қуып, ат өліп, адам мертігіп масқара болдық. Жалғыз кемпір қоралы қойға қалай ие болмақ...

	Иса: – Нәшеке, сөзіңіз аузыңызда! – деп бөгеді.

	Насыр бөгеліп қалды. Иса басқаша түсіндірді.

	– Тоғышарлардың түлкіні тілге тиек етіп жүргенін Нәшекең білмейді. Гәп басқада.

	– Неде?

	– Объективный жағдайда. Машинкамен қырқылған қой нөсерден ұшып кетті. Қол қырықтықтан там-тұмдап болса да жүн қалады. Оған рұқсат жоқ.

	Шөңке кәдімгідей иланды. Әркімнің дерті өзінде. Жанай:

	– Нәшеке, таңертең редакцияға соғыңызшы. Сіз туралы очерк жазбақшы едім, – деді.

	Насыр дүкен араламақшы екенін айтты. Жанай:

	– Онда ертелеп өзім келейін, – деді. Шөңке:

	– Жақсылап жаз, – деп маңғазданды. Файзолла да ақыл айтып жатыр.

	– «Құс қанатымен ұшады, құйрығымен қонады» Нәшекеңді Нәшекең етіп жүрген жігіттерді де ұмытпа.

	– Өзіңізді атаусыз қалдырайын ба? – деді Жанай.

	– Ата, мықтап ата! – деді Файзолла.

	– Мықтап атауға редакторымыз көнер ме екен?!

	– Көнеді! «Шалғайдағы совхоз бен шалғайдағы зоопарктің қарым-қатынасы одан әрі өрістеуде» десең, бастығыңнан мақтау есітесің.

	Жанай күлді. Файзолла да күлкісін әрең тыйды. Файзолла насаттанды.

	– Жаман ағаңның шықпаған төбесі жоқ. Бір кезде мен сіздің газетте бөлім басқарғанмын. Бір әріптен қате жіберіп орнымнан ұшып кеттім. Сосын әріп таңдамайтын зоопаркке ауыстым.

	Иса асығыстық жасап:

	– Обкомде зоопарк те біраз сөз болды, – дей салды.

	– Ақылды адамда бопса деген болады, дұшпан көзі деген тағы болады. Сен, зоопарктің сырын білмейсің, шырақ! – деп Файзолла әңгіменің бетін бұрмалады.

	Исаның есіне бір кезде өзі талай барған зоопарк түсті. Ондағы жыртқыш аңдар көз алдына елестеді. Тұтқынға түскен қыздай тотықұстары қандай, шіркін! Үкісі қандай әсем!

	Көзі жанып тұрған үкі таяуда болған қырсық оқиғаны еске салды. Исаның пұшпағы қанамаған келіншегі үкінің қауырсынына жерік болды. Белгілі ырым еді. Иса аңға шыққанда үкі кездеспеді. Үкі ұшырасқанда түлкі қумас па еді, кім білсін?!

	Иса осы сырды айтқанда жұрт күлді. Файзолла мәз-мейрам болып:

	– Кейін зоопарктегі үкінің қауырсынын келінге жібертемін, – деді.

	– Мен үкімді күзеттірмеймін, – деді зайыбы.

	– Күзеттіресің! – деді жұбайы. Зайыптың танауы қусырылды.

	– Күзеттірмеймін! Иса:

	– Неміс жеңгеміз жүдә адуын екен ғой, – деді, сүйініш-күйініші аралас.

	Файзолла әзілге шаптырды.

	– Қам жеме, бала! Танертең «гуттен моргон» десем ашуы тарқап кетеді. Иса:

	– Ертеңге қарататын несі бар. Қазір айтсаңыз қайтеді, – деп жалтақтады.

	– Жеңгеңнің көңілін өзің аула. Иса қоқиланды.

	– «Гуттен морген, фрау!»

	Эмма мәз болып күлді. Өзі түсіндіріп жатыр.

	– «Қайырлы кешті» немісше «гуттен авен» дейді.

	– Гуттен авен, жеңеше! – деді Иса. Эмма:

	– Сәлемдесуді үйренелік түріңіз бар екен, – деп сүйсінді.

	– Тіл сындырарлық қырым бар-ау, аң аулауға ебім жоқ. Жазда вездеходпен үш күн іздедім. Ырымға табылмады. Жапалақ ұстап әкеліп едім, келіншегім үйден қуып шықты, – деді Иса:

	– Әулиеге түнет» демегеніне шүкір! – деді Файзолла.

	– Атеистік насихаттан хабардармыз ғой. Ондайга аузы бармайды.

	Зияда:

	– Келер жолы келіншегіңді ерте кел. Үкі-сүкің абысын сырынан артық болмайды, – деп майыса қайқайып шығуға ыңғайланады.

	Сөзге араласпай қақпақылдап отырған Зағира:

	– Театрдың шеберханасында менің сәукелем ілулі тұр. Екі тал үкісін ұрлап әперейін, – деді.

	– Қой, сәукелең жетім қалады, – деді Шөңке балдызының бас киімін аяп. – Жасанды үкі тағамын ғой, – деп жұбатты балдызы.

	Иса кәдімгідей көңілденді. Ол отырысты өзі қорытты.

	– Зияда жеңгей, мына түлкі бәйгеге қосатын жүйрік атымыз өліп, ферма меңгерушіміз мертігіп, қойымыз қырылып дегендейін, қымбатқа түскен түлкі еді. Бізді облысқа айдап келген қырсықтың басы еді. Енді осы түлкіні – құндызға бергісіз алтайыны, өзіңізге байлауға тура келеді.

	Түлкіні Зияданың мойнына орады. Жәлел-әддин:

	– Шіркін, түлкі-ай! Жеңешем құлпырып сала берді ғой, – деп қостады. Насыр:

	– Шөңкеге мінгізетін ат ауылда деп біліңдер, – деді. Иса көңілдене түсті.

	– Ағалар, замандастар, жеңгелер, осы бокалдың жалғасы «Көктөбеден» табылсын. Дастарқанымыз бұдан да берекелі болсын. Ынтымағымыз бұзылмасын. Осы үшін алып қояйық.

	Бокалдар сыңғырлады. Исаның қырлы стаканы тық ете қалды. Иса ағынан жарылды.

	– Қираған хрустальдің тауқыметі өзіме түсті-ау, ақыры! Сынған ыдыс жақсылықтың нышаны десуші еді. Лайымда солай болғай!

	Шөңке мен Зияда қолтықтасып келе жатты. Шөңке:

	– Елу жылдығымның тұсында иттердің қырсыққа ұшырағанын қарашы! – деп қынжылды. Зияда:

	– Жұт жуылып-шайылып кеткен сияқты ғой, – деді.

	Шөңке шешілді.

	– Біздің ауылдың жігіттері шетінен шалымды, шетінен қайсар. Жұт үстінде маған ат мінгізуге уәде етісті.

	– Жылқыны бордақылаймыз ба? – деп сұрады Зияда.

	Шөңке:

	– Құлқыныңның жаманы-ай! Төркінің шетінен қомағай еді. Айнымай тартқаныңды қарашы! – деп кеңкілдеді.

	Зияда таңырқады.

	– Қалада қылқұйрық кімге дәрі?! Шөңке түсіндіріп келе жатыр.

	– Көктөбеліктер лауазымды жерлесіне шобыр мінгізбейді, арындаған арғымақ мінгізеді. Қаланың шетінде сейіл құрамын. Алғашқы қарда түзге шығып, түлкі қуамын. (Зияданың мойнындағы түлкінің құйрығынан шамалы сілкіп). Бұл бұйым ба, тәйірі? Қансонарға аунап, кір-қоңын кетірген қырмызы сенің қуқыл шырайыңды жандырьп жібереді. Шалыңа сонда ырза боласың! Зияда:

	– Сенің бастығыңның қатыны мойнына қос түлкі орайды. Қуып жететін болдым ғой, – деп қуанды. Шөңке:

	– Басып озасың, қатын, басып озасың! Заманыңда атты әскерде ойнаған байыңның тақымының құрышы қанады, әлі! Олжасы алма-мойныңа оралады, әлі-ақ! Па, шіркін, арғымақ пен түлкіге не жетсін! Тұтам тіршіліктің қанибеті ғой!

	Зияда күйеуінің бетінен сүйді.

	– Жарайсың, шалым!

	* * *

	Қаладан далаға сапар шеккен машина ең соңғы асудан асып құлдилады. Асфальт жолы өзеннен кішілеу, бұлақтан үлкендеу көк суды кесіп өткенде, кенет тұман түсті. Тұман ойдым-ойдым еді. Шөңке бала кезінде осындай тұманда адасқанда, ауылды аттың өзі табушы еді. Сол бір алыс шақ ойына оралғанда, әлденеден қамырықты. Оның қасында Файзолла келе жатыр. Жарты күлшені бөліп жеген қанды-көйлек жолдасы теріскейде шаруасы болмаса да, «туған өңірді көріп қайтамын» деп зорлықпен ілесті. Қаладан шығарда базыналық жасап, машинаның алдына отырды. Соңғы асуда кідірістегенде «Қызмет бабы сенікі» деп орнын көліктің қожасына берді.

	Тұманның сейілген бір жерінде қыранның баурайында, машина басын ірікті. Оң жақта, ашық қақпаның маңдайшасында: «Хош келіпсіздер!» деген жазу бар еді. «Волга» орай бұрылып, жазудың астынан өтті. Ендігі жерде көше бойы тал. Машина сырғып келіп, совхоздың кеңсесінің алдына тоқтады.

	Қеңсе баудың шетінде еді. Жолаушылар ағаштың арасына кіріп, киімдерін қағысты. Бұны көрген бөгде біреу директорге хабар берді.



	– Иса-еке, сыртқа «Волга» кеп тоқтады.

	– Қандай «Волга?»

	– Ине жіптен жаңа шыққандай су жаңа! Иса ойланып қалды.

	– Номері қандай?

	Хабаршы сыртқа шығып, қайта кірді. Ол машинаның номерін айтқанда Иса:

	– Қаңғалақтап жүрген «ШД» ма десем, қызмет көлігі боп шықты ғой, – деп әбіржіді.

	Кеңседе бір топ кісі отырған. Бәрі далаға шықты.

	Бұл екі ортада Жәлел-әддин лауазымды нағашысын пысықтап үлгірді.

	Ол мың күн баққан арықты бір күн ұрындырған өлтіретінін, түйедейдің тетігі кейде түймедейден шешілетінін, мәселе шиеленіскен сәтте сөзден ши шықпауы керек екенін айтып өтті. «Бір қарын майды бір құмалақ шірітеді» деген не сөз деп бір қойды. Осының бәрі әдемі сөзбен ақыл айту еді. Шөңке Серғазин байыптады. Ол шамалы шамданып:

	– Маған түстен кейін намаз үйретпекшімісің! – деп шалқайды.

	Жәлел-әддиннің көзі жапалақтың көзіндей жыпылықтады. Ол Файзоллаға жаутаңдай қарады. Файзолла арашалады.

	– «Асыл тастан, ақыл жастан». Бала шымбайыңа бататын сөз айтқан жоқ.

	«Шымбайыңа бататын» деген мысқыл Шөңкенің жүрегіне тікендей қадалды. Қой көзі әнтек шегірленді. Ол оқыс ашуланып:

	– Құйысқанға қыстырылған нәжістей саған не жоқ! – деп салды.

	Файзолла есесін әзілмен қайтарды.

	– Мен құйысқанға қыстырылсам, сенің шап айылың бос болғасын қыстырыламын. Сен тосырқау өскен адамсың. Әр нәрсені жартылай білесің. Жартылай аңғалдық, жартылай адалдық, жартылай мансап. Қазекеңде айран ішкеннің құтылып, шелек жалағанның тұтылатынын байыптамайсың. Түйені түгімен жұтатындардың мұртын балта кеспейді. Тышқаншылағандар құриды.

	Шөңке сазарып, әлдекімдерді ойлап кетті. Файзолла оның ішкі мұзын ерітпек боп жылы сөзге ауысты.

	– Қой үстіне бозторғай жұмыртқалаған кеңшілік заманда сегіз қырлы, бір сырлы болмаққа керек. Осы күні қожа, молдалар құран оқып отырып, араб тілінде саудаласады. Жыртысқа, підия-сідияға таласады. Ескі кісілер ру сұраса айтысса, заман ағымын түсінетіндер басқа нақышта сөз қозғасады.

	– Қандай нақышта? – деді Шөңке сұрланып:

	– Ішің біледі ғой, несіне қинайсың?! Шөңке жібіді.

	– Пай, сенің тұспалға жүйріктігіңді-ай!

	Ұрымтал жерді енді тапқан Жәлел-әддин қалтарысты ақылға ауысты.

	– Шөке, қой осы совхозда бір-ақ фермада қырылған. Оның меңгерушісі совхоз басшыларымен бірге түздеп түлкі қуып жүргенде ферма иесіз қалып, қоралы қойлар жаңбырдан ығып кеткен. Өзі мертігіп жатыр. Оның көнілін сұраудың керегі жоқ. Қайта мертікті тілге тиек етіңіз. Қоралы қойға жауапты Насыр шалды желіктіріп жолдан тайдырғандар қазір қол қусыра қарсы алады. Саңқылдаңыз, шаңқылдаңыз, дүрдиіңіз, дүрсе қоя беріңіз, зілденіңіз, – өз еркіңізде. Екінші, сіздің туған жеріңіз осы өңір болғандықтан, елу жылдығыңызды тойлауға даярлықтың айып-шамы жоқ. Бұл ауыл азаматтарының іштей ұғынатын ісі. Шөңке:

	– Соңыра қаңқуға қалып жүрмесек?! – деп күдіктенді.

	Файзолла күлді.

	– Шөңке, сен өзің қызық адам екенсің. Елуінде елің сыйласа, маңқиып отыра бер, аузының салуы қашқан, антұрған!

	Шөңке скамейкаға отырып маңқиды. Жәлел-әддин:

	– Өз бағасын өзі білетін адам осылай маңқияды.

	Әмсебап болмаққа керек, – деп құрдай жорғалады.

	Осы мезетте баудың ішіне Иса Мырзагалиев пен Асқар Жотабеков келді. Екеуі қатарласып: «Қонақтар киімінің шаңын қағады дегесін іште тосып қалдық», десті.

	Жәлел-әддин астарлы айбат шекті.

	– Шөкеңдер мен Файзекеңдерді аудан басшылары шекарадан күтіп алушы еді. Совхоз басшыларының кеңседен тосқаны қалай?

	– Тексеруге келе жатыр деген соң кеңседе көрсеткіштерді әзірлеп отыр едік, – деді Иса.

	– Жылың мәлім болды, бала? – деді Шөңке сүзіле қарап.

	– Шөке, менің жасым биыл отыз беске шығады.

	Кемшілікті енді түзетеміз, – деді Иса қыпылықтап.

	– Сендер үшін облыста сөгіс есіттім, – деді Шөңке бұлтиып.

	– Сөгіс емес, ескерту еді ғой, – деді Жәлел-әддин. Адамдар қай сөзге сенерін білмей аң-таң болды.

	Шөңкеге жаны ашыған сыңайда еді. Файзолла ойқастап, оқшау шықты. Ішінен: «Шөңке Серғазинді кемсітсем «құрғақ қасық ауыз жыртадының» кері келеді екен. Дон-кихот немені пайдаланып қалайын» деп тұрды. Ол қайтып келіп:

	– Шөңке Серғазиннің ескерту естігенінің өзі өлім. Алматыға министрлікке ауысатын тұсында аяғыма шырмау салыңдар, – деп мұңайды.

	Асқар түсінбей аң-таң боп тұрды.

	– Бізден бір қателік өтті, – деді Иса.

	– Өлген малдың орны өтелді ме? – деп сұрады Шөңке.

	– Ептеп-септеп жинап жатырмыз. Ресми кеңес басталғанда, Асқар:

	– Пландарыңыз қандай? – деп сұрады. Файзолла бірінші боп жауап қатты.

	– Менің шаруам ферма мен бас бухгалтерияда еді.

	– Екі кеменің басын ұстағаныңыз қалай?! – деп кекетті Асқар.

	– Заманында үш кеменің, төрт кеменің, тіпті, бес кеменің басын ұстап та көріп едік. Енді, кейінгі балалар болмашыға таңданады, – деп Файзолла кіржіңдеді. Иса жуып-шая бастады.

	– О не дегеніңіз. Файзеке, атағыңызға қанықпын.

	Файзолла екі қолын қалтасына салып, әнтек шалқая сөйледі.

	– Облыс деген не, тәйірі! Ағаңның Алматыда қалай алшаңдайтынын білмейсің. Мәскеудің өзі бізден қалған. (Шөңкені нұсқап) Мынау ит қанды-көйлек жолдас болғасын көңілін қимай келіп қалдық. Немесе шалғай совхоз не теңіміз?!

	Аскар ыстық ботқадай жабысты.

	– Отағасы, совхозды қомсынғаныңыз қалай болар екен?! Бұл совхозда Жоғарғы Советтің депутаты бар. Бұл совхоздан Одаққа аты мәлім ғалымдар, қайраткерлер, артистер мен артисткалар шыққан. Файзолла:

	– Сөз баққан бала екеніңді білдік. Тіл мен жаққа сүйенуден көрсеткіш түзетілмейді ғой, – деп ренжіп қалды.

	Иса жылан көзімен Асқарды шағып өтті. Илеген терідей жылтыр беті шамалы сұрланды. Тұттықыл тілінің мүкісін жазуға тырысып: «Сөз қаужасудың керегі не осы?!» деп бір қойды. Файзолла ишарамен бас изеді. Сәнмен қырыққан келте шашы көк текенің сақалына үқсап тұрды. Иса қарлығаштың қанатындай қияқтанған қара галстугін баптады. Ол өздерінің отарға жүрмекші боп отырған беті екенін, береке малшыда екенін айтып өтті.

	– Киіз үй салқындық етпес пе екен, – деді Файзолла.

	– Бірдеңе ғып жылытармыз, – деді Иса.

	– Кассиршаның құттыханасы жылы болушы еді, – деді Жәлел-әддин.

	– Сызып жіберуді ойлап отырсың-ау, қу бала! Ертең облысқа барғанда редакторыңа айтсам, сорың қайнамай ма?! – деді Файзолла. Жәлел-әддин маймаңдады.

	– Ағатай-ау, оңашада ермек іздемей өлеміз бе?!

	Файзолла кішірейді.

	– Жеңдің, жеңдің, бала! Мен өзі, задында, кешірімпаз адаммын. Тұтам тіршілікте інінің ағаға еркелегеніне не жетсін! Кей інілер шошала қорыған күшіктей босқа шәуілдеп, таяқ жеп тынады.

	Асқар шамалы шығандап, өзімен-өзі сөйлесіп кетті.

	«Бурыл бастың қорлығын-ай! Әттең, өлген қойдың бетке шырмау боп тұрғаны!»

	Иса қасына келді. Екеуі ауызша оңаша сөйлесіп кетті. Иса кінәлай сөйледі.

	– Бүйректен сирақ шығаруды қашан қоясың, осы! Біле білсең, қонақтарды қарсы алу, шығарып салу сенің міндетің. Ертең ауданнан сөз келсе, саған келеді. Аскар:

	– Ауданнан звонок болған жоқ, – деп ақталды.

	– Бұзылған линияны «сүпу» деп жалғастыра сала ма?!

	– Осылардың құйысқаны бос па деп ойлаймын.

	– Ері мойнына кеткен адам жаңа «Волгаға» мінбейді, шырақ!

	– Көлігі тым мықты.

	– Сен әлі ана сүті аузынан кеппеген жассың. Зооветті бітірген кезде мен де өзіңдей албырт, бір бет болғам. Ауыл шаруашылығы артелінің уставымен сөйлегем. Бертін келе бақсам, өмір уставқа көнбейді екен.

	– Көнеді!

	– Қой дедім ғой. Әлгі мақал кім не еткенде бай болады деуші еді?! Анау «Ақтөбе» совхозының директоры мен парторгі он екі ай айтысып еді. Қайсысының ұшып кеткенін білетін шығарсың.

	Талдырмаш Асқар сазарып тұрды.

	Күнгейде туып-өскен Асқар Жотабеков он жылдық мектепті бітірген соң тұз-дәм айдап осы ауданға келді. Аудандық комсомол комитетінің секретары болып қызмет істеді. Көрінгенді сынап, батылдар санатына қосылды. Жас активтер алдында лекция оқып өсіп келе жатқанда оқыс қырсыққа ұшырады. Аудан орталығында өткен жауапты жиналыста суырылып сөз сөйлеп тұрып: «Қоқты құмда маса-сонаға жем болып еркек орып көрген жоқсыздар!» деп салды. Облыстан келген басшы: «Сіздің өзіңіз шалғы шалдыңыз ба?!» деп реплика берді. Асқар Жотабеков тұтығып қалды. Осы оқиғадан кейін райком «өндірістік тәжірибесі жетіспейді екен» деп оны шалғайдағы совхозға жіберді. «Көрмеген жердің ой-шұңкыры көп» демекші, көктөбеліктердің сырына әлі қанық бола алмай жүр. Оның байқауынша, Иса Мырзағалиев нағыз бұлаң-құйрықтың өзі. Кезінде Алматының зооветинститутын бітірген ол шалғайдағы совхозда жүріп кандидаттық диссертация қорғамақ. Диссертацияны Алматыдағы біреу жазып береді-міс деген өсек те бар. Оған Асқар кәміл иланбайды. Сөйте тұра, Исаның жылпостығына көз жеткереді. Көз жеткергендіктен іштей оны ұнатпайды. Бірақ ұнатпағанда не шара?! Совхоз атаулыда билік директорда. Көрші «Ақтөбеде» директор мен парторг он екі ай айтысқанда, соңғының жеңілгені рас. Сондағы оның жазығы не? Шаруашылыққа араласты. Директордың үстінен қатаң бақылау жасап, келген-кеткен қонаққа мал сойғызбай қойды. Мүмкін, оныкі дөрекі болған шығар. Мүмкін, көшпелі жағдайда көшпелі елдің ресімін сақтамау қиын да шығар. Дегенмен, Жотабековтің ойынша, шаруашылықтың үстінен партиялық бақылау керек-ақ. Мынау Мырзағалиев анда барады, мында барады. Түлікті түлікке айырбастап, дүниені сеңдей соқтығыстырады. Оны тексеріп жатқан адам жоқ. Сөз жүзіне келгенде Мырзағалиев үстіне су жұқтырмайды. «Рентабельді шаруашылық!» «Совхоздың пайдасы!» Бұған кім қарсы болсын!

	Осы сырды ол Серғазинге айтсам ба екен деп те ойлады. Бірақ Мырзағалиев Серғазинмен етене жақын. Облысқа барғанда үйінен шықпайды. Сыртынан:

	«Өзіміздің пәленше-екең!» деп күмпілдейді.

	Жотабековтың түсінбейтін бір нәрсесі, Мырзағалиевтің таныс емес, біліс емес дөкейі жоқ. Сұқбат үстінде сыр шертілгенде: «Е, о кісі өзіміздің ағамыз есепті ғой» деп қояды. Денсаулығына тост көтеруден де тайынбайды. Ал бірақ сол кісі орнынан ұшып кетсе, жамандап шыға келеді. Бет-аузы бүлк етпейді-ау сабаздың!

	Асқар осындай қасиеттің Серғазинде жок екенін білмейді. Серғазин өзінше адал. Оның қалтарысында қыртыс аз. Қарым-қатынастың құбылмалылығын аңдамай қалатын шағы жиі. Осы сапарында ол өзінің сынақта жүргенін шамаламайды. Іс тексерудің сырын бір жақты түсінеді.

	* * *

	Ол тексеруді кеңседен бастады. Екі сағаттан кейін екі машина отарларды аралауға шықты.

	Ертеңіне Серғазиндер ауданның орталығына беттеді.

	«Көктөбенің» басшылары қалып қойды. Қоштасарда Мырзағалиев:

	– «Қышыған жерден қол кетпес» деген. Тағы да келесіздер ғой. Мен Шөңкеңнің елу жылдығын айтып тұрмын, – деді.

	Машинаға отырарында Жәлел-әддинді оңаша шығарып, аудандағы ақылшының кім екенін айтты.

	* * *

	Арада он шақты күн өткенде Шөңкенің үйінде сыбайластар қонақ болды. Меймандар тарқасарда Шөңкенің кабинетінің астан-кестеңі шығып жатты. Бір-екі орындық құлап жатыр. Стол үстінде шылымның тұқылы толған күлсалғыш. Оның маңында айқұш-ұйқыш сызылған дағарадай қағаз. Қағаздың үстінен күле қарап, Зияданың мойнына түлкі орап түскен суреті тұр.

	Зиялының аты зиялы. Қонақтар жарасымды ізетпен қоштасып жатты. Етене адамдардың арасында басы артық сөз болмайды. Тоқетерін айтысты. Эмма:

	– Ендігі отырыс біздің номерде болады. Біз, әрине, қойдың басын тарта алмаймыз. Қаздай теңкиген түйе-тауығымыз және жоқ. Біз кроликтің аппақ санымен сыйлаймыз, – деді. Шөңке әзілге шаптырды.

	– Тордағы арыстанның сыбағасынан дәм татады екенбіз ғой.

	Эмма совхоздан келген өлексе тұрғанда арыстандардың өкпелемейтінін айтып шықты. Шөңке

	Файзоллаға шүйілді.

	– Бұны неге бүктің, антұрған! «Көктөбеде» қырылған қойдың қырсығынан инфарк болуға айналдым. Бастықтар тағы да объяснение сұрайды. Мен: «Қырылған малдың еті түгелдей мясокомбинатқа өтті» деп уаныш айтамын. Ал, сен, былайша айтқанда, көлденең көк атты хайуандарыңа напақа ажыратасың. Файзолла:

	– Бензинмен өртейтін арам етті қимайсың ба?! – дей салды.

	– Арам? Неғылған арам! Өлген қойдың санына совхоздың мөрі басылса, мясокомбинат қабылдай береді.

	– Ондай қулықтың дәурені өткен. Бауыздалмаған қойды бұл күнде дәрігерлер де айтпай таниды.

	– Өлексенің орамалын төледің бе?

	– Ұсақтанып қайтесіз, Шөке. Облуправлениенің орынбасарына бұндай сөз жараспайды.

	– Үстіңе жүз жиырма қонғанда мыңқ етпеп едің.

	Ішің майлы екен ғой, сабазым!

	– Пай, пай сенің осы аңғырттығың-ай! Атаң қазақ:

	«Ат аунаған жерінде түк қалады» деген. Жең ұшынан жалғасатын кезең болады. Оны сен білмейсің. Бес жыл бойы орынбасарлықтан аса алмай жүргеніңді неге пайыптамайсың?!

	Әңгімеге Жәлел-әддин араласты.

	– Файзеке, бес жылға барысудың керегі жоқ. Кісінің тауын шағу обал. Шөңкеңнің кенейі бүк түспей шік түсетін, сақасы тәуке түспей алшы түсетін кезі әлі алда.

	Файзолла жөніне көшті.

	– «Дос жылатып айтады, дұшпан күлдіріп айтады». Менікі үзеңгі жолдасты қамшылау ғой. Нағашың көтерілсе, қол соғатын пақырың – мен!

	Жәлел-әддин жайраңдады.

	– Лұғатты сөз, міне осы! Айыз қандырар айтқышым-ай. Жол айрығында құлағымның құрышы қанбай қалды-ау!

	Файзолла көңілденді. «Келесі сәрсенбіде біздің номерден бас қосатын болдық қой. Нағашыңа ілесіп кел. Келінді де ерте келерсің».

	– Құп! – деді Жәлел-әддин.

	– Зағира қарындас, сіз де келіңіз. Отырыстың гүліне баланасыз, – деді Файзолла. Зағира қырланды.

	– Сәрсенбі күні репетициямыз бар еді. Кешігіп барсам, айыпқа бұйырмассыз. Файзолла насаттанды.

	– Біздің қонақтар таң ата тарқасады.

	– Жанай да баратын шығар, – деді Зияда.

	Файзолла есітпегенсіді. Шөңке Жанайға көзінің қиығымен қарап тұрды. Жанай болса, Зиядамен қолдасып қоштасып жатты. Жәлел-әддин жорта міңгірледі:

	– Желімдей жабысып қалғаны несі? Жақын адаммен қоштасу ерсі екенін білмей ме екен, ә?!

	Шөңке шамданып қалды. Зияда оны елең қылмады.

	– Жанай, сізді тағы да құттықтаймын. Ертең «Қызыл түлкіңіз» шығады. Баспаханадағылардың аузының суы құрыды. Жанай кішіксіне сөйледі.

	– Астанадан жолым болмай провинцияға келгенде, сіздің жұбайыңыздың арқасында жылы орын таптым. Жүйрік ат екеш жүйрік аттың өзі бәйгеден тартусыз келмейді. Қайран Шөңкеңнің тақымы мықты ғой. Зияда ыңғайсызданып қалды.

	– Ақын деген жібектей есіліп, қыздай сызылып тұрушы еді. Сіздің сөзіңіз түйеден түскендей!

	– Сұлу сөз шымбайға батпайды, – деді Жанай. Жәлел-әддин Шөңкені шынтағынан түртіп қалды.

	Шөңке Жанайға сүзіле қарап тұрды. Ауладан төбет үрді. Жанай:

	– Жеңгей, төбетіңіздің түрі жаман көрінеді. Қақпақылдап шығарып саларсыз, – деді.

	– Зағираш, конақтарды шығарып сал. Зағира тізесін бүгіп ізет көрсетті.

	Қонақтар үйден шыққанда Жәлел-әддин Шөңкеден шотал сұрады. Шөңке:

	– Жанай кеңкелес астынан кемітетінді үстіне жазып қоймағанда қыратын еді, – деп ойыннан сыр шертіп етті.

	– Үстіне жазғаны несі? – деп сұрады Зияда. Шенке:

	– Ойында үстіне қондырған оңбайды, қатын, астынан: кеміткен мәп табады, – деп түсіндірді.

	Зияда аң-таң болды. Ері қуланды.

	– Түсінбегеніңе шүкіршілік. Шөптің басын сындырайыншы!

	Жәлел-әддин жорта жеңімен аузын басып «хых, хых, хых!» деп күліп, Зияданың суретіне қылилана қарап тұрды. Шөңке секем ала шамданып қалды. Зияда бөлмеден шығуға ыңғайланғанда, күйеуі:

	– Тотайым, береген қолыңмен сұлу бокал шарап құйшы! – деді.

	– Мизерде ғана ішуші ең ғой.

	– Ішім өртеніп барады.

	– Сарыағаштың шипа суымен өшірейін.

	Иіле берген әйелдің қолын күйеуі қағып жіберді. Столға тұқыл күл шашылып қалды. Зияда намыстан жыламсырай, көзін тайдырды. Шөңке көзін ежірейтті.

	– Жанай қолыңды тоғыз толғанғанда көзіңді тайдырмай, ойнақшып ең. Шынтақтап түрткенге неге туладың?

	– Жанайыңның саусағы шегедей екен, қолымды қаусатып бара жатқасын ойнақшыдым, сорлы-ау!

	– Ойбай, сорым қайнаған екен. Саусағыңнан сынайы толғады десем, шымбайыңа батырған екен ғой, кәззап!

	– Иә, сөйтті, жаным.

	– Қап, қапы қалдырды-ау!

	Бармағын тістеп, шамалы ойланды. Жәлел-әддин жорта шарап құйды. Шөңке доңайбат шекті.

	– Қатын, шық көшеге! Шақыр иттің баласын! Әкесін танытып жіберейін!

	Зияда терезеден тысқа қарады.

	– Сенің Жанайың...

	– Менің Жанайым емес, сенің Жанайың!

	Жәлел-әддин өзімен-өзі сөйлесіп кетті. «Ерлі-зайыптының шырқын бұзғанда «шыж-быждан» қағылмаймын ба?! Онсыз да аузымның салуы жоқ сорлы едім. Қап, әттегене-ай, ойыннан от шықты-ау!» Ол оқыс сілкініп, Шөңкеге бұрылды.

	– Сіздің қара шаңырақта өтірік айтқан адам көрінде өкіреді. Ағымнан жарылайын, Жанай сіздің де, жеңешемнің де Жанайы емес, менің Жанайым. Қой аузынан шөп алмайтын момын. Несіне ерегістіңіздер?! Шөңке ыңғайсызданып қалды.

	– Менікі басымнан сөз асырмаудың ерегісі ғой. Әйтпесе, кеңкелес кімге дәрі?! Жәлел-әддин жорта екі ұшты сөйледі.

	– Ақын деген аумалы-төкпелі болады. Шабытты сәтінен сақ болсаңыз, бұралқы иттің милау екені рас.

	Шөңке үнсіз сазарып тұрды. Зияда терезенің пердесін түсірмек болды.

	– Сен маған теліп, мен саған теліп, ал Жәлел-әддин жиенің өзіне теліп өгейсіген Жанайың Зағираны құшақтап тұр ғой, бетім-ау!

	Шөңке шошып түсті.

	– Не дейді?

	Шөңке терезенің пердесін ашты. Сәл тұрып, кіді бұрылды.

	– Қатының, корректорлық көзіңнің майын тауысқан екен. Жанай құшам десе, Зағира көкірегінен итереді. Қайран, балдызым-ай! Қыбым қанды-ау!

	Жәлел-әддин терезеге үңілді.

	– Түлкі қуған дүрегейдей ойқастайды. Шөңке насаттанды.

	– Біздің балдыз шалдырмайды (Зиядаға қарап), сен, азаматшам, ибаны актриса сіңліңнен үйрен. Зияда шамданды.

	– Ауыл аралас, қой қоралас болғасын әртүрлі жұртты танимыз, – Шөңке.

	– Танысаң, бүгінгі отырыста дорақтар болды ма, айтшы!

	– Мені отқа итерме. Ақылды мен ақылсызды, содыр мен сыпайыны өзің жікте. Абзал зайып жұбайының ішіндегісін қабағынан таныр болар. (Әрі-бері жүгірістеп). Шіркін, біздің бастықтың зайыбы-ай! Кімге иіледі, кімге майысады, кімге қолын сүйгізеді, кімге калошын шешкізеді, бәрін біледі-ау! (Ызаланып). Сен менің сарқытыма зар боп жүрген Жанайға жалпақтайсың.

	– Жанай – ақын. Ақынды сыйлау ләзім.

	– Ақын емес, ақымақ. – Просто – дорақ.

	– Дорақ болса «Қызыл түлкіні» қалай жазады.

	– О не?

	– Ертең біздің газетте «Қызыл түлкі» деген фельетон шығады. Жалпақ жұрттың аузына ілігеді.

	– Не туралы екен?

	– Не туралы екенін өзім де байыптамай қалдым. Әйтеуір сорғалаған сурет, астарлы әжуа, мірдің оғындай өткір сөз! Қызыл түлкі қуған даңғойлар есімде. Олардың қырылған қойдың үстінен түскені есімде.

	– Қай жердің даңғойлары?

	– «Көктөбенің» даңғойлары. Шөңке сұмдық шошыды.

	– Не дейді?! Ол оқиға хақында мен екі рет объяснение бергем. Жабулы қазан жабулы қалған.

	– Маған неге айтпадың? – деп жаутаңдады әйелі.

	– Қатынға сыр шашатын ашық ауызың мен емес. Біз басқа рухта тәрбиеленген адамбыз.

	– Ойбай, рухың әдірә қалсын. Өзіңді ел санатына қосып жүрген кім?

	– Өзім!

	– Өзің емес, өзім. Шалбарыңды үтіктеп, жағаңды крахмалдайтын – мына мен! «Көктөбеден» келген кісілерге емеурін танытатын да – мен! Қазақ «Заманың түлкі болса, тазы боп шал!» дейді. Сенің желбуаз рухын кімге кәт?!

	– Сенің сөзің Файзолламен орайлас шықты-ау.

	Екеуіңнің ымы-жымың бір емес пе?

	– Енді маған шалды тағайын дедің бе? Шөңке тарпаңдап кетті.

	– Тақпаймын, бақпаймын, қақпаймын, тек мына қылмыска итермелегендерің қанымды бұзады.

	– «Көппен көрген ұлы той» қылмыс емес. Әулие болсаң «Көктөбенің» басшыларын неге қорғайсың, – деп тіктесті әйелі.

	Екеуінің арасында кергілес қайта басталды.

	– Түлкіні неге байланасың?

	– Мойныма алтайы ораған Исадан неге қызғанбайсың, мені?!

	– Жарыңды жұрттың бәрінен қызғансаң, жексұрын атанасың.

	– Жөндем уәжге енді көше бастадың.

	– Жә, ол жағын тағы бірде сейлесерміз. Фельетонды айтшы. Мен хақында не депті?

	– «Ысылған іскер басшының жауырды жаба тоқығаны – өкініш» депті.

	Шөңкенің даусы торыға шықты.

	– Сені Жанай сұмнан неге қызғанамын! Мақтамен бауыздау ғой, бұл! Ертең іс насырға шапса, бұлт маған төнеді. Жанайың жанай емес, жалмауыз боп шықты ғой. (Екіленіп) Шақыршы сүмелек сұңғыланы?

	Зияда терезеге үңілді.

	– Қарасы өшіпті. Зағира жалғыз тұр.

	Шөңке әрі-бері жүгірістеді. «Қызыл түлкі?!» мынау ілулі тұрған заттың төркінін тәптіштеген сықақ қой, шамасы?! Маған келіп-кетері қанша? Жоқ, қырсығы тиеді екен. Қырылған малдың айғақты заты ғой, бұл! Антұрған Исаның мещанка немкаға байламай қарапайым корректорга байлап кеткенін қарашы! Ертең бастықтар пара алдың деуден де тайынбас. Қап, әттегене-ай! (Әйеліне бұрылып). Зияда баспаханамен жалғастыра қойшы.

	Зияда телефон соқты. Зағира мен Жәлел-әддин балконнан қақпақылдады.

	Шөңкенің даусы тарғылданды.

	– Алло, дежурный?! Сөйлеп тұрған облуправлениенің басшысы Шөңке Серғазин. Естуің бар ма еді? Бар болса, «Қызыл түлкі» атты фельетонды номерден алып таста.

	Трубкадан самбырлаған дауыс естілді.

	– Редакторға өзім жауап беремін, – деді Шөңке.

	Трубкадан тағы самбырлаған дауыс естілді. Шөңке өршеленді.

	– Әй, қарағым, отпен ойнама. Шампанның тығынындай ұшып кетесің.

	Трубкадан қарсыласқан дауыс байқалды. Шөңке редактордың пәтеріне телефон соқты.

	– Ау, кеш жарық. Даусың көңілді, сызып отырған сыңайың бар-ау антұрған?! Шахмат... Жә, шахмат болса, ол да ермек. Жертвамен ұт. Және ертең біздің үйге нөкерлеріңмен кел.

	Телефон өшіп қалды. Шөңке дағдара тұлданып тұрды.

	Шөңке қайта звондады.

	– Ау, мен ғой тағы да... Есіттім деймісің бе? Есітсең нұр үстіне нұр. Алдырып таста. Алло, алло, алдырмаймын дейсің бе? Неге алдырмайсың?! Әй, бір мақала үшін арамыз ашыла ма? Тай-құлындай татулықтың шырқы бұзыла ма? Аңға кіммен бірге шығасың? Киіктің етін, арқардың мүйізін, қаракөлдің елтірісін қайдан әкелесің? Қой, әлі де ойлан. Ойланбасаң, ертең обкомнан сөгіс аласың. Обкомның рұқсаты бар дейсің бе?! Әзәзілдер адастырған ғой. Менің запискамнан кейін фельетонға рұқсат болмасқа керек еді.

	Тағы да телефон өшіп қалды. Шөңке өзімен-өзі сөйлесіп кетті.

	«Өзім асыраған текешігім өзіме асылды» деген осы: Бұралқы итті редакцияға орналастырып нем бар?! Ақын, ақын деп қылқылдап қоймаған сен едің, түбіме жеттің. Қазақтың «Қойныңдағы қатыныңа сенбе, астыңдағы атыңа сенбе» дегені дұрыс екен де. Қап, қапы қалдым-ау!

	Балконнан қакпақылдап тұрған Жәлел-әддин:

	– Бұған қатысың жоқ қой, құдаша?! – деп сұрады. Зағира:

	– Құда бала, ұғымың тым ұшқары жатыр, – деп жауап қайырды.

	Бұл екі ортада Зияда күйеуіне жаны аши сөйлеп тұрды.

	– Таусылмашы. Зекет жинаған ишандай ел аралап ақша тауып «Казправданың» фельтонына ілінген Жанай Тағаевтың сықағы қирата қоймас. Қайта оның өзіне қырсық болар. Шөңке:

	– Сықақшыға қырсық жұқпайды, бізге жұғады, бізге! Омақасқан ақын-жазушының жамбас сипап тұрып кеткенін көріп жүрміз, – деді.

	Зияда өкінді.

	– «Қызыл түлкінің» шымбайыңа батып кететінін білгенде жібертпейтін едім, қап!..

	Әлі де әрекет жасап көрші.

	– Газет тоқтатуға әкімнің де әлі келмейді.

	– Енді қайттім, жаным-ау?

	– Ұнжырғаң түсіп кетті ғой. Ертең тиісті кісіге Зағира арқылы түсіндіремін.

	Ішке Зағира кірді.

	Зағира түк көрмегендей шотал сұрады.

	– Мә, балдызжан! Зағира тізесін бүгіп:

	– Мэрси! – деді.

	Жәлел-әддин балконнан:

	– Больше не проси! – деп тіл қатты. Шөңке көрнеу көңілденді.

	– Жанай дүрегейге аш беліңнен неге бір ұстатпадың, балдызжан?! Зағира ойнақшыды.

	– Актрисаның беделі белінде. Сықақшыл ақынға бұйырмайды.

	– Өзіме бұйырар ма екен? – деді Шөңке.

	– Өзіңізге обал? – деді балдызы.

	– Жиеніме ше?! – деді Шөңке.

	– Жатқа киясыз ба? – деді балдызы. Екеуі осылайша недәуір сөйлесті.

	– «Жиен ел болмас» – дейсің ғой.

	– Жезде, гәп онда емес. Жәлел-әддин іштен туған артист. Оның шымшымайтын, қағытпайтын, құлатпайтын адамы болмайды.

	– Бұнымен не айтқың келеді?

	– Сайқымазақтан сақ бол демекшімін.

	– Үйге жолатпай қояйын. Зағира.

	– Жолатпасаңыз, өзіңіз сорлайсыз.

	– О не дегенің?!

	– Жандайшапсыз жолы болмайтын кісісіз, жезде!

	Орынды жеріне жұмсаңыз.

	– Балдызжан, бел мәселесінен ауытқып кеттік қой.

	– Зағира жездесінің алдынан құбылып қылмыңдап өтті. Қынай белін көрсетті.

	Шөңке сілекей шұбыртты.

	– Қайран қынай бел кімге бұйырарсың, айтшы мықты болсаң?!

	– Сұрағыңыз тым томпақ. Жауап қайыруға аузымның ебі келмейді, – деді балдызы. Шөңке таңырқады.

	– Жауаптың өзін сүрше сақтаймын десеңші.

	Зағира аз ойланып, ұзақ сөйлеп кетті. Сүр сауал, сүр жауап, сүр қалжың, сүр ұғым, сүр лауазым. Менің, жезде, сырым да сүр... Жұрт маған өз тұрғысынан қарайды. Біреу аспандағы жұлдызға жорыса, біреу асыранды түлкіге балайды. Сыйлау мен сүюдің айырмашылығын білетіндер аз. Мен бір адам емес, екі адаммын. Бірі сіздің үйдің кейде тотайы, кейде күңі, екіншісі – сахнадағы актриса. Өмірде осы екеуінің тоқайласатын тұсы және бар. Біреу мені менсінбесе, мен оны менсінбеймін. Маған біреу қызықса, мен екінші біреуге қызығамын. Адамда сезімнен тіл қысқа. Төрт құбыланы түгел болмайтыны сондықтан.

	Шөңке көрнеу сүйсінді.

	– Түу, неткен шешенсің! Қара тілді Қарашаш та сенен озбаған шығар. Орнымнан ұшып кетпесем, маған секретарша боласың ба?

	– Жезде, мен министрша болуға лайықты адаммын. Бірақ ол жолды қумаймын. Өзіңіз сияқты оқыс оқиғадан инфаркт алғанша сахнада ойнап жүре бергеннің өзі игі. (Басын шалқайта ойланып) Лауазым мен мансап – жартас емес пе еді? Оған екпіндеп ұшып қыран да, жер бауырлап жылан да шықпаушы ма еді? Ги де Мопассан:

	«Тауға шығу оңай да, қайтып түсу қиын» деген. Сіздің көтерілген биігіңіз таудың баурайындағы төбешік. Сол төбешіктен басы айналған адамға мен неге кіріптар боламын?!

	Шөңке жөніне көшті.

	– Қой, қой пәлеңді айтпа. Тәңір сені сахнадан жарылқасын. Тек, жездеңнің жай-жапсарын ұмытпа.

	Зағира майысып, көзін төңкере қарады.

	– Ол өзіңізге байланысты, жезде!

	Шөңке ішінен: «Антұрған түлкінің баласындай-ау!» деп бір қойды.

	* * *

	Жанай Тағаевтың фельетоны жалпақ жұрттың аузында жүрді. Дастарқан басында, автобуста, поезда әзілдескендер: «Сен түлкісің» «жоқ, сенің өзің түлкі!» десетін болды. Обкомның бірінші секретары көпті көрген кексе кісі еді. Оқыған кезде күлкіге қарық болды. Бірақ Тағаевты шақыртпады. Фельетонның үстінен арыз беріп үлгіргендерді де тыңдаған жоқ.

	Бұл кісінің жанында төрт-бес телефон тұрады. Бәрі ауық-ауық зыңғырлайды. Екі трубканы қатар алып сөйлесетін кезі де бар. Облыстың төл қызметкерлерін бес саусағындай біледі. Сырттан кім келді, кім кетті, одан да хабардар болып отыратын шағы жиі. Осындай білікті адам фельетонды тексертуге асықпады.

	Бұл екі ортада қызу науқан болмашы қаңқуды ұмыттырды. Фельетон аяқсыз қала барды. Бітпес жара, емделмес күйік жоқ. Шөңке Серғазин да көңілсіз оқиғаны ұмытты. Бұл екі ортада «Көктөбеден» келген адамдарға Зияда: «Ағаларыңның ақылы ақыл. Қаңқуды қағып жіберді» деген уаныш айтты. Бұл сөз «Көктөбеге» түгел тарады.

	Ақыраптың бас шенінде, Файзолланың дәл қайтар кезінде, Көктөбеліктер Шөңкені қонаққа шақырды.

	Жұма күні Шөңке «Волгамен» жолға шықты.

	Машина «шүу деп қозғалар белгі бергенде, Зияда:

	– Жаман «газик» доңғалағын ауыстыруға кетті. Қуып жете алмаймыз ғой, – деді. Шөңке:

	– Ерулі ел боп отырамыз ғой, – деп жұбатты.

	Жеңіл машина қаланың ішінде біраз бұлғаңдады. Ертең демалыс болғандықтан жүк машиналар мен жеңіл машиналардың қарбаласы көбейіп, жол тосты.

	Қаланың шетінде көпір бар-ды. Бөренесі сидиған көпірден өткенде машина оқыс мөңкіді. Осыдан әрі сайын дала басталады. Шөңке «уһ» деп күрсінді. Алда отырған Зағира болмашы көтеріле бұрыла қарады. Мойны ұзын, талдырмаш, сары қыздың денесі бұралып кетті. Шөңкемен тізерлесіп отырған Файзолла: «Антұрған түлкінің баласындай екен-ау!» деп тамсанды.

	Асфальтқа түскен машина бейтаныс «Москвичтің» артында бірыңғай жүріспен жүріп отырды да, бүйірі қызған кезде қарқынын кілт өзгертті. Шөңке «жанкешті біреу ғой!» деп таңданды. Байсалды «Волга» қырандардан асарда түтін саңғып толқынданып жолаушыларды шайқай бастады.

	Осындай жүрісте сары қыз тіптен әдемі көрінеді. Артта отырса торға түскен түлкідей жұмарланып, алда отырса әсем тербеліп, көздің жауқарын алады. Зағира бұл сәтте ұшып кететін үйректей әсер етеді. Жалаңаш иығы алмамойынына ұласып, айнымалы сымбат танытады.

	Шөңке бұл күйді томырық түйсінеді. Қаланың шетіндегі көпірден өткелі бері оның ойы осынау ұзына жолға саяды. Бір заманда осы асфальттің орны ирелеңдеген соқпақ-ты. Бертін келе қасқа жолға, одан бертінде даңғыл жолға айналды. Сахарадан шаһарға мал айдаған шаруакештер қасқа жол салса, даңғыл жолды машиналар жасады. Осы құбылысты бір ақын айнытпай суреттеген. Ұзақ дастаннан Шөңкенің ойында екі шумақ қалыпты. Қалайын деп қалды дейсің бе, туған жердің тарихынан өз көзімен көргені көкейге оралған да! Әйтпесе жел сөз жаттауға Шөңкенің қыры шамалы.

	Шөңке ыңылдап, өзі білетін шумақты айтып келеді.



	Құртқан титық керуендер,

	Бұраңдаған таспа жолдан.

	Сансыз атты серуендер –

	Бертінде жол қасқа болған.



	Екіншісі қандай еді? Екіншісі – сансыз жылдарды аттап, дәл осы асфальтті елестетеді.



	...Жатты ұзап қап-қара боп,

	Құлпырып жол құндызға ұқсап.

	Жылдардан жүз дап-дара боп,

	Ақтым қызыл жұлдызға ұқсап!



	Өз ойымен өзі боп келе жатқан Шөңкенің көзі алдағы «Москвичке» түседі. Құйттай машина дардай «Волгаға» жеткізер емес. Домалана зырылдап жүйткіп барады. Артында жанған шамы асфальттің үстінде қызыл жұлдызға ұқсайды. «Ақынның қиялы тамаша-ау!» деп сүйсінеді Шөңке.

	Шөңкенің барашақ жері қаладан жүз елу километр. Былайша айтқанда, үш сағаттық жол. Осы жол ертеде тіптен үзақ көрінуші еді. Салт атты қазақтардың өзі араға екі қонып келуші еді. Енді техника араны жуықтатты. Ерсілі-қарсылы ағылған машина. Жол үстінде қол көтеріп тұрған жолаушылар. Ат арытып, тон тоздырудың тіпті де қажеті жоқ.

	Шөңке уақыттың өзгеріп, заманның озғанын шамалайды. Ілгерілеген заманға өзі ілесе алды ма? Оған көзі жетпейді. Ол көшпелі елде туды. Молдадан тіл сындырып, мұхтасарға шейін барды. Одан кейін төте оқуды үйренді. Одан кейін латыншаны білді. Ауылда, ауданда әртүрлі қызметте болып, қысқа курстерден өтті. Бірте-бірте жоғарылап, жасы елуге тақалғанда облыстан келіп бір-ақ шықты.

	Алғашқы кезде ол облсобесте істеді. Малшылардың облыстық мәслихатында пәнәйі себеппен сөз сөйлеп, басшыларға танылды. Басшылар: «Мынау өзі ауыл шаруашылығын білетін адам екен» деп оны совхоздар тресіне ауыстырды. Трест тарқағанда облыстық ауыл шаруашылық басқармасына көшті. Онда бөлім бастығынан орынбасарлыққа шейін көтерілді.

	Шөңке Серғазиннің сахара тіршілігіне жетіктігі рас еді. Бірақ сол тіршілікті жетілдірудің тәсілдерін біле бермейді. Әрине, ол әр пәннен хабардар. Газет-журналды, саяси әдебиетті былай қойғанда «Вокруг светаға» шейін оқиды. Әрине, үзіп-созып оқиды. Полупроводниктің не екенін бір кезде ол «Знание сила» журналынан білді. Бірақ білген заматта жиналыста сөз сөйлеп, көзге ілікпеді. Мансап жолында оның бір әбестігі осы еді.

	Ол өзінше білгір, орысшаға шала кезінде қазақша кездейсоқ кітаптан Гегельдің диалектикасына шейін хабардар болды. Бертінде диамат, истматтарды жаттады. Бірақ қанша талпынса да белгілі жүйеге түсіре алмады. Шөңкемен тізерлесіп келе жатқан Файзолланың өмір тарихы да оған ұқсас. Файзолла да бала кезінде арабша оқыды. Бертінде арабшаны о да ұмытты. Кезінде рабфак бітірген ол Шөңкеге қарағанда орысшаға жүйрік болды. Бірақ ол Шөңкедей әр нәрсенің басын шалып пәндермен шұғылданбады. Кәдімгі «пәленше екеңмен жақсымын» дейтін қазақтардан еді. Файзолла, өзі айтқандай, әр төбеге бір шығып, ақырында зоопарктен байыз тапты. Зоопарк, шынтуайтқа келгенде, білім тексермейді сын мен өзара сынға бармайды. Хайуанаттардың тамағы тоқ болса лауазымға кір келмейді.

	Шөңке Файзолламен қаршадайынан таныс. Көшпелі елде туып-өскен Файзолла туған ауданын әртүрлі етіп айта береді. Былай қарағанда бұнысы күнә да емес. Оның да туған жері теріскей. Бертінде Шағыр атанған аудан дау-шардың, партиягершіліктің, жікшілдіктің салдарынан әлденеше рет таратылып, әлденеше рет қайта құрылды. Қайта құрылған сайын аты өзгеріп отырды.

	Бір кезде, жаңа экономикалык саясат жылдарында, Шөңке мен Файзолла осынау жолмен қалаға аттанды. Аттанған жоқ-ау, жадылы түйемен сапар шекті. Қалада Файзолла оқуға түсті де, Шөңке кейін қайтты. Ауылда жүрген ол Файзолладан хат алды. «Жонның асуынан күнгейге асып келе жатқанда тарғыл ай шекемізден қарап тұрған қоңыр түн есіңде ме?!» деп жазыпты. Сол хаттан кейін Шөңке Файзолланы жанындай жақсы көріп кетті.

	Файзолла Қасқыровтың шикі екенін Шөңке жақсы біледі. Оның әкесі колхоздастыру жылдарында бай-құлақ ретінде түрмеге түсті. Жас Файзолла қуынып жүріп құтқарып алады. Қиындық көрсе Өзбекстанға қашып, қалтарыстағы рудникте күнелтті. Бертінде бір кездейсоқ кездескенде: «комсомолға өттім!» деп мақтанды.

	Бүгінгі сапарда екі серіктің көңілінде екі түрлі жоспар бар. Жазғы сұрапылдан шығасыға ұшыраған малды тексеруге келе жатқан Шөңке Серғазин совхоз басшыларының обкомде болып түсінік бергенін уаныш етеді. «Қатердің алдын ора» деп ақыл берген адаммен сөйлеспекші болады. Ол адам шын дана ма, әлде жатып атар қу ма, жоқ болмаса бәле баққан байғыз ба, онымен Серғазиннің жұмысы жоқ.

	Файзолла Қасқыров болса, қымыз ішіп, ет жеп қайтуды желеу етіп келе жатыр. Зоопаркке жөнелткен өлексеге қағаз керек екенін әнеугі жолы қолына түсіре алмағанын үзенгі-жолдасына айтпайды.

	Ашаң Шөңке мен етшең Файзолланың қасында келе жатқан еңкіш Жәлел-әддин сұрау белгісіндей әсер етеді. Екі кісіні бағдарлап, үн-түнсіз келе жатыр. Оқта-текте тіл қатса, сөзі леп белгісіндей көтеріңкі, асқақ. Жидіген сары шұбар жігіт екі құлағы екі езуіне жеткенше күледі. Қулығына найза бойламайтын адамның күлкісі екенін Шөңке пайымдамайды. Файзолла болса, жорта елемегенсиді.

	Осы үшеуі, Зағираны қосқанда төртеуі, шоферді қосқанда бесеуі ұзақ жүрді. Орта жолдан ауғанда «Москвичті» басып озды. Бұған жолдың өрлігі себеп болды. «Жүйрік ат өрге шапса өршеленер» демекші су жаңа «Волга» адымдылығын істеді.

	Осы шамада күнгей таусылып, теріскей басталды. Асулар бірінен соң бірі қарсы алып жолаушыларды салқын өңірге шақырды. Машинаның қиғаш саңлауынан қоңыр жел соқты. Зағира жалаңаш иығына ақ кофтасын жамылды.

	Асулардың аты көп-ті. Қайсыбірін Шөңке ұмытып қалыпты, «Памятым тоза бастаған екен-ау!» деп ойлады.

	Қызыл Шақат асуының деңгейіне келгенде машинаны қымқа бұрғызып, қиғаш жолға салды. Осы тұста егіз бұлақ бар-ды. Бірінің суы салқын да, екіншісінің суы ыстық. Неше ықылым аңызға айналған егіз бұлаққа бір кезде Мәскеуден маман келіп, суын екі шыншаға құйып әкеткен. Бала кезінде қолын суға салып ақ жем, қызыл жем еткен жерін Шөңкенің көре кеткісі келді. Әрі «Көктөбенің» орталығына жұмыс уақыты біткен шақта баруды мақұл көрді.

	Машина кызыл заңғардың баурайына қаңтарылды. Жолаушылар таудың биік төсіне өрмелеп шықты. Ала-өкпе боп ентіккен етшең Файзолла: «Өміріңде ыстық су көрмеп пе едің?!» деп ренжіді.

	Осыдан кейін ыстық қайнар туралы әңгіме басталды. Файзолла Алатаудың, Қазығұрттың, Қап тауының баурайындағы қайнарларды тізбектей келіп:

	– Шөңке, сен үйкүшік боп қалған ноқайсың! – деп табалады.

	Шөңке ашуланды.

	– Сен кәззаптың. Арам өлген қойдың етін малданып зоопарктің ақшасын жеген кім? Өлі жандарды сатып алған Чичиков сен бе, мен бе? Темір тордағы арыстанның сыбағасынан напақа тапқан сен антұрған, мендей әулиені жәбірлеуге аузың қалайша барады?

	– Қандай әулие екеніңді білеміз ғой, – деді Файзолла.

	Жәлел-әддин ортаға түсті. «Екі қошқардың басы бір қазанға сыймайды». Жікті жымдастыратын жаман ініңізге құлақ асыңыздар. Жат жерде итжығыс түспей екеуіңіз де бұлданыңыз. Ерегісе қалғанда орысшалап жіберсеңдер көлденең жұрт екеуіңізді де мықты деп ойлайды.

	– Төрге қайсымыз шығамыз, – деді Шөңке.

	– Ең мықтың шығасын-дағы, – деді Жәлел-әддин.

	– Мен мықтымын!

	– Жоқ, мен мықтымын!

	– Сен нәяты орынбасарсың, ал мен директордың өзімін.

	– Хайуанаттың бастығымын дегенге ұялсаң нетті?

	– Тіліңді жыланның тіліндей суырып алайын ба осы?

	– Мұрныңды маймыл ғып жіберейін бе, хайуанаттың бастығы?

	Жәлел-әддин жорта жатқа болысты. Шөке, сіз асыра сөйледіңіз. Бір қауымның бастығын кемсітуге болмайды. Қалаға барғанда арыстанын, жолбарысын, қасқырын, маймылын қаптатып жіберсе қайтесіз? Шөңке:

	– Қай-қайдағыны айтпашы! – дегенін байқамай қалды. Жәлел-әддин қырланып, қара тілдікке басты.

	– Ойын-ойын, әзіл-әзіл ғой. Шынтуайтқа келсек, Файзекең сіздің төстесіп табысар досыңыз. Өскен орта адамға ықпал жасайды деседі. Зоопарктің жолбарысы жүректі де, маймылы ақылды. Бес жасар балаға бағынатын пілін қайтерсіз. Боздауды ұмытқан момын түйесін қайтерсіз. Бедеу әйел әрбір қауырсынын қыруар ақшаға сатып алатын әдемі үкісін қайтерсіз. Хайуанатқана құтты жер, Шөке!

	– Шынында да солай екен -ау, өзі! – деді Шөңке кәдімгідей иланып.

	Жәлел-әддин батылдана түсті. Шүйгін, Шөке-ау, сіздің сорыңыз орынбасарлықта. Бастығыңызды бәдіктей айналдырып мұрттай ұшырудың тәсілін білмейсіз. Айдаладағы зоопаркке несіне тиісесіз? Зоопарк сізге ойыншық емес. Бұл күнде қауым басқарушы жақсы тұрады. Сіз соқырлар қауымында, мылқаулар, ақсақ-тоқсақтар қауымында боп көрген жоқсыз. Мына жаман жиеніңіз болды. Сіз шікәмшіл кәрі-құртаңдар үйінде, сенімшіл сәбилер үйінде болдыңыз ба? Болған жоқсыз? Мына жаман жиеніңіз болған? Баршасын көзбен көрген!

	Файзолла сүйсінді.

	– Әй, сенің өзің маған орынбасар боларлық жігіт екенсің. Қырық күн қуаласаң ішінен қу құмалақ шықпайтын тілшілікті қайтесің? Бізге ауысасың ба?

	Жәлел-әддин жалтартты. Менің дүниеде қорқатыным – жылан. Қыбырлаған, жыбырлаған, иреңдеген, сүйреңдеген, шаншылған, шапшыған пәлелердің ортасына қалай барамын?!

	Файзолла иланғансыды.

	– Түу, сен өзің жеті қорқақтың бірі екенсің ғой. Біздің жыландар ақылды. Адам шақпайды.

	– «Көктөбе» сіздерге ат мінгізіп, қамшысын маған байласа барайын, – дей салды. Шөңке:

	– Қалада қамшыны қайтпексің? – деп сұрады.

	Файзолла билікке көшті. Баланікі – жөн! Жылқының тері сінген қамшы жатқан жерге жылан жоламайды.

	Мосқал кісілердің балаша ерегіскенін қызық көріп отырған Зағира ойнақы сөз қыстырып жіберді.

	– Жәлел-әддин қамшыдан да қорқады. Құда бала жалбаңдаған жапалақ қой.

	– Мен дәуітпін, – деді Жәлел-әддин. Зағира:

	– Дәуіт болсаң жыланнан неге қорқасың? – деп сықылықтады.

	Қыбы қанған Файзолла бурыл тартқан қою қасын қағып қалды. Ағылшынша қойған көдек мұртын шымшып жатып:

	– Сөз тапқанға қолқа жоқ.

	– Актриса қарындас ұтты. Сірә, мен Эмманың ағасы арқылы астанаға ауыстырамын-ау! – деп жымиды.

	Зағира бұлаққа қараған боп бір ауыз өлең айтты.



	Жылуы жоқ бойының,

	Жылмиғаны неткені?!.



	Сөз төркінін түсінген адам болмады.

	* * *

	«Көрген жерде ауыл бар» демекші, жолаушылар «Көктөбеге» де келіп жетті. «Волганы» кеңсенің алдына кесе-көлденең тартып, «кім бар-ауды үнсіз» айтты.

	Сыртқа шыққан басшылар: «Хош келіпсіздер?» деп жамырасты.

	Жұмыс аяқталып қалған кез еді. Басшылар баудың ішіне кіріп, оңаша сөйлесе бастады. Шеттеу қалғаны қойшы Насыр. Оның орталықта неғып жүргені мәлім емес. Шал:

	– Ау, бұл не, баяғының би-болыстарындай екеу-екеу оңаша сөйлесіп кеткендерің?! Ауылға жүрмейсіңдер ме?! – деді.

	Файзолла қатын-қалаштарының арттан келетінін айта келіп:

	– Киіз үйге сыямыз ба?! – деп сұрады. Насыр кіділенді.

	– Салтанатты сарай керек болса директордың үйіне барыңдар. «Ауыздан шыққан түкірік, қайтып жұтсаң мәкүрік» демекші, менікі лебізімді жұтпау еді.

	Иса жалпақтап жатыр.

	– Жо, жоқ. Нәшеке! Сіздің қара шаңыраққа барамыз. Шофер-мофер бала-шаға машинаның ығында да отыра береді. Қазақшылыққа да, саясатқа да сіздің үй тура.

	Насыр райдан қайтты.

	– Біздің үй қашардың қасында. Бір бұрышын сыпырып, пішен шашып жіберсе, «айхой, өз үйім, өлең төсегім» боп шыға келеді.

	Иса насаттанды. Науша бойы биіктеп, бетінің жылтыры бояулана құлпырып кетті. Жылан көзі түлкінің көзіндей жылтырады. Мүкіс тілі жазыла сөйледі.

	– Қатын-қалашпен барамыз. Тартыңдар көлікті кесе-көлденең. Алдына «Волганы» салыңдар.

	Шөңке Серғазин мінгенше өзгелер қақпақылдап тұрды.

	* * *

	Машиналар іркіс-тартыс келе жатты. Алда «Волга». Одан кейін директордың «Газигі». Одан кейін сельсоветтің «Запорожеці». Ең соңында водовозбен рабочкомның бастығы келе жатыр.

	Көш бастаушы баяғы «хош келіпсіздер!» деген жазудың астынан өткенде, солға бұрылды. Бұл жақта асфальт жоқ. Кедір-бұдыр жол басталды.

	Файзолла директордың машинасына отырған-ды. Оның орнын басқан Насыр кәдімгідей қоқиланып келеді. Мың дегенмен, кісінің аты кісі. Шөңке Серғазин шалды сыйлап, оң жағына отырғызды. Әйел баланың алға отырғанын сөкет көрген Насыр ойлана келе:

	«Өздерінің ресімі шығар» деп түйді.

	Машина сырғымай, зырылдамай, кейде лекіп, кейде мөңкіп өнімсіз жүріске салды. Шалға Зағира секеңдеген қуыршақтай әсер етті.

	Насырдың үйі ойпаңда екен. Машина жолсыз қыраңға шыққанда, шал:

	– Кемпірім кілем әкеледі деп қуанып отырған шығар.

	Кісілер келгесін оқа емес тағы! – деп бір қойды.

	Осыдан кейін ол совхоз орталығындағы дүкенге оқта-текте кілем түсіп тұратынын, оны ептілер пышақ үстінен бөлісіп алатынын айтып өтті. Сөзінің соңында:

	– Қойшының дерті кілем. Кейбіреулер Мәскеуден әкеліп сатады, – деді.

	Кісілер ойпаңда бұғып отырған үйге келіп түсті.

	Жапандағы жалғыз үйге келушілер отбасында ұзақ отырмайды. Неге отырмайды? Жалғыз үйдің маңайы тозбаған табиғат болады. Бұлақ керек пе, көгал керек пе, сая керек пе, баршасы табылады. Рас, бұл кез – ақырап. Бірақ ақыраптың да ақырабы бар. Мінезі томырық теріскейде осы айдың өзінде шілдеге бергісіз күндер болады. Бүгін сондай күн еді. Ауа райы шұғыл жадырап, шұғыланың өткірлігі арта түсті. Дала табиғаты жан біткенді баурай бастады.

	Осындай жағдайда қонақтар түрлі-түрлі мінез көрсетісті. Мықтылар өздерін еркін ұстады. Осалдар мықтыларды қақпақылдасты. Сонымен, біреулер отбасында ұзақ отырысты. Біреулер сыртқа жиі шыққыштады. Бұған сұқбаттың қилы қызуы да әсер етті. Осындай бір кезеңде қара шаңырақтың сыртында, боз бен жусаны аралас қыраңда, екі адам сөйлесіп тұрды. Естіген құлақта жазық жоқ. Екеуінің әңгімесін бұлжытпай келтіруге тура келеді.

	– Оңашада өзара ұғысып алайықшы, – деді Файзолла.

	– Сенің жылың маған баяғыдан мәлім ғой, – деді

	Шөңке.

	Файзолла шікәмданды.

	– Шөңке, сенің осы машинканың шонығы сияқты бұзылып қалатының жаман. Қағанағы қарқ, сағанағы сарқ елде итжығыс түсіп жатсақ, кімге абырой?!

	Шөңке сырын айтты. Жүрекке қадалған тікендей бір жайсыз сезім меңдетіп барады.

	Файзолла базыналыққа ауысты.

	– Тәңір алсын, сені! Көлеңкесінен қорыққан қояндай өмір сүргенше пенсияға шық. Немесе маған орынбасар бол.

	– Знаешь, как-то неудобно! – деді Шөңке.

	– Сен ұялмастан ұялсаң, осылайша орысшалай бер. Қазақшаға өзім майын тамыза аударамын, – деді Файзолла.

	Екеуі қол алысты. Файзолла пысықтап жатыр.

	– Енді аузыңа берік бол. Тамада қолқалағанда ғана тіс жар. «Біздің пәленше екең, түгенше екең» деп дөкейлердің есімін сөз арасына қыстырып жібер. Шөңке:

	– Бетің бүлк етпесін дейсің ғой, – деді.

	Файзолла әзілге көшті. – Сенің бетің бет емес. Бүрі түскен қалоштай жылтылдайды да тұрады. Жасық нағашыларыңа тартқансың ба, қайдам?! Шөңке:

	– Әй-әй, нағашы жағына барыспайық! Сенің түбің де белгілі, – деп шамданды.

	– Мені кеулеп қайтесің? Шежіреге жүйрік болсаң әлтаман сайра! – деді Файзолла.

	– Лауазымыма кір келтірмей ме, ей?! – деді Шөңке. Файзолла:

	– Түу, сенің ұғымыңды-ай! Осы қалпыңмен қалай ел басқарып жүрсің?! – деп таңданды.

	Шөңке жуасыды. Әдет-ғұрыпқа жетік бол дейсің ғой.

	Файзолла бас изеді. Асқа назарың түспесін. Аспаз әйелге түссе, оқасы жоқ. Алдыңа бас қояды. Құлағын директорге, таңдайын жас балаға, ал көзін бар ғой, ең сұлу келіншекке бересің. Кемпірге беріп жүрме, қара басып!

	– Өзіңді құр қалдырайын ба?

	– Маған кеңсірігі жетеді. Файзекеңе кеңсірік берген мықтының кім екенін білсін!

	– Пай, сенің білгішің-ай!

	– Хайуанат қауымын басқарушының білмейтіні – жер астында.

	– Осы ақылдың бәрін сен маймылдан үйрендің бе, жоқ әлде түлкіден үйрендің бе?

	– Маймыл мен түлкі кімнің шікірасы? Айлалы арыстаннан, жүректі жолбарыстан үйрендім. Жыл басын түйеден бұрын көрген тышқаным және бар. Бәле байғызым – запаста! Дүрдей бір жазушы: «Адамзат саналы айуан» деген. Үзеңгі – жолдасың зоопаркке бекерге бастық боп жүр дейсің бе?!

	Шөңке ағынан жарылды.

	– Әй, зоопаркіңді мен өмір-бақи көрген емен.

	Файзолла баж ете қалды. – Ойбай, бұны менен басқа адам естімесін. Зоопаркті көрмеген ноқайды бастықтар қызметтен алып тастайды.

	– Жолдас зоопарк, кемшілікті енді түзетемін, – деді Шөңке.

	* * *

	Қыраттың арғы жағы бір кездегі аңыз еді. Бұл күнде ара-кідік жабайы тал өсіпті. Жабайы талдардың арасында, мойнына қызыл түлкі ораған Зияда билеп, оны Жанай қуып келе жатты. Екеуін көзі шалған Шөңке мен Файзолла беткейге құлдилап, екі түп шеңгелдің арасынан бақылап, қақпақылдап тұрды.

	– Өкпем өшті. Қойсаңшы! – деді Зияда.

	Жанай жалынды. – Түлкі қуған дүрегейдей менің де титығым құрып келеді.

	Тал түбіне аунап-қунасақ қайтеді?! Зияда:

	– Мінген машинамыз келіп қалар, – деп қипақтады.

	– Артқы доңғалағына біз тығып шоңқайтып кетті.

	Жөндеуге бір-екі сағат уақыт кетеді, – деді Жанай.

	Зияда шошыды. – Бұның қылмыс қой.

	– Махаббатқа қылмыс құл. Айдалада өзіңмен емін-еркін сырласпақшы едім, – деді Жанай. Зияда:

	– Эмма қуып жетпей ме? – деп күдіктенді Жанай.

	– Жолсыз жермен жүруге туфлиін аяйды. Машинаны лажсыз тосады, – деп түсіндірді.

	Зияда қылықты қалыпқа ауысты.

	Сенің теңің – шыбықтай солқылдаған Зағира. Жанай тілін шайнай сөйледі.

	Актриса мен ақынның жұлдызы өш. Гүлдер мен бүлдер, бишілер мен күйшілер, әншілер мен сәншілер маған мәлім. Жаман қайның фортепьянода ойнауды консерваторияның бойжеткендерінен үйренген. Атақты артисткалармен домбыра шертіскен кез – бір қырқаның астында. Соның бәрі: «Айдап салдым жылқымды тепсең жерге, сендей кісі табылмас ексем жерге, жеңеше-ай!» деген әнге жетпейді.

	Зияда құлпырып сала берді.

	– «Жеңешемнің жентіне жеңсікпін» десеңші.

	– Жамбастан дәмелімін, – деді Жанай.

	– Жауырынмен қалайсың? – деді Зияда. Жанай даусын өзгертті.

	– Қазақ: «Бергенің сенің жауырын, қане сенің тәуірің!» – деген. Шылқылдаган төс тұрғанда көк етті қайтемін?!

	Зияда басқа саққа жүгіртті.

	– Сыйлы мүшені құдашалардан дәмет. Мен асатқан сыбағаның сүйегі болады. Қақалып қаласың. Ха-ха-ха!



	Билей ойыстап кетті,

	Жанай қуып жетті.



	Жанай елермеледі.

	– Жалпақ жаһанда мені өзіңнен артық түсінетін әйел жоқ. Сенің көз қиығың көкейімді қиып кетеді. Сенің күрсінісің ішіме дерт түсіреді. Сен күйеуіңнің көзінше ерін тістесең, мен сырт айналып бармақ шайнаймын. Сенің арқаңда мен сықақшылдан сыршыл болуға айналдым. Күні кеше газетке шыққан «Дариғаның» кім екенін сезетін шығарсың.

	– Айдалада өлең бұлдағың келе ме? – деді Зияда.

	– Өлең – менің елшім. Өзімнен ділмәр болғасын араға саламын, – деді Жанай. Зияда:

	– Бастапқы шумағы қандай еді? – деп сұрады. Жанай өлеңдетті.



	– Өзің сурет, атың әсем Дариға,

	Қайран есім санаңа жас дари ма?

	Көрді қайдан маңдайдағы қос жұлдыз,

	Түспен ағып, ұқсап бейне Дариға!



	Екеуі әндетті. Шөңке мен Файзолла өзара сөйлесіп кетті.

	– Екеуін ұстап алып, әкесін танытсақ қайтеді? – деді Шөңке.

	– Сабыр, батыр, сабыр! Жеңге мен қайын туралы қазақтың мақалын білетін шығарсың, – деп уантты

	Файзолла.

	Шөңке тулады.

	– Шикі қазағың мен емес. Мақалды мойындаман!

	– Өз қолыңды өзін кесесің бе?! – деді Файзолла. Шөңке өршеленді.

	– Кесемін! Қатынымды қоя беремін. Алпыста төсек жаңғыртқандарды да көріп жүрміз.

	– Орныңнан ұшып кетесің ғой, сорлы-ау! – деді Файзолла.

	Шөңке жуасыды.

	– Ә, солай ма?

	Ол дағдарып тұрғанда қасына Жәлел-әддин келді.

	– Нағашы, болмашыға тұлан тұтасыз. Би билеп, өлең айтудың айып-шамы жоқ. Сіздің келіншегіңіздің етегіне намаз оқу ләзім десем, күпірлігі жоқ. Балдызыңыз одан да періште. Екеуіне шөре-шөре боп жүрген Жанай да әулие.

	«Хақ-хық, хық!» – деп жеңімен аузын баса тұншыға күліп, теріс айналды. Файзолла.

	– Мынау жиенің бас білмеген тайлақ қой. «Балалы үйдің ұрлығы жатпас» деген осы-дағы! – деп табалады.

	Шөңке ойқастап, қырын қарап, сөйлеп кетті.

	– «Жиен ел болмас» деген осы?! Жағы қарысқыр жампоздың бір ұрты бал, бір ұрты зәр. Алма-кезек түскен айла басыңды бәдіктей айналдырады. Аяғыңды қысқан әдемі етікті қайда лақтырарсың?! Сықақшыл елді жалаң аяқ қалайша араларсың?! Бір есептен, көн етікті мен көк етіктің дәуренінде өмір сүруім керек пе еді?! Жаңа заманның ағымына жараса алмай жүрмін бе?! «Әйелімнің». «Заманың түлкі болса, тазы боп шал» дегені жөн бе әлде?!» «Адасқанның алды жөн, арты соқпақ» демекші, менің өмірім адаскан өмір болмаса игі еді? «Соқыр теке» ойнаған адамдай кімге тиісеріңді білмейсің. Былай барсаң өгіз өледі, былай барсаң, арба сынады. Баянсыз былқылдақ өмір! Айлы түнде адасқан анғалдық сапары! Бітеу жараның орнын тырнап, арыстандай ыңырансам ба екен?! Қақпанға түскен қасқырдай өзімді-өзім шайнасам ба екен?! Жалмауыз кемпір арбаған жаршыдай жындансам ба екен?!

	Файзолла қолынан тартты.

	– Ақылды адам әйелден жынданбайды, лауазымнан жынданады. Жарыңның жанарлы болғанына қуанбайсың ба, қайта?! Әне, біздің Эмма шоферді өзі қолтықтап келеді. Неге қолтықтайды?! Шоферсіз тіршілік түйтпегі бітпейді. Қитықтанса, машина бұзылды деп, жол шетінде жатып алады. Көңілденсе, ызғытып, бастықтарды басып озады. «Шай-пұл таусылды» десең, жолаушы тасып, майлы бармағын жалатады, Шөңке:

	– Мына сөзіңнің жаны бар екен?! – деп ойланып қалды.

	Осы кезде Зияда мен Жанай әнін доғарды.

	– Осы өлең, осы ән антымыз ғой?! – деді Жанай.

	– Әйел сұрау белгісі де, жігіт леп белгісі емес пе?! – деді Зияда.

	Жанай Зияданың белінен құшақтады. Ол наздана шалқып бара жатып күйеуін байқап қалды. Оқыс өзгеріп сала берді.

	Зияда басын шалқайта сақылықтап күлді.

	– «Жатып-жатып тіл қатқан мырзам» демекші, өзің өнеріңді ішке сақтап жүр екенсің ғой. Жапан түзге жеңсік Мәжнүн болсаң, Ләйліні де осы жақтан ізде. (Жанайдың қолын қағып жіберіп). Соңыра ағаңның бетіне қалай қарайсың?! Жанай жалынды.

	– Өмір-бақи әйелге ағымнан жарылған жерім осы еді. Тіл-аузым тасқа! Мен енді, шынында да Мәжнүн боламын.

	Екеуі одырайысып тұрды. Зияда балапан талдарға қарай сұқ саусағын шошайтып ишара жасады. Файзолла Шөңкенің иығынан түртті.

	– Жапандағы спектакльден құлақ құрышың қанды ма, марқасқам?!

	Шөңке шамданды.

	– Қан бұзғыш қарау шал, торқалы тойыма қырсығыңды тигізгің келеді ғой.

	Файзолла қарқ-қарқ күлді.

	– Кұрдасыңның қытығынан бекер тулайсың. Мансаптан жолы болмаған адам әзілкеш келеді. Жазықсыз жолдастан өш алатын антұрғаның – мына мен! Ермек керек болғанда мен маймылдармен әзілдесемін. Осыны неге түсінбейсің?!

	– Түу, опасыз-ай! Басыма қаным теуіп, кеңкелес боп қала жаздадым ғой, – деді Шөңке.

	– Мәңгірік боп қалсаң, басыңнан Эммаға қан алдырамын. Бұл уақыттың тәуібі – менің супругам! – деді Файзолла.

	Әңгімеге Жәлел-әддин килікті.

	– Пушкин ағамыз: «Что делает супруга, в отсутствии супруга?!» – деген еді. Айдалада граф Нулин боп кеттіңіз бе, қалай?!

	Файзолла қағытты.

	– Бала, сен өзің классиктерді бір жақты тоқыған екенсің. Көңіл ашқыш Крылов: «Мынау қанден мықты-ау өзі, шамасы, титтей болып пілге үруін қарашы?!» деген. Күшік пен пілдің айырмашылығын неге білмейсің, байқұс?!

	Шөңке ырза болды.

	– Айтқышым, тағы да айтшы! Теңегішім тағы да теңеші! Қыбым қанды ғой!

	Файзолла насаттанды.

	– Жан тыныш жерде не ғып жүр дейсің. Мен супруг пен супругалар туралы, қандендер мен пілдер туралы, корректорлар мен ақындар туралы, жақсы мен жампоздар туралы кітап жазып жүрген адаммын. Тұрмыста шалыс бассам, кейіпкеріме аудара саламын.

	Эмма мен шофер келе жатты. Эмма аяқ киімін шешіп алған. Жалаң аяқ. Файзолла әзілденді.

	– Гуттен тах, бәйбіше! Эмма:

	– Ихгрюссе, біздің үйдегі! – деп, туфлиін ұстата берді.

	* * *

	Насырдың киіз үйіне сыймаған бала-шаға, шоферлер қораның мүйісіңде өзінше сұқбат құрысып отырды. Үйдің дәл іргесіне қаңтарылған «Газикте» магнитофон бар-ды. Әртүрлі музыка ойналып жатты.

	Сыртта Эмма жапа-жалғыз тұрды.

	Іштен теңселіп Иса мен Файзолла шықты. Олардың артынан Жәлел-әддин шығып, ілесіп отырды. Иса:

	– Неміс жеңгеміз бізді менсінбейді ме, немене, далада үрпиіп тұр ғой, – деді.

	Файзолла Эммаға бұрылды.

	– Мейдль огученка! Биле мына қайныңмен! 70 мың қой, мың жарым жылқы өсіріп отырған озат совхоздың директорымын!

	Эмма Исамен би биледі. Екеуі ажырасқанда, Файзолла тосын сыр аңғартты.

	– Исатай! Естің түзуінде ескертіп қоямын. Зоопаркке сатылған еттің счеты екі түрлі жазылсын. Бірі – әнеугі де, екіншісі одан он есе кем болсын. Иса таңырқады.

	– Екі түрлінің керегі не?

	– Бір қажеті боп тұр. «Көктөбеге» келіп-кетері жоқ қағаз ғой, нәяты!

	Екеуі қолтықтасып кетті.

	Файзолла қызып қалған сияқты. Кей сөзді шала-шарпы айтып аяғын жұтып қояды. Ол әр нәрсенің басын шалып, жорта оттап кетті. Аузына ақ ит кіріп, қара ит шығып, біресе Шөңкені, біресе Жанайды балағаттайды. Сөз ақысын фельетонға тіреп, қаңқудың қайта өршігенін, өрт тұтатудың оңай да өрт өшірудің қиын екенін айтып өтті.

	Исаның жүрегі мұздап сала берді ол:

	– Файзеке, осы бақытсыздықтан құтқарсаңыз бар мүмкіншілікті сарқа пайдаланамыз, – деді.

	Файзолла дүрдиді.

	– Менің сөзімді тыңдамайтын бастық жоқ. Ашулансам, Шөңкенің өзін ұшырып жіберемін. Тек бірге өскен итті қимаймын. Иса:

	– Ішкі сыр ішкілік үстінде айтылады ғой. Осы, Файзеке, зоопаргі түскірге не ғып барып қалдыныз?! – деп сұрады.

	– Баю үшін бардым, – деді Файзолла.

	– Байлықтың керегі не?

	– Кедейліктің керегі не?

	– Сіздікі – жөн. «Жоқшылық жомарт ердің қолын байлар» демекші кедейдің тасы өрге домаламайды.

	Файзоллаға қысыр әңгіме майдай жағып барады. Ол: Бұдабай ақын: «Бай жақсы батырдан да, биліктен де, әр істі ақша бұзар киліккенде» деген. Осы сөздің маңызын шақсаң қор болмайсың, бала! – деп бір қойды.

	Сұмдық ырза болған Иса:

	– Қоңыраттың қызы құрып қалғандай немкаға қалай маталдыңыз? – деп сұрады.

	Файзолла Исаның арқасынан қақты.

	– Сен әлі баласың. Атаң қазақ: «Қатын алма, қайын ал» деген. Жеңгеңнің ағасы Алматыда дөкей қызметкер.

	– Мәс-селе қайда жатыр? – деп сүйсінді Иса.

	Бұлардың қасынан Жанай мен Асқар өтті. Жанай: Файзеке, Шөңке Серғазиннің киіз кітабысіз ғой.

	Төрт көзіміз түгелде тексерсін деп келдім, – деп, жауап тоспай жылыстап кетті. Күліп бара жатыр.

	– Сұмырайдың екі құлағы екі езуінде ғой, – деді Иса.

	– Баланы шыбжыңдату қолда ғой, – деді Файзолла.

	– Аз қонақтағаныңызға өкініп тұрмын, – деді Иса. Файзолла қырланды.

	– Қайда жүрсем хабарымда боласың. Иса мезрет білдірді.

	– «Ер мойнында қыл арқан шірімес» деген. Файзолла ежірейді.

	– Ұзын арқан, кең тұсау бізден қалған. Тым құрмаса «тұсау кесерге» аузың неге бармайды.

	Иса қыпылықтады.

	– Оны біздің ауылда «тоқым қағар» дейді. Және ол ресімді шекараға шығарып салғанда жасайды.

	Файзолла кеңкілдеді.

	–Түлкінің пұшпағы үшін алдаразы болсын айтатын көлденең көк аттыға дағдыланып қалғансың ғой, шамасы!

	Иса шешіле бастады.

	– Қышыған жерге тидіңіз. Ауызтамыр болайық деуге тілім келмей тұр еді. Файзолла:

	– Күнәға батқасын біржола дос боп бату керек, – деді. Иса жыламсырады.

	– Бауырым-ау, батылым бармай тұрған тілек қой, бұл! Жай дос емес, қияметтік дос болайық. Кәне, келші! Ашшы құшақты.

	Екеуі құшақтасудың ырымын жасады. Қастарына Эмма, Зияда, Зағиралар келді.

	– Құныстай күдірейіскендеріңіз қалай? Қияметтік дос болғандар төске төс басады. Арадан қыл өтпестей жабысып қалады, – деді Зағира.

	– Біздің жақта шөп етіп сүйіседі, – деді Эмма.

	– Біздің қауымда құлшына қол сілкіседі, – деді Зияда. Иса, дағдарды.

	– Қайсысы лайық бізге?! Файзолла басалқы сөзге көшті.

	– Құран үстінен нан жесісетін атқамінерің мен емес. Бұны, Зағира-жан, саған айтамын. Шөпілдетіп сүйісетін тоғышар да емеспін. Бұл, Эмма-ханум, саған ескертемін. Зиядаға жауабым: «Қызым саған айтамын, келінім сен тыңдаға» сыяды. Бұл не деген сөз? Әрине, қол сілкісуге болады деген сөз. Құлшына сілку, селқос сілку, былқ-сылқ етісе салу айланы алақанға байланысты.

	Әнеугі жолы қалада Жәлел-әддинмен қоштасқанда алақаныма шеге тығып алып еді. Содан бері запы боп қалыппын деді, Иса.

	– Пенденің тағдыры алақанда болады, шырақ! Қане, ашшы, сызығын көрейін, – деді Файзолла.

	Иса оң қолының алақанын ашты. Сол қолын қалтасына салып тұрды.

	Файзолла. (Сүйсініс білдірді).

	– Тоғыз жолдың тарауындай айқасып қалған сызықтарың керемет екен. Тек, сорына қалып жүрме, шырағым!

	Насыр келді.

	– Ау, бұл қалай? Шыр байласар шаршы топ сәтімен бас қосысты деп ақ түйенің қарнын жарып жатсақ, шілдің боғындай бытырап кеткендерің?! Я нақыл сөз жоқ, я ән-күй жоқ, о болмаса қыбың қанар қалжың жоқ. Күнілгері бәтуаласып қойғандай бәрінің айтатыны:

	«Осы үйдің дастарқаны бұрынғыдан да берекелі болсын, ынтымағымыз бұзылмасын». Жаттанды сөзден құлағымыз сарсылды. Бұрынғылар: «сөздің көркі мақал, жүздің көркі сақал» деген еді. Мақалдарың да, сақалдарың да жоқ. Қанибетке қарық қылатын басшылардың бойына осы еп пе екен?!

	Файзолла түсінік айтты.

	– Отағасы, бұл заманның мақалы да, сақалы да басқа. Қағазға қарап сөйлеушіні ұлық деп таныңыз. Сақал өсірушіні жас деп, сақал қырушыны кәрі деп біліңіз.

	Жанай мен Асқар оралды. Насыр Жанайдың жасын сұрады. Жанай үшін Жәлел-әддин жауап қайырды.

	– Бұл жігіттің жылы тауық. Тауықты менсінбей маймыл боп жүр.

	Жанай еруліге қарулы сөйледі.

	– Бұл жігіттің жылы тышқан. Кәдімгі қаптесер.

	Түйеңіздің өркешін соруға келді.

	Екеуінің әжуаласуын Шөңкенің даусы бөлді.

	– Жанай, бері шығып кетші! Оңашаланған Жанайға:

	Осындай меймандос ел туралы сықақ жазуға дәтің қалай шыдады, қарағым-ау?! – деп сұрады. Жанай:

	– Кешірім сұрай келдім ғой, – деп құтылмақ болды.

	Шөңке иланды.

	– Бағанадан бері осыны айтпайсың ба? Енді жібідім! Осы кезде Файзолла мен Эмма немісше араластыра сөйлесіп тұрды. Мағынасын Зағирадан сұраған Насыр көңілденді.

	– Бұрын қазақшаға орысша қосылушы еді. Енді немісшеңді де ести бастадық. Шіркін, байлық не істетпейді.

	Қолға түспейтін адамдардың өздері келгенін қарашы! (Насаттана түсіп). – Билеңдер түгел. Таң атып тауық шақырғанша сайраңдар.

	* * *

	Насырдың үйінде тауық жоқ-ты. Жазда асырап алған ұзақтың балапаны бұл күнде ержетіп қалған. Таң атпай шақылдап, мазаны алды.

	Қонақтардың ең сыйлысы үйде, екінші дәрежелісі үйдің іргесінде, шоферлер қорада ұйықтаған-ды. Бәрінен бұрын оянған Шөңке атлас көрпені серпіп тастап, маңдайшаға қарады. Осы кезде ұзақ қайта шақылдады. Құлақ жарған жарықшақ үннен ұйқысы қашқан Шөңке өзінің балалық шағын ойлады. Осындай жайлауда, осындай қараша үйде түрлі балапан болушы еді. Үйректің балапаны, ұзақтың балапаны, тауықтың шөжесі шүпірлеуші еді. Көкектің сасығынан жеркенбейтін балалар өз ермегін табар-ды. Бұл кезде, әрине, бүркіттің балапаны есейіп кетеді. Сәуір айында үрпиіп, бір уыс боп тұратын ақ шөже, сарғыл шөжелердің бүркіттен туғанына сену де қиын-ды.

	Шөңке үйректің балапанына үйір болды. Әкесі көңілшек, балажанды кісі еді. Шалшық судың құрағынан ұстаған құйттай шүрегейді легендегі суға салып, шөп-шалам шашып, асыраушы еді. Есейе келе балапанның қайда кететіні дәл қазір Шөңкенің жадында жоқ.

	Оның есінде қалғаны: Жайлаудан тай шаптырым жерде базар-сымақ болушы еді. Еті тірі өспірімдер базарға ұзақтың балапанын апарып сатушы еді. Күміс тиынды ышқырына тығып қайтатын өспірімдер қайда?! Шөңке сұр бешпентін желбегей жамылып, тысқа шықты. Арқан бойы жерде жылғада, сары тықырда ұйықтап жатқан әйелдердің қасынан өтті. Басына күн түспесін деп брезент тұтып қойыпты. Шөңке:

	«Нәшекеңнің қамқорлығы-ау?!» – деп топшылады.

	Ол көлге барып, жуынып-шайынды. Мұздай су бетін қарып кеткендей болды.

	Қайтып келе жатқанда, тәлтіректеп тысқа шыққан некен-саяқ еркектерді көрді. «Қам семіз Файзолла қорылдап ұйықтап жатыр-ау?!» деп ойлады.

	Оны жарқанаттай Жәлел-әддин қарсы алды. Қолтықтап, қыраңға қарай ұзатып әкетті. Шапақ атқан күрең күнге қарап, көзін жыпылықтатты. Кәдімгідей керіліп, есінеді. Аузын басқан жоқ. Бойы жадыраған кезде:

	– Нағашы, түні бойғы әңгіме сіз туралы болды. Шапан жауып, ат мінгізетін түрлері бар. Әттең, облыстан не ауданнан бір звоноктың болмағаны-ай! – деп өкінді.

	Шөңке шамалы ойланды. Үлкен қоңыр көзі тұманданып тұр.

	– Қоңыраудың керегі не маған?! Ондайдан лауазымға кір келеді, – деді.

	Жәлел-әддин бұға сөйледі.

	– Пай, пай, сіздің бірбеткейліңізді-ай! Тексеріс ұмытылды ғой. «Ревизия жасауға маған түгеншені жіберіңіз» деушілерді де естіп жүрміз. Неужели сіз осыны түсінбейсіз?! Жоқты айтпашы, – дей салды Шөңке.

	Бұл екі ортада өзгелер де тұрған еді. Олар да көлге барып, жуынып-шайынды. Олар да желбегей киініп, екеу ара, үшеу ара сөйлесіп жүрді.

	Шай үстінде Иса Мырзағалиев:

	– Шөңке, дастарқанның ырымын жасап жібереміз бе? Озат шопанның қара шаңырағында отырмыз ғой, – деді.

	– Шөңке Серғазин бас тартты. Ол әр нәрсенін реті, орны барын, оразаны қазақтың құтты тамағымен ашу ләзім екенін айтып өтті.

	Жұрт состиып, томсырайысып қалды.

	Иса: «Ішімдегіні тап деп отыр-ау!» деп ойлады. Жайдақ шайдың үстінде әжің-күжің әңгіме болды.

	Қиюы қашқан кеңесті жуып-шаю үшін Жәлел-әддин сандықтың үстіндегі «транзистордың» құлағын бұрады. Сытырлаган дыбыс шығып, артынша дауыс саңқылдап кетті. Соңғы хабар беріліп жатыр еді.

	– Біздің қызмет – ет науқаны. Жекеменшік малды анықтасақ жетіп жатыр, – деп, тоңазыған тоқпан жілікті мүжи бастады сельсоветтің бастығы.

	Осы кезде жеңіл машина сырғып, үйдің жанына кеп тоқтады. Аудандық партия комитетінің нұскаушысы келген еді. Дастарқан жиналғанда, совхоз басшыларын ауданға шақырды. Шөңке мана «дастарқан ырымына» көнбегеніне қуанды. «Бұлар екі талдың арасында адасады» деп, өзін білгір санап отырды.

	Жұрт тысқа шыққанда. Асқар Жотабеков нұсқаушымен қаға беріс сөйлесіп қалды. Ол:

	– Шөңке, сіз жүрмейсіз бе? – деп сұрады.

	Шөңке екі ойлы боп тұрғанда, жауапты Файзолла қайырды.

	– Той тойлап жүргенде жұрттың уақытын алып қайтеміз?!

	Қонақтардың қасында сельсовет бастығы қалды.

	«Запорожецін» қайтарып, Шөңкенің қасына отырды. Шалғайда тұзды көл бар еді. Көл жағасындағы демалыс үйі әлі жабыла қоймаған-ды. Сол жаққа барып, тынығып, сайраңдап, құс атып қайтуды жоспарлады.

	Піскенде былай болды. Қонақтар ертең орталыққа келеді. Дүйсенбі күні ертелеп аттанып кетсе, Шөкең қызметіне ілігеді.

	* * *

	Қонақтар түстікті көл жағасындағы демалыс үйінен жеді. Көгілдір тұзды су жылы екен. Эмма мен Зағираның қуанышы қойнына сыймай, судан шықпай қойды. Зағира еркетотайлығына басып, көл бетінде жүзген қоңыр қаздардың өзара сөйлескен әуеніне тіл қосып, мәз-мейрам болды. Судан шыққанда, қос анары бұлтиып, сұңғақ денесі дірдектеді.

	Уақыт әлі ерте. Жолаушылар қызды-қыздымен екінші бір көлге кетті. Бұл тұщы көл еді. Суы қап-қара боп тұнып жатыр. Үйрек пен қаз жыртылып-айрылады. Саяхатшылар күн байығанша құс атып, балықшының үйіне қонып шықты.

	Олар ертеңіне түс қайта аттанды. Бәрі көңілді.

	Оқтын-оқтын ән салысады.

	Тұзды көлдің деңгейіне келгенде, қырсыққа қарай, «Газик» бұзылып қалды. «Радиатордың буы бұрқырап, күйіктің исі мүңкіді.

	– Блок басының астары жанып кетіпті, – деді шофер.

	«Волга» да қаңтарылды. Жолаушылар ырың-жырың боп тұрды. Сельхозтехниканың мастерскойына адам жіберуге тура келді. Жанай мінген «Волга» жапа-жалғыз жолға шықты. Жолаушылар үйіліп тұрып-тұрып, демалыс үйіне қарай аяңдады.

	«Волга» түнделетіп оталды.

	* * *

	Олар ертеңіне «Көктөбенің» орталығына кеңсе ашылар кезде жетті. Бастаушы машина «Хош келіпсіздер!» деген маңдайшадан өтерде, Шөңке Файзоллаға бұрылып:

	– Облысқа тура тартып кете берсек қайтеді? – деді.

	– Өзіңді жын қаққан ба?! – деді Файзолла. Шөлмек көзі бозарып бара жатыр. Бозарған көздің пысы басты. Қой көз Шөңке көніп қалды.

	Бұлар баяғыша машинасын кеңсенің алдына қаңтарып, өздері ішке кірді. Тоңазыған әйелдер ілесе кірді. Зияданың мойнында қызыл түлкі. Зағираның иығында үлпілдек ақ кофта. Заманның иығында қара шәлі. Асқар:

	– «Ат айналып қазығын табар» деген. Ақыры кеңседен аттанатын болдыңыздар! – деді.

	Шөңке де ресми сөзге басты.

	– Жол көрген басшы жұмысты тура шаруашылықтан бастайды. Той-тойлай жүріп талай жерді сүзіп шықтық.

	Иса қостап жатыр.

	– Көрсеткіш керек болса, мына қабырға толған кесте.

	Тіпті көше сайын көрсеткішіміз ілулі тұр.

	Файзолла. Сүйсініс білдірді.

	– Түлік санын көшедегі жарнамадан көрдік.

	«Көктөбең» ересен бай екен!

	Иса шағым айтты.

	– Газет атаулы осы ауданды «Көктөбені» мақтаушы еді. «Қызыл түлкі!» қырсықтай жабысты.

	Файзолла жуып-шайып жатыр.

	– «Жақсының артынан сөз ереді» деген. Бір қаңқудан нең құрайды?!

	Иса бел аян бастады.

	– Жолдас жазушы енді қаңқуын қайтып алатын шығар?!

	Жұрт Жанайға қарады. Шөңке сүзетін бұқадай шүйілді. Жанай сыр жасырмай сазарды. Шөңке:

	– Істің байыбына бармай атүсті сүйкей салғаныңды мойындайтын шығарсың, Жанай Тағаев жолдас, – деді.

	Жанай күтпеген жауап айтты.

	– Ұлы Гете: «Қаламмен жазғанды балтамен шаба алмайсың» деген.

	Шөңке ұнатпай қалды.

	– «Мефестополь мен» десеңші, одан да!

	– Оныңыз кім еді, Шөке? – деп сұрады Иса.

	– Жай бір антұрған! Мынау Жанайдың түп нағашысы.

	– Әттең, жасыңызды сыйлаймын. Әйтпесе ащы запыран құстырар едім, – деді Жанай. Файзолла төрелік айтты.

	– Ерегістің орны бұл емес. Жанай, сен ағаңның бір еркелігін көтере сал. Ақын деген көнтерлі болмаққа керек. Жортысқанға жол бермес, шымшығанға сыр бермес, шымшығанға бітене біткен көк сұлы, қаны теппес көк сірілерден үлгі алмаққа керек. Сәл нәрсеге шыжалаңдау байсал бойыңа мінәсіп емес-дүр.

	Асқар әңгіменің бетін бұрды.

	– Сіздер алыссынып аудан орталығына соқпай бара жатырсыздар. Өкінішке қарай линия да түзелмей қалды. Фельетон немен тыңды, осы?!

	Жәлел-әддин асыға килікті.

	– Қорытынды облысқа барғасын шығады. Шөңкенің жалпы дағдысы солай. Иса таңырқады.

	Дос екенімді, дұшпан екенімді білмей қалсын дегені ме? Онысы несі?! Файзолла:

	– Ойласатын жәйттер бар, – деп, көзінің қырымен Шөңкеге қарады. Шөңке:

	– Иса, сені о баста өзім ұсынып едім. Енді өз қолын өзі кеседі дейсің бе? Дегенмен, менің өзімді қинайтын шындықтар бар. Облысқа бара көреміз, –деді. Файзолла бас шұлғыды.

	– «Іштен шыққан шұбар жылан» деген осы! Асқар Жотабеков сөйледі.

	– Онда, жолдастар, кездесудің ресми жағы осымен бітсін. Ал енді, алыстан келген қонақтарға маңдайалды совхоздың үрдісі бойынша сый-сияпат әзірлеген едік. Сол жайында Исакеңе сөз берсек.

	Жұрт. «Дұрыс, дұрыс» десіп жатыр. Иса орнынан тұрды.

	– Жолдастар, біздің «Көктөбе» облыстағы ең озат совхоз десем, артықшылығы жоқ. Жоспарды асыра орындап, мал басын мыңғыртып келе жатқан да біздің совхоз. «Көктөбеден» ұшқан ірі ғалымдар, жазушылар, инженерлер, артистер мен артисткалар бар. Жазда келгендерінде тұзды көлдің жағасына үй тігіп, қой сойып, қол қусырып қарсы аламыз. Осындай мойны қашық жерге қалада бірішек болғандар ішіне шыр байлауға келсе, енді біреулер киік қууға келеді. Машинаның үстіне талдан ашамай жасап, ақ бөкендерді брезентпен жауып әкетеді. Солардың қасында менің бір рет түлкі қуғаным бұйым болып па? Орыста: «Все шишки летят на бедного Макара» деген мәтел бар. Қазақтың бедный Макары мен бе?! Жолдас жазушының құлағына алтын сырға, басқа совхоздарда қасқыр қуатын басшылар да бар. Сахараның аты сахара, әдеттің аты – әдет. Жазғыштар осыны ескерсе деймін. Біздің ферма меңгерушіміз «Қызыл түлкіден» кейін ауырып қалды. Әлі төсек тартып жатыр. Өліп кетсе, обалы кімге?! Осыны бір ойлаңыздаршы! (Шамалы пауза жасап). Ұзын сөздің қысқасы, жолдастар, бәлені бар көтереді. Күтпеген жұттың орнын ел өтеп жатыр. Осының қатарында, алдымыздағы ағамыз Шөңке Серғазиннің елу жылдығын атап өтпеске дәтіміз шыдамады. Ауыл активі болып ақылдасып, қалың бұқарамен кеңесіп, Шөңкеге ат мінгізуді лайық көрдік. Жұрт қол шапалақтады. Иса жайдарыланды.

	– Бұл шығарып-салма мезірет емес. Жарау жылқы баудың ішінде ерттеулі тұр. Құранды ерінің өзі бір сиқырлық. Қамшысы міне!

	Шөңкеге қамшы ұсыңды. Жұрт бұрынғыдан бетер қол соқты.

	Иса сөзін жалғады.

	– Файзекеге, жеңгелерімізге, қарындастарымызға шапан-шақпыт лайық еді. Бірақ оған асығыста жағдай болмай тұр. Кейін қалаға барғанда ала барамыз. Зияда женгемізге және бір түлкі байлаймыз.

	Шөңке қапылыста:

	– Қос түлкіні қайтеді? – деп қалды. Файзолла шымшып жатыр.

	– Аң көп болса, аңшы да көбейеді!..

	Иса орнына отырды. Шөңке томсырайып қалды.

	Жұрт оның қабағын күткен сыңай танытты. Асқар:

	– Шөке, жауап сөз сөйлемейсіз бе?! – деп ақырды. Файзолла оқыс мінез көрсетті.

	– Жауап сөз не теңі?! Доғарыңдар осымен!

	Жұрт ыңғайсызданып қалды. Жол тапқан Иса болды.

	– Файзеке, сіздің әлгі өлексе хақында сұраған анықтамаңыз мына конверттің ішінде. Көрсеткіштер де бар. Ұмытпай тұрғанда қалтаңызға салып қойыңызшы! Ауызы желімделген қалың конвертті ұсынды.

	Файзолла ортасынан ұстағанда сытыр ете қалды.

	Файзолла оқыс көңілденді.

	– Жолдас Серғазин, ат мінгізген ауылға лебіз білдір.

	Сенің шылауыңды көтере келдік қой.

	Жұрт қол соғып қалқалады. Сырттан жылқы кісінеді.

	Шөңке көзіне жас алды. Шөңке сөйледі.

	– Екі-үш күннен бері талай жылы сөз айтылды ғой. Мен еліме ырзамын. Дертті кезімде көңілімді көтерді. Дәрігерлер: «Салт атпен сейіл құрсаңыз сырқаттан айығасыз» деуші еді. Қайталап айтамын, мен еліме ырзамын! Үлкен рахмет, қарақтарым.

	Көзінің жасын орамалмен сүртті.

	Осы мезетте телефон сылдырлады. Иса қуанды.

	– «Құтты қонақ келсе қой егіз табады» деген. Линия түзеліпті ғой!

	Трубканы Асқар көтерді.

	– Алло, ауданнан?! Иә, жақсы, жақсы! Кісілер? Кісілер жүргелі жатыр. (Сәл кідірісте). Трубканы директор жолдасқа берейін.

	Исаның аққұба реңі нілдей бұзылды.

	– Иә, иә, оны қайдан білейін? Мен шаруашылықтың адамымын. Қонақ күтуге парторг жауап береді. «Өзің жауап бересің» дейсіз бе?! Бізден бір қателік өтті. Кемшілікті енді түзетеміз.

	Трубканы ілді. Бұл екі ортада Файзолла конвертті қалтасынан суырып ап, шұлығына тықты. Тобығы дүрдиіп тұрды.

	Иса құбыжық тұжырым айтты. – Кездесудің аяғы көңілсіздеу болды. Сірә, сіздердің жедел аттанып кеткендеріңіз дұрыс болар. Артық қаңқудың керегі не?! Аскар:

	– Қырқына шыдағанда қырық біріне шыдаймыз да?!

	Қадірлі қонақтар әлі де аунап-қунасын! – деді.

	Жанай мысқылға көшті.

	– Тұтам тіршілік «шыж-быжға» не жетсін.

	Мефистопольдің де тамағы тесік болған шығар!..

	Комедия сырын Шөңке әлі түсінер емес. Ол:

	– Біз көтерілейік. (Әйеліне бұрылып). Оқыс жағдайға орай сені қалдыруға тура келеді. Жарау жылқы күніне жүз километрді емін-еркін алады. Ертең қалаға жетіп қонамын, – дейді. Иса:

	– Шөке, кешірерсіз, аудан да айнып қалыпты, атты тастап кетуіңізге тура келеді, – дейді.

	Эмма демін ішіне тартады.

	– Какой пассаж! Еркектің сөзде тұрмауы не деген сұмдық! Джентельмендік қайда?!

	Шөңке сабырға жеңдіреді.

	– Азар болса, мен пенсияға шығармын. Онда нұр үстіне нұр. Белдеуге байлаған атыңды қалай қайтып аласың?! Қамшысын беріп қоймасаң бір сәрі еді. Мына қамшыдан қалайша айнисың? Елдің дәстүрін, ердің антын бұзасың ба?!

	Зағира бірінші рет шыжбалақтады.

	– Жезде, қамшысы құрысын, қайтайық! Шөңке қамшыны Зағираға берді.

	Менен қорықсандар атты мына балдызыма, көркемөнердің ерке-тотайына тартыңдар. Жарау жылқыны жайпалтып, бас білдіріп берейін.

	Сырттан жылқы кісінеді. Асқар олқы-толқы күйде тұрды.

	Иса жалт беріп шыға келді.

	– Пенсионерге асау аттың керегі не? Жығып кетсе пәлесіне қап жүрерміз. Одан да жарамды есек тауып берейік.

	Зағира:

	– Есекті өзіңіз мініңіз, директор мырза! – деді. Қарындас, қырсау есек бермеймін. Шапқан атқа жеткізбес қашыр мінгіземін, – деді Иса.

	– Әдіра қал! – деді Зияда. Иса шамданды.

	– Ерін шығарсаңыз, сый-сияпат атаулының бәрін қайтып алуға тура келеді. Кергілеске Файзолла араласты.

	– Болмашыға қитығудың керегі не. Шоқан Уәлихановтың әжесі Айғанымға Ташкенттің ханы есек сыйлап, поезбен жөнелткен. Көнбіс, момын түліктің көзі ғой. Зоопаркке қосып жіберейік.

	Талдырмаш Зағира жуан Файзоллаға шаншыла қарады.

	– Қандай түлкі адамсыз! Қулығыңызға найза бойламайды екен.

	Иса көмескі кеңкілге басты.

	– Актриса қарындас, сізге есектің қодығын сыйласақ қайтер екен?!

	Зағира тұлданды.

	– Тастаймын актрисалықты! Жоқ, тастамаймын. Бүгіннен бастап, қасқырларды, түлкілерді, маймылдарды, түйелерді, есектерді жіті зерттеймін. Шығарамын сахнаға түгел!

	Бұрыннан азды-көпті қарым-қатынасы, алыс-берісі бар Шөңке Серғазинның семьясы тызараңдаған сайын Иса Мырзағалиев іштей жондана бастады. Іргені ашып алғысы кеп тұр. Ол есік жаққа қолын сермеп, әлдекімдерге дауыстады.

	Жігіттер, қашыр мен қодықты кесекөлденең тартыңдар, құрметті қонақтарға!

	Шөңкенің құлағы шулап, көзі тұманданды. Оған есек пен қодықтың суреті елестеді. Салпаң құлақ қара есек келе жатқандай. Қодықпен құйрық тістесіп түлкі келе жатқан секілді.

	Қырсыққа қарай осы мезетте сырттан ақырған нағыз есектің даусы естілді. Шөңке намыстан жарылып кете жаздады.

	– Аулақ, сый-сияпатың, аулақ!

	Шөңке Зияданың мойнындағы қызыл түлкіні жұлып алып Исаға лақтырды да, екі қолын төбесіне қойып, тысқа шығып кетті. Әйелдер дүрліге шықты. Иса олармен бірге қозғалған Файзолланың қолынан тартты. Файзолла үнсіз жұлқынды. Асқар мен Жанай көрмегенсіп, төмен қарап тұрды. Жәлел-әддин өз басын арашалап жатыр:

	– Жолдас директор, зоопарктің бастығын тобықтан ұста, тобықтан!

	Иса Файзолланы тобықтан ұстады. Файзолла:

	– Тобықтан ұрып құлататын жауың мен емес. Жібер шатаспай! – деп жұлқынды. Иса:

	– Шамалы іркіліңізші! Сауулы сиыр айныды! – деді.

	Жәлел-әддин қақпақылдай қарап тұр.

	– Қыбым қанды-ау! Кісі сыйласқасын осылайша сыйлассайшы! Пау, шіркін, дүние-ай!

	Айран ішкендер мен шелек жалағандар хақындағы оқиға әлі де қақпақылда еді...





