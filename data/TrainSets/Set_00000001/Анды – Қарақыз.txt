	Қалаубек Тұрсынқұлов

	Анды – Қарақыз



	(Қазығұрт аңызы)





	Бойыңа жинап алып бар аңызды

	Пір тұтып атамекен даламызды

	Паш еттің дүниеге Қазығұртты,

	Жайлаған Анды менен Қарақызды.

	Әбілда АЙМАҚ





	Бiз Қазығұрттың дәл төбесiнде тұрмыз. Осы арадан көз жетер жердегi айнала төңiрек көрiнедi. Таудың бауырынан тiлiм-тiлiм болып, жырыла шыққан қойнауларда ағып жатқан өзеншелердiң бойына орналасқан ауылдар төбелер мен тегiстердi түгел иемденiп алған. Бұған көз жетiп жатыр. Ал көз жетпеген шамаға көңiл жетiп тұр: солтүстiкте Шымкент каласының бейнесi сағымданып әрең көрiнсе, оңтүстiктегi Ташкент каласы мүлдем көрiнбейдi. Шығыста Өгем тауларының қарлы жоталары жолақтанып жатыр; күн батысқа ирелеңдеп ағып жатқан Сырдария өзенi жердiң бетiне керiп қойған сым темiрдей боп жалт-жұлт етедi. Ал әйгiлi Ордабасы мен Мәртөбе Қазығұрттың iргесiне үйiлген күмбез сияқты болып мұнартады. Бұл көз бен көңiлдiң жеткен жерi. Ал көз бен көңiл жетпеген тұсты Өмiрзақ меңзеп тұр. Айнала төңiректiң сонау бiр ерте замандағы өмiрiне түсiнiк берiп тұрған сол. Ол – осы өңiрдiң тарихын жақсы бiлетiн азаматтарының бiрi.

	– Анау жатқан Өгем қойнауының жоғарғы жағындағы жақпар тасты жотаны жергiлiктi тұрғындар «Қырғыз бұққан» деп атайды. Соның iргесiнде Анды мен Қарақыздың бейiтi бар.

	– Анды – Қарақыз?..

	– Иә. «Анды – Қарақыз». Ол туралы бұрын есiтiп пе едiң?

	– Емiс-емiс құлағым шалғаны бар. Тек анық-қанығын бiлмеймiн.

	– Дәл осы жолы Өгемге барып қайтқан жоқпысың?

	– Баруын бардым ғой, тек табиғатын тамашалап жүрiп тарихына зер салмаппын.

	– Бекер болған.

	– Бекер болғанын ендi сезiп тұрғаным жоқ па?

	– Есiткiң келiп тұр ғой, шамасы.

	– Ондай заман туса, тақиямды аспанға лақтырар едiм ғой.

	– Онда лақтыра бер.

	Мен тақияма жармастым. Өмiрзақ менiң қолыма жармасты.

	– Сабыр ете тұр. Бұл маңда сен есiтпеген аңыз көп.

	Солардың әрқайсысын есiткен сайын бiр-бiр киiмiңдi лақтыра берсең, ауылыңа жалаңаш қайтып жүрерсiң.

	– Тәуекел.

	– Онда тыңда. Тек мен ұзын сүреге салмай қысқа қайырамын.

	Кемiстiгiн өзiң толықтырып аларсың.

	– Келiстiк.

	– Алдымен оқиға өткен жердi көзiңе және бiр елестетiп ал.

	Ол шетi мен бұл шетiне әрең көз жететiн қойнау. Бұл – осы маңдағы ел мекендеген ең көне жерлердiң бiрi. Қойнаудың шығыс жақ төбесi қардан арылмайтын Алатаудың сiлемдерi. Батыс жағындағы жоталар көктем шыға бере-ақ төбесi қарайып, көк майсаға оранады. Дегенмен осы жоталар мен төбелер – қойнауға барар жолыңды кесетiн үлкен бөгеттiң бiрi. Бұл төбелерден ылдиға қарай атты адам түгiлi, жаяу адамның түсуi мұң. Оның суы жаздың нағыз ыстық кезi – шiлденiң өзiнде қолыңды батырсаң денеңдi түршiктiрiп, өңменiңнен өтедi. Ал қойнаудың ұзына бойы атты адам араға бiр қонып жететiн ұзақ жол. Қысқасы, табиғаттың өзi жасап қойған берiк бекiнiс. Осы жердi Өгем жайлауы дейдi. Бұл – бiр кездегi бiр тайпа елдiң мекенi. Ал елдi – Айту батырдың елi деп аталған...

	* * *

	Қырғыздар жылқыны дүркiрете қуып барады. Осынша мол жылқыны оп-оңай олжа еткенi олардың көкiрегiне желiк бiтiрдi. Әлгiнде құрықтарын көтерiп, қарсылық көрсетпек болған бес-алты жiгiт Андының жалғыз өзiнiң сойылына төтеп бере алмады – шалғының жүзiне тап келген бидайықтай жапырылды да қалды. Олар қырғыздардың суыт келгенiнен секем алса да, ойларына жау боп келедi-ау, деген күдiк кiрмесе керек. Алғашында состиып-состиып тұрып қалған. Тек бiр-екi қырғыз үйiрдiң шетiн орағытып, қиқу салып, жылқыны жөңкiте қуғанда барып қолдарындағы құрықтарын қару етпек болды. Бұл әрекетiнiң тым кеш екенiн олар аттарынан аунап түсiп, жер сүзе бастағанда барып сездi.

	Қанша оңай олжа болса да бiреудiң малын қас-қағымда тартып алып, алдына сап айдап кету деген де оңай нәрсе емес. Үйiрдiң бетiн өз елдерiне қарай бұрып, икемдерiне көндiрiп алғанның өзiнде қырғыздар бiразға дейiн үнсiз жүрдi. Бар қимылдары үйiрден бiрде-бiр жылқыны шашау шығармай, түгел айдап кетуге бағышталды. Жылқыға қиқу салғанмен айналаға жалтақ-жалтақ қарай бередi. Арт жағына бұрылып қараушылар да бар. Әлi де болса қуғыншыдан қауiптенетiн секiлдi. Осыны сезген Анды жылқы айдаған топтан оқшауланып, жеке бөлiндi. Садақтың оғы жетер шамада кейiнде келедi. Бiрақ казақтар жақтан шыққан қуғыншы болмады. Қарсы кездескен де ешкiм жоқ. Бiраз ұзаған соң барып Анды жiгiттерiнiң көңiлi орнына түсейiн дедi. Мiне, көкiрекке желiк осы кезде бiттi. Жiгiттер бiрiне-бiрi тiл қатып, Айту батырдың ауылын әп-сәтте ойсыратып кеткендерiне мәз болыса бастады. Әсiресе даусы қатты шығып, әжуа сөз айта бастағандар – жорыққа алғаш қатысқандар. Олар ауылдарынан аттанарда жүрексiнiп, топқа әрең iлесiп, үн-түнсiз жүрген болатын. Ендi бөтен елдiң малын оп-оңай олжалағандарына көзi жеткенде көкiректерiнiң буына нан пiсе бастағандар да осылар.

	Өздерiн қазақтардың салтына лайықтап, «барымташы» деп атаған Андының қолы жалпы қарасы елу-алпыс жiгiт болатын. Жылқыны жайлаудан қуғанда тау бауырлап, бiрде өрге ұмтылса, бiрде ойға құлдилап жүргенде топтары ыдырап, бiрiнен-бiрi көз жазып, ат төбелiндей азғана көрiнген. Үзеңгiлесiп бiрге жүргенде қарасы әжептәуiр көрiнетiн топ ыдырап кеткенде, өздерiнiң де көңiлдерiне секем түсiретiндей. Жан-жақтарына алаңдап, сескенген түр көрсетiп қалғандар да әлгi жорыққа алғаш қосылған жастар.

	Ендi жылқы қуған топ Өгем қойнауының жоғарғы жағына жетiп қалды. Бұл маң тегiстеу, алаңқай. Осы тұсқа келгенде ыдырай қашқан жылқының үйiрi топтала түстi. «Барымташылардың» да тобы қарая бастады. Көкiректерiне пайда болған желiктi сыртқа шығарудың сәтi түсiп, бiр-бiрiне тiл қатып, өктем дауыс шығара бастағандар да жастар.

	– Қазақтарды бiр қансыраттық па, бәлем, – дедi атқа отыруы епетейсiз болса да қолындағы найзасын оңды-солды сiлтеуi көбiрек бiреуi.

	– Бұл бiр сәтi түскен жорық болды, – дедi үзеңгiлес келе жатқан серiгi. – Айтудың ауылында болмағаны қандай жақсы.

	– Ой, несi бар дейсiң сол Айтудың қолынан келер? Ауылында болғанда көрсетер қайраты да шамалы емес пе?

	– Ай, қайдам...

	Бұл екi жiгiттiң сөз жарыстыруын байқап келе жатқан қарт қырғыз қамшысын көтерiп, үн қатпақ болып оқталып едi, соңынан бiрдеме ойына түскендей үнсiз қалды. Дегенмен ол жастардың желiккен мiнезiне ренiш бiлдiргендей түр байқатып, алдындағы жылқыға бiр қиқу салып қойды.

	Осы тұста Өгемнiң бауырынан бiлеуленiп бөлiнiп шыққан бiр белдеу төбе бар. Биiктiгi онша болмағанмен, ұзындығы бiраз жер. Бiрдi-екiлi жолаушы болса ұрынды жерiн тауып, бұл белдеудi тiке қырқып өтуi мүмкiн, ал алдына сап үйiрленген жылқы айдаған топтың бұл белдеудi тiке басып өтуi қиын. Төбенiң үстiне көтерiлiп, ары асамыз дегенше алдындағы жылқысының көбiн жыра-жыраның арасына жоғалтып алуы ықтимал. Топталған жылқыны түгел айдап өту үшiн оны тұмсық жағынан айналып өту керек. Ал белдеуден бiр айналса, мыңдаған жылқы болса да көзден таса болып кетедi. Барымташылардың арасындағы әлгi көкiрегiнiң желiгi басылмаған жастар жылқыны төбеге қарай тiке қумақ болып әрекет жасағанда ғана қарт қырғыз үн қатты.

	– Тоқтаңдар, босқа арам тер болмай. Бұл әрекеттен түк шықпайды. Үйiрдi ыдыратып алған соң қайтып жия алмай қаласыңдар. Ана мүйiске қарай бұрындар жалқының бетiн.

	Айналып өтемiз. Белдiң ар жағына бiр шықсақ, ептеп тынығуға болады. Болыңдар, қане, тездетiңдер.

	Жастар қанша желпiлдегенмен, қарттың сөзiне қарсы келе алмады. Жылқыны мүйiске қарай қуды, қуғанда бұл беттегi жазықтықта Анды мен қарт қана қалған едi. Қырғыздардың қолы мүйiстi айналып, көзден таса болған соң қарт атының тiзгiнiн тежеп, кейiн бұрылды. Анадай жерде келе жатқан Анды атының басын бұрып, қарттың қасына келдi.

	– Осы кезге дейiн қуғыншының шықпауы қалай? – дедi қарт сөзiн Андыға емес, өзiне арнап.

	– Айтудың ауылында жоқ екенi рас шығар. Ал басқаларының қолынан келер әрекетi тек құрық ұстау ғана емес пе? – деп жауап бердi Анды.

	Қарттың көзқарасы Андының сөзiн жақтырмаған сыңай байқатты. Бiрақ үн қатқан жоқ. Атының басын бұрып, белдеуге қарай тiке тартты. Анды соңына iлестi. Нақ осы кезде әлгiнде ғана өздерi жылқыны үдiрете қуып, тiке кесiп өткен жазықтықтың ана шетiнен «аттан!» деп айқай салған бiр дауыс шықты. Қарт атының басын кiлт тартып, кейiн бұрылды. «Аттан» деп айқайлап келе жатқан жалғыз адам. Екпiнi қатты – құйғытып келедi, тек соңынан ерген ешкiм жоқ. «Аттан!» деп айқайлағанына қарағанда, соңына iлескен қолы болуы керек едi, бiрақ көз ұшына дейiн көрiнiп жатқан жазықтықта да, оның арғы шегiндегi төбелерден ылдиға қарай түсiп келе жатқан да ешкiм байқалмайды. Соған қарамай мына құйғытып келе жатқан қазақтың екпiнi қатты – жалғыз екенмiн деп сескенетiн сыр байқатпайды. Қарт құлақ салып, тың-тыңдады. Жоқ, Айтудың дауысы емес, дене бiтiмi де ол сияқты алып емес, нәзiк секiлдi. Қарт ендi көзiн алдында жатқан белдеудiң мүйiсiне салды. Ешкiм көрiнбейдi. Демек, жылқыны қуып кеткендер мүйiстi айналып үлгерген. Бұл бетте қалған Анды екеуi ғана. Қарт астындағы атына сенедi – мына белдеуге тiке салса ә дегенше арғы бетке өтiп үлгередi. Оның үстiне белден асатын жолдарды бес саусағындай бiледi. Анды үшiн қам жеудiң қажетi жоқ, арғымағын орға тiк салатын көзсiз батырдың бiреуi осы Анды емес пе? Қарт осы шешiмге келдi. Үн қатпақ боп Андыға бұрылды. Нақ осы кезде соңдарына түскен кiсiнiң кейбiр сөздерi құлағына шалынды. Түгел естiлмегенмен үзiлiп-созылып жетiп жатқан сөздерiнiң басын қосса, бiр жүйеге келетiн секiлдi. «Бұларың не? Ең болмаса бiр батырды сойылға жығып, жылқыны сонан соң алдық десеңдершi». Қарт осы сөздердi анық есiттi. Анық есiтпесе де осылай түйдi. Сондықтан атының жүрiсiн тежеп, тұра қалды.

	– Сен тез жiгiттерге жет, – дедi ол аздан соң Андыға қарап. – Ендi қиқулай бермей сабасына түссiн. Белдiң арғы жағындағы жазықтыққа жылқыны үйiре тұрыңдар. Тек мүйiстен қашық кетпеңдер. Мен мына аттан салған адамның алдынан шығайын.

	– Не дейсiз? – дедi Анды қарттың мына сөзiне көңiлi толмай.

	– Қазiр-ақ атынан қағып түсiрмеймiз бе, бұл жеке шапқан желөкпенi. Ол үшiн екi бөлiнiп, бiрiмiз олай, бiрiмiз бұлай шабудың не қажетi бар?

	– Анды, қуғыншы жалғыз болса да жалпы елдiң атынан келедi. Жалғыз екен деп қорашсынбай, ел екен деп елеу керек. Тарт алға!

	– Онда сiз кетiңiз, мен қалайын, – дедi денесi қызып алған Анды әлi де бетiнен қайтпай.

	– Жоқ. Айту батырдың туының жоғын жансыздар арқылы алдын ала бiлiп алғандарыңды маған айтпай бiр қателiк жасаттыңдар. Жолды бiлмеймiз, ұрымтал жердiң бәрi сiзге аян деп қатарларыңа қосып алып екiншi қателiк жасаттыңдар. Ендi үшiншiсiне жол жоқ. Жiгiттерге тез жет. Мына қазақпен менiң кездесуiмнiң аңдысын аңдап, бұға тұрыңдар. Жеке шапқанына қарағанда, бұл – кiм болса да өлiспей берiспейтiн жан.

	Андының жүзi қызарып сала бердi. Қарттың айтқанына көнбей, қиқарлық жасайын деп едi. Айту батырдың атын атап, сағын сындырып тастады. Сондықтан қамшысын құлаштап тұрып, атының сауырына салып қалды да, алға қарай шаба жөнелдi. Бiрақ ол төбеге қарай тура жүрмей мүйiске қарай кеттi. Андының соңына iлесiп, қарт та бiраз жерге дейiн шауып барды. Сонан соң атының басын кейiн бұрып, соңдарынан жалғыз қуып келе жатқан кiсiге қарай қарсы жүрдi. Екпiндетiп келе жатқан батыр арқан бойы жақын келгенде атының екпiнiн тежеп, кiлт тоқтады да, оң қолындағы қамшысын көкiрегiне көлденең ұстап, басын сәл төмен иiп сәлем бердi. Байыптап бойына көз жүгiртiп шықты. Үстiне киген киiмi батырларға лайық. Қылыш асынып, сол бiлегiне қалқан тұтып, қолына найза ұстаған. Басында дулыға. Шайқасуға дайын тұрған батыр. Ал мына қамшысын көкiрегiне көлденең ұстап, үн-түнсiз сәлем беруiне жол болсын? Қарт не болса да ендiгi кезек өзiнiкi екенiн түсiндi. Атысса да, шабысса да, әйтпесе сәлемдессе де, әйтеуiр, бiр әрекет жасау керек. Сондықтан ол мына жеке қуғыншының алдына қазақтардың өз салтын көлденең тартпақ болды.

	– Жол болсын, – дедi ол тiзгiнiн бос ұстап.

	– Әлей болсын, ақсақал. Жоқ iздеп шығып ем, жөн сiлтеп жiберсеңiз қайтедi.

	– Жоғыңыз кiм? – дедi қарт қуғыншының нығыз болса да нәзiктеу шыққан үнiнен сескенiп.

	– Жоғым бiр тайпа елдiң жылқысы едi. Қателескенiн немесе қастандық жасағанын бiлмеймiн, қалай болса да, сол жылқыны осылай қарай айдап кеткен адамдардың iзiне түсiп ем. Жоғымды әлi тапқаным жоқ, бiрақ сiз жолымды кес-кестеп тұрсыз.

	– Бiр тайпа елдiң малы болса, намысын қорғар жаны қайда? Сiздi жалғыз жiбергенiне жол болсын? Жылқыны алған қалың қолға қалай мұршаңыз келедi? Көзсiз батырлықтың да шегi бар емес пе?

	– Бұл сөзiңiз рас. Бiрақ батырлардың да намысы бар емес пе? Түптеп келгенде, сол намыс батырдың бәрiне ортақ емес пе? Өйткенi қайсысы батыр болса да алдымен ел намысын қорғайды ғой. Мен елiмнiң намысы деп аттанып ем, ел намысының құдiретiн медеу тұтып аттанып ем. Ал жылқыны алған батырдың да бойына тән қасиет – ел намысын қорғау болса, онда елiне бетiне перде жамылмай, жүзi жарқын барсын деп түйiп ем.

	– Бұл жұмбақтауыңызға түсiнбедiм? – дедi көңiлi секем алған қарт.

	– Түсiнбейтiн несi бар, ата? – дедi қуғыншы. – Жайлаудағы жылқыны бағатын батыр емес, жылқышы ғана екенiн жақсы бiлесiз. Ал жылқышыны сойылға жығып, алдындағы үйiрiн айдап әкету – батырдың бойына тән қасиет емес. Мұны iстейтiн тек қана баукеспе ұры мен қанқұйлы қарақшылар емес пе? Бiздiң елдiң жылқысын айдап кеткен қарақшылар болса, амал нешiк, ал батыр болса, елiне не деп барады? Ұрлап алдым дей ме?

	Мына сөздер қарттың шымбайына батып кеттi. Қуғыншының «ата» деп сөйлеуiнде де бiр мән бар екенiн iшi сезе қойды.

	Бiрден жауап беруге аузына сөз түспей қалды. Қуғыншы осыны пайдаланып және тiл қатты.

	– Елiне не айтарын бiлмей, бетiне перде жамылып барғанша: «Қазақтың бiр батырын жайратып, жылқысын тартып алдым», – деп жайраңдап, жайсаң барғаны абзал емес пе? Менiң жеке шапқан себебiм осы едi. Қолымнан келсе, есемдi қайтарамын, ал әлсiздiк етсем, амал не, оның мейiрi үстем болғаны. Ол үшiн де өкiнбеймiн, әйтеуiр, бiреумiздiң жүзiмiздiң жарқын болғаны жөн ғой.

	Қарт мына алдында ат ойнақтатып тұрғанымен, сөзi сыпайы қуғыншының тегiн адам емес екенiне көзi жеттi. Алыса кетсе, дес бермеуi мүмкiн екенiн де сездi. Ал сөз жарыстыра берсе, тiптен матап тастайтынына және көзi жетiп тұр. Сондықтан бiрден әрекетке көшудi жөн көрдi. Нар тәуекелден басқа амал жоқ.

	– Суыр қылышыңды онда, қазақтың батыры! – дедi ол өктем үнмен. – Атыңды да бiлмеймiн, затыңды да бiлмеймiн! Ал, түбiнде, қолға түскен жылқының жоқшысы сен болсаң – жауың менмiн. Менi жеңсең жөн басқа, ал жеңiлсең – жылқы бiздiкi.

	Қарт қылышын суырып, қуғыншыға қарсы тұрды. Бiрақ қуғыншы және оғаш мiнез көрсеттi. Ол қолындағы найзасын жерге шаншыды да, атынан қарғып түстi. Қалқанын соның қасына тастады. Қылышын қынабынан суырып, қалқанның үстiне қойды. Атының тiзгiнiн бос тастады да, қартқа қарай бiр-екi қадам басып, жақын келдi.

	– Сiздiң жекпе-жегiңiздi қабыл алмағаным үшiн басымды иiп, кешiрiм өтiнемiн, – дедi ол басын сәл төмен иiп. – Әкеммен жасты адамсыз. Сiзге қарсы қалай қол көтеремiн? Мұндай әдет қазақ салтында жоқ. Ал сiз ниетiңiзден қайтпасаңыз, мойнымды ұсынудан басқа амалым жоқ – шаба берiңiз.

	«Ұсынған басты қылыш кеспейдi» дейтiн сөздi есiтушi ем бала күнiмнен берi. Мүмкiн, кеспес. Ал кессе тағдырдың жазғаны осы болар. Жалғыз ғана өкiнiшiм бар. Қырғыз салтында да жасы үлкендi сыйлайды, әкесiмен қатар адамға қол көтермейдi дейтiн әңгiмелер естушi едiм. Соның бәрiнiң өтiрiк болғаны ғой. Және бiр өкiнiшiм бар. Осынша жасқа келген адам желөкпе бозбалалардың қатарына қосылып, бөтен елдiң жылқысын айдап жүре бередi дегенге мүлде сенбеймiн. Сiз басқалар үшiн өз басыңызды отқа салып тұрсыз. Сiздi осыған мәжбүр еткен жастардың жiгерсiздiгiне өкiнемiн.

	Сөзiн аяқтаған шамада қуғыншы қарттың қарсы алдына келiп қалған едi. Көтерiлген қылышты сiлтеп қалса, жер жастана кететiн ыңғайға келiп тұр. Бiрақ қарт қылышын қынабына қайта салды. Атынан түспек болып ыңғайлана бердi де, ерге қайта қонды. Сонан соң қуғыншыға қарай тiл қатты:

	– Жасымды сыйлап аттан түсiп, iзет көрсеткенiң үшiн рақмет, батырым. Қаруыңды қолыңа ал, атыңа қайта мiн. Сөйтiп, үзеңгiсi тең адамдай болып айт тiлегiңдi, – дедi.

	Қуғыншы қаруын қайта асынды. Атына қарғып мiндi. Нақ осы кезде оның сұсы тым қатал көрiндi. Қарттың көңiлiне кiрбiң түсе бастады. Тынысы тарылып бара жатқан секiлдi. Сондықтан тезiрек үн қатуға тырысты.

	– Ал тiлегiңдi айт, балам! – дедi ол ендi қуғыншының өзi ұсынған әдептi сақтап, «балам» деп сөйлеп.

	– Тiлегiм белгiлi болған жоқ па, ата? Арманым – бас батырыңызбен жекпе-жек кездесу. Қосымша айтарым: топтарыңыздың iшiнде Анды батыр бар болса, сол шықсын. Сiздер көпсiздер, мен жалғызбын. Соңдықтан емес пе, жекпе-жек сұрап тұрғаным. Мұнымды айып көрмессiз.

	Қарт бұдан арғы сөздi тыңдаған жоқ. Атының басын бұрды да, мүйiске қарай шаба жөнелдi. Ол өз серiктерiнiң бәрiнiң қарап тұрғанын бiлiп едi. Қуғыншы батыр сол орнында қозғалмай тұра бердi.

	* * *

	– Қырғыздар биыл қатар қонатын болыпты, – дедi Қарақызбен үзеңгiлес келе жаткан жеңгесiнiң бiрi дауысын бәсең шығарып.

	– Қонса қонар, – деп жауап бердi Қарақыз оған.

	Ол және үн қатайын деп оқтала бергенде әлгi келiншек қамшысының сабын аузына тақап, үн қатпауын өтiндi. Өзi айналасына көз тастап алды. Қамшы тастам жерде келе жатқан ешкiм жоқ. Бұлардың сөзiн есiткен де ешкiм болмаса керек.

	Дегенмен «Сақтықта қорлық жоқ» деген қағиданы ұстанып келедi. Әлi де үнiн бәсең шығарып:

	– Анды батырдың ауылы iргелес қонса игi едi дегенiм ғой, – дедi.

	– Iргелес қонбаса қайтер дейсiз, жеңеше. Бiздiң ауылды сағынса, ат арытып, әлекке түсетiн қашық жер емес қой – былай-ақ келе берер.

	– Оның бiздiң ауылға беталды келе беруiнiң өзi де күдiк тудырып жүрмесе деймiн де.

	– Ақылды жiгiт емес пе, аяғын абайлап басар.

	– Иә, солай етер...

	Қарақыздың көз аддында Андының бейнесi келiп тұра қалды. Сұңғақ бойлы, кеудесiн тiк ұстайтын сымбатты жiгiт. Кеудесiн тiк ұстауы менмендiктен емес, табиғаты солай – ешнәрседен именбей, еркiн жүруiнiң әсерi болса керек. Қоңырқай келген көздерi әншейiнде мейiрленiп тұрғанымен, қауiп төнгенде от шашып, жалын атып кетедi. Өткенде, тау арасында кездескенде, нақ солай, табан астында өзгерiп сала берген. Қабағы қатуланып, бетiнiң бұлшық еттерi жиырыла қалған. Бүкiл денесi шып-шымыр боп, өрге шапшитын жолбарыстай көздерi жалт-жұлт еткен.

	Бұл кезде жеңгесi қайын сiңлiсiне жiтi көз салып келе жатқан. Оның бiр мезет терең ойға шомып кеткенiн байқады да, сөзiн доғара қойды. Қарақыздың мына бейнесi ағасының кейпiне келедi. Бойы сұңғақ болғанмен, денесi шымыр. Қап-қара қасы қабағына жарасып, мейiрлi көздерi қосымша рең берiп тұр. Бiлектерi жұп-жұмыр. Бүкiл бойынан қызға бiткен нәзiктiкке қоса ер жiгiтке тән шымырлық байқалды. Жеңгесiне Қарақыздың өзiн әманда еркiн ұстайтыны ұнайды.

	– Сен Андымен қайда кездесiп жүрсiң, осы? – дедi жеңгесi және тiл қатып, Қарақыздың ойын бөлiп.

	– Аңда.

	– Аңда?

	– Иә, аң аулап жүргенде.

	– Аң аулап жүргенiң қалай? Көкең қойған жоқ па едi аң аулау дейтiн өнерiн бiржолата. Бүкiл ауыл боп жиналып, боз қасқа шалып, батыр деп атағаны қайда.

	– Атаса, атай берсiн. Бiрақ бiз көкем екеумiз анда-санда болса да аңға шығып тұрамыз. Мұны ешкiмге айтпаңыз.

	– Әрине, әрине. Жұртқа жария етiп нем бар. Дегенмен ол өнерiн қойса болады ғой. Бүкiл бiр тайпа елдiң батыры. Оның туын көрсе болды, бiздiң елге көзiн алартқан жұрттың бәрi тырақайлап қашады. Сөйте тұра аң аулау деген...

	– Болды, жеңеше. Бұл әңгiме осымен доғарылсын...

	– Мақұл, мақұл...

	Қыз бен келiншек бiраз үнсiз жүрдi. Бiрақ екеуiнiң көңiлiнде де Айтудың аты сайрап тұр едi. Келiншектiң көкейiне орнаған – күдiк, ал қыздың көңiлiндегi – мақтаныш. Қыз ағасының ел намысын қорғайтын азамат болғанын мақтан етедi, ал келiншек болса сол батырдың дәл бүгiн көшкен елдiң арасында болмағанынан сезiктенедi. Көшу-қону мәселесi шешiлiп, ел жүгiн түйеге қомдап жатқан кезде алыстағы бiр елден суыт хабар келдi: Айту батырдың көмегiне мұқтаж екенiн хабарлапты. Айту бiрден аттанып кеткен. Жеке кетпей соңына бiлегiнiң қаруы бар бiр топ жiгiттерiн iлестiре кеткен. Басшысы жоқ елдiң елеңдегiш келетiнi белгiлi емес пе, жұрт арасында пышы-пышы әңгiме тарады. Келiншектiң қаупi осы болатын. Ағасы жоқта жалғыз қалдырмайық деп Қарақызбен үзеңгiлес жүргенiнiң себебi де сол. Ендi, мiне, Айтудың аң аулау дейтiн өнерiн әлi тастамағанын қарындасының өзi айтып келедi. Егер ол суыт кеткен сапарының аяғын аң аулауға жалғастырып, ұзап кетсе не болады?..

	Аң аулап, құс атуға үйiр еткен жағдай қыстауының тау шатқалына жақын орналасқаны болатын. Таудың тағы аңдары қыс қыспаққа алғанда ойға қарай ауысып, пана iздейтiн. Қар мен ағаштың ас болмайтыны белгiлi, шөптiң өзiн тiзеден аса жауған қалың қар жермен-жексен етiп сiрестiрiп тастайды. Осы кезде тау жайлаған жабайы аң ойға қарай жылысады. Момақаны пана iздеп келсе, жыртқышы ауылдың малын шабады. Алдымен солардың иiсiн бiлiп, өршелене ұмтылатын иттер. Олардың тау тағыларының бетiн бiр қайтарып тастауға әлi келедi. Бiрақ қыс қаһарына мiнгенде тау тағылары иттердiң қоқан-лоқысын елең қылмайды – шабуылға өздерi шығады. Мiне, осы кезде оларға қарсы тұратындар – ауыл жiгiттерi. Қолдарына сойылдарын алып, жыртқыш аңдарға өздерi шабуыл жасап, ауылды қорғайтын.

	Жыртқыш аң малға шапқанда бүкiл ауылдың жастары тай-тұяғы қалмай, жұмыла көтерiлгенмен, солардың арасында қайрат көрсететiн бiлектi жiгiттердiң екшеленiп шығатыны белгiлi. Үдере көтерiлген топты бастаушылар да солар, сойылды соғушылар да солар. Осы екшеленген топтың iшiнде ерекше көзге түсетiнi – Айту. Ол жастайынан ат жалын тартып мiнiп, жұрттың көзiне түсе бастады. Ауыл арасындағы анау-мынау қақтығыстарда бұған қарсы тұратын жiгiттердiң қатары бiрте-бiрте сирей түстi. Қолына қару алғанда қарсы келер адам қалмады.

	Айту бұл дәрежеге бiрден жеткен жоқ. Оның туа бiткен қайратына жабайы аңдармен арбасып жүргендегi тәжiрибесi қосылып, ептiлiгi, мергендiгi шыңдала түстi. Алғашында ауылдың малын қорғау үшiн басталған өнерi бiрте-бiрте аңшылыққа ұласып, оның бойындағы қайраты мен жiгерiн сомдай түстi. Ендi ол осы қайратын жыртқыш аңдарға ғана қарсы емес, ел шетiне анда-санда болса да бiр тиiсiп қоятын жауларына қарсы жұмсай бастады. Осындай iрiлi-уақ шайқастарда әсте сағы сынып көрген емес. Бұл жағдай Айтудың даңқын төңiрекке түгел жая бастады. Бiрте-бiрте Өгем тауын жайлаған ел: «Айту батырдың елi», ауыл қоныстанған жерге тiгiлген ту «Айту батырдың туы» атала бастады.

	Бiрақ Айту сонау бала кезiнен бойына сiңген бiр мiнезiнен қайтпай қойды. Ол найзаға байлаған туын өзiмен алып жүрегiн әдетiнен айнымады. Өзi ауылда болғанда Айтудың туы биiк шыңның бiрiнде желбiреп тұратын. Мұндайда ауылдастарының көңiлi тоқ – Айтудың туын көрген кiсi бұл маңға көзiн алартып қарауды бiржолата ұмытады, ал Айту қайсыбiр себептермен аз уақытқа болса да ауылынан жолаушы аттанып кетсе, тiгулi тұрған туын жығып, өзiмен бiрге алып кететiн. Осындай тұстарда ауылдастары: «Туың орнында тұра берсiн, сонда бiзге ешкiм тимейдi. Сенiң ауылда бары-жоғыңды кiм бiлiп жатыр», – десе, Айту: «Елдi қорғайтын ту емес, менмiн ғой. Ал өзiм жоқта ту iлiп кету жұрттың көзiне топырақ шашқаным емес пе? Оның үстiне келетiн жау менiмен шайқасуға келедi. Ал ту жоқ болса, несiне келедi? Соларға да белгi болсын. Шайқасқысы келсе, ашық келсiн», – деп бет бақтырмай тұрып алады.

	Ақыры, жұрт Айтудың бұл мiнезiне де көндiктi. Айту ауылда болса – ту желбiреп тұрады, ал Айту жоқ болса – ту да жоқ...

	Ал дәл қазiр мына Өгем өзенiнiң бойын жағалап, қатар-қатар тiзiлiп келе жатқан көштiң iшiнде Айтудың туы көрiнбейдi. Келiншектiң көңiлiн қобалжытып келе жатқан – осы түйiн. Ол өзiн сергiтпек болды. Әлгiнде басталған әңгiменi қайта қозғады.

	– Әңгiмемiздi Андыдан бастап едiк, соңын басқа жаққа бұрып жiберiппiн ғой, қыз-ау. Сол Анды батырмен қалай кездесiп жүрсiң? Соны айтшы.

	– Қойыңызшы, жеңеше...

	– Несiне қысыласың, айта бер.

	– Қоймадыңыз ғой, айтайын. Көкем екеумiз елден жасырынып аңға шыққанбыз. Ауыл маңынан онша ұзап кете де қойған жоқ едiк. Жеткен жерiмiз – Мақпал көлдiң жағасы. Кеш болды. Айналаны қараңғылық басты. Көл жағасына от жағып, соның қасында түнемек болдық. Көкем қару-жарағын шешiп, қостың басына тастады да, қолына айбалтасын алып, ағаш бұтап әкелуге шоқыға қарай кеттi. Мен ас қамына кiрiстiм. Мақпал көлден су алып, қосқа қарай керi бұрыла бергенде денем дiр еттi. Жүрегiм тулап, тұла бойым мұздап сала бердi. Бiреу маған тесiлiп қарап тұрғандай көрiндi. Айналама көз салсам ешкiм жоқ. Бiрақ аяғымды алға баса алмаймын, жерге желiмдеп қойғандай, қимылдамайды. Айналаға және бiр көз салдым – ешқандай қауiптiң iзi сезiлмейдi. Жалғыз ғана көзге түскен нәрсе – әлгiнде өзiм тұтатып кеткен оттың жылтылдаған сәулесi. Соны көңiлiме медеу тұттым. Ептеп бойым жиналғандай болдым. Аяғым жерден көтерiлдi. Алға қарай бiр-екi қадам бастым. Дәл осы кезде арс еткен дауыс бүкiл денемдi құрсап тастады. Буындарымнан әл кеттi. Бiрақ әлгi үрейлi үннiң иесi маған жетiп үлгере алмады. Жақпар тастың түбiнде басқа бiреумен опыр-топыр алысып жатты. Шынымды айтайын, жеңеше, дәл осы кезде аяғымның астында алысып жатқандарға тiке қарауға да мұршам келмедi. Тұрған жерiме отыра кеттiм. Бақырайып қарап тұрсам да мына опыр-топыр алысып жатқандардың кiм екенiн бiлмей бiраз отырдым. Осы кезде барып көкем ойыма түстi. Алысып жатқанның адам мен аң екенiн сезiп тұрмын ғой, дегенмен денем көкем ойыма түскенде ғана барып ширайын дедi. Жалма-жан орнымнан тұрып, көкемнiң қылышына жармастым. Соны көтерiп қастарына жүгiрiп жеткенiмде көкем қолымнан шап берiп ұстай алды. Мұның не дегендей бетiне қарасам, масқара, алдымда тұрған көкем емес, басқа адам. Қолы қанға боялған. Жүзi әрi сұрланып, әрi күреңденiп кеткен. Мен ендi аяғымыздың астында жатқан аңнан қорықпай, қолымнан ұстап тұрған адамнан қорықтым. Кейiн шегiндiм. Жiгiт қолымды әлi ұстап тұр. Әлден соң барып ол:

	– Мұнда неге жалғыз жүрсiз, қарындас? – дедi.

	– Жалғыз емеспiн, – дедiм үрейiм молая түсiп. – Ана жерде ауылдастарым бар.

	– Ауылдастарыңа болайын, – дедi ол ендi күлiмсiреп. – Қыздарын барысқа жемге тастап, өздерiнiң емiн-еркiн жүрiстерiн қара.

	Менiң көзiм ерiксiз сұлап жатқан аңға түстi. Барыс. Жiгiт қолымды босатты.

	– Өзiңiз кiмсiз? – дедiм осы кезде барып мына алдымда тұрған жiгiттiң өзiмдi жаңа ғана өлiмнен арашалап алып қалғаны есiме түсiп.

	– Мен қырғызбын.

	– Қырғыз екенiңiздi сөзiңiзден-ақ байқап тұрмын. Есiмiңiз кiм?

	– Оның не қажетi бар? Қырғыздың бiр жiгiтi сiзге барыс терiсiн тарту еттi деңiз де қойыңыз. Атыңызды айтпадыңыз. Онда мен кеттiм. Жеке тұрғанымызды ауылдастарыңыз көрсе, өкпелеп жүрер.

	– Сiзге рақмет. Аялдасаңыз қайтедi.

	– Жоқ, менiң жөнiме кеткенiм абзал болар.

	Қырғыз жiгiтi кiлт бұрылды да жүре бердi. Көкем келдi. Ол тау тағысының арындаған дауысын естiп, тұра жүгiрсе керек, алқынып тұр. Келе сұлап жатқан барысты көрдi. Онан соң қолына қылыш ұстаған маған көз салды. Сонан соң:

	– Жарайсың, қалқам! – деп құшақтай алды.

	Менiң қолымнан қылыш түсiп кеттi. Өзiм көкемнiң құшағында егiлiп тұрмын. Өксiгiмдi баса алмаймын. Әлден соң барып, көкемнiң «қой-қойлауымен» әрең басылдым.

	– Бұл бәле қайдан тап болды?

	Сол кезде барып көкем мына барысты жайратқан мен деп түсiнiп тұрғанын сездiм де:

	– Көке, – дедiм көзiмнiң жасын сүртiп. – Барысты жайратқан мен емес. Оның қайдан шапшығанын да бiлмеймiн. Мұны жайратқан – бейтаныс бiр қырғыз жiгiтi.

	– Ол қайда? – дедi көкем ендi әлгiден бетер әбiржiп.

	– Кетiп қалды.

	– Қайда кеттi?

	– Былай қарай. Аты-жөнiн айтпай кеттi.

	– Өзi аман ба?

	– Қолы қан.

	– Ол қайдан келiп жүр мұнда?

	– Оны бiлмеймiн. Мен көлден су алып, мына жақпар тасты айнала бергенiмде, арр еткен дауысты есiттiм, сонан соң, опыр-топыр боп алысып жатқан жiгiт пен аңды бiр-ақ байқадым.

	Қайдан келiп, қалай тап болғанын бiлмеймiн.

	Көкем мен сiлтеген жаққа қарай бiрер қадам жүре түсiп: «Ей, ағайын, берi кел!» деп бiрнеше рет айқайлады. Бiрақ әлгi кеткен жiгiт үн қатқан жоқ. Жеңеше, шынымды айтсам, дәл бүгiнге дейiн көкемнiң сол жолы бейтаныс жiгiттiң қайдан тап болғанын қалай жорығанын бiлмеймiн. Мiне, Андымен кездесуiм осылай.

	Қыздың әңгiмесiн ұйып тыңдап келе жатқан келiншек бiр кезде оқыс сұрақ бердi:

	– Әлгiнде қырғыз жiгiтi атын айтпай кеттi деген жоқпысың?

	Оның Анды екенiн қайдан бiлесiң?

	– Ой, жеңеше-ай, – дедi қыз. – Қанша қою түн болса да өзiңдi өлiмнен алып қалған адамның бейнесiн есте сақтай алмайтын жан бола қоймас. Сол бейне жүрегiме жатталып қалған жоқ па?! Оны қайдан ұмытайын. Ал оның Анды екенiн бiлгенiм өзiңнiң тойыңда. Сол жолы бiр топ қырғыздың жастары келдi емес пе? Солардың арасынан құтқарушымды көрдiм. Ол – Анды есiмдi жiгiт екен. Онан соң той-жиында бiр-екi кездескенiм бар. Ендi көңiлiң тыншыды ма?

	– Тыншыды ғой, – дедi келiншек күлiмсiреп. – Бәрi де дұрыс-ау. Тек көкеңнiң ауылда жоғы секем туғызады. Өткенде бiр жиында бiздiң елдiң бiр-екi жiгiтi қырғыздармен керiсiп қалыпты дейдi. Сол қырғиқабақтық әлi тарамай жүрсе керек.

	– Ой, қойшы, қайдағыны қозғамай, – дедi қыз. – Әншейiн текетiрес емес пе ол. Сол үшiн қобалжудың не қажетi бар?..

	Ел жайлауға көшкенде ер азамат жүк артып, мал қайырып, қиқу салғанмен, көштiң сәнiн кiргiзетiн қыз-келiншектер болатын. Олар көш ескi жұрттан бiраз ұзап шығып, сән түзеген соң әнге басады. Айдаланы аясын ба, оған кедергi болып, басу айтатын қарттар қайта «жол қысқарады» деп ән салған жастардың тiзгiнiн бос жiбередi. Қазiр көш дәл осы сәнiне кiрiп едi, алғашында әр жерден жеке шыққан дауыстар ендi тұтасып, бүкiл даланы басына көтере бастады. Осы ән мен сәнге қосылып кеткен қыз бен жеңгесi өз әңгiмелерiнiң аяғы жалғасар, жалғасқанда қынабынан қылыш суырылып, өңменге найза сiлтенер деп әсте ойлаған жоқ едi. Шабылған ауыл Айту батырдың аулы едi. Шапқан – қырғыздар. Қолбасшысы – Анды батыр. Ендi, мiне, мына жалғыз шыққан қуғыншы – Айту батырдың намысын жоқтап шыққан азамат. Ол жазықтық ортасында жалғыз тұр. Жауырынын ел жаққа берiп, көзiн қырғыздар кеткен жаққа қарай жiтi тiгiп, қасқая қарап тұр. Артымда елiм бар деп медеу тұтатын секiлдi. Бiрақ ел жақтан ат тұяғына iлесiп, аспанға көтерiлген шаң көрiнбейдi.

	* * *

	Қарт серiктерiне келген соң үн қатпай бiраз тұрды. Жазықтықта жеке кездескен қырғыз бен қазақтың әрекеттерiне таңғалған серiктерi қарттың мына үнсiз тұрғанын көргенде тiптi әбiржiдi. «Бұл не? Әлде, ана қуғыншы өз бетiнше жүрген адам ба? Онда қарт неге қылышын қынабынан суырады? Ендi мына үнсiз тұрғаны несi?» Көпшiлiктiң көкейiн тесiп бара жатқан сұрақтар осылар едi.

	– Анды, – дедi қарт әлден соң. – Сен жекпе-жекке шығасың.

	– Неге Анды шығады? Қазiр бес-алтауымыз қарамызды көрсетсек, ана едiреңдеп келген қазақтың өзi-ақ зытып тұрмай ма?

	Тұс-тұстан жапа-тармағай айтылып жатқан сөздер саябырлайын деген кезде қарт қамшысын көтердi. Басқалар жым болды.

	– Анды, жекпе-жекке сен өзiң шығасың. Басқалардың қауқары келмейдi. Жалғыз ғана айтарым – қуғыншы батырдың қайраты сенен осал емес, ал ақылы асып түсiп жатыр ма деп қорқамын. Бұдан басқа сөз айтуға мұршам жоқ. Айтар едiм, әттең, ана қуғыншы алдымды орағытып, тiлiмдi байлап тастады. Тек абай бол. Ебi келсе, оны да мерт ете көрме. Көзсiздiкке салынып, өзiң де опық жеп жүрме.

	Қарттың мына сөздерi Андының шамына тидi. Әлгiнде жол тосып өзi қалмағанына өкiндi. Онда мұнша сөз болмас едi. Ал жалғыз қуғыншыға дес бермейтiнiне сенiмi мол. Айту батырдың өзi емес екенiне анық көзi жеттi. Басқаларының қауқары белгiлi. Демек, тартынатын ештеңе жоқ. Ол үн қатпай атының басын бұрды да, жазықтыққа қарай шаба жөнелдi.

	Қуғыншы батыр қарсы шапқан жоқ – бiр орында ат ойнақтатып тұр. Ақырғы әдiс жекпе-жек болған соң Андыға қарсы тұра ұмтылу тиiс едi. Қарсы шауып ұрынды жерiнде қару жұмсап қалу керек. Бiрақ қуғыншы ежелден келе жатқан бұл әдiстi қолданудан бас тартты. Ол тiптен қылышын қынабынан суырған да жоқ. Тек қана сол бiлегiне iлген қалқанын оңтайлап ұстап, оң қолындағы найзасымен жер тiреп тұра бердi. Екпiндете шауып келе жатқан Андыға мына қазақтың осынша бейқам тұруы өзiн қорлағандай боп көрiндi. Сондықтан ол осы екпiнiмен келiп, қуғыншыны найзасымен бiр-ақ аударып тастамақ болды. Атының басын тежемедi. Найзаны оң қолына алып, қуғыншы батырдың көкiрек тұсын меңзедi.

	Ол найза көкiрекке бiрден қадалмай, қуғыншы батыр көлденең тоса қоятын қалқанға тиетiнiн сезiп келедi. Сондықтан бойындағы бар қуатын оң қолына жиып, кiжiнiп келедi. Бiрақ қуғыншы батыр одан айласын асырып кеттi. Анды бар қайратын бiлегiне жинап, өзiне төнiп келгенде ол шетке қарай тайқып кеттi. Анды ұсынған әдiстi қабыл алмады, қарсы шаппады, қару да жұмсамады. Атына қамшыны салып қалды да, бiр шетке ойқастап шыға келдi. Анды болса бар ойы найзада болып жүрiп, атының тiзгiнiнен айырылып қалған едi. Ол қарсы шаппаған батыр ең болмаса қарсы тұрар деп ойлаған. Сондықтан қуғыншы батырдың қасынан зу етiп өте шықты.

	– Анды батыр, атыңның басын кейiн бұр, – дедi ту сыртында қалған қуғыншы дауыстап.

	Анды екпiндеп кеткен атының басын әудем жерге барғанда әрең бұрды. Куғыншы батыр осыны пайдаланып және үн қатты.

	– Анды батыр, бiрден найза сiлтегенiң бiлегiңнiң каруына сенгенiң болар. Дегенмен алдымен басқа қаруды жұмсасақ қайтедi. Тiл бар емес пе мәмiлеге келтiретiн. Тiптен ата жауың келсе де алдымен айқай салып, тiл жұмсайды емес пе? Үн қатсайшы ең болмаса. Немесе сөз тыңда.

	Бұл кезде Анды батыр қуғыншының қасына қайта оралып келiп қалған едi. Ол көкiрегiне жинаған ызаның құрсауынан әлi шыға алмай жүр. Алқынып тұр. Қуғыншының сөзiне көңiл бөлгiсi келмей тұр. Құлақ салып, байыбына да барып жатқан жоқ. Дегенмен және найза сiлтеудi жөн көрмедi. Сондықтан үн қатты.

	– Айтарың не сонда? – дедi атын ойнақтатып.

	– Айтарым: райыңнан қайт. Менiң қайғырып тұрғаным: ана алдыңа сап, айдап бара жатқан жылқы емес, ертең екi елдiң арасында орнайтын алакөздiк. Сол жылқыны саған сыйға-ақ тартар едiк... Тек асығыстық жасап, достың iсiн емес, қастың iсiн iстеп барасың. Қайт райыңнан?

	Мына қуғыншының: «Сыйға тартар едiк» дегенi Андыға өзiн кемсiткендей боп көрiндi. Кедейлiгiн бетiне басқандай болды. Даусының шаңқ-шаңқ етiп шығуы келемеждеп тұрғандай көрiндi. Өзi күрең тартып тұрған бетi ду ете түстi. Сондықтан бұйыра сөйледi:

	– Ал қаруыңды қолыңа!

	– Және өтiнем, Анды батыр, қайт райыңнан? Жылқыны елге қарай айдап жүр. Қадiрлi қонақ етiп, қарсы алу – менiң мойнымда. Серiктерiңе түгел сый-сияпат жасау бiздiң елдiң борышы болсын.

	Бар ойы мына жалғыз қуғыншыны атынан аударып, қол-аяғын матап, ендi қайтып жалғыз шаппайтындай етiп, тәубасына бiр келтiрiп кету болып жүрген Анды батыр мына сөздердi есiткенде, әлгiден бетер ызаға булықты. Қуғыншының өзi мұны болар-болмастан алдандыра салатын сәбиге балап тұрғандай көрiндi. Батыр дейтiн атына нұқсан келтiрiп, маңдайына күйе жаққандай боп сезiлдi.

	– Қаруыңды ал қолыңа? Әйтпесе бiр-ақ шаншимын да кетемiн? – дедi сондықтан найзасын көтерiп.

	– Райыңнан қайтпадың ғой, Анды батыр. Онда және бiр тiлегiм бар: мен жеңiлсем жылқы сенiкi, қайтып iздеушi шықпайды. Ал сен жеңiлсең, жылқыны бiздiң елге өзiң айдап барасың. Осыған келiстiң бе?

	– Келiстiм! – дедi Анды көп ойланып жатпай. Өйткенi ол мына жалғыз қуғыншыны жеңетiнiне кәмiл сенiмде едi.

	– Батырдың сертi деп түсiндiм! – дедi қуғыншы.

	– Анды батырдың анты деп түсiн! – деп жауап бердi Анды.

	– Онда кезек найзаға берiлдi! – дедi қуғыншы.

	Ол осы сөздi айтты да әп-сәтте қаруын оңтайлап, шайқасқа дайын бола қалды. Анды найзасын оң мен солға ырғап-ырғап алды да, қуғыншыға қарай тұра ұмтылды. Қуғыншы бұл жолы бейқам емес едi. Ол өзiне төнiп келген найзаға қалқанын тосқан жоқ – найзасын тосты. Андының бар ойы қалқанды үңгiп, найзаның ұшын қуғыншының денесiне дарытпақ болатын. Ол қолының қаруы мен бойындағы қайратын осыған бағыштаған. Бiрақ қуғыншы батыр басқа әдiс қолданды. Ол өзiне тақалып қалған найзаны өз найзасымен қатты қағып жiбердi. Мұндай оқыс жағдайды күтпеген Анды бiр сәт әбiржiп қалды. Осы бiр сәт қуғыншы үшiн мәртебелi сәт болды. Ол екiншi рет қағып қалғанда, Андының найзасы қолынан ұшып түстi. Бiрақ қуғыншы батыр бұдан әрi бармады. Найзасыз қалған Андыға өз найзасын қайта жұмсамады. Қару жұмсаудың орнына және үн қатты.

	– Ендi кезек менiкi, Анды батыр! – дедi ол.

	Анды батырлардың салтынан аттаған жоқ. Анадай жерде жатқан найзасына ұмтылуды ар көрдi. Қылышын қынабынан суырды да, қалқанын ұстап, қалт тұрып қалды. Ол қалқанды көкiрек тұсына икемдедi. Қуғыншы батыр ендi өз найзасын дәл көкiрек тұстан қадау керек. Бiрақ қуғыншы батыр және басқа өнер көрсеттi. Ол найзасын ырғап келдi де Андының көкiрек тұсына сiлтеудiң орнына, ердiң қасына сiлтедi. Қақ ағашқа кiрш етiп байлаған найзаның ұшы Анды мiнген аттың жауырынын жаралап кетсе керек, қайқаң ете қалды. Қуғыншы батыр осы кезде найзасын бiр-екi рет ырғап қалып едi, аттың белiне тартқан тартпа мен кеудесiне салған өмiлдiрiк шарт үзiлiп, ер-тұрман сыпырылып түстi. Анды батыр аяғын үзеңгiден шығарып та үлгермей қалды, ер-тұрманмен бiрге шалқалай құлады. Қуғыншы атының басын тежеп, үн-түнсiз қарап тұр. Шалқалай түскен Анды қуғыншының найзасына сүйенiп, орнынан тұрды. Алғашқы әрекетi анадай жерде жатқан найзасына ұмтылу едi, бiрақ қуғыншы батырдың мына үн-түнсiз мелшиiп тұруы оны бұл ойынан тежеп тастады. Мына қуғыншының қимылынан атынан ауып, жерде жатқан жауына бас салайын деген әрекет байқалмайды. Оның түрiнен өз жеңiсiне деген масаттанудың iзi де сезiлмейдi. Тiптен әлгiндегi әрекетiне ренжiп тұрған секiлдi, мұңайып тұр. Ойқастап шыға келген Андының аты анадай жерге барғанда бiр кiсiнедi де, қырғыздар бұққан жаққа қарай шаба жөнелдi. Ендi Анды жаяу қалды. Қуғыншы атта. Атты мен жаяудың шайқасы бiлектерiнiң қаруы шамалас адамдар үшiн аспан мен жердей. Ал қуғыншының қолының қаруы бар екенiне Андының көзi жеттi. Осыны ойлап тұрғанда қуғыншы батыр және бiр өнер бастады, атынан түсiп, анадай жерге барып тұрды. Мұнысы не деп таңдана көз салған Андыға тiл қатты.

	– Анды батыр, бiз батырлардың салтын бұзбауға серттесiп едiк қой. Соған мойынұсынып, атымнан түсiп тұрмын. Ендi қылышыңды ал, қолдың қаруын сынап көрейiк, – дедi.

	* * *

	Бұл кезде қуғыншы қазақ пен Анды батырдың жекпе-жегiне көз салып, белдiң арғы жағында бұғып тұрған қырғыздардың арасында бiр оқыс қимыл басталып едi. Алғашында Анды екпiндете шауып кеткенде жалғыз шыққан қуғыншының халi мүшкiл болатынына күмән келтiрген бiрде-бiр адам болмайтын. Жалғыз ғана сырын iшiне бүгiп, үн-түнсiз тұрған баяғы қарт едi. Сондықтан шапқыншының көпшiлiгi Анды кеткен жазықтыққа көз де салмай, жылқы қайырумен әлек болып жүрген. Анды батыр қуғыншыға бiрден бас салмай, онымен тiлге келiп, айналшақтап қалғанын көргенде, ептеп күңкiл шыға бастады. Мұны бастаған және жастар.

	– Ана қуғыншының несi бар осы, қасына барған адамды жылан арбаған торғайдай томпаңдатып қоятын?

	– Бара салып қағып түспей ме басын!

	– Әлгiнде Андыны жiберiп бекер еттiк. Басқа бiреумiз баруымыз керек едi.

	– Анды батыр қазақтардың ауылына көз салып, көп барғыш боп кетiп едi. Мына тұрған болашақ қайын жұртының бiрi болып жүрмесiн.

	Қарт қырғыз бұл сөздердiң алғашқысына көңiл бөлмегенсiп тұра берiп едi. Тек мына соңғы сөздер үнсiз қалуына мұрша бермедi. Сондықтан:

	– Тоқтатыңдар күңкiл сөздi! Қарсыластың қауқарын көзге iлмеймiн деген жiгiттердiң көбi қапы болған. Қуғыншы жалғыз екен деп қалың елге тiл тигiзбеңдер! – деп жекiре сөйледi.

	Қарттың сөзiнен кейiн жым бола қалған жастар тобы Анды батыр атынан аунап түскенде жел соққан қамыстай гулеп кеттi. Сабырлы боп тұрған қарттың өзi де атын бiр тебiнiп қалды. Бiрақ тiзгiнiн тез тежей қойды. Дегенмен желiге бастаған жастар және жапа-тармағай үн қатты.

	– Ой, анау қайтедi-ей!

	– Андыны жын соқты ма? Мұнысы қалай?

	– Жалғыз қазаққа батырымызды қорлатып қоямыз ба осылай?

	Жүрiңдер, қане, барып басын шауып алайық...

	Жастар үн қатып қана қойған жоқ, алға қарай қозғала бастады. Қарт қырғыз қолын сермеп, жолдарын кес-кестеп едi, денесi қызбалау бiр жiгiт:

	– Ой, соның алдауы мен арбауына көнiп тұрған бiз де ақымақпыз. Қалың қолға қарсы келiп, жекпе-жек сұрап тұрғанына көнiп тұрған не масқара. Ең болмаса, ат төбелiндей болса да, артына iлескен тобы болса бiрсәрi едi. Тартыңдар алға! – деп оқшау шығып, атына қамшы басып қалып едi, қарт қырғыз арқан бойы ұзатпай қуып жетiп, жон арқасына қамшымен тартып-тартып жiбердi де, керi бұрып әкелдi.

	– Ендi бiрде-бiрiң үн шығармай, шайқастың аяғын күтесiңдер! – дедi ол зiлдi үнмен. Жастар және басылды.

	* * *

	Дәл осы кезде опыр-топыр оқиға Айтудың ауылында да болып жатыр едi. Жылқыны қырғыздар айдап кеткенiн есiткен ел тайлы-тұяғымен атқа қонған болатын. Бiрақ бұларды бастайтын ешкiм жоқ. Басшы болып қол бастауға жарайды-ау деген жiгiттер түгелiмен Айтуға iлесiп кеткен. Қалғандары атқа қонуға жараса да, қол бастауға жарамайды. Тәуекел дегеннiң өзiнде екпiнi қатты топқа төтеп бере алмай, масқара боп, құрқол қайта оралуы мүмкiн. Бұл жөнiнде ауылдың ақсақалдары шешiмдерiн былқ-сылқ еткiзбей ашық айтып отыр: «Егер қуғыншы боп барсаңдар, жылқыны қайта айдап келетiн болыңдар. Ал қайта айдап келе алмасаңдар, ол жылқыны екiншi рет жоқтамаңдар. Онда сол айдап кеткен қырғыздардың сiңiргенi. Бес-алты үйiр жылқы үшiн екi рет шауып, қырғыздармен жауласуға болмайды. Күштерiңнiң жетпейтiнiн сезсеңдер, аттан сап босқа әлек болмаңдар. Айту оралған соң бiр лажын тауып, есесiн қайтарар». Айқай салып, атқа қонған елдi тежеп тұрған қарттардың осы сөзi едi. Ел әрi-сәрi.

	Ауылдың арасында атқа мiнiп, ары-берi шапқылап жүрген топты дәл осы кезде Қазығұрт жақтағы белдiң үстiне келiп қалған Айту көрiп тұр едi. Ол қасындағы серiктерiне белгi берiп, атының басын тежеп тұра қалды. Мына атқа қонған қалың елдiң қарасы көңiлiне қобалжу салды. Солардың қимылын жiтi бақылап бiрақ үнсiз тұрды. Тек себебi не? Қуаныш па, қайғы ма? Әне, олар да байқаған сияқты Айтудың тобын. Бiрақ айқай сап, «Ойбай бауырым» деп келе жатқан ешкiм жоқ. Демек, ел өлiм-жiтiмнен аман. Ауылдың маңында ат ойнатып, топалаң салып жатқан жау да көрiнбейдi. Сондықтан ылдиға қарай шабудың да қажетi жоқ. Не болса да ақырын күту керек. Осы ойға бекiген Айту өздерiне қарай тура шапқан екi-үш аттыны күтiп, сол орнынан хабаршылар тауды өрмелеп, бұларға жеткенше ет қайнатым мезгiл өтедi. Осыны сезген, оның үстiне Айтудың бiр жасаған шешiмiнен қайтпайтын мiнезiн – не де болса хабарды осында күтетiнiн жақсы бiлетiн серiктерiнiң бiрi:

	– Осы жерде атқа ат шалдырсақ қайтедi, – дедi.

	– Болсын, – дедi Айту.

	Бәрi аттан түсiп, ұзақ жолдың әсерiнен жер тарпып тұрған сәйгүлiктерiнiң ауыздығын алды.

	* * *

	Анды батыр қылышын қолына алды. Қуғыншы сескенiп тұрған жоқ, қимылы ширақ, түрi өжет. Анды қарсыласына ендi анықтап көз салды. Дене пiшiмi келiстi. Батыр үшiн ептеп нәзiк көрiнгенмен, шымыр сияқты. Қуғыншының Андыдан жасырып тұрғаны – жалғыз ғана бет-жүзi. Дулығаның маңдайынан төмен қарай төгiлiп тұрған көлемi қос алақандай тор сауыт қуғыншының жанарын жасырып тұр. Әлгiден берi қуғыншы қанша оқыс әрекет жасаса да, осы тор бетiн көлегейлеп, жанарын жасырып қала бердi. Алғашында осы бiр жағдай көзге епетейсiз көрiнгенмен, жекпе-жек деп басталған ерегiстiң еркiне шын берiлiп кеткен Анды мұны тез-ақ ұмытып кеттi. Қуғыншының қылышы сарт етiп соғылғанда Андының қылыш ұстаған оң қолы иығынан үзiлiп кетердей боп солқ еттi. Ал мына жалғыз шапқан қазақтың осал емес екенiн ендi шынымен сездi. Қайратын бойына жинап, аруақтарына сиынды. Бiрақ осы кезге дейiн өз күшiне кәмiл сенгендiктен, батыр дейтiн атағының буына масаттанып, қарсыласын көзге iлмей жүрген Андының бiрден қаһарына қайта мiне қоюы қиын едi. Сондықтан ол ептеп әбiржiп қалған. Мына қуғыншының екпiнi ес жиғызбай барады. Осыған ызасы келген Анды қылышын келесi бiр сiлтегенде бар салмағын қолындағы қаруына сала ұмтылды. Оның осы бiр оқыс қимылы өзiн және сүрiндiрдi. Қуғыншы бұл жолы қылышын қарсы тосудың орнына бұғып қалды да, бiр шетке тайқып кеттi. Салмағын оң жағына сала ұмтылған Анды екпiнiн тоқтата алмай етпетiнен түстi. Қолындағы қылыш зу етiп ауаны тiлiп өттi де, жерге барып қадалды. Ол қадалып қана қойған жоқ, сабы шорт сынды. Анды жерден басын көтерiп, алақ-жұлақ жан-жағына қарап едi, абырой болғанда, ешкiм жоқ екен. Осы кезде барып ол жекпе-жекте шайқасып жүргенiне шүкiршiлiк еттi. Әйтпесе өзiнiң соңына ерген қалың қол қасында болса қайтер едi? Масқара-ау, масқара. Ол қуғыншы батырдың оқыс мiнездерiне әбден көндiгiп алса керек, ә дегенде сол жетiп келiп, қару жұмсап, мерт етер деген ой көкейiне келмептi. Ендi қараса ол шынында да және оқыс мiнез көрсетiп тұр, анадай жерде қылышының ұшын жерге тiреп, күлiмсiреп қарап тұр. Анды оның жүзiн көрмесе де күлiмсiреп тұрғанын анық сездi. Көзiмен көрген жоқ, жүрегiмен сездi. Қуғыншының мына тұрысы соны меңзейдi.

	Анды орнынан көтерiлдi. Көтерiлгенде жүзi түтiгiп, ызаға булыға, алқынып, әрең көтерiлдi. Дәл қазiр ол мына қуғыншының алқымына қол салып, кеудесiн қақ айырып, жүрегiн қос қолының шеңгелiмен жұлып алуға дайын тұр едi. Қолында қаруы бар-жоғын мүлде ұмытты. Мұның осы түрiн байқаған қуғыншы қолындағы қылышын лақтырып жiбердi, белдесе кетуге дайын боп тұра қалды.

	– Анды батыр, аптықпа. Кеудеге қолыңды кейiн-ақ жұмсарсың, қазiрше белдесейiк, – дедi.

	Бiрақ Анды бұл сөзге құлақ салатын тұстан өтiп кеткен едi.

	Ол тұра қуғыншының алқымына жабыспақ болды. Қуғыншы болса еңкейе бердi де, Андыны қақ белiнен қапсыра құшақтап, жерден көтерiп алды. Өкшесi жерден тайған Андының қолы жел қармағандай боп селтең-селтең еттi де қалды. Қуғыншы оны оң мен солға бiр-екi рет ырғап-ырғап жiбердi. Осы сәтте Андының ербеңдеп жүрген оң қолы белiндегi кездiк сабына тидi. Ол кездiктi суырып алды. Айналасында ешкiм жоқ екенi ойына орала кеттi. Бұлардың шайқасын жақын жерден жiтi көз тiгiп қарап тұрған ешкiм көрiнбейдi. Сенiкi жөнсiз дейтiн куәгер де жоқ. Ол бұдан арғысын ойлап жатпады. Кездiктi қуғыншының шықшытына қойып қалды. Бар күшiмен ұрды. Қуғыншының қолы сылқ етiп, Андыны босатып жiбердi. Андының аяғы жерге тигенде қуғыншы батыр тәлтiректеп барып, шалқасынан құлады. Жай құлаған жоқ «Анды!» деп айқайлай құлады. Анды қуғыншының құлағанына көзi жеткен соң одан арғысына көңiл бөлiп жатпады, айналып төңiрекке көз салды. Қырғыздар бұғып тұрған белге қарады.

	Айнала төңiрек күңгiрт тарта бастаған екен. Күн таудан асып кеткенде қойнау осылай күңгiрт тартатын. Сонда барып ол өзiнiң мына қуғыншымен шайқасып жүргенiне талай мезгiл болғанын аңғарды. «Ан-д-ды...» «Ан-д-ды...» Мына үн таныс секiлдi көрiнiп кеттi. Жалт қарады. Жалт қарады да мелшиiп тұрып қалды. Шалқалай құлағанда қуғыншы батырдың дулығасы басынан ұшып кеткен екен.

	Ендi жүзi ашық жатыр. Қою қара шашы мойнына оралыпты. Ернi күбiрлеп әлi де бiрдемелердi айтуда. Бiрақ ендiгi сөзi құлаққа шалынбайды, үнi өшiп барады. Осы кезде барып Анды сәскеден берi шабысып жүргенi Қарақыз екенiн таныды. Қасына жетiп барып, тiзерлеп отыра қалып, басын көтердi. Шықшытқа қадалған кездiктi суырып алғанда, Қарақыз Андыға қарап күлiмсiрегендей болды. Бұл оның соңғы қимылы едi. Келесi сәтте жан тапсырды. Анды қыздың басын тiзесiне қойып, өз басын қос қолымен шеңгелдеп отырып қалды. Көзiнен жас ерiксiз төгiлдi. Өзi есеңгiреп отыр. Бүкiл әлемдi қою қараңғылық басып қалған секiлдi, ешнәрсе байқалмайды. Оның көз алдына сәскеден бергi оқиға елестеп тұра қалды. Бiрiнен соң бiрi тiзбектелiп өтiп жатыр. Қарақыз ауылынан аттанарда жалғыз шыққанына қорланып, ызаға булығып, бiр-ақ сәтте достықтың арқанын үзiп, қасқа айналған жандарға қанша өшiгiп келсе де, қарсы алдынан шыққан қартқа қару жұмсамады. Онан соң өз күшiне сенiп, дандайсып келген Андыға: «Әбестiгiңдi кешiрдiк, елге барып қонақ бол», – дедi емес пе? Абайсызда қолынан қаруын түсiрiп алғанда да басымдық көрсеткен жоқ. Қайта өз қаруын тастап, қайта-қайта бiтiмнiң жолын ұсынды.

	«Батырлардың дәстүрiн бұзған жоқ, ардан аттамады. Әлгi соңғы белдесердегi кезi ше? «Кеудеге қол жұмсау қашпас, қазiрше белдесейiк», – демедi ме? Осының бәрiн Анды неге түсiнбедi, неге сезбедi жүрегi?!

	Анды өз тiзесiнде жатқан Қарақыздың басын көтерiп, астына алақанын төседi. Аз уақыт үнсiз отырды. Сонан соң қыздың денесiн жайлап жерге жатқызды. Орнынан тәлтiректеп әрең тұрып, жан-жағына көз салды. Сұлық жатқан Қарақыздың жүзiне тесiле қарап бiраз тұрды. Көкiрегi қарс айырыла ауыр күрсiндi. Сонан соң өзiнiң серiктерi бұғып тұрған белге қарап:

	«Ағайын, мен бiр сәтке әлсiздiк жасап алдым. Серттi бұздым. Екi елге бiрдей атам заманнан берi мирас болып келе жатқан ата салтын аяққа таптап, адалдықтан, ардан аттадым. Жеңiлгенiмдi мойындап, батырларша басымды ұсынудың орнына, қанқұйлы қарақшыларша қылмысқа бардым, ағайын. Сол әбестiгiмдi өзiм мойындап, айыбымды елдiң арқасына артқанша, жазамды өзiм тартайын. Сендердi байлап бергенше, арсыздығымды өзiммен бiрге ала кетейiн. Қош болыңдар! Мен Қарақыздың қасына кеттiм!» – дедi де кездiктi құлаштап тұрып, жүрек тұсына қойып қалды. Кездiктiң ұшы сүңгiп барып, жүрек қабын жарып кеткенде денесi дiр-р еттi. Ол аяғынан әл кеткенше және бiрер қимыл жасап қалуға тырысты. Тәлтiректеп Қарақыздың қасына келдi де, қатарына гүрс етiп құлады. Оң қолын қыздың басының астына төсеуге әрекет етiп жанталасты. Саусақтарымен жер тырмалады. Жан алқымға келгенде қанша қиналса да сол орнынан қозғалмауға тырысты, қызбен қатар жатты...

	Анды батыр мен қуғыншы шайқасының соңғы сәтiн жiтi бақылап тұрған қарт қырғыз қазақ батырының шалқалай құлағанын көргенде, әлгiнде ғана жастарға басу айтып тұрғанын ұмытып, атына қамшыны басып-басып қалды да жазықтыққа қарай құйғыта жөнелдi. Қасында үйiрiлiп тұрған топ қарттың мына оқыс мiнезiне түсiнбей, әрi-сәрi болды. Бiрақ олар да қарап тұрып қалған жоқ, қарттың соңынан iлесе шапты. Олжа еттiк деген жылқыны қайырып, өздерiмен өздерi болып жүрген топ ат дүбiрiн есiтiп, елеңдесе қалып едi. Нақ осы кезде ешкiм ұрмай-соқпай-ақ өзi шалқалай құлаған Андының қимылын байқаған соң, бұлар да солай қарай ат тiзгiнiн бос қоя бердi. Олжаланған жылқы айдалада иесiз қалды.

	Әлгiнде Анды айналасына көз салғанда Қарақыздың ауылы жақтағы бiр төбенiң үстiне ат ойнақтатып шыға келген Айту батырды байқаған жоқ едi. Ал Айту батыр жазықтықтағы шайқасты бiрден байқады. Олардың жекпе-жек алысып жүргенiн де сездi. Айнала төңiректе ешкiм жоқ. Сондықтан ылдиға қарай тура шаппай, соңына ерген серiктерiнiң жетуiн күтiп, төбенiң үстiнде атының тiзгiнiн тартып тұра қалған. Жазықтықтағы шайқас алысып жүрген екi азаматтың да мерт болуымен бiткенiн көргенде, көзiнен ыстық жас ытқып кеттi. Ол осы кезде қабатына кеп сап түзеген серiктерiне бас болып, ылдиға қарай шаба жөнелдi...

	Қарт қырғыз сұлап жатқан екi арыстьң қасына жеткенде атынан қарғып түсiп, жансыз жатқан қос дененiң бас жағына отыра қалып, жер тырмалады.

	– Ардағым, Андым, асылым Қарақыз! – деп еңiредi қарт. – Қапылыста екеуiңнен қалай ғана айырылып қалдым, қалай? Бiр сұмдықтың боларын сонау баста-ақ бiлiп ем-ау. Сезiп едi сұм жүрек. Едiреңдеген жастарға ерiп нем бар едi десейшi, қу маңдай. Басу айтудың орнына, тасығаным не мен сорлының? Ендi қалай қараймын ағайынның бетiне? Екi елдiң де алдында алапес болдым емес пе? Маңына адам жуымайтын алапес мен болдым ғой. Ендi қайттiм, ойбай-ау, ендi қайттiм?..

	Қырғыздар тобы мына алдарында сұлап жатқан Анды мен Қарақызды көргенде құлаққа ұрған танадай есеңгiреп тұрып қалды. Үн қатқан ешкiм жоқ. Жым-жырт. Бiр орында шыдай алмай тыпыршып тұрған аттары ғана. Қарт қырғыз еңiреп әлi отыр. Бiр кезде топтың iшiнен бiреу:

	– Ойбай, Айту келiп қалды! – деп айқай салды да, атының басын бұрып, кейiн қарай шаба жөнелдi. Екiншi бiреу керiсiнше:

	– Қамданыңдар шайқасқа! – деп бұйыра сөйлеп, қылышын қынабынан суырып, алға ұмтылды.

	Қарт қырғыз орнынан қарғып тұрды. Айту соңына ерген топтан суырылып алға шығып, сойылын ырғап, екпiндете келедi екен. Оның мына екпiнi жай-жапсарды сұрастырып, тiлге келетiн адамның нұсқасына ұқсамайды. Бар жағдайды бiрден сезiп, тiке шайқасуға келе жатқан батырдың қимылы. Әй-шайға келгенше, талай жанды жер қаптыруы мүмкiн. Қарт қатты қысылды. Өз серiктерiне қараса, бәрi де белдерiн бекем буып, шайқасқа дайындала қалыпты. Қарап тұрып жан беру оңай ма? Өжеттенсе, бұлардың да талай дүниенi бүлдiретiнi анық. Қақтығыс емес, қан төгiс басталмақшы. Осыны сезген қарт серiктерiне қарап айқай салды:

	– Қырғыздар! Қылыштарыңды қынаптан шығармаңдар!

	Сойыл сiлтемеңдер! Едiреңдеген бiр-екi жастың сөзiне еремiз деп бүкiл қырғыз арқа сүйеген ардағымыздан айырылдық. Ендi мұның үстiне ақ шашты талай ана ұлынан айырылып, ақ сүтiн жерге шашсын демесеңдер, қазақтарға қарсы қол көтермеңдер. Бiтiм сұраймыз, бiтiм! Мына жатқан жазықсыз екi жанның арын былғамаңдар. Осы төгiлген қан жетедi. Кейiн кетiңдер, кейiн! Жоламаңдар бұл жерге! Мына топан судай күркiреп келе жатқан долы күшке тосқауыл болатын бiр-ақ амал бар. Ол – не болса да қарсы әрекет жасамай мойынұсынып, қол қусырып, қарап тұру. Осы ғана тосқауыл бола алады. Әйтпесе ыза мен қайғы араласқан қара күш бәрiңдi түгел жаншып кетедi. Осыны еске сақтаңдар!

	Қарттың сөзiн есiткен жастар кейiн серпiлдi. Суырылған қылыштар қынабына қайта сүңгiдi. Қарт әлгi сөздерiн төнiп келiп қалған Айту естiсiн деп бар даусымен айқайлап айтқан. Өзi Анды мен Қарақыздың денесiн қорғаштап, топқа қарсы тұрды. Қанша қаһарға мiнсе де, қазақтардың өлiктi аттап өтпейтiнiн бiледi. Сондықтан Айту төнiп келгенде жейдесiнiң жағасын қарс айырып, көкiрегiн жалаңаштап және айқай салды.

	– Ақылға кел, Айту батыр, аптықпа. Қыргыз саған қарсы қол көтермейдi. Шын өшiксең – айыпкерiң менмiн. Мiне, көкiрек, мiне, жүрек! Сұға бер қанжарыңды!

	Екпiндетiп келген Айту атының басын бұрып жiбердi. Қартты айналып өттi де, қарсы келген қырғызды сойылмен соғып, атынан аударып түсiрдi. Ол қарттың сөзiн анық естiдi, бiрақ өзiн-өзi билей алмады. Ә дегенше және төрт-бес қырғызды ат сауырына түсiрдi. Қарт Айтуға бұрылып және айқай салды:

	– Ақылға кел, Айту батыр, ақылға! Қаншасын қағып түсiрсең де қырғыз саған қарсы қол көтермейдi. Бесеумiздi соғарсың, онымызды соғарсың, тек бүкiл қырғызды жайратып тастауың мүмкiн емес. «Ұсынған басты қылыш кеспейдi» деген мақал қазақ пен қырғызға ортақ емес пе? Соны тартам алдыңа көлденең, Айту батыр! Тiптен оған да көнбесең, қазақ салтын тарттым алдыңа: сауға, батыр, сауға!

	Айту батыр ет қызуымен оншақты қырғызды жер жастандырды. Олардың өлi-тiрiсiмен iсi болған жоқ, тек қана атынан аударып түсiре бердi. Бiрақ солардың бiрде-бiрi бұған қарсылық көрсеткен жоқ. Қол қусырып тұрған топқа сойыл соғып, бiр-бiрден ат сауырына түсiре беру мәрттiң iсi емес екенiн, әсiресе бiр елдiң батыры атанған азаматтың бойына лайық емес екенiн Айту жақсы бiлетiн. Бұл абырой әпермейдi, қайта намысқа тиiп, абыройына нұқсан келтiредi. Оның үстiне ана безек қағып тұрған қарттың сөзi де сүйектен өтiп барады. Алғашқы ашуы тарап, осының бәрi санасына кiре бастаған Айту қарсылық көрсетпей бейқам тұрған мына жұртты шөптей жапыра берудiң жөнсiз екенiн сезiп, атының басын тежедi.

	Осы кезде Айтудың соңына ерген топ Анды мен Қарақыздың денесiнiң қасына арқан бойы жақын келiп қалып едi. Айту белгi берiп, топты сол орнында тоқтатты. Өзi атынан түсiп, әлi де көкiрегiн ашып, қарсы қарап тұрған қарттың қасына келдi. Ол аяғының астында «сақадай саймыз» деген азаматтарының алдында шыдамдылық көрсетуге тырысты. Қарт қырғыздың қасына келiп, айқара ашылған жағасын жапты. Сонан соң қартты құшақтай ап, iшiнен өксiп бiраз тұрды. Әлден соң барып қарындасының жанына тiзерлеп отыра қалып, өлi денесiн құшақтап аймалады. Бiрақ Айтудың көзiнен жас шықпады. Ол өзiн-өзi тежей бiлдi. Жастың орнына көмейiнен аһ ұрған үн шығады.

	– Ақылыңнан айналайын, ардақтым, – дедi ол әлден соң Қарақыздың бетiне тесiле қарап отырып. – Қанша қайратты болсаң да топқа қарсы жалғыз шауып, жеңiске жетпейтiнiңдi бiлдiң ғой. Бiрақ «Айту жоқ болған соң елiңде бас көтерер адам табылмады» деген қауесет тарап, елдiң абыройы түспесiн деп аттандың-ау ауылдан. Қайтейiн, түбiңе намыс жеттi. «Туыңды қадап кетсейшi» деген сөздi есiткенде мен де намыс көрушi ем. Сенi де соған баулып ем. Қош бол ендi, ардақтым!

	Айту бiр сәт Андының бетiне көз тiгiп отырды. Сонан соң:

	– Тағының тырнағынан аман алып қалған асылыңды тапа-тал түсте өз қолыңнан мерт қылғаның не, Анды? – дедi.

	Осыдан соң ол орнынан кiлт көтерiлдi. Оңы мен солында тұрған екi топқа алма-кезек көз тастап алды да, атына қарай жүрдi. Аяғын үзеңгiге сала бергенде кейiн бұрылып, қатар жатқан екi денеге және бiр көз тастады. Сонан соң атына қарғып мiнiп, қамшыны басып-басып қалды. Сауырына қамшы тиген сәйгүлiк бiрден суырылып шыға келдi. Айту тiзгiндi бос тастады. Бағыт таңдауды аттың еркiне бердi. Ат шауып келедi. Айтудың көзiнен жас парлап келедi.

	* * *

	Қопарыла құлаған таудың тасындай боп екпiндей ұмтылған екi топ әлгiндегi Айтудың әрекетiне жете түсiне алмай қалт тұрып қалған. Үн-түнсiз тұрған. Бар қимылдары ауыздықпен алысып, бiр орында тұра алмай тыпыршыған аттарының тiзгiнiн тартып, кейiн тежеуге бағышталған болатын. Ендi Айту айдалаға қарай жеке шауып кеткен соң естерiн жиғандай болды. Қимылсыз тұрған топқа жан кiре бастады, сыбыр-сыбыр сөз басталды. Дегенмен олар Айтудың мына қылығына жiп таға алмай мең-зең боп тұр. Қарттың сөзiнен аса алмай амалсыз қолы байланып тұрған қырғыздар бұл даудың аяғы шабысса да, табысса да оңай бiте қоймайтынына көздерi жетiп, неге болса да дайын тұрған болатын. Ал қазақтардың мiнез көрсетуге мұршасы келмей қалды. Айту қырғыздарға бұрын жетiп, жеке тиiстi. Қару жұмсамады, тек сойылмен соқты. Ал соңына ерген топ бар қаруын безеп жетiп келгенде, өзi тежеп тастады. Қазақтар Айтудың айтқанынан асып кете алмады, бөгелiп қалды. Бiрақ көкiректi кернеген ызаны сыртқа шығара алмай түйiлiп тұрған болатын. Ендi Айтудың мына үн-түнсiз кетiп, олардың да аяғына таңылған тұсауды кескендей болды. Ерiктi өздерiне бергендей көрiндi. Сондықтан өршелене сөйлеген дауыс қазақтардың да арасынан естiле бастады.

	Нақ осы кезде қатты әбiржiп, не iстерiн бiлмей сасқан жалғыз кiсi – қарт қырғыз болатын. Ол төнiп келген тасқынның алғашқы екпiнiн қайтарып едi, ал қазiр не iстерiн бiлмей қобалжып тұр. Қырғыздарды бөгер-ау, ал қазақтарға тосқауыл болатын Айту мұны жалғыз тастап, көпшiлiктiң дауынан қашып кеттi.

	Қашып кеткенi сол емес пе – серiктерiне үн қатып, басу айтпай, үн-түнсiз кетiп қалды. Қарт қырғыз оның көкiрегiн тырналаған қайғыны, әрине, сезедi, бiр-ақ қыспақта жалғыз өзi қалған соң Айтуды да аяп тұрған жоқ, қашып кеттiге санады. Оның жаудан қашпаса да даудан қашып кеткенiне өкiндi. Өйткенi әлгiнде әрең басылған дауылдың қазiр қайта көтерiлетiнiне көзi жетедi. Оны қайта басу оңай емес. Карсы тұрса, белi үзiлмесе де қабырғасы қаусайтыны сөзсiз. Сондықтан ол Айту қайта оралар деген үмiтпен, екi жағына да үн қатпай, қатар жатқан екi дененiң қасына отыра кеттi.

	Қырғыздар тобы әлгiнде Айтудың сойылының дәмiн татып, ат сауырына түскен жiгiттерiнiң басын көтерiп, жарасын таңып, бiраз айналшықтап қалды. Ал қазақтар тобы даудың басын бастады.

	– Босағадан аттамаған балауса едi. Аруымыздың құнын аламыз! – дедi бiреуi.

	– Қарақыздың денесiн қырғыздың қанымен жуамыз, – дедi екiншi бiреуi.

	– Сонан соң Андының денесiн көкпар қылып шабамыз! – дедi үшiншi бiреуi.

	Алғашында үнсiз тұрған қырғыздар мына соңғы сөздi есiткенде дүр сiлкiндi. Оларға көкпар болып шабылатын жалғыз ғана Андының денесi емес, бұлардың бәрi де қазақтардың тақымының астында көкпар болып бара жатқандай сезiлдi. Қол бастаған батырларының денесi қорланса, қалғанының тiрi жүргенiнен не пайда? Онда қазақтардың қолында өледi. Өлгенде есесiн қайтарып, алысып өледi. Жайдан-жай жан берiспейдi. Жан беру оңай емес, ал арды былғау одан да өткен азап. Жоқ, қорлатпайды батырларын!

	Қырғыздардың күбiр-күбiрден басталып, ақыры айқай-шуға айналған дау-дамай кеңесiнiң аяғы мен жасаған қорытындылары осыған сайды. Сондықтан бiреуi үн-түнсiз отырған қартқа қарап:

	– Қазақтарға жауап беруге рұқсат ет. Ендi бiздiң қолымызды байлама! – дедi.

	– Жолымызды да байлама! – деп қосарлана кеттi екiншi бiр қырғыз.

	– Сонда не демекшiсiң? – дедi қарт ендi бұлардың өз айтқанына үн-түнсiз көнiп, қол қусырып қарап тұра бермейтiнiне көзi жетiп. Дегенмен сөзге айналдыра тұруды мақұл көрiп тұр.

	– Оны қазақтардың өзiне айтамыз!

	– Айтсаң айт! – дедi қазақтардың iшiнен бiреу қылышын қынабынан суырып, атын ойнақтатып. – Тезiрек айтып қал. Әйтпесе қазiр басыңды қағып түсiрген соң тiлiң шайналып, үнiң шықпай қалады!

	– Ей, қазақ, абайлап сөйле! – дедi әлгi қырғыз. – Қырғыздың қаны сендердiң ажалынан бұрын өлген қыздарыңның денесiн жуа беретiн анау ағып жатқан Өгемнiң суы емес. Тақымға салуға бере беретiн батырың көп болса, көкпарды бiз де шаба бiлемiз. Кел, қане, қайсыңнан бастайық!

	Мұны айтып тұрған желөкпе жастардың бiрi едi. Қарт қырғыз орнынан қарғып тұрды. Қазақтардың бұдан ары шыдамайтынын жақсы бiледi. Тiзгiндi өз қолына алатын жер нақ осы тұс. Бұдан кейiнгi әрекетi – бос байбалам.

	– Ей, едiреңдеген неме, – дедi ол әлгiнде үн қатқан қырғызға қарап. – Көпшiлiктiң билiгiн мойнына алғанды кiм үйреттi саған? Ал өз шешiмiң осы болса, басыңды жалмайын деген екенсiң. Онда шық жекпе-жекке! Қазақтардын iшiнен де саған лайық бiреу табылар.

	Ол осыны айтты да кiлт бұрылып, әлгiнде қылышын қынабынан суырып алға шыққан, ал дәл осы сәтте қырғыздардың тобына тұра ұмтылған қазақтың шылбырына жармасты.

	– Сабыр етшi, ағайын! Әуелi мына жатқан қос арысты соңғы сапарына аттандырып алайықшы. Қазiрше жүрегiңнiң әмiрiне көне тұршы, бiлегiңнiң қаруын содан кейiн көрсетерсiң, – дедi ол. Қазақ атының басын тежеп тұрып қалды. Дәл осы кезде топ iшiнен «Айту келедi, Айту» деген дауыс шықты. Екi жақ бiрдей елең етiп, тау жаққа бұрылды. Шынында Айту келе жатыр едi. Бiрақ ол әлгiнде жеке шауып кеткенмен, бұл жолы екеу боп оралып келедi екен. Қасындағы серiгi – сақалы салаланған қарт кiсi. Бұлардан қос арқан бойы кейiнде соңдарына iлесiп төрт-бес қазақ келедi. Олардың қайдан пайда болып, Айтуға қалай iлескенiн ешкiм болжай алмады. Осы тосыннан пайда болған топ жақын келгенде қазақтардың көбi Айтудың қасындағы қартты бiрден таныды.

	Қырғыздар болса қартты да, қасындағы серiктерiн де танымағандықтан, көп мән берген жоқ. Олардың iшiнен жүзi жадырап сала берген жалғыз кiсi – қарт қырғыз болатын. Ол бүкiл қазақ даласы атын қастерлеп, абырой тұтатын осы бiр ақсақалды бұрыннан танитын. Дәл қазiр осы абыройлы қартпен абыройсыз iстiң үстiнде кездесiп, бетпе-бет келгенiне жерге кiрердей боп ұялып тұр, бiрақ жаңа ғана қайта от алған даудың аяғы бүкiл даланы қаптаған өртке айналмай тез бiтетiнiне қуанып та тұр. Мына келген қарт шоқтың қайта қозып, өрттiң қайта көтерiлуiне жол бермейдi. Ол даусыз.

	Айтуға iлесiп келген қарт Төле би едi.

	– Ақылыңнан айналайын, аруым, – дедi Төле би атынан түсiп, Қарақыздың сұлық жаткан денесiн құшып. – Екi елдiң арасына арашаға түсемiн деп өмiрiңдi қидың ба? Көршiлес қонған екi ауылдың iшiнен сенен басқа арашашы табылмады ма? Жете алмай қалдым, кешiктiм. Маған жұмсаған хабаршыңды көлiгiнен түсiрмей-ақ атқа қонып ем. Қанша суыт жүрсек те жол шалғайлық жасады. Әттең, әттең. Мен жасайтын төрелiктi өзiң-ақ жасаған екенсiң, тек сол үшiн өмiрiңдi қиыпсың. Қайтейiн. Топырағың торқа болсын!

	Төле биге iлесiп келгендер аттарынан түсiп, Анды мен Қарақыздың денесiнiң қасына келiп, тiзерлеп отырып, өз ниеттерiн бiлдiрiп, бата жасады. Төле би орнынан қайта көтерiлдi. Ол айналасына қарап бiраз тұрды. Қазақтардың жүзiнен алдарындағы қырғыздарға қарай тап берейiн деп тұрған сұсты байқады. «Келсең кел» деп тұрған қырғыздардың да ниетiн сездi. Әсiресе қазақтар елеңдеп тұр – өзiн арқа тұтатын сияқты. Оның үстiне жазықсыздан жазықсыз жан тапсырған қарындасының қасында қаны қарайып, әрең шыдап Айту тұр. Қазақтарға бұл да желеу. Айту сойылын көтерсе, қалғандары қылышын бiр-ақ суырмақшы. Сондықтан Төле би алғашқы сөзiн қазақтарға арнады.

	– Елдерiңде бетке ұстар бiрiң қалмай той тойлап кете қалған екенсiңдер. «Дос» деген сөздiң беделiн белден басып, қас болып келген қырғыздарға қарсы тұрар бiр еркек табылмады ма iштерiңнен? Қарақыз осы осалдықтарыңды сезсе керек, ел шетiне тиген жауға қарсы жалғыз аттаныпты. Көпшiлiкпен жалғыз алысып, абыройға жете алмайтынын да сезсе керек, алдымен маған хабаршы жұмсаған екен. «Екi елдiң арасына от түстi. Сол от өртке айналмай тұрғанда Төле бабам тез жетсiн», – дептi. «Аттан!» деген сөздi есiте сала айбалталарыңды алып тұра ұмтылғанша, ақырын ойламадыңдар ма? Ата-бабасының бойына бiтпеген қасиеттi қазақтан ұрлап, «барымташыл» бола қалған немелердiң ендiгi түрi мынау. Бетке ұстайтын жалғыз батырын қанжардың қырымен бауыздатып бұлар тұр. Осы тұрған бiр топ қырғызды шауып-ақ тастарсыңдар. Сонан соң не болмақ? Бауырлас екi елдiң iргесi бұзылып, босағасы қирамақ па? Онсыз да қираған босаға аз ба едi? Жоқ, бұл бола қоймас. Көрiп тұрмын түрлерiңдi: түртiп қалса, тарс жарылайын деп тұрсыңдар. Сабыр, ағайын, сабыр.

	Төле би осыны айтып бiр тоқталды. Ол сөзiн қазақтарға арнағанмен, қырғыздарды да шет қалдырмады. «Жау» деген сөз олардың да жүрегiне садақтың оғындай қадалды. Сондықтан күбiр-күбiр әңгiме су сепкендей басылған. Төле бидiң де күткенi осы тұс едi. Ол ендi өз шешiмiн бiр-ақ айтып тастағысы келдi.

	– Басқа даудың басын кейiн қайырып алармыз, ал қазiргi шешiм мынау болсын: мына жатқан қос арысты Қазығұрттың маңына бiрге жерлейiк. «Қос арыс», – деп қата айтып тұрғаным жоқ, әдейi айтып тұрмын. Екеуi де ел намысын қорғаған батыр едi. «Батыр аңғал келедi» деген сөз арғы ата-бабамыздан берi бар. Арандаткан адам бар шығар, бiрақ оған айыпты батыр емес. Қысқасы, шешiм осы, ағайын!

	Төле бидiң мына сөздерi көпшiлiктiң күтпеген жағынан шықты. Қылышын қынабынан суырып, найза оқтап тұрған топтар бұл ерегiстiң бiр шайқассыз бiтуiне әсте сенбейтiн. Олар неге болса да дайын едi, тек Анды мен Қарақызды бiрге жерлейiк, жерлегенде де өз ауылдарына емес, айдалаға апарып, Қазығұрттың маңына жерлейiк деген шешiм болар деген ой қиялдарына да келмеген.

	Бұл шешiм, әсiресе қырғыздарды есеңгiретiп тастады.

	«Андыны Қарақыз болмақ түгiлi және қандай қыз болса да қызбен бiрге жерлегенi қалай? Оның үстiне батырларын айдалаға көмiп тастап, елдерiне не деп барады? Жоқ, бұл болмас. Қырғыздар бұған көне алмайды». Және толқу басталды. Әдеттегiдей әуелi мұрнының астынан мiңгiрлеп басталатын сөз бiрте-бiрте айқайға айналды.

	– Жоқ, бұған көнбеймiз! – дедi қырғыздар. – Батырымызды айдалаға тастап кетер жайымыз жоқ!

	Төле би айналасындағы биiк шоқыларға көз салып бiраз тұрды. Қырғыздардың арасында басталған толқу қазақтарға да жайылып келедi. Төле бидiң көзi Қосмолаға түстi. Ұзыннан-ұзақ созылған заңғар таудың ортасында қос шоқы тұр. Олар бiрiне-бiрi иық тiрестiрiп, бiр-бiрiне сүйеу болып тұрған секiлдi. Ұясына қонуға жылдам құлдилап бара жатқан күннiң сәулесi таудың жалына жарқырата нұрын шашып тұр. Әсiресе ерекше сәндi көрiнiп тұрған – әлгi қос шоқы. Бұл – Қосмола шоқысы. Төле би әлден соң қамшысын жоғары көтерiп:

	– Тоқтаңдар шиебөрiдей шуламай! – дедi айқай сап. – Ана Қосмола шоқысына көз салыңдаршы. Сол қасиеттi шоқының сырын бiлмейтiн есуастар да бар ма едi араларыңда. Онда және бiр рет еске алыңдар. Ата-бабаның аруағын еске алу артық болмас, көздерiң ашылар.

	Ертеңгiлiктен берi соқ-соқтың әлегiмен жүрген көпшiлiк айналасына жөндеп көз салмаған. Оның үстiне көз салғанда қайтсiн, күнде болмаса да аптасына да, ары кетсе, айында бiр көрiп жүрген үйреншiктi таулары, соның етегiнде – атам заманнан берi сарқырап ағып жатқан Өгем өзенi. Бiрақ Төле бидiң саңқ еткен даусы қазақтар мен қырғыздарды қатар қалт еткiздi. Бәрi де бас бұрып, ұзыннан-ұзақ созылып жатқан тау қыраттарына көз салды. Сарқырап ағып жатқан өзен суының үнiне құлақ тосты.

	Төле бидiң де мақсат еткен межесi осы болатын. Қосмолаға көз тiккен көпшiлiкке қарап тұрып және үн қатты. Бұл жолы оның даусы қатал болғанмен, мұңды шықты. Төле би ұзақ сөйледi.

	...«Ел шетiне жау тидi» деген хабарды есiткенде бүкiл аймақтағы бiлегiнiң қаруы бар деген жiгiттер атқа түгел қонған. Олар төбесi көрiнбесе де дақпырты жер жарып келе жатқан жауды елдiң жайлауына жеткiзбей, жолын қырықпақ болды. Алақайлап ұран салғанда атқа қонбайтын қазақ жоғы белгiлi, келе жатқан жаудың кiм екенiнде, қанша екенiнде жұмысы болып жатқан ешкiм жоқ, әйтеуiр, жабыла атқа қонып жатыр. Атқа қонған жiгiттердiң аяғына оралғы боп, етектерiнен тартып жатқан да ешкiм жоқ. Қайта ауылда қалып бара жатқан қарт ана мен көздерi жәудiреген келiншектер аттанғандарға ақ тiлеу тiлеп, қаруларын асындырып жүр. Осылай, тып-тыныш жатқан қалың ел әп-сәтте азан-қазан болды да кеттi.

	Емiс-емiс жеткен хабарға қарағанда, құмырсқадай қаптап келе жатқан жау алдымен қырғыз елiн шауыпты. Қатар жатқан қазақ ауылдарының ер азаматтары қоңсыларына қолұшын беру мақсатымен атқа қонған. Бiрақ саны басым жаудың қолын бөгеуге олардың қауқары келмедi. Ендi, мiне, жау қолы ел iшiне тереңдеп келедi, алдында кездескен ауылдарды түгел жайпай бермек. Бұл аймақтағы қазақтың қалың қолының көтерiлгенi сол себептен.

	Ежелден қаңлылардың ата мекенi атанған Өгем, Шыршық, Келес өзендерiнiң бойы мен Қаржан, Шымған тау қыраттарының жапсарларына қоныстанған ел жаудың жолын бөгеп, қатты қайсарлық көрсетуде. Дегенмен қару ұстаған қазақтардың саны күннен-күнге сиреп барады. Қазақтарға бiлек түйiстiре шайқасып жүрген қырғыздардың да қатары селдiреп қалған. Ана баста-ақ екi елдiң ақсақалдары мен атқа қонған азаматтары ауылдағы бала-шаға мен қатын-қалаш жау аты тұяғының астында қалмасын деп, қалың елдi тау бөктерiнен ылдиға қарай көшiрген. Кейiн қарай жылысқан қырғыз ауылдары болса, Өгем өзенiнiң сағасын бойлап барып, Шымғанның етек жағына келiп орналасты. Жаумен алысып жатқандардың негiзгi үмiтi, арқасүйер тiрегi – Сырдың бойын жайлаған қалың қазақ жұрты болатын. Бiрақ жерi қандай кең болса, көшiп-қонуы да сонша мол қазақ ауылдары бұл кезде тау бауыры мен өзен бойындағы шүйгiн жерлердi қуалап, бүкiл далада ыдырай көшiп жүрген едi. Сондықтан көмек дер кезiнде келiп жете алмады. Алғашында ауыл-ауыл болып, жинақы көшкен ел ендi жаудың тықсыруымен тоз-тоз болуға айналды. Қаржан тауының асу берер маңындағы бiр жазықтықта қазақ пен қырғыздың ат төбелiндей боп азайып қалған қолы әлi де жауға қарсылық көрсетiп жатқан. Олар жауды жеңемiз деген үмiттiң бұл күндерi сағымға айналғанын жақсы сездi, бiрақ көшкен ел етекке жетiп, одан ары Сыр бойын жылғалап, бiраз ұзап кеткенше осы асуды бермеудi мақсат тұтты. Өздерi опат болса да елдiң аман қалуын, бала-шағаның кең даладан барып баспана табуын ойлады. Сондықтан жара-жарақатына қарамай, қашан көкiректен жаны шыққанша қаруын жұмсап, жаумен алыса бердi. Бiрақ бұл батырлар да қанша қайсар болғанмен, ет пен сүйектен жаралған адамдар емес пе, күннен-күнге саны азайып, өлi денелерi төбе-төбе боп үйiлiп, асуды бөгеп қала бердi. Осылай және бiр таң бозарып атқанда асуда екi-ақ адам қалған едi. Оның бiрi – қазақ, бiрi – қырғыз. Арайлап атып келе жатқан таңға қарап тұрып, қазақ батыры үн қатты:

	– Арайлап атқан таң, саған жалынамын! Жаратқан тәңiрiм, саған жалбарынамын! Тек мен дұшпанның қылышы басымды кесер деп өкiнбеймiн, өлiмнен қорықпаймын. Менiң өкiнiшiм, менiң қайғым – батысқа қарай көшiп бара жатқан қалың елiм. Солар ұзап кете алмады. Қандыбалақ жаудың қылышы солардың мойнына түсе ме деп қорқамын, соған өкiнемiн. Сондықтан және жалбарынам: денемдi жау таптап өткенше менi тасқа айналдыр. Бөгет жаса мына қанiшерлердiң жолына менiң денемнен!

	Бұл сөздердi есiткен қырғыз батыры орнынан қарғып тұрып, қазақтың қасына келдi. Қолын соның иығына салып тұрып:

	– Мен де осыны тiледiм тәңiрден! – дедi.

	– Денеңдi ширақ ұста онда! – дедi қазақ.

	Қол ұстасқан қос батырдың денелерi құрысып, бiрте-бiрте тасқа айналып бара жатты. Олар қанша қиналса да тiс жарып, үн шығарған жоқ. Сол тiк тұрған күйi тасқа айналды. Содан соң асуда қирап жатқан қазақ пен қырғыздардың өлi денелерi түгел тасқа айнала бастады. Ал жау сарбаздарының денесi сол күйiнде iрiп-шiрiп қала бердi. Осылай әп-сәтте бүкiл асу тас мүсiнге айналды да кетгi. Қазақ пен қырғыз батырының денесi осы тау қыраттарындағы ең биiк шоқыға айналды. Алыстан қарағанда олар таудың ең биiк жерiне қатар жерленген қос батырдың моласы сияқты болып көрiнiп тұрды. Неше күннен бергi шайқастың куәсi болып жатқан мына асудың көз алдарында адам түгiлi, аң өте алмайтын жартасты биiк қамалға айналғанын көргенде жау қолы үрейi ұшып, кейiн қарай қашты...

	– Ана тұрған Қосмола шоқысы туралы осындай аңыз бар. Сол екi шоқы екi елдiң алып ұлдары шығар немесе сол шоқының түбiнде бiр заманда жаужүрек екi батыр жерленген болар. Не болғанда да сол шоқы – қатар жатқан екi елдiң достығының, бiрлiгiнiң, елдiгiнiң куәсi. Тiзе қоса қимыл жасағанда бетi қайтпас жау жоқ, соның куәсi. Ал сол достыққа, сол бiрлiкке қайшы келер қимылдың аяғының неге әкелiп соққанын өз көздерiңмен көрiп тұрсыңдар. Бiр-екi желөкпенiң жел беруiнiң кесiрi екi елдiң арасына шоқ түсiрiп, кең даланы қаптаған өртке айналдырып жiбере жаздады. Мына жатқан екi ардақ – сол әбестiктiң куәсi. Менiң бұлардың денесi Қазығұртқа бiрге жерленсiн дегендегi айтарым – айқасқан бiлек ажыраспасын, достық кұшақ жазылмасын. Ана тұрған Қосмола ерте замандағы достықтың куәсi болса, бұл екеуiнiң моласы келесi ұрпаққа үлгi болсын. Шалыс басқан қадам шатаққа ұрындырады. Осы есте болсын, ағайын!

	Төле би сөзiн бiтiрiп, Қосмолаға және бiр қарады. Екi жақ та үнсiз. Әлгiндегi елпелектеп жүргендердiң де үнi өшкен. Айту келiп маңдайын Төле бидiң көкiрегiне сүйедi. Төле қолын оның арқасына салып тұрып, соңғы сөзiн айтты.

	– Шешiм осы. Бiтiм де осы. Екеуiн ақ жуып, арулап қоямыз. Айнала төңiректегi елге түгел хабар берiңдер – Қазығұрттың етегiне жиналсын!

	…Хабаршылар жан-жаққа қарай шауып бара жатты.





	https://t.me/kzkitap





