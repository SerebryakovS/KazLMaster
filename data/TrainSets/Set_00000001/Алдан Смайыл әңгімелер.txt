Алдан Смайыл

Әңгімелер





БЕТПАҚ ДАЛА АҢЫЗЫ




Менің балалық шағым Жаңаарқаның Айшырақ деген жерінде өтті. Ақтау мен Бетпақдаланың тұсында ағып жатқан Атасудың бойындағы шағын ауыл еді. Талды өзенге төніп тұрған төбенің үстінде тарыдай шашылған он шақты үй әлі күнге есімде. Жағалай шикі шымнан салынған олар бірбіріне өте ұқсас болатын. Сыртқы көрінісі ғана емес, тағдырлары да ортақ секілді еді.

Төбенің үстінен қай жағыңа қарасаң да көксеңгір таулар мен тасты жоталарға көзің сүрінеді. Шығыс қапталда Саңғыру, Өгізтау мен Қабантау зораяды. Оңтүстікте Тасқоралының қос өркеш биігі мен мұндалайды. Батыста Айдарлының тақыр дөңі кескестейді. Солтүстікте Қызыл шоқы мен Ақтау асқақтап, жанарыңды жасқайды.

Мен атам Смайылға еріп сол тауларды бала кезімнен көп шарладым, қыры мен сырына ерте қандым. Сол кездері сексенді иектеп қалған атам маған көргені мен көңілге тоқығанын әңгімелеуден әсте жалыққан емес. Әңгіме бірде ақиқатқа, бірде аңызға айналатын. Алысалыс таулар ертегідей көнеріп, қиссадастандардай сиқырланатын.

* * *

Алысалыс жолдарды, шалғайшалғай елдерді артқа тастап, талайталай жұртты ұлардай шулатқан, сан шайқаста қылышының жүзі тасқа тимеген, атанатан түйеге тайтай олжа артқан, құл болады деп ұлды тұтқындаған, күң болады деп қызды көгендеген қаһарлы қалың жасақ ескі құдықтың түбіне жетіп тоқтаған күні де Бетпақдала қатыгез еді, аптап боп жаланып, жалын боп қақтап тұр еді, қаңсып тұр еді. Жапырлап келіп аттан аунап түсіп жатқан, тандыры кепкен, үстеріндегі тоғыз қабат торқаны, қолдарындағы сала құлаш семсерді ауырлаған, шөлден шөгіп кеткен сарбаздарға, жондарын қамшы, білектерін қыл арқан тіліп, теңселген көп тұтқынға көз қиығын салуға ерінді. Мұндай қарулы қолды ол талай көрген, талайларын апталап азынаған қара дауылда қан құстырып, тозтозын шығарған, талайы ұлы шөлде ұлып қалған. Көп болса соның бірі шығар.

Қалың қол Бетпақтың кәрінен әуелде ыға қоймап еді, ұлы шөл де қатал, ол да қатыгез. Атан жоталы, күдіре жалды, сырмақтай жалпақ сауырлы, қос тілерсек серіппелі, қамшы тимей құшырлықұла мінген қаба сақал күндей күркіресе, қарулы көп сарбаз аш бөрідей жалаңдайды.

Бірақ Бетпақ ықтырмай қойсын ба?! Жапан даладағы жалғыз құдық көміліп қалған болатын. Ал ұзақ жолда шөл қысып барады, зәрлі шөл қуырып барады.

Қаба сақал қаһарлы еді. Сескенбей сес көрсетті. Түксиген қорқау қабақ, ызбарлы өткір жанар, қорсаннан қалған дақ жыланның бауырындай шұбарлаған сұпсұр жалпақ бет, желбезегі желпжелп еткен дөң мұрын, көнектей айғай ауыз, құланың төрт тұяғын қатқақ жерге алпауыт салмақпен қадаған алып дене ықтырмай қоймасты.

– Бұл тегін болмады, – деп безерді Бетпақ.

– Бұл сірә да сескенбес, – деп қитықты ұлы шөл.

– Шира, ширық! – деп күркіреді қаба сақал.

Бақандай қара найзаны қара жерді қақырата қадады, құладан күрп етіп түсіп, бұрқ етіп әмір берді.

– Ұлы шөлді ұлылар ғана жеңеді. Ұл болып туған ұлып қалмас. Аршыңдар мына құдықты!

Көп сарбаз шыңырауға қарай лап қойды.

Тал түс еді сол кезде, бесінге дейін қазды, сағыздай иленген сазын тауысты. Кешке дейін қазды, қияқи көк тасты тіліп түсті, түн түнерді, найза бойы тереңдеді, таң атты, шөлдің таңы айырылды, табан астында күрең құм шықыршықыр сусыды. Таңға ұлан дала талпынды, сусыған құмның бетіне шыпшып су шықты.

– Жеңдім! Жеңілді! – деп барқырады қолбасы.

– Жең...ді! Жең... жең... – деп жаңғырықты ай дала. Сол кезде ...

О, тоба! Мұндайды тағы кім көрген?! Сусыған құм сау етіп түсті де кетті тереңге. Суды көріп сергіген, су шығарып сенделген көп сарбаз құрдымға күрпкүрп жоғалды, шыңырау жұтынып қана үлгерді. Қорқырап, аждаһадай жаланып, аранын ашты. Ұлы шөл ұлылығын танытты.

Ол ешкімге ешқашан есесін жібермесе керекті. Қырық құлаш сағыздай сазын тауысып, сағын сындырған, қия-қия көк тасын тіліп тауын шаққан, күрең де күрең құмына табанын жалатып, таңын айырған қол тереңнен шыққан суына құрбандық шалмай кенелсе, шын жеңілгені емес пе, шын мұқалғаны болмас па? Шөлін қандырса, ұлардай шулап барып қандырсын, көнін жібітсе, қан жұтып отырып жібітсін. Бетпақты бейғам жеңемін дегеннің бәрі есекдәме екенін ұқсын.

Шыңырау қорққорқ жұтынды.

Елдің үрейі ұшты. Жылқы біткен шұрқырап, түйе біткен боздады. Сау қалған сарбаздардан өң қашты, көгендеулі көп тұтқыннан ес кетті. Айдалада аптап жел азынай есті, азынап жүріп, апшыны қуырды, ол ұлы шөлдің азап сарыны еді, аздырып бара жатыр еді.

Қаба сақал алғаш рет ақыра алмай қақалды, аңтарылып тұрып қалды.

– Қарғыс атты! – деді оң жағындағы шабдар шал. Үндемеді.

– Ант атты! – деді сол жағындағы қара шал. Тіс жармады.

Шабдар алыс жолда қасынан табылатын ақылгөйі еді, қайтарып тастай алмады. Қара қалың қолды уысында ұстайтын қаһары еді, сағын сындыра алмады.

– Тәңірі талақ етті! – деп күңіренді сарбаз біткен.

– Талақ етті! – деп іліп әкетті аптап жел.

Ал шыңырау әлі қорқырап жатыр еді, қылққылқ жұтынып жатқан.

Қылққылқ жұтынып барып, өңешіне тас тұрғандай қақалған. Тұңғиығы сарсар етіп сапырылысты, тереңі теңіздей тулады, сонау тылсым тұңғиығында ұлы жын ұлып көшкендей.

Қаба сақал талтаңталтаң басты, бастанаяқ көк сауыт, көк сауыт бойы далбағай қажала шыңылдап, шыңыраудың ернеуіне келіп тоқтады. Көз жетер жері саз бен тас, одан әрі қарауытқан үрейлі дүние. Сырылдаған үн толастайтын емес, тұңғиықта беймәлім дүрбелең. Сескендіреді, сезікті шулайды.

Қалбаңқалбаң Шабдар шал жетті. Күрпкүрп басып Қара шал келді. Шабдар жалп етіп, тәңіріне табынды, қара қабағын қарс жауып алды. Қаба сақал арттағыларға мойын бұрды.



Құрбанын алған шыңырау,

Енді қайтып жұтынбас.

Құты қашқан көк тобыр

Суын ал да шөлің бас.



Шабдар жерден жеріне көтерілді:



Шыңырау түбі тұңғиық,

Суын қайтіп аласың?!

Тұңғиыққа бойлайтын,

Қандай қауға саласың?!



Қара қақырынды:



Қырық түйе жүк артқан,

Қырық арқан бар сонда.

Қырық арқан жетеді

Құдық түпсіз болса да.



Соны айтып, Тәңірі тура келген ажалдан қағып қалған, шыңыраудың суын аршу кезегі тимеген, анадай жерде ошарылып тұрған сарбаздарға жарлық берді. Лездің арасында тайтай жүк шашылып қалды, қырық арқан бірбіріне жалғанып, тұңғиыққа лақтырылды. Түбіне бірақ жетпеді.



Атта шылбыр қалмасын.

Бәрін-бәрін жалғасын,



– деді Қаба сақал. Ол да қысқа болды.



Айыл-тартпа сайлаңдар,

Қиыстырып байлаңдар!



Қауға сонда да суға тимеді.



Қайда белдік белдегі,

Жіп атаулы елдегі?!





Бұл да аздық етті. Қауға сақал бөгелді:



Тұтқындарды матаған

Әкелдірді көгенді...



Шыңырау маңайлатпады.

Қолбасы тұйыққа тірелді, енді дәнекер етіп жалғайтын ештеңе қалған жоқты. Сонда Шабдар күңк етті:

Күлтеленген, төгілген,

Аттан күдер үзейік.

Сусыз, сірә, бола ма,

Бәрін-бәрін күзейік.



Әпсәтте жылқы біткен жүнін жұлған тырнадай болды. Бірақ бәрі бос әурешілік еді. Құйрықжалдан есілген арқан да үмітті ақтамады.

– Енді қандай амал бар? – деп түңілді Қаба сақал.

Жұрт сілтідей тынды. Көптің айтары жоқ еді, еңселері түсіп кеткен, сарбаз атаулы ұлы шөлдің ұлылығына мойын ұсынып, тірліктен күдер үзе бастаған болатын.

Бетпақ салы суға кетіп сандалған, айдалада айдаусыз қамалған, шөліркеп шөккен, бекемі боркемікке, жасығы тірі өлікке айналып, азыптозған көптің үмітсіз жанарына сыздана қарап, түксиіп түнере берді.

Тәңірі жарылқап тіл бітер болса, айтар еді бұл сонда:



Шақпай өткен өмірден

Жыланның не құны ба?!

Шықпай іште булыққан,

Ызаңның не құны бар?!

Күн күйдірген әуеден,

Қарғыс атқан әуелден.

Безеріп жатқан Бетпақтың,

Өткен-кеткен байғұсты

Қойдай қырып алмаса,

Солай бір ылаң салмаса,

Тарқамайтын жаны бар.



Ал қарулы қолдың титығы жеткен, оның енді қатыгез Бетпақтың бетіне түкіріп, қарғыс ататын да шамасы жоқты. Сарбаз атаулы өлім жайлы ғана ойлаған, ұлан даланың жонында ажал аранын ашып, тімтіне жортып жүргенді.

Қаба сақал осыны ұқты, бірақ өлгісі келген жоқ, ол өзін бұл өмірге өлу үшін емес, өлтіру, қырыпжою үшін келген жанмын деген бетпақ түсінікке әлдеқашан құл болған еді, ажалды мойындамауға тырысты. Дәмтұзы таусылуға айналғаны Тәңірдің хақтығындай шындық болса да көне алмайды. Алысады, аласұрады. Шыңыраудың ернеуінде тұрып бұрқсарқ етті.

– Ей, қара шал!

– Тыңдап тұрмын, тақсыр.

– Бетпақты не жеңеді?

– Тәңірі ғана теңі еді.

– Сол қолым сені десек те, Тең екенсің есекке.

Буырқанып шабдар шалға қарады. Ол аптап жел одадода еткен, шөпшалам қонып білтеленген сақалын тарағыштап, мұрнының астынан міңгірледі: – Салсаң да тақсыр қылбұрау, Мөлдіреген суына Жеткізбейді шыңырау.

Қаба сақал қаһарына мінді. Сала құлаш қайқы қылыш қынаптан жарқ етіп суырылды. Қара жерді қаршқарш шапқылап тұлан тұтты. Көп сарбаз қанын ішіне тартты, көп тұтқын шыбын жанын шүберекке түйді. Шабдар шал жымып басып, жылыстап кетті. Қара қаншардай қатып қалды. Қолбасы қайта күркіреді:

Бәріміз де бәріміз,

Жер шетіне тақалдық.

Бұл Бетпақты жеңетін

Қаны қатқан қаталдық

Мейірімділік – жасықтық,

Иіп жүріп шіриді.

Безер Бетпақ өзіңдей

Жауыздарға жібиді.



Қара Қаба сақалдың жанына жетіп барды. Шүңірек зәрлі көз ызғар шашып, ұмыржұмыр ұйлыққан көп тұтқынға қадалды.



Сездім, тақсыр, мен емес,

Сөз ұқпайтын шірігің.

Қыл арқанға жалғайық

Тұтқындардың сіңірін.



Қолбасының жанары ұшқын атты. Тапты мынау, тапты көкейдегісін.

Өзінің де айтпағы сол еді ғой, қайрапқайрап зәрін төктірген жері осы. Қанып ішер қан таппаса, өз жүрегін жарып жеуден тайынбайтын қорқаудың аузымен көп тұтқынға үкім айтқызды. Бұл түспейді араға, қолын да қақпайды. Билік сонда ендігі. Бетпақтың шөл даласындағы шыңыраудың түбінде қазір басталатын қырғынның билігін басы бүтін береді.

Қара қатая түсті:



Шіміріксе жүрегің,

Алам отқа қуырып.

Тұтқындардың тірсегін

Ширатыңдар суырып.



– Ширатыңдар суырып! – деп жаңғырықты безбүйрек Бетпақ.

Ол құрбандық көбейген сайын құшыры қанып, ширығып салып еді. Қазір айдалада адамның қаны судай ағады. Қаптаған қайқы қылыш сорлы тұтқындардың басын допша домалатар. Әлде бұлар байғұстардың сіңірін тірілей суарар ма екен. Ана қаншардай қатқан Қара одан тайынады деймісің, шіміркенеді деймісің?! Әне күркіреп жүр, шабынып жүр:

Тұтқын деген құдайдың,

Есебіне енбейді.

Сұрауы жоқ, бауызда,

Өрте мейлі, кес мейлі.



– Өрте, өрте, кес мейлі! – деп сұңқылдады Шабдар. Онда өң де, түс те жоқ еді, ұзақ жолда, сан қырғын мен қанталауда аппақ қудай шал әбден арыған, титықтап ақылынан алжаса бастаған. Бір кездегі қиыннан қиыстырып жөн табатын сұңғыла енді жоқ, оның орнында қалтқұлт еткен, сіңіріне ілінген тірі аруақ қана бар. Кім не айтса, соған келісе кетуге әзір. Ара-тұра ескі сарынға салып, мақамдап, мақалдап сөйлеген болады.



Адам деген үрейлі,

Ажалыңның өзінен.

Шауып жатып басыңды

Бал тамады сөзінен.



Қаншардай қатқан Қара оны көзіне де ілген жоқ, адымдай басып тұтқындарға беттеді. Қолы беліндегі семсердің сабында, таяла бере жұлқына суырып алды.

– Баста!

Көп сарбаз алға аттап түсті, шыңшың еткен сан қылыш төбе құйқаны шымырлатып, күн көзіне айқышұйқыш шағылысты.

Қара қайрап салды.

– Қапта!

Қарулы топ лап қойды. Тұтқын біткен тірліктен күдер үзді.

– Басталды, – деп қиястанды Бетпақ. – Қан тілеген қайқы қылыш тояттар шағын тапты енді.

Тұтқындардың үрейлі тобына алдымен жеткен еңгезердей сарбаз қорқыныштан буынын билей алмай теңселіп тұрып қалған жігітті жерге алып ұрып, үстіне қона кетті. Кәнігі қасапшыдай епті қимылдайды, жалаңдаған тажал қылыш тиген жерін сырсыр етіп, тілерсек бойын тімтіне кезіп жүр.

– О, тоба! – деп сескенді Бетпақ.

Бұл оның көк – көк болғалы, көкке бұлт қонғалы алғаш рет тітіркенуі еді.

Еңгезердей сарбаз қорбаң етіп орнынан тұрды, қолында қамшы өріміндей тілерсек. Сорлы тұтқынды тірідей сойғаны ма, шырқырап тұра беріп, қайра жалп етті. Жандәрмен кеудесін көтеріп, сүйретіле қашпақ болды, екі аяқ сіңірсіз шұбатылды.

– Сұмдықай! – деп шошынды Бетпақ.

Бұл оның жер жер болғалы, жерде аң жортқалы тұңғыш түршігуі еді.

Қара арсарс етті.

– Қапта!

Тұтқын біткен ұлардай шулады. Ұлан дала азанқазан.

Шыңырау жақтан Қаба сақал шабынды.



Қапта! Қапта! Аяма!

Аялдайсың несіне.

Өлгендердің өмірі

Тірілерге несібе!



Аптап жел сап тиылды. Жанұшырған үрейлі үн ұлы шөлді ұлытты.

«О, Жасаған!» деп күрсінді Бетпақ.

Бұл оның су су болғалы, суда балық жүзгелі бірінші рет шошынуы еді.

Енді тұтқын атаулының қойдай қырылатындығына көксеңгір көк бет көктің де, бетегесіз белдің де, шөлден өлер елдің де көзі анық жеткенді.

Сол кезде қолбасы бөлек ұстап, бөлек айдап келген қырық қыз Қаба сақалдың алдына жетіп, аяғына бас ұрды. Қырық қыздың ортасында Қырмызы қыз сөз бастады.



Хан қызы едім кеше мен,

Бүгін сенің құлыңмын.

Сауға сұрап әкелдім

Қырық қыздың бұрымын.

Қырық бұрым қырқылған,

Қырық қыздың көркі еді.

Қырық қызды құлдардың

Қайғы дерті өртеді.

Сорлылардың өмірін,

Қалдырдағы сауғаға.

Қырық қыздың бұрымын

Байла ана қауғаға.

Қырық бұрым қырқылған,

Қырық өрім етем мен.

Қырық құлаш су сонда

Көтерілер тереңнен.



Қолбасы тоқырап қалды. Қырмызы қыз оның мына жортуылдағы көзінің қарашығындай сақтап келе жатқан асылы еді. Ай бұрын Арқа елін андыздап шапқанда, хан ордасын қасқырша талап, тағын талқан, жұртын малқам еткенде, осынау он екіде бір гүлі ашылмаған аруды айранасыр олжалап, оң қабағы тартқан. Көрсе көзінің нұры, көрмесе көңілінің мұңы еді. Көгілдір шатыр ішін көркейтіп, кіріп келе жатса дер еді.

Ат тұяғы кетілген, атан табаны тесілген айшылық алыс жолда, өлім күліп, өмір түңілген қиын сапарда Қырмызы қыз қыбын тауып жымиса, жаһанда қырылып жан қалды, жапанда қатып қан қалды деп түңілместі. Қос бұрымда қос алқа қылықты сыңғырлап, бұраң бел ерке майысып, қылығы және жарасып, ерім десе еліте, егілте де алар, еріте де алар.

Ал мынаусы несі екен?!

Қырмызы қыздың қолында қылпылдаған кездік. Кесе ұстап тұр. Қырық қыз тағзым етеді, қырық бұрым қыр арқада бұлаңдайды. Қолбасы тұйыққа тірелді. Тұйықтан зорға тіл қатты.



Қос бұрымның жанында,

Жер-жаһан да садаға.

Хан қызы едің, хан қызы

Қарайламас қараға.



Қырмызы қыз басын шайқады, ол осы сәт қолбасының өресі жетпестей тәкаппар еді. Даусы да өктем шықты.



Қырық бұрым қырқылса,

Сұрамаймын төлемін.

Тұтқын түгел қырылса

Мен де бірге өлемін.



Қолбасы алға аттап түсті.

– Таяу келме! – деді қыз. – Жақындама!

– Қорықпа менен. Саған қол көтеретін қорқау бұл өмірге әлі келген жоқ, – деп іркілді қолбасы.

– Саған сенетін қандай жақсылығың бар еді?

– Жасаған жақсылығымның жоғы анық, жасар жақсылығым алда.

– Онда соның басы болсын, босат ана тұтқындарды. Қолбасы ойға кетті. Хан қызының айтқанын орындаса, тағынан таймас, қырық бұрым есілсе, қыл арқан суға жетер, одан кейін не болмақ?!



Қырық қызды күзеген,

Бетсіз осы демей ме?!

Қыздан көрік тонаған

Ессіз осы демей ме?!



Ал қыз райынан қайтатын емес. Қолындағы кездіктің жүзі күн көзіне жарқжұрқ шағылысса, жанары ұшқын атады. Қолбасының тынысы тарылды.

Қырмызы қызды кек кернеді.

– Сенің талауыңа түсіп аңырап қалған Арқа елінің барлық аналарының атынан ант етемін, айтқаным жерде қалса, мына шыңыраудың түбінде ажалымды табармын. Келмеске мүлде кетермін.



Тең санайтын өзіме,

Алты Алаштың бегі ме ең?!

Жарасам деп ойлама

Тозған елдің кегімен.

Тыңдамасаң хан қызын,

Тексіздігің, ездігің.

Суарылсын қаныммен

Қолымдағы кездігім.



Қыз алға аттап түсті, жанарында жасын ойнайды. Ол өлімге бас тіккен еді. Қырық қыз шулап қоя берді, қолбасы алдында айбатын асырған арудың өлімінен сескенетінін сездіргісі келмей сұстанды. Құрбандық десе өзеуреп, өршеленіп тұратын, енді одан үріккені ме?!

Көзі қарауытты, шөл қажытқан болар. Құлағының түбі қаңғыркүңгір. Әлдекім сыбырсыбыр тіл қатып тітіркендіреді. Үні үрейлі, сәт санап күшейіп, күңіреніп барады.



Кетпеу үшін қатыгездік,

Жауыздықтың құлағы ғып.

Жаралған-ды шапағаттан

Күндей күліп сұлулық.

Қаталдықты қаны қатқан

Жүрегіңде түлетпе.

Сұлулықтан тарайды екен

Бар жақсылық жүрекке.



Қырық қыз оған жамырай қосылды ма, айнала азанқазан. Бар маңай бірде дүңгірдүңгір дүрлігеді, бірде тымтырыс тына қалады. Ал Қырмызы қыздың қолындағы кездіктің жүзі күн көзіне шағылысып, тағы да үрейлі жарқ етті.

– Тоқта! – деді ышқынып. – Тоқта!

Қыз да, көп тұтқынды ұлардай шулатқан сарбаздар да жалт қарады. Қолбасы сала құлаш семсерін қара жерге қаршқарш қадады.



Жасыны жарқ-жұрқ ойнаған,

Жанарыңа таландым.

Көндім айтқан сөзіңе

Көндім қызы даланың.



Буырқанды, бұрқсарқ етті, өзіне қадалған көп көздің алдында сезімге емес, ақылға жеңдірген ардақты болып көрінбекті. Қырық қыздың қырық бұрымынан қыл арқанды жылап есетін сәтін күтті. Қырық қыздың жанары Қырмызы қызға қадалды. Ол ширығып алған:

Қызылы едім алманың,

Дәмі едім өріктің.

Қорлау үшін жаралған

Керегі не көріктің?!



Еңсесі биік, қимылы шалт. Өткір кездік қолында, қос құлаш бұрымды лып етіп кесіп түсті.

– Аһ! – деді қолбасы. Қыстығып айтты.

– О тоба! – деді Бетпақ. Қимай айтты.

Бұл оның жел жел болғалы, көргені – жота, бел болғалы алғаш рет күрсінгені еді.

* * *

Содан бері бәлкім жүз, бәлкім мың жыл өтті, кім білген Бетпақта ызылдап жел соғары, жел соқса ұлы шөл ұлып қоя беретіні ғана анық. Ұлы шөл ұлып тұрып, ішін тарта сарнайтыны шындық. Сазарған сал даланың салар сазы сол, созар әні бұл. Ол сонда не деп сарнайды, нені сағынады, кімді аңсайды?! Қырық қыздың бұрымынан қырық құлаш арқан ескен, қырық құлаш арқан қыруар елді ажалдан қаққан күнді іздей ме?! Қырмызы қызды көксей ме?! Арқада Бетпақ бар, Бетпақта осындай аңыз бар дей ме?!

Сарнайды ұлы шөл, сорлы сазын үзбей созады, үздіге созады.





МЫҚ ЕЛІНІҢ ЖАЛҒЫЗЫ


(Аңыз-хикая)



Ертеде, есте қалмаған ескі заманда тарғыл тасты биіктеріне қыста қар, жазда жел жұқпаған, көгінде күндіз күн, түнде ай балқыған, ұлан даласы сірә да тарылмаған, көлінен құс, тауынан аң арылмаған таңғажайып өңірді Мық деген ел мекендепті. Бақса – малына, істесе – ісіне құт дарып, жоқшылықтың не екенін білмепті. Үйірүйір жылқы, отаротар қой өсіріп, таудан кен қазыпты. Тылсым тастың тілін біліп, алтын мен жезді қорғасындай балқытыпты. Аспандағы алыс жұлдыздан сыр сауыпты.

Сыйласқанға дархан, мұңдасқанға бауырмал болыпты, төресі мен бегі, ешкімге өші мен кегі жоқ екен. Жау мен дау деген ұғымды білмепті, талдан иіп садақ, болаттан шыңдап қылыш жасамапты. Даласы жомарт кең екен, төрт құбыласы тең екен.

Құстан әнші деп бұлбұлды, аңнан әсем деп маралды қастерлепті. Халықтың мұратын айтады деп ақынды, көптің қамын ойлайды деп қарияны құрмет тұтыпты. Биіктікке талпындырған тауды, дарқандыққа үйреткен даланы ардақтапты. Бұлақтың сұлу сылдыры қызының тілінде, заңғарзаңғар шыңдардың тәкаппарлығы ұлының жүрегінде екен.



Ай мен күннен басқасы,

Шешілмейтін жұмбақ деп,

Тыныштығы елімнің

Бәрінен де қымбат деп,

Төресі мен жайсаңы

Қолда барға ырза екен.

Арсызы жоқ, құлы жоқ

Ел жағалай мырза екен.



Адамды адам құрбан етеді дегенге сірә да сенбеген деседі. Дүниеде күнә мен күпірлік атаулы қарасын батырғанда, өлім үштікүйлі жоғалады деп уағыз таратыпты. Мәңгілік деп күнге, тіршіліктің тұтқасы деп жерге табыныпты. Таңды шашу шашып қарсы алған, ақ отауды ай нұрына бөлеп көтерген.

Осы өнері асқан елге өнегесі жоқ жұрт көрші болған екен.

Сол заманда оны Удайди деген залым хан билепті.

Бір күні Удайди қатыгездігі өзінен бір де кем емес, өресі тар, кең емес, өңкей екі иығын жұлып жеген қолбасыларын жинайды.

– Уа, өздігі жоқ – өзеуреген, айтары жоқ – айғайлаған көп тобыр, не естіп, не көрдіңдер? – дейді.

– Көреген сен тұрғанда, көз біздерге не керек,

Хан тағының алдында сөз біздерге не керек?! – деп шулайды олар.

Сонда Удайди сөйлейді:



– Мық дегенің өнері асқан ел болды,

Қақ жолымда сұлап жатқан бел болды.

Қусам – жеткізбейтін жел болды,

Бөгесем – ағыны қатты сел болды.

Жаулап алған жері жоқ,

Атағы асып барады.

Қосып алған елі жоқ

Мысы басып барады.

Құрты болды көзімнің

Таусылды енді төзімім,

Кеудесін бір баспақпын,

Жойқын соғыс ашпақпын.



– Иә, иә!

– Еңсесін бір басамыз!

– Қырғын соғыс ашамыз! – деп өзеуреді қоғадай жапырылған көп нөкер.

Содан күндердің бір күнінде қаптаған қалың қол бейбіт елге тұтқиылдан тап берді. Жер қайысқан, аш қасқырдай жалаңдаған әскер жолындағының бәрін ат тұяғының астында таптап, кәріжас, балашаға демей қойдай қырды. Нәресте шырылдап найзаның ұшында кетті, сұсты қылыштар жай оғындай жарқылдап, азынап атылған сұр жебе көзделген жеріне кіршкірш қадалды. Ұлан дала ұлардай шулап, етекте орман, қырда тау күңіренді. Қызғалдағы сағағынан үзілмеген, құсының ұясы бұзылып көрмеген есіл өңір торғайдай тозды. Ашкөзденген алпауыт дұшпан бесікте бала, үйде әйел, түзде еркек қалдырмай жалаң қақты.

Көкте күн тұтылды: «Шыққыр көзім не көрдің, жарқырамай сөнсемші!» – деді.

Жаһанда қара жердің қабырғасы қайысты: «Қан сасып қаңсып жатқанша, қақ айырылып кетсемші!» – деді.

Қайқы қылыш шалт көтерілсе, дүние жанынан безді. Бұлт үркіп шөкімдей, дала түршігіп тоқымдай тарылды. Қиядан, әлде алысалыс таулардың қойнауынан, бәлкім бозарып кеткен көктен, әлде жетіқат жердің астынан күңіренген үн шықты. Сорлы дала сол үннің күрсінісіне тұншықты.



Қайыңы ойда жайқалған,

Терегі қырда шайқалған,

Ұлан да ұлан, ұран жер

Бақ қонғанда төр екен,

Бақ ұшқанда көр екен.

Балығы шоршып қашпаған,

Аққуы үркіп саспаған,

Шалқар да шалқар айдының

Қайғысызға көл екен,

Қайғылыға шөл екен.

Шыңынан күні қараған,

Құзынан аңы тараған,

Асқар да асқар тауларың

Ел шалқыса зор екен,

Ел тарықса қор екен.

Өмір де өмір, өмірің,

Ағып жатқан сел екен,

Ағып өтер жел екен.



Күңіренген зарлы үн жау тепсінсе де үзілмеді, қаһарлы хан арсарс аласұрса да басылмады. Қабырғасы қайысқан зеңгір осылай тебіренген. Аһ ұрған әлем солай толғанған. Кешке қарай жау жолында тірі пенде қалмады, жансыз денелерден аяқ алып жүру мұң болды, кесілген сансыз бас ұлан өңірде тарыдай шашылды. Удайди ат басын тартып, Мық елінің күлі көкке ұшқан, бағы тайған жеріне айызы қана қарады.

– Ақын қайда? Ерлігімді жырласын!

Мадақтаған әнкүйі айлар бойы тынбасын! – деп әмір етті. Дүниеде қарақан басының қамы үшін жендеттің шашбауын көтерген ақыннан өткен азғын бар ма?

Жержаһанда әзірейілді әнге қосқан жыраудан өткен ез табылған ба?! Тау оның даусын естімеуге тырысып сырт айналды, қара орман қалың тұманға оранып тас бүркенді. Ал арсыз ақын жағы талмай сарнады.



Қызыл тілім мұқалса,

Күнге қайрап аламын.

Күн үгіліп жұқарса,

Айға қайрап аламын.

Ай аспанда тұтылса,

Тауға қайрап аламын.

Қасарысқан, егескен

Жауға қайрап аламын.

Өзеуреген, өшіккен

Дауға қайрап аламын,



– деп шалқыған болып еді,

Удайди түйіле қарағанда күрт өзгеріп сала берді.



Бұлт тасалап суынған,

Таңға малып аламын,

Таңда жендет жуынған

Қанға малып аламын,



– деп түршіктірді.



Жаһанды жалмап жаулаған,

Елді аңша аулаған.

Қылышының жүзінде

Түнде жұлдыз аунаған.

Асып туған хан ием.

Тау суындай күркіреп

Тасып туған хан ием,



– деп аға жөнелді. От айналып аласұрып, қураған шидің ұшында аш бөріше ұлыған қырдың сұғанақ желіндей сарнады. Аратұра мақамдаған, мақалдаған болады.



Пенделерді ерттеп мінген,

Түсе көрме,

Тақсырлардың көзіне.

Үркеді ғой жауыздардан,

Тәңірлердің өзі де.



Оның үнінен жансыз мүрделер де жиренген. Сол көп өліктің арасында анасы бауырына баса құлап, қорғап қалған Мық елінің соңғы тұяғы бой тасалап жатқанды.

– Ақын әнге салса, жаудың беті қайтқаны, – деп ойлап орнынан көтерілді.

Қаптаған қалың дұшпан қайтадан азанқазан болды, тұстұстан анталай ұмтылып, таптап берді.

– Шауып тастаймын! – деді біреуі.

– Ат құйрығына байлаймын! – деп жұлқынды екіншісі.

– Тірідей түту керек! – деп өршеленді өзгелері.

Бірінің айтқанын бірі тыңдамай, қан сасыған даланы бастарына көтерді.

Сонда Удайди орнынан тұрды.

– Бәрің де ақымақсың! – деп күркіреді.

– Оған өлімнен де зәрлі жаза бар.

Қынындағы қанжарын суырып алып, баланы бас салды. Шырылдатып, жерге алып ұрып, алқымынан бүре буындырды.

– Міне, менің үкімім! – деп тілін кесті де лақтырып тастады. Қалың қол теңіздей толқып, құтырына қиқулады.

– Өлтір! Өлтір! – деп шулады.

«Өлім, Өлім!» деген үрейлі үн аспанның астын кезіп кетті.

Қолында қанжары жалаңдаған Удайди ортаға жұлына шықты.

– Тоқтат! – деп арс етті.

Содан кейін омырауын қан айғыздаған балаға қарады.

– Ал енді кете бер, жолың ашық. Сен бұл өмірден еліңнің қойдай қырылып, көктей солғанын тірі пендеге айта алмай күңіреніп өтесің. Көзің көрген сұмдығың көкірегіңе шемен болып байланып, адам жаны төзгісіз азап шегесің. Айдалада аш қасқырша ұлып, түнерген түнде байғызға үн қоса сарнайсың. Тәңіріңнен ғұмыр бойы бір сәтке ғана тіл бітіруді аһ ұра өтініп, басыңды тауға да, тасқа да соғасың. Мен ақтық демің біткенше күндіз көзіңнің алдында тұрамын, түнде түсіңе енемін. Кегің алынбайды, қыжылың басылмайды. Ал одан өткен қорлық жоқ.

Міне, Удайди осындай қорқау еді. Бала сенделіп кете барды. Аңырады – үні шықпады, зар иледі – даусы естілмеді. Сол бетінде тауды бөктерлеп, Атасудың таудан шапшып ағатын қайнар көзіне жетіп жығылғанша тоқтаған жоқ. Осы жерде есінен танып ұзақ жатты.

* * *

Көп ұзамай түн түнерді. Қырылып қалған Мық елінің рухы көкті кезіп кетті. Айды айналды, тынши алмады. Құс жолына мұңын шақты. Жұбата алмады. Шетсізшексіз ғарышқа сіңіп жоғалғысы келді. Солақ екен, көрдей қараңғы ғалам тарта жөнелді. Суылдап сіңіп бара жатып, Мық елінің үрейлендіре жұтынған қорқау әлемде өңі қашқан, сөнуге айналған жұлдызын көрді. Солай қарай жанұшыра ұмтылды. Тылсым дүние түнере тулағанда жұмбақ тұңғиықтан сұрапыл құйын үйірілді. Сәт санап күшейіп, қараңғы ғаламды шыр айналдырды. Мық елінің бейшара рухы енді әлгі әлсіз жұлдызға бірде жақындап, бірде алыстап қымқиғаш дөңгеленді.

О, тоба! Шалажансар жұлдыз бұл қашықтаса, анасынан айырылған сәбидей шырылдайды. Дүлей құйын құтырына түсті. Тылсым дүниенің астанкестеңі шықты. Сансыз жұлдыз қасқағымда шашылып, сол сәтте қайта жиналды. Төменде, көз ұшында бозарған ай қансөлсіз. Шалғайдағы көгілдір жерден Мықтың соңғы тұяғы зар илеп жалбарынады.

– Жұлдызымды сөндіре көрме!

Сорлы елдің әлжуаз жұлдызы қосыла егілді.

– Отымды өшіре көрме! Күнәсіз жұрттың күлін көкке ұшырма!

Рухтың жанары жасаураған әлемі жаңғырығып жүре берді.



– Күн тәңірді жәрдем сұрап,

Жалынайын, құшайын.

Мық елінің жұлдызына

Отқа оранып ұшайын.



Күнге қарай қанша талпынса да, көкдолы құйынның аласапыранданған иірімінен босана алмады. Алаөкпеленген, әлденеге өшіккен, әлденеден өлердей шошынған тылсым мүлде ашкөзденіп алған. Сапырылысқан жұлдыздардан опырылып түскен, қаңбақша қаңғыған жартастарды сатырсұтыр соғып, тас шайнайды. Әшейінде аспан төрінде қаптап жүретін жынперілер зымзия. Алыстан, сұрапыл құйынның сыртынан елі аман рухтар ағып өтіп жатыр. Бәрі күнге бет алған.

Бейберекет көктің бір қапталында Мық елінің жұлдызы жаныпсөнеді.

Көкдолы құйын айналасын сапырыпсапырып алып, сойқан салды. Иірімінде үйірілгеннің бәрін бейберекет лақтыра бастады. Жұлдыздардан жырымдалған дөңбек тастар шартарапқа қаңғып кетті. Тозаңданған бозғылт толқындар бірін бірі қуып барып, құс жолына сіңіп жатыр. Құйын үйірген алапат дауыл адамзаттың әулие көкке атамзаманнан сарнап жамыраған қисапсыз күнәсіндей түршіге азынағанда он сегіз мың ғалам жанынан түңілді.

Тәңірау, шын ба, жалған ба? Елдері аман рухтар күн астынан қалқып көрінді. Қол бұлғап шақырады.

– Жетсеңші тез! Жалынға оранып шыға келші! Мық елінің сөнуге айналған жұлдызына от болып орал!

Сұрапыл құйынның құрсауынан құтылған рух аға жөнелді. Күн нұры ажарландырған рухтар да самғап келеді. Қандай ұшқыр еді өздері?! Міне, құшаққұшақ алауға бөлеп жатыр.

– Күн тақсырға өтінішпен бардық біз, Жұлдыз үшін жалын сұрап алдық біз.

Әлде солар, әлде басқа бір құдіретті күш рух ұшқындарын Мық елінің сөнуге айналған шырағына әпсәтте қондыра салды. Жұлдыз жарқ етіп жанып, алаулап қоя берді.

Рухтар шаттыққа бөленді. Ерекше мейірімді әулие әуенмен ғарышты тербетті.



Жер-жаһанды нұрландырған құдірет,

Күн киеге мәңгі бақи құрмет.

Мық елінің жұлдызы енді сөнбесін,

Жұмыр жерге қауіп-қатер төнбесін.

Жақсылыққа басыңды иіп тағзым ет,

Жамандыққа қарғыс және лағынет.

Жанашыр ғой рухтарды сыйлай жүр,

Жерді аңсап зеңгір көкке сыймай жүр.



Күміс күннің бауырынан ғаламға мейірім шуақ тарады.

Әлем жадырап, жасарып сала берді.

* * *

Бала көзін ашты. Аспанның асты қылаңытып тұр, жұлдыз сирек, Жетіқарақшыдан бастап Темірқазыққа дейін өңі қашқан. Түнгі көктің төрінде дөңгеленген ай жаудың оғы ысқырынып келіп өңменіне қадалатындай сұпсұр. Бозамық сәуле тау арасына боздап төгіледі.

Бала тәлтіректеп орнынан көтерілді, тау өзені тасып ағып жатыр, көк езу көп толқын бірінбірі баса көктеп, тастан тасқа ұрынып бүлік іздейді. Қырық бүктетіле көкке шапшып, аспандағы айға атылады. Жағада қалқиған кәрі терек бұтақтары үрейлене тарбиып, арсаарса тамырларын жақпаржақпар тарғыл тастың қуысқуысына сүңгітіп жіберген, қатты ағыс қашан жұлып әкетеді деп қалтырайды.

Мық елінің сорлы болған соңғы тұяғы өмірден күдер үзді, ол Удайдидің мұның пешенесіне жазған қайғықасіретінен азыптозғанша, өлуге бекінді. Жағадағы қия тасқа өрмелеп шығып, айдынында үйірүйір жын ойнақ салған, көбік шашып аласұрған долы өзенге қарғыды.

Әуелде мұздай суға шым батып кетіп еді, тынысы демде тарылып тұншығып бара жатқан, сол кезде бір әулетті күш кеудесінен түйіп өтіп, серпе лақтырды. Алапат толқын қаңбақша домалатып әкеп жағаға топ еткізді.

Бала не болып, не қойғанын аңғарып үлгерген жоқ, Атасу күркіреп қоя беріп еді, әлгі дүлей толқындар, қырық бүктетіліп, жиырылып жазылды.

– Мені енді ажал да алмайды, – деп күйзелді бала.

Осы кезде етектен улапшулаған, бейберекет жамыраған дауыстар естілді. Бала кеудесін көтеріп, сол тұсқа бұғына көз салды. Таудың бөктеріне келіп тірелетін ойпаңнан жыпырлаған сансыз жарық көрінді. Әр жерде лаулата жаққан оттың жалыны көкке шапшиды, айдың бозғылт сәулесіне болат дулығалар жылтжылт шағылысқанда, жүрегі кеудесіне сыймай дүрсдүрс соқты.

– Удайди ғой бұл, – деп ыңыранды.

Ол қалың қолымен көк шалғынға қаптай қонып, қанды жорықтан соң думандатып жатыр еді. Шегірткедей құжынаған көп қарақшы қарққарқ күліп мәзмәйрам. Бағанағы арсыз ақын Удайдиды жеркөкке сыйғызбай мадақтайды, әлденені қаңғыркүңгір қағып, оттың жарығында ербеңдеп жүр. Баланың көкірегі сыздады, тұла бойы безгек қысқандай қалшылдап бара жатты. Сонда оның не айтып аңырағанын, әттең дүниеай тірі мақұлық та ести алмаған.



– Түнде көкті билеген,

Күнге басын имеген,

Ай тәңірім, жалынам,

Бәрінен еңсең асқан-ды,

Есірген жаудың үстіне

Жіберші тастап аспанды



– деп жалбарынды ол.

Ай бәзбаяғы қалпы өңі бозарып тұра берді. Бала енді қараңғы түнде қарауытқан тауға жүгінді.



– Қара жерді таптаған,

Жалғанда тең таппаған,

Тауым-заңғар тәңірім,

Жетіміңді жұбатшы.

Қалың жаудың үстіне

Шың-құзыңды құлатшы.



Тау түнере түсіп, өркешөркеш биігі қараңдап тіл қатпады.

Бала салы суға кетіп Атасудың жағасына келді.



Айбаттанған, тулаған,

Қаһарланған, шулаған,

Су киесі құдірет.

Қойдай қырған елімді

Көп дұшпанның үстіне

Қаптатсаңшы селіңді.



Атасу жағаға шапшыды, арнасына сыймай буырқанғанда, жиектегі көк терек жанын шүберекке түйді. Жолына еміне төнген жартасты ақжал толқын өршелене сабалап ашу шақырды.

Баланың көкірегі қарс айырылды.

– Мені ешқайсы да естімеді, – деп қолқасы үзіле қамықты.

Ал асау өзен бұрқсарқ қайнап, тау іші жаңғырығып бара жатты, баланың құлағына өктем де өжет үн келіп жетті.



Сорлы жетім, сен мені қатыгез деп санама,

Ер қырылып жатқанда барлығы да садаға!



Атасудың айбынды даусы жеті түнде зеңгір көкті шарлады, жұлдыз біткен жыпыржыпыр жасқанып, Үркер бір бүйірге ауа көшті. Ай тоқымдай бұлтты тасалап, таудың биік шыңдары ербеңербең елеңдеді. Өзен тасталқан тулап, етекке қарай арқырай ақты, айналаны ақ көбік басып, тылсым түн түнере түршікті. Ал жау жасағы сол бәзбаяғы қалпы думандата берді.

Мылқау бала көкірегі шоқ қарығандай күйзелді. Удайди Атасудан да құдіретті ме еді?!



Асау-асау толқындар, айбаттылар толайым,

Жауды жайпап өтсеңші, құрбандығың болайын,



– деп егілді.

Өзен долдана күркіреп жағаны жүндей түтті, енді бұрынғыдан да ширыға, қаһарлана күркіреді.



Әлде менің, әлде оның, білмей қойдым соры ма,

Қара жартас қырсығып, жатып алды жолыма.



Сол кезде түксиген тау дүр сілкінді, терең шатқал, жықпыл жыра қаңғыркүңгір жаңғырығып, шыңқұз күтіркүтір шытынады.

Тауға тіл бітті:



Тентек өзен кектенсе, мен де өнерді бастайын,

Қара жартас қырсыққан, қағайын да тастайын.



Бөктерде әлдене шатыршұтыр қақырап, гүрсгүрс құлады, түн түтіге түнеріп, тынысы тарылды, жер теңселіп, аспан қуықтай қуырылды. Бірінің үстіне бірі құлап, аласұрған асау толқындар етекке қарай үдере лап қойды. Күндей күркіреп, жеркөкті азынатып, атандай алып тастарды допша домалатты.

Бала өзенді жағалап құстай ұшты, түн ішінде бөктерден жанұшырған көп дауыс сарнаған, зар еңіреген сайын барын салды. Ал Атасудың құдіретті гүрілі жаһанды жаңғырықтырып, бәрін билептөстеп алған.

– Уа, Удайди, сен дегеніңе жеткен жоқсың, мен мылқау емеспін! – деп айғайлады жүгіріп келе жатып.

Садағаң кетейін, Атасу оның даусын әуелете іліп әкетті.



Жансыз деме, дұшпаннан,

Су-ана да жериді,

Қайғысына елінің қара тас та ериді.



Таудай толқындар ойпаңға лақ етіп құйылғанда, жау есін жиып үлгере алмай, алапат тасқынның астында қалды. Удайди дәл төбесіне құлап келе жатқан үйдей тасты көріп үлгерген, таудан күркірей аққан асау өзен емес, өзі қырып салған қалың ел тәрізденіп қылғына шыңғырды. Сансыз көп мүрде жанжағынан жармасып тірідей түтті ме, әлде өңкей тілдері кесілген мылқау балалар үстіне ұмаржұмар құлап, сүйексүйегі күтіркүтір уатылды ма, білген жоқ. Зілдей тас жаншып өте шықты.

Бала айнала жүгіріп, құстай ұшты. Бүкіл әлем бауырына басып аялағандай жайқалды. Жұлдызды, сырлы дүниеге сіңіп кеткісі келді. Жер – ананың сүт иісі аңқыған төсін аймалап, уызына қанғысы келді. Бір өзі бүкіл Мық еліне айналуға асықты.

– Ей, Удайди! Сен дегеніңе жеткен жоқсың. Мен тілсіз емеспін! – деп жар салды.

– Тілсіз емес! – деп күркіреді көк аспан.

– Тілсіз емес! – деп жаңғырықты шыңқұз.

Баланың көкірегінде асау өзен сарқырады. Аласұрып, алқынып жүз құбылды.



Аямайын, берейін де барымды,

Тілің сенің болсын мендей арынды.



Қойнауында қайыңтерек сыңсыған, қиясына қыран ұя салған заңғар теңселіп басылды.



Болсын тілің наркескенге пара-пар,

Тау секілді бас имейтін тәкаппар.



Жауы жайрап қалған соң бұйығып, бұғып жатпаған, киігі қырда қаптаған сайын дала бауырын жазып шалқыды.



Тілің мендей ұшан-теңіз кең болсын,

Сайрағанда сандуғашқа тең болсын.



Еріккенде жазықты желіктіріп жарысқан, зеріккенде көкте сұңқармен табысқан қырдың тұлпар желі гу етіп үйірілді.



Буырқанса дауыл болып туласын,

Көл-дария астан-кестең шуласын.



– Ей, жауыз! Сенің дегенің болған жоқ! – деп асыр салды бала.

Даусын көкте күн, жерде таутас, өзенкөл, шалқар дала түгел естіп еді. Мық елінің қайта жанған жұлдызына да жеткен. Ол бұрынғыдан да жарқырай түсті. Ал тілеулес рух Мық жұрты жайлы желдей есуге асықты. Тәңірай, өз тіліңде армансыз көсілгенге не жетсін?!

Ереуілдеп ерлер жайлы төгілді, қатпарқатпар жырдастан бірінен соң бірі сөгілді. Абыз құсап ел жамаған алдиярлар жайлы арқырады, қилықилы аңыздар таудан құлаған тасқындай сарқырады. Есен де аман болсын деп ел жайында ұрандады, көк елікпей, жел желікпей тұра алмады. Талай да талай шабылған, бір жоғалып бір табылған жер жайында шалқыды, етекте дала, қырда жотабел балқыды. Арындап келіп ақиқатты айтты.



Иіліп бүгілгендер, үгілгендер,

Рухы жиіркеніп түңілгендер.



Мық елінің рухын түңілдірмеген жалғызы өзінің өліп тірілгеніне куә зеңгір көктің астында өсіпөнетін күндеріне бет алды.





АЛАБҰҒАНЫҢ АЖАЛЫ




Қармақ қапқан ашқарақ алабұға тайдай тулап, жағаға қарай қайқая тартқан күштің жетегіне еріксіз бұлталақтап еріп келеді де, тайызға таяла бере суды құйрығымен гүрсгүрс соғып, тереңге жұлқа ұмтылады. Тосыннан кезіккен қатер әрі үркітіп, әрі ашындырып жанталастырғанда, өзі ұзақ жыл мекен еткен айдын жанарының алдында діріл қақты, сарқыла саяздап бара жатқандай алабөтен шошындырды, тынысы тарылды.

Ол осы күнге дейін су ішінің сапырылысып жататын тірлігінен жасқанып көрмеп еді, қоғалы, қорысты тұңғиықтың тас қараңғы көмейіне түршікпей сүңгіп кетіп, қайқаң етіп кері атылып шыға беретін, қу құлқынның қамымен ұбапшұбап ерсіліқарсылы көшіп жүретін майда шабақ, мамырлап жалқау жүзетін сары сазан, үркек көкжон мұны көргенде табылған жемін тастай сала безіп кететін. Өзеннің төрін бермейтін түсі суық шұбар шортанның да бұған бүлік іздеп соқтыққан кезі болған емес, сұстана қарап, жанарымен жақтырмай шығарып салудан, суда өсіпөнген ғұмырдың бір тізгіні мұның қолында екенін кектене ұққан өшпенді түрмен сестене сызданудан аспайтын. Сонда бұл өз қайраткүшінің парқын көкірегі күркірей сезіп, шұбар жауынның қытығына тие төңірегін кесірлі кейіппен ұзақ торуылдайтын, айдынды жекедара билеп төстеуге ниеті бар екенін ызбармен ұқтырып, қитыға жанамалап, аңдыған жемін үркітуді ұнатар еді.

Енді, міне есіліп аққан өзеннің өрісі тарылып, тұнығы лайланды. Арналы айдынның түбі опырыла құлап тұңғиық құрдым пайда болғандай, ол мұны да, балық атаулының атам заманнан үздіксіз жалғасқан бар тірліктынысын да қомағайлана жұтып жатқан сияқтанды. «Бәлкім бұл менің соңғы сәтім шығар» деп түршікті.

Айналасынан өлімнің қолаңса иісі аңқыды, бүкіл айдын салынды сасыған лай қорысқа айналған тәрізді тұншықтырып барады. Күні кеше ғана толқыннан толқынға іліп әкетіп тербетіп, бауырыңның астында көсіле есілетін арналы өзен қас қағым сәтте тарылып, өзінің соншалық күйзеліске ұшырағандығына сенерсенбесін білмей жанталаса аласұрды, түпсіз тереңнің қарауытқан тұңғиық көмейіне қарай ұмтыла берді. Өзеннің өрін мекендеген көп балық алдыартын орап сеңдей соғылысады, айдынның астын қызына тілгілеп, бұл ұғып болмас бір тасқынды қайратпен шеру тартқан. Бұған жасқанбай өшіге қараған сұсты жанарларда уытты кек пен жасындай жарқ етіп тұтанған ғаламат шаттықтың ұшқыны бар. Айдынның тереңі буырқана толқындап, бар аумағымен төңкерілгендей өзеннің тұнығы лайлана күреңітті. Жағаға қарай іркестіркес жөңкілген көбікті толқындар бірбіріне соғылыса жаңғырыққандай, су асты күңірене үн қатқандай болды.

Өзеннің жайшылықта шымырлап барып тарайтын иірімдері көбейіп, өзегіне кезіккен жандыжансыздың бәрін жұтып әкетіп жатыр. Айнала үркектене, аласапырандана ширығып, желді күнгі теңіздей тулады.

– Өмір үшін құрбан болсын бұл өлім! – деп дүрлікті су асты.

– Тойлайықшы өмір тойын сарқыла! – деп қызынды көп балық.

Бұл мұның өлім тойы еді. Әзірейілдей зәрлі үрейден қалтырап кетті.

– Өлім тойы! Өлім тойы! – деп күңіренді тұңғиық сұстана. Алабұға желбезегіне сүліктей қадалған пәледен құты лып көрмек болып, өлермендене жұлқынды, өн бойын бүріп алған азапты қорқыныш пен мына қорлыққа төзе алмай долданғанда тұтанып шыға келген қорқау ыза арсылгүрсіл алыстырды, су астын жындай сапырып, дамылсыз тулай берді. Жағы тістеген жерінде қарысып қалғандай тапжылтпай қойған әулетті күш сәл босаңсып, тереңге қарай жандәрмен ығысқан бір сәтте үстінен заулап өте шыққан шұбар шортанды көзі шалды. Көрді де, түршігіп сала берді. Ол мұны тар жерде қарауылға алған, қан иісін аңсап, енді мүлде жібіместей қатыгезденген, сойқанды бүлік іздеген тәрізді еді. Қасқағым сәтте шұбар жауымен екі арадағы өшпенді күндердің көріністері елес беріп, сол заматта жамырай жөнелген.

Шортан өзенді әлімсақтан билептөстеп келе жатқан әулетті атаның ұрпағы еді, олардың бұл айдынында тісі мен тізесі батпаған балық тұқымы сірә да кезікпес. Бәрі оған құлдық ұрып, безек қағумен келеді. Су астының тұнығы да, жылыжұмсағы мен беті жылтыраған көріктісі де әу бастан солардың ырзығына бола жаратылған деп түсіну қатаң қағидаға айналғанда, осы кермек тірліктің қаймағы бұзылмасына өзенді мекен еткен қабыршақ қабықты тегіс ден қойып, еркін тыныс алудан мүлде күдер үзгенді. Ол өзінің осы үстемдігін Тәңірінің артықша жаратуынан деп біле тұрып, бұл терезе теңестіруге ниет қылғанда, жағасын қалайша жыртқызып қойсын, дамылды ұмытып, айдынды күнітүні түксие кезуді, қас қақпай қарауылдауды шығарды. Момын табан мен үркек көкжөн ішіндегі жатырынан қағынып туған, қарақан басының қамы үшін төркін жұртын шімірікпей талауға шабынып тұратын, безбүйрек аярлығымен әйгілі кейбір пысықайлар болмаса, оған ешқайсысы тіл қатуға батып көрген емес. Оларға өзеннің қыста қатпайтын жылымы мен қоғалы, құртқұмырсқалы жерлеріне бір мезгіл жайылуға мұрсат беріп есіртіп қойған, солардың қолымен от көсейді, қаласа өлімге де айдайды, өштескеннің сауырын қаптырады.

Осы жандайшап қуыс кеуде есіріктер кейінгі кезде:

– Шортан жарықтық арғы аталарындай емес, әділ ғой сабаз, тегі бөлекті алаламайды. Қолынан іс келгенді жатырқамай желепжебейді. Ана антұрған алабұға ғана бас бұзар қараулығынан арылмаған, – деп гугу өсек таратып жіберді. Енді сол желөкпе дақпыртқа ерген көп дүмбілез шортанның өткенкеткендегі жауыздығын көрсоқырлықпен ұмытып, күндізтүні оның аманесендігін тілейтін болып алды.

Алабұғаның шымбайына бұл жағдай қатты батты, қандас, өзендес, тікенекті тектестердің бас көтерерлерімен ағылтегіл кеңесті, сыбырсыбыр, жыбыржыбыр сөз көп уақытқа дейін басылмады, намыс отына күйген кекті жанарлар шоқтай қызарды, қуыс көкіректер көріктей ісініп, жарыларға шақ тұрды. Бұрын екіүш балық бас қосқан жерге жақындауға жасқанатын көкежасықтардың өздері аяқ астынан әулекіленіп, шортан әулетіне сүзе қарауға тырысты, сөйлесе қалса, қан бірлігі, тұқым түгелдігі, намыс ортақтығы тілге оралды, көбі бұл ызыңызыңның түбі қай жағаға шығарып тастарын сезіп, білместен босқа желікті, алабұғаның бұрынғы қысымқысастығын тарс ұмытқансып, реті келгенде шаң жуытпай дәріптеуге асықты, су асты тасқынды күнгі сеңдей соғылысты. Екеуі осындай қырғиқабақ күндердің айтағына ере келіп, өзара бітімнің мүлде мүмкін еместігіне біржола көз жеткізген қыжылды шақта шартшұрт айқаса кетер сәтті түлен түрте асыға күтіп жүрді. Шұбар сойқан кездесе қалған жерде сояудай тістерін ақситты, бұл қыр арқасындағы өткір тікенектерін дүрдитіп айбат шекті, екеуі қанша тұлданса да, дұшпандық өшпенділік сұрапыл қан төгіске айналмай қажытты. Бетпебет шайқасқа тәуекел етісе алмай сілелері қатқанда, айналасындағыларды айтақтап, тиіп қашты қақтығыспен есе жібермегенсіді.

Екпіндеп, ереуілдеп төніп келгенде, көзді жұмып жіберіп қойып өтпеген соң, меңіреу долылық пен ессіз ызаның да қыжылы тарайды екен. Барабара тектестердің желігі басылайын деді, айғай мен айтақ шықса, жау қайдалап, шоқпарын ала ұмтылатындар енді құр елеңдеумен, әрі кетсе, жүгіре басқынсып барып тоқыраумен тиылатын болды. Сөйтіп жүргенде ағайын арасынан ши шықты. Мамырлап жай жүзгенімен сырты момын, іші сотқар сары сазан мұның арғы тегін саумалдап сауа келіп, өздерінің қайдағы бір алабұғаның намысын жыртқанын, бас жарып, көз шығарысуға дейін барғандарын ессіздікке балапты. Айналасына: – Ағайын, алабұға мен шортанның дауын шешпек болғанда, қай қылықтары жағып еді сендерге. Күні ертең өзіңді қайта талайды олар. Есеніңде жөніңді тап, есіңді жи. – деп төрелік айтқан. Онымен қоймай, бұлар әлімсақта бір уылдырықтан өсіпөнгенімен келекеле әр бұтақ өз алдына тұқым өрбітіп, аты да, заты да бөлек бірбір рулы елге айналғанын, алабұға аққұла балықтан, табан мен сазан семіз қортпадан тарайтынын көңірсітіп, түн ішінде өзенді өрлей көшті. Қалған майдашүйде шабақ қордалы қорыс, ну қамысты сағалап, бетбетімен тозып кеткен.

Осы күйінішті жайды бұған жеткізген лақаның өзі де мұның көзіне тура қарай алмай, түбінде бірге бола алмасын сездірген сыңайда сырғақси берді. Асығыс жүзіп кетіп, қайтып көрінбей қойды.

Алабұға бұл сатқындыққа күйзеле ашынды. «Түбі жасықтың іші пасық болады екенау» дегенде, қаны басына шапты, айдынның өрі мен төрін аласұра кезіп, ұрынарға қара таппады. Түбінде опа бермейтін тексіздердің кіндіктестігінен жеріп, кезіккенді жүндей түтті. Үдере қопарылған көштің соңынан қуып жетіп, сары сазанның үйірін тоздырып жіберді, майда шабақ пен үркек көкжонның өрісін тарылтып атой салғанда, қаншырдай қатып, бауырынан жарып алды. Құлқынынан өткенді таңдамай, талғамай жұтты, көмейіне кептелер ірі, жондыны сауырынан қауып, қанжоса талады. Аратұра ежелгі жауының, үрімбұтағына да ауыз салып, шұбар шортанның үйіріне қырғидай тиді. Үбіршүбір шабағын, ілмиген шорағайын ұстаған жерде шайнамай қылғыта берді.

Мұны көрген шортан да сауырына қамшы басты, алабұғаның оторманы тал түсте таланып, уылдырықтан жаңа өнген күлшабақтарға дейін құлқынында кетті. Екі сойқан осылай өзеннің тұнығын лайлады, су астының онсыз да жасқаншақ тірлігінің төбе құйқасын шымырлатып, балық атты момын жұртты ұлардай шулатты, тура ажалы тап келмей, айылын жинамас жауыздықпен сазарып, қиястанып алды.

Әлсіздің омыртқасы азу тісінің астында быртбырт омырылып, дәрменсіздің қараңды таныған сәттен жанын қоярға жер таппай қалтырағаны қайратты тасытады екен, қатыгез жүрекке ол да өзінше алданыш, қызық дәурен болып, көз алдың тұманданып кететін. Тоғың басылғандай болып, жарқабақтың астында солығыңды басып тұрғанда, қаһарыңнан қаймыққан, шыбыншіркей дүркіреп қашқан көп сорлының жандәрмендегі мүшкіл, мүсәпір халі елестеп, айбының аса түсетін, келесі қанды жортуылға тағатсыз асықтырар еді. Жалғанды жалпағынан басқан күндердің өзегіндегі қорқаулық тойымсыздықтың құштарлығы өн бойыңды қыздыра, құтырта жаулап алып, жанарыңа іліккен жандыжансыздың бәріне өшіктіре айдап салады, сірә да байыз таптырмайды. Тегінде жауыздықтың ызғарлы уыты жайлаған жүрек зұлымдық пен қараулықтан ғана ләззат тауып, сойқанды, содырлы ісіне ғана тояттанатын секілді еді. Барабара сазанды көкжоннан, шорағайды шабақтан айырудан қалды, енді көлденеңдеп жолыққанды таңдамай, талғамай жұта беретін болды, кейде үңірейген көмейінен өз ұрпағы да өтіп кетіп жатты. Оған әуелде шошынған сияқты болып, аузының дәмі кіріңкіремей жүрді де, келе келе бойы үйреніп алды, түршігуді мүлде қойды. Құлқынына күнде талай жазықсыз тірлік бітеудей топырлап түсіп жатса да тойдым демеді, шыр бітіп жонданбады да, екі дүниеде жібімес қаныпезерліктің дәл өзіндей қатыпсеміп, бауырынан жарап алды, жұтуға болатынның бәріне ашқарақтана ұмтыла берді.

Осындай қиянперен қарақшы күннің бірінде жіпжіңішке шорағайды құйрығынан тістеп алған шұбар шортанды көрді де, тынысы кеңіп сала берді. Ол да өзінің үрімбұтағына шүйліккен көрінеді, қаракөк айдында күнәға белшесінен батқан жалғыз бұл ғана емес екен, текті тұқымның тұяғы саналатын шортан да өз төркін жұртына обырлана шүйліккенде, мұныкі қылмыс болып па, тәйірі?»

Жауына жайқаң қағып таяу келді де:

– Малғұнау, аузыңдағы өз шабағың ғой, қара басқаны осы енді, – деп жорта түршікті.

Шортан әуелде қысылған сыңай танытып, тісіндегіні түкіріп тастады да, іле қайта қағып алды.

– Антұрған балалықпен көмейге өзі енген ғой, – деп қылқ еткізді. – Басқаға жем болғанша, өз ішімде жатсын, қайтып үйірге қосылмас.

Содан кейін бұл бұрынғыдан да құтырына түсті. Су астындағы тіршілік:

– Ия, Жаратқан, алабұғаның қаһарынан сақта, – деп зарқақты. Көмейінен балық тұқымдастан бастап, сасық бақаға дейін жылпжылп етіп кетіп жатты, бірекі рет су тышқанның да тоғын басқаны бар.

Желбезектен тапжылмай түйреген мына қатерлі пәлеге де осындай ашкөздікпен ұрынып еді, босатар, қары талар түрі жоқ, бұлқынған сайын буындыра, тынысын тарылта түседі. Жанын алқымға алып келіп, қайраңның тастақ табанына бауырын тырнатады. Өзінің қуғынына ұшыраған талай майшабақ тісі тимей жатып шыбыншіркей болғанын көргенде, долданып шыға келетін. Мұны ауыздықтап алған, меңдеп бара жатқан мына әулетті күш те солай құтырып, бұл қарсыласа бұлқынған сайын шиыршық атады. Ол да кезіккенді қобалжымай жұта беруге машықтанған обыр жалмауыз секілді, қанды азуы тиген жеріне сүліктей қадалған.

Өзінің де, өзгенің де шын бағасын басыңа күн туғанда біледі екенсің. Бұл ешуақытта тауым шағылмайды, ажалдың өзі кезіккен жолда түріле қашады, айдынның арнасы тарылмай аптығым басылмас деуші еді. Енді өзі сан мәрте апшысын қуырған бірде жасқаншақ, бірде өжет, кейде үркек, кейде содыр өмірдің шын бағасын қынжыла ұғып, мына қаныпезер қатерден құтылар сәт туса, қалған аздыкөпті ғұмырын Тәңіріне құлдық ұрумен өткізбекке ниеттенді, содан сауға сұрап күңірене жалбарынды, жаратқан жасағанды қолында күшқұдірет тұрғанда талайталай тәлкек еткенін ұмытып, қоғалы көлдің сазындай жасыды. Жақсылық та, жамандық та түбі ізсіз кетпейтіндігін енді түршіге түйсінгенде, өлімнің алдындағы үрейден қалтырай қорқып ағылтегіл боздады.

Тәңірі тастай қатты екен, тіл қатуға да ерінген, бәлкім ол мұның желбезегіне тікендей қадалып, қатып қалған қорқау күштің өзі шығар, мойнына зауал қамытын кигізіп, қанды қолын алқымына өшіге салған болар. Бірақ бұл да оның өзекті құлы емес пе еді, өмірге өзі әкеліп, өмірден өзі түршіктіргендей, не ойлағаны бар?!

Алабұға тәңірінен күдер үзгісі келмей жұлқына, тартына жүріп жалбарына берді. Өзінің қатыгездігі мен жойқын жауыздығының бар күнәсін мойнына алып, қалған тірлігін соны жуыпшаюға арнайтынын аңырай, ақтарыла айтты. Ол осы сәт құдіреті күшті жаратқан мұның мұңзарына жібіп, шапағатын тигізер болса, көкежасық майшабақтың құлына айналуға әзір еді. «Мейлі, мен балық атаулы қалың жұрттың ең сорлысы болайын, – деп күңіренді ол, – тек өмірмен қош айтыстыра көрме».

Тәңірі бұл жолы да ләммим демеді, оған өмір мен өлімнің парқы бірдей секілді еді, мүлде жібімейтін ызбарлы сыңай танытқан. Ол ажалдың алдындағы ең ауыр азаптың қорқынышын қайдан ұқсын, өйткені мәңгі өмір сүрмек, өлмек емес қой. Осыны пайымдағанда, алабұға бар медетінен күдер үзіп, қайраңның құмына қақалашашала кері серпілмек болды, бірақ босанып кете алмады, тұңғиықтың құшағындағы бостандық көзден балбұл ұшты. Саяз суға жұтылмай төгілген самала сәуле үрейін қашырып, тереңдегі күңгірт қойнаудың талай мәрте құрбандығына ұрымтал жақындатқан түнегін сабырын сарқа аңсатты. Мұның қорқау өжеттігі сондай қорыс қараңғылықта қорқырай қозады екен, жарық сәуле барлық күнәқылмысын айдай әлемге жайып салғандай үрейлендіріп, жағаға шығып қалған шортандай шоршытты. Қыбырқыбыр тіршілікке өшігіп өткен жортуылды күрдердегі тасқа салса қайтпайтын қайраткүшінен айырылып, сәт санап әлсіреп бара жатты. Қорқау қаныпезерліктің де қозатын тұсы, ереуілдейтін кезі бар екен. Көзге түртсе көргісіз қараңғы қойнауда ол айбаты бәрінен асып бет қаратпаса, жарық дүниенің жанарына тап келгенде, бар қаһарынан айырылып түсі қашқан, енді мұның шошымалы, қорғансыз көкжондай да қауқары жоқ.

«Жазығым не? Қай қылығымнан таптым? – деп безек қақты жағаға қарай сүйреген күштің жетегіне ермеуге тырысып бұлқынған күйі. – Балық атаулыға бүйідей тисем, оны ырзығыма бола жаратпап па едің?! Тіріні жүндей түтіп, мен секілді өзегін жалғаған талай азулы қармаққа тұтылмайақ еркін сайран салып жүр ғой. Осы да әділдігің бе? Түбі әр қылығымнан күнә табар болсаң, өңешсіз, құлқынсыз етіп жаратсаң нетті?! Әуелгі алалық өзіңде екенін неге ескермейсің, мына сор құшқан дәрменсіз шағымда?»

Жаратушы Тәңірі бұл жолы да тіл қатпай, мелшиіп тұрып алды. Ол мұның тағдырына көз қиығын да салмастан, дүниенің бүкіл тасбауыр қаталдығын өз бойына жинап, беріш боп семіп қалғандай. Бәлкім Тәңір деген ғайыптағы құдірет жарық әлемге қайырылып қарауға да ерінетін болар, әлде сол тірлік атаулының қорлықзорлықты, айлашарғылы, жымысқы ғұмырына зер салудан жиіркенетін шығар.

Қармақты соңғы рет кере тартып, тереңге бұрылып үлгерген сәтте өзіне жапатармағай көз салған көп шабақтың, барлық тұқым тұяғының айдынды қызына тілгілеп, сапырылыса шаттанғанын көрді. Су асты ұлы дүбір, азанқазан думанға айналыпты. Мұның бұл дүниеден баз кешетінін қайдан білді екен, өзенді өрлей ауған сары сазанға дейін қаптап жүр, мамырлап жай жүзбей, тереңге өжеттене сүңгиді, қайқаң етіп қайта серпіледі. Үркек көкжон мен қабықсыз қара балық жанынан осқырына өте шықты, көз жанарларында үрей жоқ, сұсты ызбар бар, сескенбей еркін сырғиды. Мұның қатерлі тұзақтан құтылып кетпеуін мойнына бұршақ сала тілеп, дәмтұзы таусылар шағын тағатсыз күтетінін қыр көрсете аңғартып барады.

«О, тоба! Өлімге де қуанар етжүрек бар екен ғой!» – деп түңілді.

Сары сазан, жаман майшабақ, көкежасық көкжон енді мұны айнала жүйтки бастады. Су асты қазандай қайнады, әбден лепіртіп, естерінен адасқандай мүлде желіккен көп балық бір телегей теңіз қуаныштың буына мас болып, желсіз күнде леклек толқын тулатты. Олардың мына ұлы шеруінен айдынның асты бұрқсарқ қайнады. Қабыршық қабықтылардың екпінінде көктемде тасыған арналы асау өзеннің жойқын қарқыны бар, сірә да басылмайтын, сабасына түспейтін ғаламат қайрат танытады. Су іші мұның өлім тойын думандата тойлап жатыр еді.

Өлім тойы.

Көптен күтілген, өмір үшін тілеген өлім тойы еді ол. Бірақ бұл тойда ешкім де өлім туралы ойлаған жоқ, бәрінің жүрегін өмір қуанышы кернеп алды, жарық дүниенің жақсылығы көп екендігіне шаттандыра сендірді, тірліктің, тамыр соғысына бар ақ ниетімен балқыта ғашық етті.

Өлім тойы сәт санап қыза түсті.

Өмір думанының дүбірі су астын бұрынсоңды болмаған ғажайып шаттыққа бөледі.

Өлім тойының да болатындығына бәрінің көзі анық жетіп еді.

Алабұға енді ештеңені айырудан қалды. Оның бойында осы сәтте үрей де, үміт те жоқ еді, мына дүниеге не үшін келіп, неге кетіп бара жатқанын да ұққан жоқ, бар қайраты сарқылып, жағаға қарай қайқая тартқан күштің жетегіне еріксіз ере берді. Сол мезетте мұны айнала жүзген, сеңдей соғылысқан көп балық дүр етіп қақ жарылды. Алабұға жандәрменде өзіне қарай өкпе тұстан андыздай ұмтылған шұбар жауын көріп қалды. Екеуінің арасында әлімсақтан бері сағыздай созылып келе жатқан, сыздауықтай сыздап шыдатпаған ежелгі егестің кегімен уланып, әбден долырып алған сияқты бой жасырмай, бұлталақтап жасқанбай тік тартқан. Сояудай тістері зәр шаша ақсиып, аузы арандай ашылған, қанжардай қадалған отты жанарында жалт етіп қарағанның жүрегін су еткізіп, тауын шағатын уыт бар, бұрынғыдан бетер жанталастырды. Өн бойына мың сан тікенек бір мезетте келіп қадала кеткендей тітіркеніп, желбезектен жабысқан дүлей күштің жетегімен қиыстай жалтарды. Бірақ кеш қалған екен, шортан бұдан бұрын ептілік танытып, құйрық тұсынан қатты жұлып өтті. Сол сәтте шұғыл бұрылып, шапшаң қайырылып келіп, бауырына ауыз салған. Тістеген жерін күрткүрт шайнап, қылтанақ сүйектерін күтіркүтір сындырды. Мұны желбезектен қылғындыра тартқан белгісіз пәле жағаға қоса сүйреп шығаратын болса да босататын түрі жоқ, ұзақ жылғы өшпенділіктің бар ызакегі лап етіп, бір ғана сәтте ақтарыла жөнелгенде, есінен адасқандай көзсіз қорқаулықпен келіп ұрынған.

Ет жүректен көңілшек сезім атаулыны ұлардай шулатып қуып шыққан, өзгені қоғадай жапыртып жүріп, осы дойыр, сойқанды тірліктің желігі түбінде жарға апарып соғатынын сездірмеген дарақы күндер енді қайта айналып келмес. Ол өшпенді жауының қолынан жарымжан болып құтылған күнде де, өзіне аяушылықпен қарайтын тірліктің жоқ екенін білетін. Бетіне қарап ісінің бекерлігін айтқанның бәрін жаулық ойлап отыр деп түйсінуге бейім көзсіз кекшілдік барабара өзгенің бір сүрініп, бір тұрып пұшайман болып жүруін тағатсыз тілеттіріп, дүйім жұртқа күдікпен шүйліктіріп қойған.

Осындай секемшіл тайғанақ көңіл сазан мен сазан, табан мен табан, ең ақыры екі көкжон басын қосып шүйіркелесе қалса, бұған қастық ойлап, ауыз жаласып тұр деген жалғыз түйінді көкейге қондыра салатын. Енді сол көп тобырдың алдында ежелгі жауы жағадан алып, жүндей түтсе, қалай қан жұтпасын. Әттең мына желбезектен қадалған пәле болмаса, алысар еді аяусыз, жібермес еді есесін. Мына қанды айқаста не өлуі керек, не тағынан таймауы керек, екінің бірі ғана. Көкірегі өз ырқынан тыс сыздана күңіренді.

«Кегім кетті! Қанды кегім!» деп күйзелді тарыққан меңіреу үн. «Қалай ғана қапы қалдым! Қапы қалдым!» деп ыңырана барлықты ашынған дауыс.

«Өлім! Өлім!» деп тапжылмай тұрып алды ұлы өзен.

«Өмір үшін өлім тойын тойлайықшы алаңсыз» деп шулады бүкіл желбезекті тірлік.

Су асты ұлы думанның шаттығына мас болып жатты.

Күміс қабықтылар ерекше қуанышты еді. Айдынды қызына тілгілеп, әйтеуір біреуінің о дүниелік болатындығына құлай сенгісі келді. Бір үміт, бір күдік кезек алмасып, қуғынсүргінсіз өтер күндерге тағатсыз асықтырды.

Тыста қатты жел көтерілген болар, әлде өзен екі жауыздың қанды айқасынан түршіге шошып, теңіздей тулады ма? Үйірүйір толқын су астын қырық бүктеді. Қырық бүктеп барып екі жағаға қарай серпе лақтырып тастады. Түпсіз терең демін ішіне тартып, қорқырай күрсінген сияқты болды. Ол да бүгін ғұмырында алғаш рет тіл қатып еді.

– Өмір үшін құрбан болсын бұл өлім, – деп тұншыға күркіреді.

Су асты жамырай қостап жаңғырықты:

– Құрбан болсын бұл өлім!

– Құрбан болсын бұл өлім!

Өзен тағы да буырқанып, толқынды толқын өкшелей қуды. Кең арнаның шет жағын ала жүзген топтоп майшабақ сыртқа шығып қала жаздап, абырсабыр жанталасты. Қатты екпін лықсытып әкеліп, шұбар сойқан мен тікенекті жауызға қарай итеріп тастаған сары сазан көз алдыңдағы сұмдық көріністен шошып, қалтырап кетті.

Алабұғаның аузы арандай ашылған күйі арсылгүрсіл су қармайды. Шортанның жағы тістеген жерінде қарысып қалған, сұсты жанары айналасын шоқтай қариды. Ырсиған екі езуінен аққан қан суға күңгірт бояу болып араласқан. Бірбіріне ажал болып бүйідей тиген арпалыста тереңді саяздан айырудан қалып, жұлқа сілкілескен күйі жағаға қарай сырғып бара жатыр. Лықсыған толқын лықсыта итеріп, айдыннан аластатқанша асығады. Өмірөзен оларды жиіркене сыртқа тепкен.

Манадан бері бұрын шортан мен алабұғаны төңіректеп, жарамсақтанып жүретін кейбір жылпоспысықайлар мен лақа секілді тістілер мүлде көрінбей кетіп еді, енді олар да қара таныта бастапты. Бірінің сыртынан бірі бұғына қарап, әлде қуанған, әлде қынжылған екіжүзді кейіп танытады. Әредік өздіөзі тіл қатысып, сыбырласып барып тымтырыс тына қалады. Екі азулының жанына жағына ерген күндерде аракідік көрген жақсылықтарын тарс ұмытып, қайта соны әлдекім сезіп қалардай алабөтен үркексіп, бойларын қараған көзден алып қашады. Көлденеңдеп кезігіп қалғанның бәріне жылмия қарап, сызылып есендеседі. Араларында бір ғана сөз, жалғыз сөз, жалғыз сауал: – Қайсысы бел алды екен?

– Кім басым түсер екен?

Біраздан кейін лақа балық тәрізді ендігі тұрқы ұзындар топтан шығып, жұрттың көз алдында еркін жүзе бастады. Әредік кімнің қайда, не тындырып жүргенін сұрауға жарайтын батылдық та тапқан. Жолына кесе көлденең келіп қалған бірліжарым шабаққа зекіп те тастады. Бірақ қалың қауым қос жауыздан құтылар сәттің шаттығымен масайрап жүріп, бұған назар аудара қойған жоқ. Олардың көкейінде жалғыз сенім бар еді, ол енді өзеннің өрінде көңілді жылытар талай жақсылық өмірге келмек.

Бұл кезде жауына найзағайдай шаншыла ұрынған шортаннан да әл кете бастаған. Енді ол алабұғаға киліккеніне опынып, қарысып қалған жағын жазудың әлегімен әуреге түсті. Жон арқаның тұсынан қайтақайта тиген соққы талмауратып барады. Айдынның ен шалқарынан ендігі бұйырғаны жағаның лайсаң, сазды саязы ғана, тынысы тарылып, сәт санап тұншыға берді. Судың тұнығы мен жемнің сүбелісін таңдап, талғап барып тататын кесірлі көмей лай қауып, аяқ астында қор болды. Бұрын алабұғаның ішкені мен жегенін көргенде аспаны айналып жерге түскендей күйзелетіні көрсоқыр парықсыздықтың енді қайтып түзелмес сорақы қателігі екен. Есіліп аққан өзеннің жылысы мен жұмсағы бұларға емінеркін жетпес пе еді, оны үрімбұтағы да тауыса алмас. Бүкіл шалқар айдынды жеке дара билегенде қай мұратына жетпек?!

Бойына бар қайратын жинамақ болды, енді бір бұлқынса тереңге қарай сытылып жүре беретіндей көрініп, жарық дүниеден үмітін үзбеді. Сазды саяздың лайына тұншығып жүріп, үрейі ұша бұлқына берді. Бірақ тиген жерін жұлып түспей ажырамайтын ирекирек тістер әбден шайнасып қалған екен, босқа әуре болды, онсыз да қажыған дене жан кеткендей ұйып сілесі қатты. Көкірегін өкініш пен сары уайым кезеккезек сыздатып, тыюсыз, жүгенсіз кеткен содырлықтың соңы қашан да құрдым екенін қажыта ұқтырған секілденді. Алабұға мұнсыз да бүгін құрып бітетін еді ғой, ол өзеннің өрісін жайлаған бүкіл елді әредік қан қақсатып кететін қармаққа түскенді. Бұл соны білетұра, сауырынына қамшы басқан, өшіккеннің шырағын өз қолымен сөндірмей тынши алмайтынын ойлаған. Жауыңды өзгенің оғымен жер қаптырғаннан қандай ләззат алмақсың.

Тасыртұсыр көбейе түсті, соққысы да тым ауыр тиіп барады. Енді аздан соң екеуі де бұл өмірде баржоғын ұмыта бастады. Соңғы рет тереңге қарай бұлқынған сияқты болған кезде бұларды жұмбақ дүлей күш судан суырып алып, тастақ жағаға сылқ еткізіп тастай салды. Алабұға есі ауып бара жатып, шұбар Шортанның әлі бауырына сүліктей қадалып алғанын, оның да дәмтұзы таусылғанын көрді. Соны соңғы сәтіне медет етіп, жанарынан жарық сәуле өшіп бара жатқан шақтың азабын сәл де болса сейілткендей күйге түсті. Ол шұбар жауынан өзеннің құртқұмыртқасына дейін қызғанып, қызғыштай қорымақ болғанда, өмірді қалай қисын. Өн бойын өмір бақи шоқтай қарып келген өртті қызғаныш пен бетсіз бақталастықтың уыты енді ғана қайта алар еді. Түбіне де сол кесапат қылық жеткенін ұғарұқпастан соңғы күшін жинап, шортанға өшіге ұмтылмақ болды. Баржоғы қанатқұйрығы болымсыз діріл қақты. Бұдан кейін ол өзінің бұл тірлікте біраз сайран салғанын да, енді біржола өшетінін де сезбестен сұлқ түсті, аларып кеткен кекті көз өзіне үңілген жандыжансыздың бәріне қарғыс айтып, бақырайып жатты.

Өзен іші шатшадыман жадырап, шалқар қуанышпен думанға бөленді.

– Өмір үшін құрбан болсын бұл өлім! – деп толқыды айдын.

– Өмір үшін құрбан болсын! – деп қайталады су астының тірлігі.

«Өмір үшін?!»

Бірақ олар бұл өзенөмірде тағы да бір Алабұға өсіп келе жатқанын білген жоқ.





КҮЙШІ МӘЛІК




Күн кешкірген шақта тоғай іші күңгірт тартты. Айналада аққан судың сылдырынан басқа бөгде дыбыс естілмейді. Биік, жуан ағаштар жапырағын төгілдіре жайып жіберген, бүкіл тоғайдың қамқарекеті қабырғаларын қайыстыра толғандырып, терең ойға шомғандай тұнжырайды. Ағынды судың жағасында өскен талдардың тамырлары білеулене ашылып, сұсты тарбиып тұр. Биік бұтақтарға қонақтаған торғайлар да осынау кешкі шақта күндізгідей сергек емес, таяу келгенше ұшпайды. Тоғай арасының тірліктынысын әлдебір тылсым күш тоқтатып, жандыжансызды қыбыр еткізбей аңдып тұрған тәрізді еді.

Өзеннің арғы бетінен бұзау айдап келе жатқан балалардың дабұрдұбыр даусы естіледі. Олар әлденеге қызына таласады, бірінің сөзін екіншісі іліп әкетіп шушу етеді. Дауласқан қалыптары тал арасынан шыға келіп, ағынды судың өткел беретін саяз сағасынан бері өтті. Соларға қарап тұрып Ұлбосын еріксіз езу тартты. Кілең жалаң аяқ балалар бірбір бұзауға мініп алыпты. Бұған арғымақтың тізгінін ұстағандай еңселерін көтере асқақтай қарайды.

Өзі де бала күнінде талай бұзауды үйреткен, талай рет құлап, талай мәрте ауылға жылап қайтқан. Бастауыш мектепті бітіргенше ұл болып, төбелескенін «қызсың» деп мұқататыны да есінде. Бір үйдің жалғызы да, еркесі де өзі болған соң, соның бәрі жарасымды сияқты еді. Енді ойына оралса, бетінен оты шағады.

Балалар судан өтісімен бұзауларын шуласа тебініп, жарысып ала жөнелді. Әрқайсысы алға түсуге тырысып, барын салып барады.

Қыз манадан бері жинаған қу бұтақтарды қылдан ескен жіпке буып арқасына салды. Бойжеткен істейтін кәсіп емес, бірақ басқа амалы жоқ. Аурушаң шешесі мұндай жұмысқа иліге алмайды, ал әкесі шөпте, ауылға кейкейде соққаны болмаса, көбіне түзде жүреді.

Тоғайдан шыға бергенде атын суарғалы келе жатқан Мәлік кездесті. Бұған қарап күлген болды. Қыз алдында жігіт екені есіне түскендей басындағы ескі қалпағын түзетіп киді. Жетектеген аты тартынып, тезек тастап еді, кінәлі адамдай қызарып, жүзін бұрып әкетті.

Колхоздың кез келген жұмысына жегіліп жүре беретін, ешкімге жұғымы да, зияны да жоқ осы жігіттің қыз үшін баржоғы белгісіз болатын. Мектептің бесінші сыныбында табаны күректей үш жыл отырған соң шығарып жіберген. Үйі бұлармен көрші. Былтыр әскер қатарынан оралды. Жалғыз ғана ерекшелігі – домбыраны жақсы тартады. Оның өзінде, араққа қызып алмаса, қанша қолқаласаң да қолына ұстамайды. Бір рет ауыл жастары май тойында концерт қойып, Мәлік тура сахнаға шығар алдында қашып кеткен. Ал көңілі көлдей болған кезде құйқылжытадыай келіп. Қайдағы бір көңілді елжіретер мұңды күйлерді домбырадан сызылта жамыратар еді. Қашан, кімнен үйренгенін жан баласы білмейді, өзі де айтпайды.

Аты алға жүріп еді, жігіт тұрған жерінен қозғалмады. Ұлбосынға қарап тағы да күлімсіреген. Әлденені айтқысы келетіндей тамағын қырнай береді. Қыз жақтырмай мырс етті.

«Қырындағысы келедіей. Қарай гөр өзін!» деп намыстанған. Қасын кере тәкаппарланып, жанынан өте берді. Ұзаңқырап барып артына қарап еді, Мәлік сол орнында өзіне әлі жымиып көз салып тұр екен. Қыз одан әрі ыза болып: «Жынды шығар байғұс!» деді естірте. Жігіт оның сөзіне мән бермегендей, жүзі жылына түсті. Қыздан өзіне арналған жалғыз ауыз лебіз естігеніне риза секілді.

* * *

Ұлбосын әкелген қу ағашты бұтап, самаурынды тұтатты. Кернейін кигізгенде көгілдір түтін жіңішке өріліп, жанған ағаштың қышқылтым иісі аңқып қоя берді. Үйге кіріп шелекті алып шықты да, сиыр сауды. Сыртқы есіктің маңдайшасынан шығарылған қалқаның үстіне жайылған құртты жинады. Шарбақтың ашық қалған есігінен енген көрші үйдің лақты ешкісін қуып шықты. Содан кейін сөніп бара жатқан самаурынға ағаш салып, үй іргесіндегі орындыққа отырып еді, Мәліктің өзіне қарап мағынасыз күлген кейпі көз алдына келе қалды. «Қыз не теңі екеней?» деді енді өзі де жымиып.

Ымырт үйірілген шақта ауылда көз тартар көрік қалмағандай айнала жабырқау тұнжырайды, жатаған үйлердің алдынан көтерілген түтін биіктей бере ауаға сіңіп кетіп жатыр. Алыстан трактордың гүрілі талып жетеді. Кеш батқанын жарыса хабарлап, жанжақтан әтештер шақырады. Шарбақтың сыртында ала мойнақ қанден ит тіміскіленіп жүр. Оны Мәлік осы арадан отыз шақырым жердегі рудниктен сатып әкелген болатын. Иесі: «Жүйрік иттің күшігі, түлкіге қосасың», – деп алдап сатыпты.

Үйдің төбесіне салған арқалықтың түбіндегі ұяда торғайдың балапаны шиқылдайды. Ұяның шетінде тұмсығында тістеген құрты бар шымшық қонақтап отыр. Ал шілденің түні бар маңайды сыбдырсыз тұмшалап, көлеңке қоюланып келеді. Самауырын қайнап, ыстық су қақпағынан асып төгілді.

Ұлболсын оған қарағаны болмаса, орнынан қозғалған жоқ. Кеудесін кере күрсініп қойып отыра берді. Көңілінде татымды ой жоқ, бойды делсал етер әлдеқандай мұң ауыл үстіне түн қараңғылығымен бірге үйірілгендей жалғызсырайды. Есіне ылғи көңілсіз сәттер оралады.

Оқуға барып еді, құлап қайтты. Жұмысқа тұрайын десе, әкесі рұқсат етпейді. Айтып көрген: «Жалғыз баланы асырай алмай отыр ма екем. Ондайды естіртпе!» – деп тасталқан болды. Енді тұрмысқа шығудан өзге не қалды?! Сөз салып соңынан қалмай жүрген жігіт және жоқ.

Арқалық түбіндегі ұяға тағы бір шымшық ұшып келді. Оның да тұмсығына қыстырған жемі бар. Айналасына сақтана қарап, ұяға кіре берді де, пыр етіп көтеріліп электр бағанының басына қонды. Көрші үй жақтан домбыра үні естілген. Ұлболсын сол тұсқа қарап еді, үй алдында жатқан бөрененің үстінде отырған Мәлікті көрді. Қоюлана түскен қараңғылық жүзін айқын танытпайды. Домбыраны дыңылдатып құлақ күйін келтірді де қоңырлата шерте жөнелді.

Бірбірімен егіле табысқан сазды ырғақтар салған беттен бойды баурап барады. Салқын, таза ауада әрбір толқын, тебіренісіне дейін анық естіліп, жанға жайлы тыныш шақта сырласын іздейтін сияқты көңілді ерітіп тарайды. Әуелде үні ұяң еді, қоңыр әуен екінші рет қайталана беріп ширай түсті де өктем сөйлей бастады. Жаңағы бір әзірде мұңданған домбыраны тым көңілшектігі үшін кінәлап жатқандай.

Қыз сөніп қалған, суи бастаған самауырынды қайта тұтату керек екендігін ойлады, бірақ орнынан қозғалған жоқ. Домбыра сергек әуенді көп созбай, бұйығы түнді делсалдандырып тағы да мұңданып бара жатыр еді. Ұясының шетіне қонақтаған қос шымшық бөтегесіне тұмсықтарын тығып мүлгіп отыр. Жазғы түн күй ырғағына тербеліп, кейде қамыға күрсінетін секілді, әредік салқын самал еседі. Көк төсіндегі жұлдыздар да күлкісін тиып, ойға шомған. Ал, сазды әуен енді қыз жүрегінде әлдебір жұмбақ қиялға қанат қақтырып, әлденеге еліте ынтықтыратын тәрізді көңілді алаң етіп, сызылып тұрып алды. Белгісіз біреу өзіне іңкәр қылып қиыла шақырғандай маңайына еріксіз көз салдырған, кеудесін кере күрсіндірген, тұнжыраған түнде жалғызсырайтынын еске салып, жоқ іздеген жандай ала көңіл етіп еді.

Айлы түн сүттей жарық. Бұлтсыз аспанда жұлдыздар кейде шоғырланып, кейде тарыдай шашылады. Үй іргесінен шалқитын даланың төсінде ай нұры діріл қағады. Бозғылт сәулеге шомылған төңірек домбыра күмбірін тыңдап сүттей ұйыды. Баяу шертіліп, майда қалықтаған әуен бар маңды өзінің сырлы сазына иіріп әлдилегендей, көкірегін кірбіңнен тазартып жұбатқандай, тәтті арманға бөлеп белгісіз қиянға, бағың ашылар арайлы алысқа жетелегендей бар билікті өз қолына алған.

«Ештеңеге икемі жоқ кісі киік жігіт осынау сиқырлы күйді қайдан үйренген, көкейіне қалай тоқыған? Домбыраны шерткенде елді үйіріп ала қоятын өнер жайшылықта көкірегіне қалай сияды?» деп ойлады қыз қараңғы шақта нобайы ғана көрінген Мәлікке көз алмай қарап.

– Неге доғармайды үзілдірген күйін? Не іздейді ол?

Мұның осы ойын сезгендей сазды күй толқынды ырғақты түн қойнауына ұзатып салып тастады. Айнала тыптыныш бола қалды. Әлгінде жанарының алдында әсерлі әуенмен бірге тербелген ай нұры көз тартатын көркінен айырылып сұйылып бара жатқан сияқтанды. Түн де еңсесі түсіп ауыр тыныстайды. Домбыра пернелерінен терілген күмбірлеген күй болмаса, бәрі жетімсіреп, жүдеп қалатындай. Шалғайдан талып естілген трактор гүрілі де өшіп, төңірек бейжай қалғиды.

Қыз осы аз ғана уақытта Мәліктің тамылжыған күйін әлгі әсерден арыла алмай отырып тағатсыздана сағынды. Даланың майда самалындай тербеліп, тағы бір әуен баппен шертіле бастағанда, көптен күткен арманы орындалғандай қуанып қалған. Бұл жолы домбырадан алабұртқан көңілдің ермек әуені емес, түрлі ойға бөктіретін сырлы ырғақ қанат қақты. Қиялыңды да шарықтатпайды. «Сен осы, өзіңе өзің ризасың ба?» деп сауал қойып, салмақты тіл қатады, ежелден білетін ескі танысындай бүкпесіз сырласады. Бар назарыңды өзіне аударып алып, «Сенің сарыла аңсағаның мына әсем саз, сұлулық пен тазалық емес пе?» дегендей тебіренеді, өзгені де толқытады.

Қыз домбыраның күмбіріне мүлде ден қойған сәтінде онымен осылай сырласа бастап еді, өз жүрегінің нені тынымсыз іздейтіндігіне көңіл қойып, күнделікті өмірдің біркелкілігіне қынжыла бастаған болатын. Мұнымен қазіргі шаққа дейін ешкім де дәл осылай ағынан жарыла сөйлеспеген екен ғой. Тілін тапса, қыз жүрегі де сыршыл домбыра, көкейдегі күйін алдына жайып салатынын білетіндей қос ішек асықпай майда шертіледі. Ұлболсын оңаша қиялында көз алдына сан елестеткен елден ерек ер жігіттің құшағында тұрғандай толқыды.

Мәліктің өзіне күле қарағанын ойлады. Бұл жолы «Жынды шығар байғұс!» деген жоқ. Оның соншалықты тұйықтығына, қой аузынан шөп алмас жуастығына қынжылатынын аңғарды. Бұрынсоңды ешуақытта назарын аудармаған жігіттің ауыл түніндегі осы сәтте жақын тартып бара жатқандығын сезді. Ол үнемі тұнжырап жалғыз жүрсе, соған тек қана өзі кінәлі секілді көрінген. Жігіт домбырасын төгілдіре сөйлеткенде, бұған барлық мұңназын қылаусыз жеткізіп, алыстан сырласып отырған жоқ па екен?! Бәлкім, ойлы күй оның қоя алмай жүрген сауалы, айтуға батылы жетпеген арманаңсауы шығар. Әйтеуір домбыраға тіл біткені рас, мұны өзіне жасқана дамылсыз шақырғаны анық.

Ұлболсын орнынан тұрып, Мәліктің үй жағына беттеді. Көңілі алабұртып, жүрегі жиі соғады. Дәл қазір не үшін, кімге келе жатқанын да сезбеген, тек күмбіркүмбір сырласқан домбыраның енді барлық ерікжігерін билеп алғанын біледі.

Жақындай бергенде көрші үйдің есігі сықырлап ашылды. Домбыра үні сол дыбыспен қатар сап тиылды. Жаңғырыққа тиген шанағы күңгір етті. Қыз тағы да аяулы сезімін жоғалтып алғандай құлазып қалды. Жанарына жас үйіріліп, көңілі босағанын аңғарды. Ал Мәліктің жүзі көз алдында күлімдеп тұр.

Үйден шыққан әйел:

– Ұлболсынның шешесін шайға шақыра қойшы, – деді. Ұлболсын келген жерінде тұрып қалды. Айлы түнде жігітті өзі іздеп келе жатқанын енді аңғарып, бір ыңғайсыз әрекет жасағандай қысылды. Бірақ кейін қайтқысы келмейді.

Мәлік орнынан тұрып, шарбақтың есігіне қарай жүрді де қызды көріп таң қалды. Жалмажан желкесіне ысырылған қалпағын түзеп, костюмінің түймелерін салды. Содан кейін бір басып, екі басып жақындады да тоқтап үстібасын сипалақтады.

«Тәңірай, қандай ұяң едің! – деді қыз іштей. – Әлгіндей өнері бар адам еңсесін жоғары ұстап жүрмес пе?!» Жаңа ғана тартылған күйден алған әсері тарқамаған кезінде жігіттің сол өнерімен өзінен биік тұрғанын мойындап еді. Бір сәт домбыраны өте жақсы тартқанын, тіпті жанарына жас үйірілгенін айтқысы келді. Күй түрлі нақышпен құбылғанда, мұңға батып отырып, сол сазды әуенмен алаңсыз сырласқанын да сездірмекші еді. Тек жігіт бір ауыз тіл қатып, сөзге тартса болғаны.

Ал Мәлікте үн жоқ. Костюмінің түймесін бұрап тұр.

– Ертең ауылда боласың ба? – деді қыз оның сөйлей қоймасын біліп.

– А! Иә, ертең ауылда боламын, – деп басын көтерді жігіт. Жанары жасқаншақ, алып қашады. – Бастық Балғабай шөпке шық демесе, – деп қосты содан кейін.

Қыз оған таяу келді. Айдың жарығында жүзіне анықтап қарап еді. Жігіттің жанары мұңды сияқты, костюмінің жағасын жасырған шашы жараспайтындай көрінді.

– Шашың да өсіп кетіптіау, – деді Ұлболсын оны қалай іш тартып, өзімсінгенін сезбей.

Мәлік жауап орнына шашын сипады. Оған қыздың бұл сөзі өзін мұқатып айтқандай көрініп, қысыла түсіп еді. «Осыдан таң атсын, алдырамын» деп ойлады. Содан кейін қызға әлгі күйлерді өзіне арнап тартқанын айтқысы келді. Бала кезінен көз алдында өскен осы құрбысын үнемі ойлайтынын, түсінде де жиі көретінін қалай жеткізе алар? «Мен сені ұнатамын» десе дүние төңкеріліп түсетіндей сырғақтай беретінін сездіруге ешуақытта батылы бармас. Ол мұның күйін тыңдап, оның әуен ырғағында қандай сыр тұнып жатқанын білсе, өз көкейінің тынысын сезер ме еді бәлкім?!

– Сен күйді шебер шертесің, Мәлік, – деді қыз.

Жігіт қуанып қалды. «Тыңдаған екен ғой – деп іштей мәз болған. – Енді күнде кешке тартып тұрсам...»

– Иә. Домбыра жақсы ғой, – деді естілерестілмес.

Оған бүгінгі күн тәтті қиялға бөленіп, оңаша әлемінде рахат шақ кешу үшін қыздың осы сөзі жеткілікті еді. Көңілі көтеріліп, Ұлболсынның «Қолың боста үйге келіп жүрсейші» деп білдірген емеурінін аңғара алмай қалды.

– Мен олардан да жақсы күй білемін, – деді өзіне риза үнмен.

Домбырасының шешен екенін де айтуға асықты.

«Бәлкім, үйге жүріп шай ішерсің?!» деген қыздың өтінішін аяқсыз қалдырды.

– Домыбарам да сөйлепақ тұр, – деді. Ұлболсын жігітке таңырқай қарады.

– Екеуміз бала кезден талай рет асық ойнап едікау, – деді енді оның домбыра туралы ойын өзіне аударғысы келіп.

Ал жігіт өз өнеріне қыз мақтау айтқанда, көңіліндегі әлгі көкейтесті аңсарын да ұмытып бара жатыр еді. «Тұра тұр, ертең қатырамын» деді іштей.

Алыстан трактордың гүрілі қайта естілді. Ауылдың шет жағынан күшік шәуілдеп еді, барлық ит қосыла шабаланды. Түн тынысы қыздың қазіргі ойындай ауыр. Ол енді өзінің барлық сөзін аяқ асты етіп, домбырасын ғана тілге тиек еткен, жанарында бұған белгісіз қуаныш нұры ойнаған, әлгі бір сырлы сезіміне ортақтаса алмаған жігітке өкпелі еді. Жоғы табыла беріп, қолынан шығарып алған жандай қынжылып тұр. Жаңағы жүрегін тебіренткен күйді бұл қалай тарта алған?! Сыршыл әуен өзінің лайықты иесін таппай жетімсірегендей күйзелді.

Мәлік қыз атаулыдан алғаш рет естіген жылы сөздің шаттығы еркін билеп, өзінеөзі риза күйде үйіне бұрылды.

– Дені сау емес, осының! – деді қыз күйініп. – Жынды шығар!





МӨЛДІР БҰЛАҚ




Бұлақтың жағасына келіп Қамар біраз аялдады. Ауылдың бар баласы осында, қайнар көзден әріректегі ойпаңға жиналған тайыз айдында қаздың балапанындай шүпірлесіп шушу етеді. Кейбіреуінің үстінде лыпа жоқ, жадағай ауылдың кәдуілгі аңқау қарасирақтары кеш батып бара жатса да ойындары қанбай бұлақты емінеркін билеген. Жамырай көтерілген уыз күлкі көңілді қытықтап, қылаусыз балалық шақтың базары еріксіз қызықтырады. Тап солар секілді киіміңді әр жерге лақтырып тастап, бар шаттығыңды кешкі беймарал шақта шашудай шашып, құстай ұшқан бетінде тұнық суға құлай кеткің келеді, мәзмейрам күле бергің келеді. Күні кеше ғана өзі де осылай асыр салған, мына ағысы білінбей мөлдіреп жататын бұлақтың суына шомылып ержеткен. Шағын ауылдың өзінен бұрынғы, өзімен қатар қоңыртөбел ұлқыздарындай бірбіріне ұқсас күндердің жетегіне амалсыз еріп, балалық шағымды сірә де бір аңсармынау деген ой ешқашан мазаламай, қасқағым сәтте есейгендігіне енді таң қалар еді. Есінде бала күндері, көз алдына бойжеткен шағы, екеуінің ортасында еріксіз толқиды. Былтыр мектепті бітіргенде алдынан жазира күндер ашыла кетердей қуанғаны неліктен, енді сол кезді басынан өткеріп алып күрсінетіні қалай, түсініп болмайды.

Ал бұлақ бәзбаяғы қалпы арнасы тартылмай мөлдіреп жатыр. Тек бүгінде алыста қалған, сонау құлындай құлдыраған күндер ғана куә, әлдеқандай күлкілі, әлдебір қызықты сәттерден сылдырсылдыр сыр шертіп, өткенкеткенді еске салып тілдесетін сияқты жағасына келсе, қайтуға асықпай ұзақ отырар еді. Бойыңды сергітіп андасанда салқын самал соғады, ұшыпқонып шырылдап бозторғай көңіліңді аулайды, тұнық судан жүзіңді көріп отырып, нені аңсайтындығыңды өзің де білмей, бір мұңды, бұлыңғыр арманға бөгесің, қиялың қиянды кезіп кетеді.

Ту сыртынан ат дүбірі естілді.

– Амансың ба, Қамар? – деді ер адам.

Мектепті өзімен бірге бітірген бүгінде жылқы бағатын Қорғанды даусынан таныды. Орнынан тұрып бұрылғанша, ол жанына келіп атынан түсті.

– Өзің бойжетіп кәдімгі Қамар сұлу болыпсың ғой, – деп енді күліп тұр.

Қамар біраздан бері көрмеген құрбысына назар аудара қарады. Жылқы ауылы бұлардан бөлек, араласа бермейді. Қорғанды өткен қыста жолықтырып еді, содан бергі уақытта денесі кесектеніп, қиылдыра мұрт қойыпты, екі ұшын қайтақайта ширатады. Ал киімі олпысолпы, ескі қалпақты бір жақ шекесіне қисайта киген, қою қара шашы шетінен бұйралана шығып тұр.

– Үйішің аман ба? – деді қыз есендесіп.

– Е, аман болмай... Жүріп жатырмыз ғой.

– Балаң өсіп келе ме?

– Өсіп келеді.

– Саған тартқан шығар?! Жігіт қызарып кетті.

– Шешесіне ұқсайды өзі. Қызық, – деп күлген болды.

Ал қызға өзімен жасты жігіттің әйел алып, балалы болуы қызық көрінген. Ертең бұл да осы секілді бір жігіттің жары боларау. Ол кім екен?! Дәл қазір қайда жүр десейші? Білер ме еді?

Мөлдір бұлақ естілерестілмес сылдырайды. Қыздың көкейіне қонған ойын сезіп, сездірмей күлетін сияқты. Әлгінде күн көзін қалқалаған бұлт ығысып, өткір сәуле жанарды жасқады. Балалар ушу, алаңсыз асыр салады, өздеріне еріксіз қаратады.

– Қамар, есіңде ме? – деді Қорған. – Мен саған бесінші класта хат жазып едім ғой.

Қыз күліп жіберді.

– Есімде. Сонда саған ашуланып, басқа партаға ауысып кеткенмін.

– Иә. Екеуміз оған дейін бірге отырдық. Айтпақшы сол хатты өзіме қайтып беріп едің ғой. Мен оны жыртып тастауға қимай сақтап жүретінмін. Қызықты қарашы, соны үйленген жылы әйелім кітаптардың бірінің арасынан тауып алып, ал кеп қыссын. Олай түсіндірем, былай айтам, ұқпай қойды түге.

«Таяуда жазғансың, мені алдағың келеді» деп бұрқырасынай. Әне, қызық керек болса!

Жігіт қалпағын көзіне түсіре киіп, езу тартты. Содан кейін кеудесін кере күрсініп, жанарын тайдырып әкетті.

Бұлақ жағасының құрағын тербеп қапырық жел есті.

– Сонда шын ғашық болып жаздың ба? – деді Қамар Қорғанның күн мен желден тотыққан жүзіне қарап.

Ол ойланып қалды.

– Білмеймін, – деді күмілжіп.

Ал іштей сол естелікке айналған күндерінде шынымен ұнатқанын, қыз хатын қайтарып бергенде, мектептен үйге оралған соң ағылтегіл жылағанын, ауылда қалғысы келмей, айдалаға безіп кетпек болғанын, бірақ қысқы кеште қырлы далаға көз салып тұрып, ол ойынан тез қайтқанын, жүрегін жылытқан тәтті сырын жария еткеніне өкінгенін, Қамарды жек көргісі келіп, оны қиялында өзінен алыстатуға қаншама тырысса да ештеңе өзгермегенін, қайта бұрынғыдан да жақсы көргенін ойлаған. Содан кейін мына онша көрікті де емес, бірақ өзіне еріксіз көз салдыратын бір белгісіз тартымдылығы бар қызды осы күнге дейін басқаға қия алмайтындығын күрсіне еске алды. Бұл Қамарды үйлену тойы дүрілдеп өтіп жатқанда да ойлап отырды ғой.

– Шыныңды айтшы, – деді қыз. – Хатты еріккеннен жазған жоқсың ғой?

– Ой, Қамарай! Балалық қой ол, балалық, – деп жалтарды жігіт. – Бесінші кластың оқушысына қайдағы ғашықтық?!

Осы сөзді айтуын айтса да, іле аузынан шыққанына өкінді. Ғашық болдым десе ол бәрібір сенбес еді ғой. Күлер де қояр. Ал өзі көңілінде ұзақ уақыт тынып жатқан ақеділ сырын ашып, сәл де болса жеңілденіп қалар еді.

Қызға кінәлі адамдай ұрлана көз салды. Ол әлгі екі арада мұңайып кеткен сияқты, жаңағы кездегідей жайдары емес, кеудесі көтеріліп басылған, күрсінгендей болған.

Кешкі шақта салқын суға шомылып тоңған балалар дірдір етіп киініп жатыр. Екіүшеуі: «Ақ тас, қара тас, құлағымның суын аш» деп секеңдеп жүр. Ауыл жақтан: «Әлгі жүгермек тағы да жоғалды ғой. Суда басың қалғыр. Осыдан бұзау жамырасын, жұлынын үзейін» деген әйелдің ашулы даусы естілді. Балалардың бірі көйлегін қолына ұстай салып жүгіре жөнелді. Аяғыаяғына жұқпай зымырап барады.

«Қыз менің әлгі сөзіме мұңайды» – деп түйді жігіт. Көңілін көтергісі келді.

– Сонда не жазғаным есіңде ме? – деді күліп. – Тіпті қызық өзі.

– Есімде, – деді қыз. – Мен оны көшіріп те алған болатынмын.

Қорғанның таңданғаннан жанары үлкейіп кетті. Ол қыздан дәл мұндай жауапты күтпеген еді. Енді соған бұрынғыдан гөрі іш тарта, құмарта қарады.

– «Алтыннан ардақты, күмістен салмақты өмірлік жарым Қамарға осы ғашықтық хатты жазамын. Мен сендік деген сөзіңді берсең, өмір бойы ренжітпей өтейін» деп басталады, – деді қыз.

Жігіттің маңдайынан шыпшып тер шықты. Ол Қамарға бүгін хат жазса, бәлкім осылай бастар ма еді... Ал қыз өзі бүтін бір дәптерді жыртажырта тауысып жазған сол хатты осы күнге дейін неге ұмытпаған?

– Сен оны неге көшіріп алдың? – деді ырқынан тыс сұрап.

– Маған алғаш рет айтылған ыстық сөз болған соң қимаған шығармын.

Қыз шынын айтып жымиды.

– Біз, қыздарды айтам да, сол кездеақ әлдекімнің өзімізді жақсы көргенін қалаушы едік. Неліктен десейші?! Ал сен содан кейін маған мүлде жоламай кеттің ғой.

Жігіт тіл қата алмады. Ымырт үйіріліп бара жатқан сәтте сонау балалық шағында өзінің бір таңы атпай қалғанын өкіне сезген. Оны арада талай уақыт өткен соң қыздың өзі айтып тұр ғой. Балалық аңғал күндердің қылығы ат жалын тартып мінген кезінде осылай қынжылтады деп қайдан ойласын?! Ол енді мұның өмір бақи ұмытылмас, еске алған сайын күрсіндірер мұңды да тәтті сәті болып жадында мәңгі сақталар. Бұлақтың суы күңгірт тартып, тереңдей түскен тәрізді.

Қыздың ойлы жанарындай сыр бүгіп тұнжырайды. Балалар түгел кеткен. Біреуі майкасын ұмыт қалдырыпты. Ауыл жақтан сиырлар үздіксоздық мөңірейді. Ауа салқындап тазара түскен. Торғайлар бұлақтың жағасына өскен қалың құрақтың үстінде ұшыпқонып жүр. Аты пысқырынып, көлеңке мол жайылған, қарауытқан далаға құлағын тіге қарап елеңдейді. Жылқы ауылы біраз жер, жүріп кетуі керекті.

Қамар ойда жоқ жерде Қорғанмен неге ақтарыла сырласқанына түсіне алмады. Көңіл түкпірінде жатқан бір түйін тарқатылар шағы дөп келгенде өздігінен шешіліп кеткендей. Жігітке қарамауға тырысып тұрып, әлдекімнің өзіне дәл сондай хат жазып жіберуін тілейтінін аңғарды. Ол Қорғанның сол кездегі аңғал түсінігінен өрілген, бүгінде көңілде күлкі үйірілетін, барлық бала атаулы өздері ұнатқан қыздарына бірбірінен айна қатесіз көшіріп жазатын сол іркестіркес, байланысы жоқ сөздермен басталса да ерсі көрмей оқып шығар ма еді?! Мына мөлдір бұлақтың жағасына келген сайын оңашада бұлдыр арманның жетегіне еріп, нені аңсайтынын өзі де аңғара алмай, мұңды әрі тәтті қиялға бөгетіні көкейінде осы бір тілектің тұнып жататындығынан болар, сірә. Қорған өзіне хат берген сол балалық пәк күндер қандай мөлдір еді, есіңе түссе, көкейіңді қазір да тазартып жүре береді ғой. Тек оның жүрек лүпілінде бүкіл өміріңнің өзегінде өрілер бақыт бар екенін кейін бірақ аңғарып, өкінетінің қынжылтады.

Алыстан жылқы кісінеді. Ақшам жамырап, енді көз байлана бастаған. Батыстан Есекқырған жұлдызы сығалайды. Күндізгі ақ шарбы бұлттарға көлеңке қонып кіршең тартқан. Даланың алыс кемері көзден тасаланып, жұмбақ қарауытады. Бос шелекке сауылған сүттің сырсыр етіп құйылғанына дейін естіліп, ауыл кешкі қарбаластан соң тыншыған. Бұлақтың етек жағында ұшып бара жатқан құстың қанаты салқын ауада сусу етеді.

Қырда тұяқ дүбірі естілді. Ат жүгені шылдырап, басын көтеріп алды.

– Кетейін – деді жігіт. – Бұлақтың жағасына өзіңді көрген соң бұрылғаным ғой.

Күйбеңдеп атының айылтартпасын түзеді. Ауыздығын алды да қайта салды. «Қамар маған сенген жоқ, сонда шын ұнатып жазғанымды бәрібір сезді, – деп ойлады. – Оны өзім айтуым керек еді».

Қыз екі шелегін суға толтырып, мойынағашын иығына салды да:

– Сау бол! – деді.

Ол әлі мұңды еді. Сол бір аңқау хат жолдары көз алдынан тізіле өтіп, оқып тұрған. Ауылға беттеген сәтінде де осы әсерден айыға алмады. Өтіп кеткен балалық шағына арналған сағынышы көңілін толқытып, жанарына жас үйірілгенін де байқамаған. Енді сірә да қайталанбас аяулы кез көкірегінде қуаныш мұңымен жаңғырығып, тағы бір түнге мойын ұсынған, күңгірт тартқан далаға бет түзеген аттылының талып естілген дүбіріндей біржола алыстап бара жатқанды.

Балалық пен пәк көңілден жолданған хаттың соңғы жолдары да жазылып бітіп еді.





Оглавление

БЕТПАҚ ДАЛА АҢЫЗЫ

МЫҚ ЕЛІНІҢ ЖАЛҒЫЗЫ

АЛАБҰҒАНЫҢ АЖАЛЫ

КҮЙШІ МӘЛІК

МӨЛДІР БҰЛАҚ





