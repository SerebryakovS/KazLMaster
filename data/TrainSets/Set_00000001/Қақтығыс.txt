	Бек Александр

	Қақтығыс





	Орыс тілінен аударған: Көрік Дүйсеев.



	Өткен дәуірдің шындығын суреттейтін “Қақтығыс” романы – орыс жазушысы Александр Бектің сүбелі шығармаларының бірі.

	Романда ХХ ғасырдың басындағы ауыр өнеркәсіптің даму жолдары туралы тарихи оқиғалар көркемдік тұрғыда суреттеледі. Сталин және солақай саясатты шебер пайдаланған оның төңірегіндегілердің бейнесі, адамдар арасындағы қақтығыстар шынайы көрсетіледі. Ұсынылып отырған басылым қазақ тілінде тұңғыш жарияланып отыр.





	АЛЕКСАНДР БЕК ЖӘНЕ ОНЫҢ “ҚАҚТЫҒЫС” РОМАНЫ ТУРАЛЫ



	Қазақ оқырмандарына “Арпалыс” романымен жақсы таныс белгілі орыс жазушысы Александр Бек 1903 жылы Саратов қаласында дүниеге келді. Балалық, жастық шағын сол қалада өткізді. Он алты жасынан бастап азамат соғысына, кейінірек Ұлы Отан соғысына қатысты. Соңғы соғыста әскери тілші бола жүріп Берлинге дейін барды. Шығармашылық жолын 1932 жылы бастады. Алғашқы очерктері мен әңгімелері газет, журнал беттерінде жарияланып тұрды. “Курако” деп аталатын тұңғыш деректі повесі 1934 жылы жарық көрді.

	Соғыстың алғашқы күндерінен бастап— ақ ол соғыс оқиғаларын қағаз бетіне түсірумен болды. 1942 жылы “Дивизия командирінің бір күні” повесін, 1943 жылы “Арпалыс” романының бірінші бөлімін, 1944 жылы екінші бөлімін жариялады. Романның үшінші, төртінші бөлімдері 1959— 60 жылдары шықты. Роман тұтасынан 1962 жылы жарық көрді. Белгілі жазушы Анатолий Рыбаков бұл романды қырғын соғыс жайлы ғажап кітап деп бағалады.

	1981— 82 жылдары, Мәскеу түбіндегі жеңістің қырық жылдығына байланысты, роман (орысшасы “Волоколамское шоссе) Ресейдің үш баспасынан қатарынан шықты. Романның бас кейіпкері – Бауыржан Момышұлы. Жазушы Отанды қорғаушылардың ерен ерлігін, рухани күш— жігерін, ерлік пен ездік, қаһармандық пен сатқындық, отаншылдық идеяларын, жалпы қиын жағдайлардағы адам психологиясын, соғыс философиясын Бауыржан Момышұлының әңгімелеуімен береді. А. Рыбаковтың айтуы бойынша роман кезінде Сталиндік сыйлыққа да ұсынылған, бірақ әр түрлі себептерден өтпей қалған.

	Александр Бектің бұдан кейінгі шығармалары: “Өмірдің жаңа қырлары” (повесть, 1951ж), “Бережковтың өмірі” (роман, 1956ж.), “Жастар жолы” (Н. Лойкoмен бірігіп жазған роман), “Өмір соқпақтары” (1965ж.), “Пошта прозасы” (күнделіктер кітабы, 1968ж.), “Дәуір суреттері” (Роман— эссе, 1972ж).

	Жазушының өз сөзімен айтсақ, оның өмірінің ең басты Шығармасы – “Қақтығыс” романы (1960— 64 жылдары жазылған). Бірақ оның өмірге жолдама алуы өте қиынға түсті. Сталиндік Дәуірдің шындығын жазғаны үшін мемлекеттік аппаратта және басқа да көптеген орындарда отырған кейбір сталиншілдер әр нәрсені сылтау етіп, романның жарық көруіне кедергі жасаумен болған. Оның қандай қиындықтарды бастан кешіргенін сезіну үшін жазушының өзіне, оның осы жайындағы күнделік жазбаларына сөз берейік.

	1964 жыл, қазан айының 14— жүлдызы

	Сонымен романды редакцияға тапсырдым. Таңертең маған "Новый мир” журналының проза бөлімінің меңгерушісі әрі редакция алқасының мүшесі Евгений Герасимов телефон соқты.

	— Сізге өзім келем, қолжазбаңыз дайын ба? – деді. — Дайын, – дедім мен. — Алуыңызға болады...

	Деуін десем де, осы сөздерді бір түрлі қимастық сезіммен айттым. Күндер мен түндер, айлар мен жылдар бойы жан серігің, сырласың болған, сонау мысқалдай күйінен бетіне бет, тарауына тарау қосыла келе өзінше бір тұтас дүниеге — өміріңнің басты кітабына айналған төл дүниең кенет өзіңнен алыстап, өзінше жол іздеп, өзінше өмір сүруге бет алған сәтте осындай тебіреністі күйге түседі екенсің.

	... Амал қанша, енді үстел үстін жиыстыруға да болады. Әлде қалай қалып қойған алғашқы нұсқаларды, жол— жөнекей қыстырған қосымша беттерді, жеке— жеке сөз тіркестері мен сөйлемдер жазылған қағаздарды асықпай отырып жыртасың.

	Міне қолыма мына бір қағаз түсе кетті. Бұған роман аттары жазылған. Мен бүкіл жазу барысында романға бірнеше ат қойғам. Мені бұған кезінде бір білікті кісі үйреткен еді. Ойыңа келген тәуір аттарды жазып отыр, тіпті тәуір болмаса да жаза бер, сосын ұнамағандарын сызып тастап отыр, содан əйтеуір бірдеңе шығады деген. Тура солай

	жасағанмын. Қойған аттарымның бәріне күдіктене қарап, ақыры романыма “Қақтығыс” деген ат қойдым (қарамақайшылықтар қақтығысы деген мағынада). Мүмкін онша сәтті де емес шығар. Бірақ бұл мені өзінің дәлдігімен қызықтырды. Қақтығыс, қарама— қайшылықтар қақтығысы – бұл емдеу ғылымы саласына И.П.Павлов ендiрген атау. Ал оны Кәдімгі тура мағынасында алсақ – айқас, шайқас, теке— тірес, өліспей беріспеу деген сөз.

	Сол күннің кешінде

	Күтпеген оқиға болды: күндіз қолжазбамды редакцияға өткізген едім, кешке қарай Хрущев орнынан түсті, қызметінен тайдырылды деген таңғаларлық хабар естідім.

	Несі бар, бұл оқиға мына шығармаға тағы бір қосымша сын болар, уақыт оны әлі де талай тезіне салар деп ойладым.

	1964 жыл, қазан айының 28— жұлдызы

	“Новый мир” журналының қызметкерлері романды жақсы қабылдады. Герасимов мәселен былай деді:

	— Көзіңізге мақтамай— ақ қояйын. Бір сөзбен айтсам, дүниеңіз сәтті шыққан. Жаңа характер жасап, сол арқылы уақыт мінезін көрсете білгенсіз. Бар айтарым осы ғана. Қолжазбаңызды басқа редколлегия мүшелеріне бердім. Оны бірінші нөмірге дайындаймыз, жаңа жылды сіздің романыңызбен ашпақпыз...

	Проза бөлімінде роман Ася Берзерде де болыпты. Ася Берзер — өңі әрқашанда боп— боз, сырт көзге әлжуаз көрінетін кішкентай ғана әйел. Бірақ еркек мінезді, пікірін ашық та тура айтатын батыл адам. Міне сол Ася Берзер:

	— Қолжазбаңызды қызыға оқып шықтым, көп нәрсе байқадым, – деді.

	Оның “қызыға оқып шықтым” дегені – үлкен баға бергені. — Бас қаһарман жөнінде не айтар едіңіз?

	— Бас қаһарманыңыз – мұқият орындаушы. Тіпті орындау ісінің құлы деуге де болар. Бірақ сіз оған: “Қандай орындаушы, қараңызшы!” деп тамсанып отырасыз. Қалтқысыз орындаушылар заманының белді өкілі. Ал одан жоғарыда қаһарын төккен Сталин тұр, Берия тұр.

	1964 жыл, қарашаның 2— жүлдызы

	Романды оқып шығуға достарым мен кейбір жақын таныстарыма бердім. Пікірлері жақсы. Анатолий Рыбаков:

	— Тамаша. Ол өзі бет— жүзіңе қарамай ашық сөйлейтін адам. Мінезді кісі. Шығармаң туралы не ойласа да тікесінен айтып салады. Маған оның таланттылығы мен турашылДЫҒЫ ұнайды. “Новый мир” журналының таяудағы нөмірінің бірінде оның “Сосняки жазы” деп аталатын повесі шығу керек. Дүние! — деді.

	Ол туралы маған жазушы көптен бері айтып жүретін, 1964 жыл, қарашаның 20— жұлдызы Менің қолжазбамның алаңсыз өмірі аяқталған сияқты. Ол міне былай басталды.

	Қолжазба бір күні бас редактордың орынбасары Александр Григорьевич Дементьевтің қолына тиеді. Бірақ оқып шығуға уақыты бола қоймайды. Бір күні мен оны телефон арқылы ұстадым.

	— Сейсенбі күні түстен кейін кіріп шығайын, — дедім мен оған.

	Келісілген уақытта мен оны күтіп отырдым. Бір кезде ол Твардовскийдің бос тұрған кабинетіне қарай өтіп кетті: кабинет иесі Мәскеуде емес еді.

	Сол кабинетке редколлегия мүшелері жинала бастады. Бұлар журналдың негізгі ауыртпалығын мойындарымен көтеріп келе жатқан нағыз еңбеккерлер еді. Бұрын "Новый мирдің” редакциялық алқасы басқа журналдардағы сияқты өңкей ығай мен сығай, атақты адамдардан тұрушы еді. Мәжілісті біреулер өткізетін, ал жұмысты басқалар істейтін. Мұндай тәртіпті келеңсіздік деп тапқан Твардовский iстi мүлде басқаша құрды: нағыз еңбек етіп жүрген журнал қызметкерлерінің аты— жөндерін басылымның бетіне жариялап отырды.

	Жиналғандар біраз үнсіз отырып қалды. Бір кезде Дементьев маған қарай бұрылып: – Сіз бізге не бергенсіз? – деді. — Не бергені қалай? Роман бердім емес пе? – Сіз мұнда кімді бейнелегенсіз? – Сондай да сұрақ бола ма екен?

	— Болады, қымбаттым, болады. Мәселе мынада: Тевосян деген геройыңыздың жесірі сіздің романыңызда оның марқұм болған күйеуі бейнеленген деп арыз жазды.

	– Менің қаһарманым тіпті де Тевосян емес қой. Дәл мына сізге көркем образ дегеннің не екенін түсіндіріп жатуым күлкілі болмас па еді?

	Бірақ Дементьев сөзге құлақ аса қоймады, тым шығандап кетті. Мен, әрине, қайран қалдым. Арыз жазған жесір әйелдің қылығына емес— ау, мына, Дементьевтің екiленген шабуылына таңмын. Есі бар адам сияқты еді, бұған не болған деп ойладым. Мұны тұғырынан кім тайдырып жіберді екен? Мұның сырын қалай білуге болар екен?

	1965 жыл, қаңтар айының 28— жұлдызы

	Алдыңғы күні Симоновта болдым... Оған әсіресе Сталиннің бейнесі ұнады. Онисимовтың бейнесі де сәтті шыққан, маңызды тұлға деп тапты.

	– Академик те сенімді жасалған. Дәл сондай адамдар болғанына қалтқысыз сенесің, – деді. Оның әсіресе сол академик туралы ойлай тұрып (әңгіме Челышев жөнінде): Тіпті сол кездің өзінде де тура Сталиннің өзіне “Жоқ!” деп айтатын адамдар болған екен— ау, – дегені есімде қалып қойды.

	Оның сөз ырғағынан өзіне қатысты бірдеңе байқалғандай болды. Менің білуімше Константин Симонов қанша оқталса да ондай әрекетке бара алмаған ғой. Сол үшін ол өзін едәуір айыптап та жүрді. Бұл жағдай ұзақ уақыт бойы оның жанын жегідей жеді.

	РоманДЫ Твардовский де оқып шығып мақұлдайды. 1965 жылдың алтыншы шілдесінде қолжазба теруге жіберіледі. Келесі күні Бек күнделігіне: "Романның "Қақтығыс” деген аты өзгертілді. Редакция оны “Новое назначение” – “Жаңа қызметке дайындау” – деп атауды ұсынды”, – деп жазады. (Бұл аудармада романның автор өзі қойған "Қақтығыс" атын сақтадық. — Аудармашы.)

	Бірақ шілденің 31— інде жазушы “Новый мир” редакциясынан мынадай мазмұнды хат алады: “Жоғарыдан бізге Тевосянның жесірінен тағы арыз келіп түсті. Онда романның қайта қаралған нұсқасына да қарсылық білдірген. Сондықтан оның басылуы кейінге қалдырыла тұрады”.

	Жазушының бұдан кейінгі күнделік беттері “жоғарыдаҒылардың” әділетсіз қысымына деген күйініш пен ашу— ызаға толы.

	Біз осы жерде өзінің “Знамя” журналындағы бас редакторлық қызметін ең алдымен “Қақтығыс” романын жариялаудан бастауДы жөн көрген Григорий Баклановтың сөздерін келтіре кетуді орынды деп санаймыз. “Біз романды баспаға дайындап жатқан кезде, – дейді ол өзінің “Огонек” журналының тілшісімен Әңгімесінде, – әлгі әйел ұйымдастырған топ арада жиырма жыл өткенде, өздерінің де соншалық қартайғандарына қарамастан, бізге тағы да бұрынғы әдістерімен қысым жасауға тырысты, романды өздеріне қайтадан қарап шығуға беруді талап етті. Біз оларға қазір тіпті басқа уақытта, конституциялық мемлекет жағдайында өмір сүріп отырғанымызды, барлық азаматтарға ортақ заң дегеннің бар екенін, авторлық құқық дегеннің бар екенін және кім— кім де болса сол құқықтарды құрметтеуге тиіс екенін айтып түсіндіруге мәжбүр болдық. Тіпті редакция қалаған күнде де автордың рұқсатынсыз қолжазбаны жеке адамдарға таныстыруға құқылы емес екендігін ұғындырып бақтық”.

	Бірақ сонау 1965 жылдары айдан анық бұл ақиқат ешкімнің құлағына кіре қоймады. Александр Бектің соңғы жылдары оның өмірінің ең бір ауыр кезеңіне айналды. Нағыз азапты сапарды” бастан кешірген жазушы романды қуғын— сүргіннен құтқаруды сұрап шағынумен болды.

	Сол кездегі “ Новый мир” журналына академик— металлург, Социалистік Еңбек Ері А.И.Целиковтың пікірі келіп түседі, онда ол романды “өте сирек кездесетін дүние”, ол нағыз өмір шындығына құрылған деп жоғары бағалайды. Кітап тағдыры Мәскеу прозашыларының шығармашылық бірлестігі бюросында да талқыланады. Олар Бектің жаңа романына әбден тәнті болады, оның жарық көрмей отырғанына үлкен наразылық білдіреді. Мәжіліс стенограммасы Баспасөз мәселелері жөніндегі Комитет пен Жазушылар одағының басшыларына жіберіледі.

	1966 жылдың 17 қаңтарында А.Бек өзінің Жазушылар одағының хатшысы Г.М.Марковпен кездесуінің нәтижесі жөнінде былай деп жазады: “Мен оған кірген сәтте— ақ ол маған:

	— Бүкіл бұл оқиға тарихында мен Сіздің жағыңыздамын, — деді. Ал роман туралы: – Мұнда біздің ерлік тарихымыз да, қайғы— қасіретіміз де жатыр. Мұны қалайда басып шығаруымыз керек және тез басып шығаруымыз керек – деген кесімді пікірін айтты.

	1969 жылғы қаңтар айының 16— жұлдызы

	Кеше "Новый мир” редакциясында болдым. 12 нөмір тағы шықпай жатыр. Менің байқауымша романды тұншықтыру әрекеті әлі де жалғасуда. Ал редакцияның көрген күні күн емес...

	Кейінірек жазушы көрген азаптардың сыры да ашылды. А. Бек күнделіктерінің арасынан бір құпия хаттың көшірмесі табылды. Жоғарыда өте құпия түрде қолдан— қолға көшіп жүрген сол хатта былай деп жазылған: “Сөз жоқ, роман қуатты да тәжірибелі қолдан туған. Бірақ оның негізгі концепциясымен келісуге болмайды. Романның түйініне қарағанда Сталинмен қызметтес болып, оған сенгендердің бәрінің болашағы жоқ, олар түгелінен біткен адамдар... Бұл ой негізінен Онисимовтың бейнесі арқылы берілген. Ал еліміздің болашағы кімдер? Олар, жазушының пайымдауы бойынша, көсемнен неғұрлым алысырақ тұрып, оған күдікпен қараған адамдар. Мұндай көзқараспен келісуге бола ма?.."

	Аты шулы роман жазушының көзі тірісінде 1971 жылы шетелде басылып шықты. Содан кейін ол көптеген халықтар тілдеріне аударылды. Өмірінің ең басты кітабын өз елінде, өз тілінде көре алмауы жазушыға өте ауыр тиді. Ол 1972 жылы Мәскеуде қайтыс болды. Роман Кеңес Одағында тек 1986 жылы ғана жарық көрді. Содан кейін баспалар романды бірінен соң бірі шығара бастады. Біздің республикамызда роман 1987 жылы “Жазушы" баспасынан орыс тілінде шықты. Ұсынылып отырған басылым қазақ тілінде тұңғыш жарияланып отыр.



	Алғы сөзді Интернет материалдары және жазушының күнделігі бойынша дайындаған Көрік Дүйсеев.





	1



	Александр Леонтьевич Онисимовтің өмір жолын зерттей келе, оны азды— көпті білетіндермен әңгімелесе келе менің көңілге түйгенім мынау болды: оның басқа қызметке ауысатындығы туралы алғашқы алып— қашпа сөздер 1956 жылдың жазында— ақ тарай бастаған.

	Бірақ бұл ілкіде жай қауесет қана болып шықты. Күн артынан күн, ай артынан ай өтіп жатты, ал Александр Леонтьевич Комитет басшысы болып қала берді. Әйтсе де қыркүйектің ішінде Онисимовтің көмекшілері мен хатшылары ол жөнінде (сол кездің сөз саптауымен айтар болсақ) шешім қабылдалғанын, бұдан былай бастықтарының елшілік қызметке ауысатындығын, таяуда оның Солтүстік Еуропа елдерінің біріне кететінін білді. Енді мұны әркім— ақ айта бастады.

	Көп адам осылай деп жүрді, ал Онисимовтің өз аузынан ондай сөз шыққан емес. Ол кәдімгі әдеті бойынша күн сайын таңертеңгі дәл сағат тоғызда Министрлер Кеңесі үйінің екінші қабатындағы кабинетіне келіп кіреді. Оның келу сәтіне үстел үстінде қажетті ақпарлар: қара металлургия мен түсті металлургия зауыттарының жұмысы туралы, мұнай мен көмір өндірудің барысы жайындағы тәуліктік мәліметтер жатады. Бөлмеге кіргесін отырғышы жасанды терімен қапталған қатқылдау емен креслоға жайғасады да көзілдірігін киеді (соңғы кездері бірдеңе оқығанда ол көзәйнек пайдаланатын болып жүр). Көзілдірігін кигенде көп жылдар бойғы шала ұйқының белгісіндей болып қалған көзінің астындағы болмашы қара көк әжімдері аздап бой тасалайды. Салған жерден— ақ айта кетейік, Александр Леонтьевич жаратылысында келбетті кісі – орта бойлыдан жоғары, бет пішіні тастан ойып жасалғандай мінсіз— ақ, тек үстіңгі ерні ғана аздап батыңқы әрі келтелеу. Жирен шашының ожер бұ жеріне аздап ақ кірген. Шаштарын шекесінің сол жағын ала түп— түзу етіп екіге жарып қойған.

	Ол сәл еңкейіңкіреп алдында жатқан қисапсыз сандарға үңіледі. Аздап сарғыш тартқан аппақ кішкене қолымен кей сандардың астын тағатсыздана сызып қояды. Арықша саусақтарынан аздаған діріл байқалады. Бірақ ол қарттықтан емес – жасы елу төртке енді ғана толып отыр. Сонда да болса осы дірілдің пайда болғанына біраз жылдың жүзі болып қалды. Бірақ ол жай уақытта көп біліне бермейді, тек Александр Леонтьевич бір нәрсеге күйініп, күйзелген сәтте ғана едәуір күшейе бастайды.

	Бір ғажабы— медицина осы ауруға келгенде дәрменсіз болып шықты — оны емдеудің жолын таба алмай— ақ қойды. Оның үстіне Александр Леонтьевич те дәрігер десе аттонын ала қашады, олардың айтқандарын орындап, мұқияттылық көрсетіп жатпайды. Дірілдесе дірілдей берсін, одан келіп— кетіп жатқан ештеңе жоқ деп қолын бір— ақ сілтеп жүре береді. Шынында да осы саусақтарының дірілі оның маржандай тізілген әдемі көркем жазуына ешқандай да нұқсан келтірген жоқ, әлі сол баяғы қалпы. Бұлайша жазуды ол сонау жасөспірім шағында— ақ үйренген болатын. Соның арқасында кәсіптік училищенің бесінші класынан бастап тиын— тебен тауып күн көргені де бар. Міне қазір де оның қағазға түсіріп отырған белгілері сон шалық айқын, ал қарындашының ұшы найзаның сүңгісіндей үшкір де қатқыл.

	Сол қолын ауық— ауық үстел үстінде жатқан сигарет қорабына қарай созып қояды. Екі көзі қағазда. Қағазға қарай отырып шылымын тұтатады. Тұтанған шылымды түтінін будақтата отырып қомағайлана сорады. Ол темекі тартуды әбден есейген шағында, тағдыры талқыға түскен 1938 жылы бастаған еді, содан бері оны қанша тырысса да тастай алмай— ақ келеді.

	Әлі сөне қоймаған темекі тұқылы күлсалғышта жатыр, ал Онисимов келесі сигаретті тұтатады. Темекісін тарта отырып, мәлімет қағаздарына одан әрі шұқшияды. Бірақ ол қағаз оқып, сан қуалаумен әсте қанағаттанбайды. Жылдар бойы қалыптасқан әдеті бойынша вертушка арқылы (вертушка деп айрықша үкіметтік байланыс жүйесіне қосылған телефонды айтады) қарамағындағы министрлермен, Бас басқарма басшыларымен байланысады. Бірақ ол мұнымен де шектелмейді, үстел ернеуіндегі қоңырау нүктесін үсті— үстіне шыдамсыздана басады. Есіктен жүгіре кірген хатшыға пәлен зауытпен байланыстыруды, телефонға директорды немесе цех бастығын шақыруды, кейде тіпті олардан кейінгі қызметшілердің бірімен қосуды сұрайды. Тікелей солардың өздерінен министрліктер берген мәліметтердің дұрыс— бұрыстығын анықтайды. Істі бақайшығына дейін анықтау, оны кімнен де болса артық білу, ешқандай сөзге де, қағазға да сенбей қайта тексеріп отыру – оның қашаннан бергі өмірлік қағидасы. Оған қоса бүкіл аппаратты барынша іске жұмылдырып, әр қызметкерді шиыршық аттырып ұстау – оның және бір әбден қалыптастырып, жолға қойып алған жұмыс әдісі.

	Сөйтіп Александр Леонтьевич тәуліктік мәліметтермен танысып болды, жеделхаттарды да қарап шықты. Әр бетіне КСРО Министрлер Кеңесінің Металлургия және отын істері жөніндегі мемлекеттік комитетінің төрағасы деп жазылған алдындағы табақтай блокнотқа бірнеше сөз түртіп қойды.

	Бұл істермен ол күні бойы жұмыс барысында айналыспақ. Сосын ол суырмадан қомақты папка алып шықты. Ол металлургияға автомат жүйесін өндіру жөніндегі материалдар жиынтығы болатын. Мұнымен ол біраздан бері айналасып келеді. Енді ол тағы да жабдықтарды жеткізу, оларды құрастыру, іске қосу, игеру жұмыстарының барысымен танысады, тағы да талай жерге телефон соғады, майда— шүйдеге дейін анықтайды, Мемлекеттік жоспарлау комитеті мен Машина жасау министрліктерін тақымдай түседі, көмекшілерін шақырып тиісті тапсырмалар береді.

	Онисимов кабинетінің бір жақ қабырғасын тұтас дерлік кітап сөресі алып тұр. Оның жанына, сәл берірек жерге, үлкен дөңгелек үстел жайғасқан. Кітап сөресіне техникалық энциклопедия томдары, қара және түсті металлургия, минералдық отын, химия, геология анықтамалықтары және тағы басқа сол сияқты жұмысқа қажетті әдебиеттер қойылған. Ал үстел үстінде мұқият қатталған бірнеше газет үйінділері жатыр. Олар негізінен Донбасс, Орал, Терістік Кавказ, Сібір мен Қиыр Шығыс сияқты аса ірі өнеркәсіп аймақтарының басылымдары.

	Онисимов, әдетте, “Правда" газетін таңертең, темекісін тарта отырып үйінде оқып шығады. “Известия” мен “Комсомольская правданы” жол— жөнекей машинада келе жатып қарайды. Астаналық басқа газеттермен кеңсеге келгесін танысады. Ал жергілікті газеттерді Онисимовтің хатшылар тобы мұқият қарап, осы керек— ау деген материалдарды түрлі— түсті қарындаштармен сызып, белгілеп қояды. Олардың жанында Ғылым Академиясының журналдары мен Хабарлар тарату институтының шетелдер журналдарынан аударған мақалалары, металлургия, көмір өнеркәсібі баспаларының жаңа басылымдары жатады. Және бірде— бір кітап, бірде— бір журнал Онисимовтің өз рұқсатынсыз үстелден әкетілмейді.

	Ол орнынан тұрып сол үстелге қарай беттеді. Еденде бұдырға кілем жоқ – кісі тайып жығылардай жалтырап жатыр. Бұл да Онисимовтің өз бұйрығы бойынша жасалған. Кілемді сән— салтанат бұйымы деп есептейтін ол, оны өз бөлмесіне төсеттірмей қойды. Міне сол айнадай жалтыраған паркет үстімен келе жатып, ол екі үстел аралығында сәл кідіріс жасады. Өзі ой үстінде. Бой— сойына онша жараса қоймайтын қысқалау мойны екі иығының арасына кіріп, әдеттегісінен де шөгіңкіреп кеткендей. Әсіресе орнында отырғанда оны бүкір ме деп қаласың. Бірақ ол тіпті де бүкір емес, жүрісі түп— түзу, аяқтарын байыпты да нық басады. Мына тұрысында ой— қиялы тым алысқа кеткен. Өзін— өзі ұмытып, басын салбыратып, төмен қарап, сұлық тұр. Оның дәл осындай күйде тұрғанын хатшысының да екі— үш рет көргені бар. Әрине, үлкен қызмет адамының бір сәт осылайша күйбең тіршіліктен арылып, терең ойға шомып, өз саласының болашағына көз жіберуге ұмтылуы заңды да табиғи нәрсе. Бірақ соңғы кездері оның орнына Онисимовтің ойына көбіне өткенкеткеннің кейбір көмескі көріністері жиі оралып, қатты мазалайтын болып жүр.

	Міне ол сол күйі әлі тұр. Үстінде қара ала костюм (ол өне бойы осындай костюммен жүреді), жағасы қақиған ақ көйлек, мойнында қара сұр галстук. Оны осылайша көрген ұлы Андрюша бірде оған: “Әке, сен осы күйіңде тұп— тура Диккенстің романындағы кеңсе қызметкеріне ұқсайсың,” – дегені бар.

	Онисимовтің мұңға толы көкшіл көздері бір сәт алдын дағы дөңгелек үстелге ауды. “Осының бәрі неменеге керек?” – деп ойлады ол. – Мәселен мына кітаптар: “Скважиналарды бұрғылау”, “Магнит күшімен байыту”, “Трубаларды балқытып— дәнекерлеу станы”? Немесе мына “Көмір” журналының соңғы саны? Бүгін— ертең осының бәрі жайына қалмай ма? Тіпті мына қызметпен де, мына кабинетпен де қош айтыспай ма?”

	Кенет ол ұйқыдан оянғандай селт етіп, тез серпіліп, ерік күшін бойына қайтадан жиып алды. Орнына барып отырып, көзілдірігін киді, алдында жатқан газеттерді өзіне жақындатып, жұмысына кірісіп кетті.

	Қызметкерлерінің қайран қалмасқа амалы жоқ — Александр Леонтьевич әлі сол баяғы қалпы: өткір де өктем, қатал да талапшыл. Жеделдігін де бір мысқал жоғалтқан жоқ. Жиналыстарын да бұрынғысынша уақытысында өткізіп, әр істің байыбына бармай байыз таппайды. Күнде келіп жататын арнаулы әдебиеттермен танысудан да бас тартқан емес. Жетіжылдық жоспар нұсқасын жасауға да белсене кіріскен: қашан көрсең де әр цифрдың дәйектемелерін мұқият тексеріп отырғаны. Құдды осы қызметте әлі талай жылдар бойы істей беретін сияқты.

	... Уақыт өтіп жатты, ал қашан көрсең де бойын күтіп ұстап, тап— таза, мұнтаздай болып жүретін комитеттің қатаң басшысы бойынан кереметтей қуат— жігер шашып, бүкіл аппаратын бір шыбықпен айдап, өзі жанын сала сүйіп істейтін қызметін көңілдегідей атқарып жүре берді.

	Тек қоңыр күзде ғана, Қазан төңкерісінің отыз тоғыз жылдық қарсаңында Онисимов көптен күткен қағазын алды. Конвертті дереу ашып жіберіп оқып шықты. Өзі ойлағанындай— ақ өтініші орындалмапты. Ол Орталық Комитеттен өзінің балқытушы— инженер мамандығы бойынша кез келген жұмысқа жіберуін сұраған еді. Ал мына хатта оның бүгіннен бастап Сыртқы істер министрлігінің қарамағына жіберілгені хабарланыпты.

	Бұл кабинетке ол енді қайтып оралмайды. Сондықтан барлық істі тап— тұйнақтай етіп өткізуі керек. Соңғы міндет, соңғы парыз осы. Осыған бекінген ол тағы да біраз істермен айналысты, ожер бұ жерге телефон соқты, біреулерді асықтырып, соңғы нұсқаулар берді.

	Сосын аз— кем үнсіз отырып, темекі тартты. Тағы да телефонға қол созды. Басшыларға істі өткізетінін хабарлауы керек.

	Онисимов вертушкамен Министрлер Кеңесі төрағасының орынбасары Тевосянға шықты.

	— Иван Федорович, өзім жөніндегі шешімді алдым. Істерімді де реттеген сияқтымын. Рұқсат болса жүруге дайынмын.

	Көптен бері жолдастық қарым— қатынастары бар ол екеуі бір— бірімен “сен” деп сөйлесетін.

	– Жолыңыз болсын, – деді оған Тевосян. – Жаңа басшыларыңа қашан жолықпақсың?

	– Қарсылық болмаса, тура бүгін жолықпақпын.

	— Бүгін дейсің бе? Неге асығасың?.. Дегенмен оның да жөн шығар, бір жағынан кешікпегенің де дұрыс.

	Сабырлы да салмақты айтылған осы сөздерден Онисимов достық ниетпен жеткізілген кеңеспен бірге нұсқау да жатқанын ұққандай болды. Одан әрі Тевосян кейбір жұмыс мәселелерін қозғап, Онисимовтің жауаптарын тыңдады.

	— Кеткеніңе дейін жолығармыз. Ұмытпа, телефон соғып тұр, — деді ол сөзінің соңында.

	Сөйтіп әңгіме бітті. Александр Леонтьевич жазу үстелі мен кабинетін ойлы жүзімен тағы бір шолып өтті.

	Осымен болған шығар. Орынбасарға өткізер істерінің бар нобайы айқын. Бүгінгі атқарылары да, кейін істелетіндері де күдік туғызбайды. Бірақ кереметтей маңызды болмағанымен, үкімет жарлығына енбегенімен, бұл үшін аса қажетті және бір іс бар. Ол...Онисимовтің сана— сезімін өткеннің тағы бір көрінісі шарпып өтті. Оның көз алдына Петр Головняның, басқаша айтқанда кіші Головняның орақ мұрынды қоңырқай жүзі келе қалды. Еріндерінің бітімінде қайсарлық нышаны бар, бет сүйегінің астында бармақ басындай без ойнақшып тұр – сонау 1952 жылдың әйгілі шілде түніндегі мәжіліс үстінде Онисимовті әшкерелеу сәтіндегі әлгі Головняның бейнесі әлі күнге дейін оған осылай елестейді. Сонда Онисимов те күрт кетуге мәжбүр болған. Әйтсе де соған назар аудармаса да болар еді. Бірақ сол оқиға қайта— қайта ойына еріксіз орала береді. Және күтпеген жерден сөйтеді. Міне Петр Головняның сол түнгі тұнжыраған қабағы мен ежірейіп, оқтай қадалған көздері тағы елестеп отыр. Және бұл бірінші рет емес. Дегенмен Александр Леонтьевичтің осы инженер— домнашы алдында өзгеге белгісіз, тек оның өзіне ғана мәлім парызы бар сияқты болады да тұрады. Ар— ождан парызы ма, қалай...

	Бірақ қазір Онисимовтің ешкімге Комитет басшысы ретінде бұйрық беруге хақысы жоқ. Сондықтан ол аз— кем іркіліп қалды. Сосын трубканы көтеріп, Машина жасау министріне телефон соқты, Курако зауытына арналған аса қуатты ауа үрлегіштің қалай жасалып жатқанын сұрады. Министр мән— жайға әбден қанық болатын. Ол сол зауытТың директоры – кіші Головняны да жақсы білетін. Ескі Кураковканың аядай мекен— жайына қона кетуге қолайлы, көлемі шағын, бірақ аса қуатты машинаға сұрау салушы да сол екендігінен хабардар еді. Комитет төрағасы керекті мәліметті қолма— қол алды, тапсырыс график бойынша жасалып жатыр, бір ай шамасында құрастыру жұмыстары басталады, сосын сынауға кірісеміз, деді министр.

	– Бұл істі өз бақылауыңа ал, – деді Онисимов, — мерзімінде бітіруге тырыс, уақтылы жөнелт. Құрастыруға да ең жақсы монтажшыларыңды жібер.

	– Құп болады, Александр Леонтьевич! Бәрін жазып алдым, еш алаң болмаңыз.

	– ұятқа қалдырма. Мен үшін бұл ар— ожданымның ісі. Мүмкін таяу күндері жүріп те кетермін...

	Министр бұған таңдана қойған жоқ. Тек қысқа ғана: “Иә, иә”, – дей берді. Соған қарағанда мұның жүретінін де, қай елге баратынын да білетін сияқты. Александр Леонтьевич сөзін одан әрі жалғастырды:

	— Бәрін ойдағыдай жасауға тырыс. Сапасына, мерзіміне, тағысын тағыларға мұқият бол. Бұған сен менің жеке өтінішім деп қара.

	— Мақұл! Міне, үш леп белгісін қатарынан қойдым, Александр Леонтьевич!

	Бұл әңгіме Онисимовтің өз кабинетінен, дұрысын айтсақ, енді бұрынғы кабинетінен ең соңғы рет сөйлесуі еді.

	Сосын ол қоңырау тетігін басты. Бөлмеге хатшылар тобының жетекшісі Серебрянников келіп кірді. Аласа бойлы ғана, тақырбас, арықша келген кісі. Аяғын ептеп басып, инабатпен үстел жанына келіп тұрды. Онисимовтің хатшысы болып істегеніне жиырма жылға таяп қалған. Александр Леонтьевичпен бірге осында, Министрлер Кеңесінің үйіне ере келген. Бастығының көңіл— күйін айтпай түсінетін, бәрін де қас— қабағынан ұғатын жағдайға жеткен. Жауапты қағаздың қандайын болса да соншалық шебер дайындай біледі. Реті келгенде бастығына да кейбір істің жөн— жосығын жымын білдірмей айтып жібереді. Бір сөзбен айтқанда іздесең де таптырмайтын нағыз көмекшінің өзі.

	Александр Леонтьевич орнынан тұрып.

	– Өзімді таныстырып қоюға рұқсат етіңіз, Тишландиядағы Кеңес үкіметінің елшісі Онисимов, – деді.

	Ол тіпті мына жағдайдың өзінде де осылайша әзілдеп, өзі баратын елді Тишландия деп атады. Бірақ ол сол сәтте көмекшісіне әлгі елдің шын атын да айтып берді. Оның осы тапқырлығын пайдаланып, біз де сол елді бұдан былай Тишландия деп атай бермекпіз.

	Онисимов енді кәдімгі әдетіне басып бірден іске көшті:

	— Отыр. Мен сенің алғашқы кезде маған көмектескеніңді қалар едім. Менімен бірге жүруге қалай қарайсың? — деп сұрады.

	Серебрянников отырмады. Шарасынан шығыңқылау көкшіл көздерін кішіпейілділікпен төмен қаратып тұра берді. Осы тұрысының өзінде де инабаттылық, ізеттілік бар еді. Онисимов оның ойын бірден түсінді.

	– Осы да жетер, жақсы күйімізде жөнiмiздi табайық та деп тұрсың ғой, – деді.

	— Менің ойымша, Александр Леонтьевич...

	— Сенің ойыңша сенің Мәскеуде қалуың маған анағұрлым пайдалырақ болар еді демексің ғой.

	Серебрянников шынында да Онисимовке осыны айтпақ еді, тұп— тура осы дәлелді келтірмек еді. Бірақ бұл дәлел ғана ма? Хатшылар тобының жетекшісі шынтуайтына келгенде былай ойлады. Әрине, өзгерістер кезеңі туды, бұл түсінікті. Қызу үстінде қызметінен аласталған Александр Леонтьевичтің ауыр өнеркәсіпке қайтып оралмасына кім кепіл? Сондықтан Онисимовке шын берілген Михаил Борисович Серебрянниковтің әзірше осында қала тұрғаны абзал. Қажетті кезінде Александр Леонтьевичке, әлгі өзі айтқан Тишландияға хат жазып тұрады. Бұрынғы Комитет басшысының тапсырмаларын, өтініштерін орындайды. Ал егер жағдай басқаша қалыптасса, Онисимов ауыр өнеркәсіпке қайтып оралмайтындай болса, – онда амал қанша, Серебрянниковтің ары таза, оның Александр Леонтьевичтің алдында да ешқандай кінәсі жоқ.

	Ауызша айтылмаған осы сөздерді оймен ұққан Онисимов көңіліне келе бастаған күдігін серпіп тастады. Дегенмен оның жоғарғы қысқалау ерні ақсия ашылып, астындағы маржандай тістері анық көрінді. Бұл оның ашуланғандағы күйі. Қарамағындағылар мұны жақсы біледі. Мұндайда ол бетің бар, жүзің бар демей ащы да уытты тілімен кесіп түседі. Бірақ бұ жолы өйтпеді. Жалма— жан алдындағы темекіге ұмтылып, сіріңке жақты. Бірақ саусақтарының дірілінен шылымын тұтата алмай әуре болды. Тіпті болмағасын қолын күйдіріп бара жатқан сіріңке шиін лақтырып жіберді. Ашуға басатын реті келіпақ еді, бірақ ол өзін— өзі тежеп, ұстап қалды.

	— Жүре бер, – деді ол көмекшесіне. – Тек маған екі қалың Дәптер беріп жібер. Сенен маған басқа ештеңе де керегі жоқ.





	2



	Александр Леонтьевич тамақтанып отыр.

	Үлкен, жалпақ терезеге екі қабат перде ұсталған. Сыртқысы ауыр, қызғылт матадан жасалған да, ішкісі үлбіреген ақ жібек матадан тігілген. Екі жаққа жиырылып қойылған қос перденің арасынан көшенің көмескі сәулесі ішке түсіп тұр.

	Ортада ақ дастарқан жабылған үлкен үстел. Үстелдің екі жағына он екі орындық қойылған. Орындықтардың бәрі де ақ матамен қапталған. Паркет төселген еден де, ыдысаяқ қойылған буфет те ине— жіптен жаңа шыққандай жалтжұлт етеді.

	Бірақ ас ішетін бөлмеде үй иесінің қолтаңбасын көрсетерліктей ештеңе жоқ. Басқа бөлмелерде де солай. Қонақ қабылдайтын бөлмеде үлкен күйсандық тұр. Күйсандық та, оның жанындағы кресло да ана бөлмедегі орындықтар сияқты матамен қапталған. Бұл бөлмеге тіпті апталар бойы ешкім бас сұқпайды. Мұндағы көздің жауын аларлықтай гүлсауыттары қаншама жылдардан бері гүл көрмей— ақ келеді.

	Мәселе, сірә, Александр Леонтьевичтің де, оның жұбайы Елена Антоновнаның да (Елена Антоновна КСРО еңбек резервтерін дайындау Басқармасында басшылық қызметте істейді) үй шаруашылығы мен тұрмыстық игіліктерге деген самарқаулығында жатқан сияқты. Олар осы пәтерге кіргенде ішіне алдын ала жиһаздары да қойылған екен. Содан бері олар пәтерлерін жиһаздап та, мұнда қойылған дүниелерді орындарынан қозғап та көрген емес. Бәрі сол баяғы қалпында, тұрған жерінде.

	Бұл үйге қонақ та келмейді. Ал зәуiмде Андрюшаны іздеп келген балалар мұнда кіргенде аса еркінси алмай тыныштала қалады.

	Рас, соңғы үш— төрт жыл ішінде мұнда Александр Леонтьевичтің бұрынғы жолдастарының бірнешеуі болды. Олар кезінде сталиндік қуғын— сүргінге түсіп, көп қиындық көрген жандар еді. Сталин қайтыс болғаннан кейін – әне оның майлы қаламмен жазылған Генералиссимус киіміндегі суреті қабырғадағы алтын жалатынған рамада ілулі тұр – олар лагерьлер мен түрмелерден босап, айдауда жүрген жерлерінен қайтып оралды. Ондай қауіп кезінде Александр Леонтьевичке де төнген, бірақ құдай оңдап ол әлгілер көрген азаптан аман қалды.

	Кейде оның айдаудан қайтқан жолдастары оған телефон соғып қояды. Егер солардың бірі “мен Александр Леонтьевичтің бұрыннан білетін жолдасы едім”, немесе “онда менің жеке шаруам бар еді” десе болды, олардың қай— қайсысына да жол ашық. Онисимовтің хатшылары олар жөнінде бірден хабарлауы керек. Ал, әлдебір себеппен ондайды хабарлай алмай қалса, онда қызметкердің қып— қызыл пәлеге қалғаны. Бірде Серебрянниковтің Онисимовке телефон соққан сондай бір кісі жөнінде ол мәжілісін бітіргеннен кейін хабарлағаны үшін әжептәуірақ таяқ жегені бар.

	Бірақ ондай телефон соғушылар онша көп емес— ті. Ал хабарласқан кісімен Онисимов жұмысының бәрін былай қоя салып, ақ— жарқын амандасып, аса жылы лебізбен жайжағдайын сұрастыратын, күнтізбені ақтарып отырып, бір кешті белгілеп, үйіне шақыратын. Телефонмен сөйлесу барысында тіпті ең сезімтал неше түрлі қайғы— қасірет пен кемсітушілікті бастан кешірген адамның өзі де оның үнінен мысқалдай да төрешілдік нышанын байқай алмайтын. Келген кісімен түн ортасы ауғанша отырып, өткен— кеткеннің бәрін еске түсіріп, емін— еркін әңгімелесетін. Және міндетті түрде әлгі кісіге қандай да бір жақсылық жасауға – жұмысқа орналастыруға, үй алуға немесе зейнетақы алуға көмектесуге тырысатын.

	Сосын тағы да Онисимов үйінің дaғaрaдай үлкен бөлмелері ұзақты күндер мен түндер бойы қаңырап бос тұрады. Үстелді жағалай қойылған қаншама орындық әйтеуір бір көңілді отырыстың көркі болмай— ақ кетті. Тіпті Онисимовтің елуге толған күні де мұнда ешкім шақырылған жоқ, пәтер тыныштығы бұзылған жоқ. “Өте салқын, мұздай үй”, – деді бірде өз үйі жөнінде Андрюша Диккенстен оқығанын есіне түсіріп. Әкесін ол “ұлы үндемес” деп атайды. Тек демалыс күндері ғана от басы қосылады, онда да тек тамақ үстінде ғана, бірақ соның өзінде де ортақ әңгіме туып жарытпайды. Әкесі кейде қалжыңдаған болады. Тек анда— санда ғана әлде бір қызық әңгіме айтып, бірдеңелерді есіне түсіріп, ашылып кететіні бар.

	Қазір ол, әдеттегісінше, жалғыз өзі тамақтанып отыр. Әйелі кешірек келеді, ал бұл түскі дәл бір жарым кезінде үйінде болады. Министрліктер мен комитеттердегі таңертеңгі төрт— бестерге дейін отыратын заман өткен – өйткені ұйқысыздыққа шалдыққан Сталин солай жұмыс істеуші еді, сондықтан үкімет аппаратының жұмысы да соған бейімделген болатын. Онисимов ол кездері түскі тамағын кешкісін, ал кешкі тамағын келесі күні ішетін. Ол өзінің бұл күйі Ұлы Фридрих патшаның әдетіне ұқсайтынын айтып үй ішін күлдіргені де бар. Ал қазір айрықша нұсқау бойынша қызметте тиісті сегіз сағаттан артық қалуға болмайды. Қашанда белгіленген тәртіпті берік ұстанатын Онисимов оған да көнді, бірақ жұмыстан елдің ең соңынан қайтып жүрді. Ал қолы бос кешкі сағаттар ол үшін нағыз азапты сағаттар болып көрінетін, сондықтан кеңсенің талай қағазын үйіне апарып қарайтын.

	Ал бүгін ол үйіне ешқандай қағаз әкелмейді. Өйткені осы отырысында Комитеттегі соңғы сағаттарын өткізіп қайтты. Қызметкерлерімен де қоштасты. Істі оның орынбасары қабылдап алды. Ал Комитет басшысы болып әзірге ешкім тағайындалған жоқ. Бұл да сірә, тым таяп қалған қайта құрудың белгісі болуы керек. Сол қайта құруды қазірдің өзінде өнеркәсіпті басқарудағы түбегейлі өзгеріс деп атап жүр. Онымен айналысатын арнаулы комиссия да құрылды. Ол комиссия қазір тиісті ұсыныстар дайындап жатыр. Ал Онисимовті ол комиссияға ешкім кіргізген де, шақырған да жоқ. Ол аз болғандай оны тіпті өнеркәсіптен қуып шықты. Неге? Неге сөйтті бұлар?

	Ол алдындағы тамағының суып бара жатқанын енді ғана есіне түсірді. Дірілдеген саусақтарымен қасығын аузына апарды. Бірақ тамақ дәмін ешқандай сезген жоқ. Әйтеуір жұту керек болған соң қылғытып жұта берді.

	Алдына алжапқыш байлап, басына ақ орамал тартқан үй шаруасындағы Варя анандай жерде тұр. Үй иесін сырттай бақылау үстінде. Ол жұмыс күндері Александр Леонтьевичтің асығыс тамақтанатынын біледі. Біріншісін ішіп болғанда екіншісін әкелуге дайын тұруы керек. Таңертең де асығыс. Өзі де жедел Варяны “тезірек, тезірек” деп тақымдаумен болады. Түскі тамақтан кейін он бес минуттай қисайып алады. Тура он бес минуттан кейін Варя есікті қағуы керек. Орнынан жедел тұрып жұмысына жөнеледі. Кей кештері үйіне асығыс келіп, киімін ауыстырып киеді де әлдебір жиынға немесе қабылдауға кетеді. Бірақ қанша асығып тұрса да шешкен киімін қалай болса солай тастай салмайды, міндетті түрде орнына апарып іліп қояды. Және Варя Онисимовті Андрюша құсап үндемес деп те айта алмас еді. Оған кофе дайындауды да, бабына келтіріп шай демдеуді де үйреткен осы Александр Леонтьевич. Жұмысынан келгенде Варяға қалайда бірнеше жылы сөз айтып өтеді.

	Ал бүгінгі мінезі тіпті басқаша. Тамағын асықпай ішіп отыр. Көжесін бір— екі ұрттап алады да ойға кетеді. Жаңа Варяға: “Енді сағатқа қарап уақытты қадағалаудың да, он бес минуттан кейін есікті қағудың да қажеті жоқ”, – деп бір қойды. Содан кейін: “Таяуда жаңа бір патшалыққа барып молынан дәм алатын боламын”, – деп қалжыңдады.

	Иә, бүгіннен бастап ол енді өнеркәсіппен айналаспайды. Жанындай жақсы көретін ауыр индустрияны да қояды. Оның енді ешкімге керегі жоқ. Ертеңнен бастап Сыртқы істер министрлігіне барады, бұрын айналысып көрмеген жаңа қызметке дайындалады. Ал бүгін оның қолы бос, тіптен бос. Неге бұлай болып кетті? Қалайша осындай күйге түсті?

	Иә, ол Орталық партия комитеті комиссиясының мәжілісінде өз пікірін айтты. Өнеркәсіпті басқару ісін қайта құруды екі қарап бір шұқып, мұқият ойластырып, біртіндеп жүргізу керек, өзгертудің жөні осы екен деп бәрін қиратып бұза бермеу керек деді. Өз Комитетінің және оған қарасты министрліктердің өмір сүру қажеттігін қорғады, бұған нақты дәлелдер келтірді және мұны ол іс мүддесін көздегендіктен айтып отырғандығын түсіндірді. Бірақ оның бұл пікірлерін комиссия мүшелері сазарған үнсіздікпен қабылдады. Қанша дегенмен ол әңгіме тек алдын ала болған талқылау емес пе еді?Ал егер мәселе осылай болады, осылай шешілуі керек десе бұл оны түсінбес пе еді? Партияның адал да тәртіпті мүшесі ретінде ондай ұйғарымды басшылыққа алып, оны жүзеге асыру үшін бел шешіп кіріспес пе еді? Сөйтудің орнына олар мұны үн— түнсіз сыртқа тепті, сүйікті ауыр өнеркәсібінен аластады. Неге сөйтті бұл жөнінде?

	Варя екінші тамақты әкелді. Ол Александр Леонтьевичтің боп— боз болып отырғанын көрді. Ол қай уақытта да бозғылт еді, тіпті аязды күні де өңі қызара қоймайтын. Ал қазіргі отырысында жүзі тіпті күлгін тартып кеткен. “Бұл кісіге не болды екен?” деп ойлады ол. Онисимов аузы құрғап бара жатқанын сезді. Ол көзімен буфет тұғырында тұрған су сауытты іздеп тапты. Ішіне су құюлы тұр екен. Соны алмақ болып орнынан тұрды, буфетке қарай бір— екі адым жасады.

	Кенет көзі қарауытып қоя берді, ауа жетпей тынысы тарылды, дірілдеген қолдары еріксіз жағасына қарай жылжыды. Ол қалайда орнында тұрып қалуға тырысты, қос қолымен орындыққа жармасты, бірақ орындықты қисайта құлатып, бар салмағымен еденге отыра кетті.





	3



	Арада жарты сағат өтпей— ақ Онисимовтің жанында аса Тәжірибелі дәрігер Хижняк отырды. Бурыл шашты, ашық дауысты, Антонина Ивановна кезінде әскери дәрігер еді. Соғыс жылдарын майдандарда өткізді, соғыстан кейін Министрлер Кеңесінің емханасына келіп орналасты. Содан бері "кремлевка” деп аталатын осы емханада істеп келеді, соңғы алты— жеті жылдан бері Онисимовтің денсаулығын бақылайды. Ал Александр Леонтьевич, дәрігерлердің айтуы бойынша, қиын емделушілер қатарына жатады. Оның жай— күйінен мәлімет ала қою құдайдың қияметі.

	“Қай жеріңіз ауырады?” – деп сұрай қалсаңыз “Еш жерім де ауырмайды” деп күлімсірейді де отырады. Оны емханаға шақырып, профессорларға көрсету әлгіден де қиын. Сондықтан Антонина Ивановна Онисимовтің үйіне өзі келеді, оны тамақ кезінде күтіп отырады. “Қолға түсіп” қалған Александр Леонтьевич дәрігерді көргенде жайылып жастық, иіліп төсек болады. Емдеуші дәрігерге шын көңілден орасан зор ілтипат көрсетеді. Жасыратын несі бар, негізінен әр түрлі басшылар тұратын осы үйдің кейбір тұрғындары кешегі жауынгерлер құрметіне белгіленген әскери дәрігерге жоғарыдан төмен қарайды. Сол мінездерімен үлкен маманның намысына тиеді. Ал мына кісіде ондай қылық жоқ. Әрі кішіпейіл, әрі әңгімешіл— ақ. Дүниедегiнiң бәрін айтуға бар, ал өз денсаулығы жөнінде аузын ашпайды. Оның төңірегіндегілер Александр Леонтьевичтің денсаулығы темірдей мықты деп ойлайды. Ал дұрысында тіпті де олай емес. Оны Антонина Ивановна бәрінен де жақсы біледі.

	Дегенмен бірде оны белгілі профессорға, терапия институтының негізін қалаушы және оның қазіргі жетекшісі Николай Николаевич Соловьевке көрсету сәті түсті. Ол өзі ашық мінезді, қимылы да жіті, қос самайының бұйра шаштары жалтыр басына жарасып— ақ тұратын, мойнына өне бойы келте галстук тағып жүретін, сол себептен дәрігерден гөрі суретшіге немесе режиссерге көбірек ұқсайтын кісі еді. Міне сол профессор Александр Леонтьевичке аспай— саспай ұзақ қарады, қарау барысында одан көп нәрсені сұрастырды, ең соңында Онисимовке турасынан: “Сіздің жүрегіңіз бен қан тамырларыңыз жетпіс жастағы қарт кісінің дүниелеріне ұқсайды”, – деді. Сосын Александр Леонтьевичке өзін күтіп ұстап, жұмыс істеу мен демалыс тәртібін өзгертуге кеңес берді. Ең бастысы – қарама— қайшылықтар қақтығысынан сақтаныңыз”, – деді.

	— Ол не нәрсе?

	Профессор “қарама— қайшылықтар қақтығысы” дегенді орыстың ұлы физиологі Иван Павлов енгізгенін түсіндірді. Оның мәнісі, қысқаша айтқанда, адам миында пайда болатын бір— біріне қарама— қайшы екі импульстің қақтығысуынан пайда болатын құбылыс деген сөз. Айталық сіздің ішкі дүниеңіз белгілі бір әрекет жасауды қалайды. Ал сіз оған құлақ аспай, керісінше істейсіз. Өмірде ондай жағдай әркімде— ақ болып тұрады. Оның салдары көп реттерде сырт көзге көріне бермейді, ал кейде ол апайқын аңғарылады, көбіне әр түрлі ауру түрінде бой көрсетеді және бір емес, бірнеше ауру түрінде сыртқа шығады. Осы ойын түсініктірек жеткізу үшін Николай Николаевич бiр кибернетика машинасының тарихын баяндап берді. Әлгі машина бір— біріне қарама— қайшы екі түрлі бұйрық алғанда “ауруға шалдыққандай дірілдеп, қалшылдап қоя берген. “Сіздің саусақтарыңыздың дірілдеу тарихында да осындай сыр жатуы мүмкін”, деп аяқтады дәрігер әңгімесін.

	Профессордың мына көрегендігіне іштей қайран қалған Онисимов ашылып ештеңе дей қойған жоқ. Жастайынанақ бұйығы болып өскен ол, қай уақытта да ешкімге сыр ашпайтын, қайғы— қасіретін ішіне бүгіп, үн— түнсіз жүре беретін. Ол осы жолы да сол әдетіне басып, ләм— мим деместен орнынан тұрып жөніне кетті.

	Онисимовтің профессормен кездесуі оның күнделікті тіршілігіне пәлендей өзгеріс әкеле қойған жоқ. Ал Антонина Ивановна одан темекіні тастауды қатты талап етті. Онисимов оған келісуін келіседі— ау, бірақ дәрігер былай шыға бере уәдесін ұмытып кетеді. Дегенмен Николай Николаевичтің келуі із— түзсіз кеткен жоқ. Онисимовтің кітап сөресінде Соловьевтің “Жалпы терапия” деп аталаТын еңбегі мен қап— қалың “Терапия анықтамалығы” пайда болды. Ал оларды Онисимов ашты ма, ашпады ма, оқыды ма, оқымады ма – ол жағы Антонина Ивановнаға белгісіз.

	Кейде дәрігер Онисимовтің үйіндегі дәрі— дәрмек құтысына көз тастайды. Көз тастайды да өзінің Александр Леонтьевичке әлдеқашан жазып берген дәрілерінің мұрты да шағылмай сол күйі жатқанын көріп ренжиді. Мұны байқаған Онисимов кінәсін мойындап күлімсірей қояды, — оның бұл күлімсіреуінде қандай ашуды болса да жұлып әкететіндей айрықша бір сиқырлы күш жатады.

	Міне, қазір де ол дәрігердің алдында, қап— қатты диван үстінде кеудесін ашып жіберіп күлімсіреп отыр. Жаңа ғана құлап түскенімен шаруасы жоқ, өзін тіпті түк болмағандай ұстайды.

	— Қауіпті ештеңе де жоқ, Антонина Ивановна, – дейді ол, – ойламаған жерден аяғымды мүлт басып алғаным. Содан аздап басымды да соғып алған сияқтымын.

	Сосын дәлелі ретіндей саусақтарымен маңдайының көгерген жерін сипап қояды.

	– Аяғым дейсіз бе? – Антонина Ивановнаның сұрағында, әрине, аздаған сенбестік бар. — Кәне, аяғыңызды да көріп жіберейік.

	Онисимов өзінің мұнтаздай таза, іші жылытылған бәтіңкесі мен шұлығын шешеді,аяғының басы мен тірсегін жалаңаштайды. Біраздан бері аяғы суыққа шыдамай осылайша жылы киінетін болып жүр. Кіп— кішкентай, нәпнәзік аяғының басы осы соңғы жылдар бедерінде жансызданып, ұйып қалатынды шығарған, қан тамырларының соғуы да мардымсыз. Қан тамырларының бұлайша зақымдануын дәрігерлер тілінде эндаритерит деп атайды. Ал оның пайда болу тарихын медицина да онша біле бермейді. Көп жағдайда оны темекіні көп тартушылықпен байланыстырады. Онисимовтің жүріп— тұруы да біраз Қиындаған – оншақты минуттай адымдап барады да іркіліс жасайды және бір орында ұзақ тұра алмайды. Сондықтан да Антонина Ивановна ізінен қалмай жүріп оны екі рет емдеуден өтуге мәжбүр етті. Айлар бойы күнде таңертең аяғын арнаулы май сіңірілген бинтпен таңып қойып жүрді. Сол бетімен ол жұмысына жөнеледі, бірақ ешкім де оның аяғының бинттеліп қойғанын сезген емес. Сөйтіп жүргенде “Электрометалл” зауытының үкімет тапсырмасын орындай алмай жатқаны белгілі болды. Зауыт ұжымы реактив Двигательдер үшін ыстыққа аса төзімді болат қорытып шығаруы керек еді. Міне сол тапсырманы жүзеге асыруда іркіліс байқалды. Сол— ақ екен, Александр Леонтьевич емдомын да, бар жұмысын да тастай салып, зауыт қайдасың деп жүріп кетті. Аяғының ауырып— сыздағанына қарамастан сағаттар бойы пеш алдында балқыту барысын бақылаумен болды, мән— жайды іс үстінде анықтауға тырысты. Күнде кешкісін лездеме— жиналыстар өткізіп тұрды, мәселенің түп— тамырына жетпей бір байыз таппады. Ақыры үш аптадан кейін Мәскеуге жеңіспен оралды: тапсырма орындалып, бұрын— соңды болып көрмеген отқа аса төзімді болат балқымасы алынды. Ал бұл еңбек министрлік тарапынан мемлекеттік сыйлыққа ұсынылғанда Онисимов ұсыныстардың ішіндегі өз фамилиясын өшіріп тастады. Ол қарамағындағы министрлер мен директорлардың қайқайсысының да біреулер ашқан жаңалықтарға ортақ тасуына еш жол бермейтін. Бетің бар, жүзің бар демей қатты айтып, қайырып тастайтын. Ол өзіне келгенде де Дәл солай жасады. Ал көпшілік пікірінше оның сыйлық алуға толық хақысы бар еді. “Қызметкер екенсің, шын мәніндегі қызметкер бола біл” дейтін ол және өзі де дәл сондай болуға тырысатын.

	Егер біреу— міреу Антонина Ивановнаға оның емдеп жүрген адамы аяғының жансыздануына қарамастан пеш жанында жарты смена бойы тапжылмастан тұра алады десе ол бұған, әрине, сенбес еді. Ол Онисимовтің осылайша жарты смена емес, бірнеше күн бойы тұрғанын естігенде тіпті қайран қалды. Ал оның табаны қазірдің өзінде де ештеңе сезбейді, қан тамырлары да соқпайды, буындары әрең илігеді, оның өзін де қолымен уқалап жатып икемге келтіреді. Қанша ауырып тұрса да Онисимов сыр бермеуге тырысады, тіпті қабағын да шытпайды. Оның денесі, әрине, темір емес, ал өзі, сөз жоқ, темірдей берік адам.

	Аяғының бармағына шыққан басы артық тырнақты кескен кезде де Онисимовтің қынқ етпегені Антонина Ивановнаның есінде. Қанша ауырса да сыр бермеуге тырысты. Сүйел— тырнақты кескеннен кейін аяғына дәке қойылды, дәрінің күші кете бастады, жан шыдатпас ауыру енді басталды. Александр Леонтьевич оған да шыдап бақты. Дәрігер оның білегін ұстап көріп еді, аурудан шиыршық атқан дененің іштей дірілі байқалды.

	– Қалай? – деп сұрады дәрігер. – Ауырды ғой, – деді Александр Леонтьевич. – Ал қазір қалай? – Қазір тәуір.

	Сөйтіп Онисимов операция залынан тұп— тура жұмысқа тартты.

	Одан қазірдің өзінде ауырдым деген шағымды ести алмайсың.

	Әйелден гөрі ер адамға көбірек ұқсайтын дарылдаған Антонина Ивановна әдетте науқас адамның көңіл күйін көтере білуші еді. Ал қазір сөйте қоюдың реті келер ме екен?

	– Александр Леонтьевич, сізге жақсылап дем алып алу керек, – деді ол.

	Деуін десе де ол өз ұсынысының жүзеге асарына сенімсіз еді. Онисимов, әдетте, оңтүстікке барып демалғанды тәуір көретін. Бірақ сол демалыс кезінде темекіқұмарлық салдарынан пайда болған өкпе қабынуы мен дауыс қарлығуы, оған қоса сіреспе жөтел сияқты науқастары бұрынғысынан күшейіп, әбден мазасын алатын. Сүрніккен жұмыс кезінде маңына жоламайтын сол аурулар ол демалысқа шыққанда оны аңдып тұрғандай тұс— тұсынан бас салатын.

	– Э— э— э, әлгі өзімнің Тишландияма барғанда дем аламын ғой, – деді ол дәрігер ұсынысына.

	Сөйтті де “өзімнің” деген сөзге өзі қайран қалды. Ол мұны өзінің жаңа жағдайында тұңғыш ауызға алуы еді. Өңешін өртеген өкініш сезімін білдірмеу үшін жөткірініп қойды. Бірақ жөткірінудің аяғы жанын жеген күшті де шыңылтыр жөтелге айналды. Ол жөтел біраздан кейін барып басылып, сабасына түсті.

	– Сіз темекіні тастауыңыз керек, – деді Антонина Ивановна. Дауысы өктем де қатаң шықты.

	Александр Леонтьевич миығынан күліп қойды.

	— Күндердің күнінде Мәскеуге де келермін. Сонда өзіңізге жолығып: “Міне, аса қымбатты Антонина Ивановна, мен темекіні тастадым!” деп есеп беретін боламын.

	– Александр Леонтьевич, бұл күйіңізде мен сізді ешқайда да жібере алмаймын. Қайткен күнде де тексерілуіңіз керек.

	– Ештеңе етпес. Осы күйімде жүре беремін.

	— Мен өз мойныма жауапкершілік ала алмаймын. Дәрігерлер кеңесін шақыруым керек.

	– Ешқандай кеңестің керегі жоқ.

	– Онда мен денсаулық жағдайыңызға байланысты сізге ешқайда жүруге болмайды деген қорытынды беруге тиіспін.

	— Ондайды аузыңызға да алмаңыз! – деп айқайлап жіберді. Онисимов.

	Оның мұндайы бар. Реті келгенде осылайша дауыс та көтеріп жібереді. Осыдан бұрын айтқанымыздай, Онисимов жоғарыға сөз салып, өз мамандығы бойынша кез келген жұмысқа жіберуді өтінген. Бірақ өтініші орындалмады. Мұның мәнісі — кетуі керек деген сөз. Он алты жасынан бастап партия мүшесі ғой, міне содан бері ол ешқашанда қандай да бір партияның немесе мемлекеттің шешімін орындаудан бас тартып көрген емес. Қазір де бас тарта алмайды.

	— Егер жаңағыдай жазатын болсаңыз, – деді ол сөзін жалғастырып, – бәрібір өзіңізді ұятқа қалдырамын, қорытындыңызды теріске шығарамын. Ал одан қалай құтылсаңыз солай құтылыңыз. Одан да, құрметті Антонина Ивановна, тезірек тіл табысқанымыз жөн болар.

	Осыны айтты да ол қайтадан күлімсірей бастады. Күлкісінде сайқымазақтық та жоқ емес. Ал бұған не дерсіз? Дәрігер ретінде не істеген дұрыс?

	– Александр Леонтьевич, бір— екі күн жатып көріңіз, ал мен сізді бақылауға алайын, – деді Антонина Ивановна.

	— Жарайды, бүгін— ақ жатайын, – деп келісе кетті Александр Леонтьевич.

	Антонина Ивановна қайтадан бұрынғы талапшыл, өктем күйіне көшті.

	– Ондай болса дәл қазір, менің көзімше жатыңыз. — Егер қарсы болмасаңыз осы жерге— ақ жатайын.

	Мүмкін ол да дұрыс шығар. Дәрігер Онисимовтердің жатар бөлмесін жақсы біледі. Көңілсіз— ақ көрініс көз алдына келе қалды. Бөлменің қақ ортасына бір— біріне жанастырылып қос кереует қойылған. Екі жағында екі кішкене кебеже. Қабырғаға таяу екі киім шкабы. Бар болғаны осы ғана. Құдды қонақ үйіндегі сияқты.

	Темекі түтіні жайлаған тек осы бөлмеден ғана үй иесінің аздаған өзіндік қолтаңбасы байқалады. Мұнда ең алдымен көзге түсетіні кітап серелері. Мамандығына байланысты әдебиеттер, саяси кітаптар, Ленин, Сталин шығармалары. Сталин шығармаларының жинағы оның қайтыс болуына байланысты он үшінші томына келіп тоқтаған. Қабырғада Сталин мен Орджоникидзе суреті. Екеуі де жап— жас, үстерінде шинель, мұрттары да қап— қара. Осы суретті кезінде Онисимов өзі үлкейттіріп, оны ілетін жерді де өзі таңдаған.

	Диванның жанына шағын ғана дөңгелек үстел қойылған. Үстел үстінде “вертушка” телефоны мен түнде пайдаланатын шам тұр. Олардың жанында темекі қорабы мен екіүш кітап жатыр. Ол кітаптар кеңестік өнеркәсіп тарихына арналған. Соңғы кездері Онисимов осы мәселемен тереңірек шұғылданып жүр.

	Дәрігер Онисимовтің осы бөлмеде жата тұруына келісті.

	— Бірақ, Александр Леонтьевич, бөлмені жақсылап желдетіп алу керек. Таза ауадан қорықпай— ақ қойыңыз.

	Антонина Ивановна желдеткішті ашпақ болып орнынан тұрды. Жоқ, Александр Леонтьевич бұған жол бере алмайДы, терезені өзі ашады. Ол дереу орнынан тұрып, солай қарай жалаң аяқ беттеді. Кенет ол боп— боз болып кетті, көзі қарауытып тоқтай қалды, жалма— жан үстелге сүйенді. Дүние бір сәтке ұмыт болды. Сәлден кейін Онисимов ерікжігерін бойына жинап қайта оянды. Сөніп бара жатқан көз жанары қайта нұрланды. Дәрігер оған дегбірсіздене қарады.

	– Сіз дәл қазір менің көз алдымда есіңізден тандыңыз ғой.

	– Оне дегеніңіз? Ондай ештеңе болған жоқ!

	Ол тағы күлімсіреп тұр. Күлкісінің өзі күлкі шақырарлықтай. Оның бұл күйі: “Ал маған не істейсіз?” деп тұрған сияқты. Шынында да бұған не істеуге болады?

	Варя қап— қатты жайсыз диванға төсек салды. Онисимов оған жайғасып жатыр. Антонина Ивановна оларға көз тастай отырып дәрі— дәрмек жазды. Көңілінде күдік пен қауіп бар. Сонда да болса амалсыздың күнімен ертеңге дейін қош айтысып, кетуге ыңғайланды.

	Ол аяғын жайлап басып шығып бара жатты. Терезеге қос қабат перде ұсталған. Самала шамның көмескі сәулесі жиһаздар мен шыны сауыттарға түсіп тұр. Апсадай үлкен бөлмеден шаңның, тіпті тұрып қалған ауаның, ылғалдың иісі шығады.

	Кіре берісте дәрігер Елена Антоновнамен кездесіп қалды. Онисимовтің әйелі енді ғана үйге кірген еді. Ұзын бойлы, сымбатты, бурыл шашты, келісті кісі. Үстінде сұр пальто, басында сұр қаракөл елтірісінен тігілген бөрік. Бұл екеуі өте сирек кездеседі. Антонина Ивановна Онисимовке келгенде Елена Антоновна көбіне үйде болмай шығады. Кейде олар телефон арқылы сөйлеседі. Күйеуінің жайкүйін, денсаулығын сұрағанда Елена Антоновна көбіне “Қазір сұрап білейін” деп жауап береді. Қызық. Өздері бірге тұрады, бір бөлмеде жатады, сөйте тұра “сұрап білейін” дейді.

	Енді міне қатты толқып, асығып— абдыраған Елена Антоновна ентігін баса алмай:

	— Антонина Ивановна, айтыңызшы, не болды? – деп сұрайды.

	Жақсы сақталған маржандай майда тістері бірден көзге түседі. “Ірі тұлғалы жанның тісі де осынша майда болады екен— ау” деп ойлады Антонина Ивановна.

	— Жүйкесі әбден жұқарған, – деді дәрігер. – Ал бұл оның бүкіл болмысына әсер етіп отыр. Бүгін тіпті есінен танып қалды.

	Сосын біреумен ерегісіп, біреуге өз ойын дәлелдегісі келгендей екілене сөйлеп:

	— Бір емес, екі рет сөйтті, – деді.

	Әйелдің көзі атыздай болып кетті. Қос алақанымен дәрігердің қолын қатты қысып тұрып:

	– Сонда бұл өте қауіпті ме? – деп сұрады.

	– Ожағын өзім де білмеймін. Өзіме де көп нәрсе жұмбақ. Дұрыстап тексеру үшін ауруханаға жатуы керек. Осыны дәйектеп қағаз жазып берейін деп едім. “Ондайды аузыңызға да алмаңыз!” – деп айқайлап жіберді.

	— Иә, олай етуге болмайды.

	Елена Антоновна пальтосы мен бас киімін асыға шешті. Маңдайының оң жақ тұсында баланың жұдырығындай көгілдір қызғылт қалы бар. Ол самайының бір бөлігін де шарпып өткен. Оны, әрине, шашымен көмкеріп, сырт көзге көрсетпей жіберуге болар еді. Бірақ ол мұнымен қазіргі егде тартқан кезі түгілі жас шағында да айланысып көрген емес. Ал бір ғажабы осы көлемді қал оның бет— жүзіне тіпті де нұқсан келтіріп тұрған жоқ. Қайта ол жаратылысынан байыпты да ұстамды, өңінде қылымсушылықтың ізі де жоқ Елена Антоновнаның болмысынан өзінше бір келісім тауып жарасып тұрады.

	Ол жаңағы сөзін тағы қайталады.

	– Өйтуге болмайды, – деді аз— кем іркілістен кейін. Сөйтті де даусын сәл бәсеңдетіп сөзінің мағынасын түсіндірді. – Айрықша жағдай болып тұр ғой, Антонина Ивановна. Мұны бар деген жерге барғысы келмегендіктен ойлап табылған әрекет деп бағалаулары мүмкін.

	Себеп түсінікті, дәлел айқын. Антонина Ивановнаның амалы таусылған сияқты. Сонда да болса... Иә, сонда да болса осындай дәлелді де сезімге толы сөздерді естімегені жөн болар еді. Бірақ амал қанша, Елена Антоновнаның да өз өмірі, өз қызметі бар. Соған қарамастан жүгіріп келіп, асығып— сасып, толқып тұрып, жылап жібере жаздап мәнжайды сұрады ғой. Оны қалай айыптауға болады.

	— Сау болыңыз, – деді Антонина Ивановна. – Ол кісі төсекте жата тұрсын. Ертең қайтып соғамын.





	4



	Келесі күні— ақ, тіпті бір тәулік те тынықпастан Онисимов жаңа міндетін атқаруға кірісіп кетті. Сыртқы істер министрлігіндегі шағын кабинетке барып жайғасты. Өзімен бірге оның көп жылдардан бергі көмекшілерінің бірі, өне бойы ой үстінде жүретін шот маңдай Макеев те келді. Ол Александр Леонтьевичті қатаң мінезділігі, ұқыптылығы, тапсырма— нұсқауларды орындаудағы жанкештілігі мен Тиянақтылығы үшін тәуір көретін, бұл оның тұла бойына туа біткен қасиеті деп есептейтін. Соңғы жылдары жайбасарлыққа біраз бой алдыра бастаған, сол үшін кей кездері Александр Леонтьевичтің шамына да тиіп қалатын Макеев бастығы оған өзімен бірге жүру жөнінде ұсыныс жасағанда бір сөзге келместен— ақ келісе кеткен.

	— Қашан жүреміз, Александр Леонтьевич? – деп жадырай сұраған.

	— Бұйрықты қалай алсақ солай жүреміз, – деп жауап берген Александр Леонтьевич.

	– Ал мен оған дейін не істеуім керек? — Қажет— ау деген әдебиеттерді жиып ал да оқи бер.

	Онисимовтің өзі де сөйткен. Оның бұрынғы оқыпзерттейтіндері неше түрлі ақпарлар толы папкалар, мұнай мен көмір өндіру, кокс күйдіру, металлургия пештерінде оттегі мен табиғи газды қолдану, руда базаларын дамыту, қатты ракета отының сынақтан өткізу, тағы сондайлар жөніндегі есеп қағаздары болатын. Енді олардың орнын Ресейдің Солтүстік Еуропа елдерімен дипломатиялық, экономикалық және басқа да байланыстар тарихын баяндайтын архив материалдары басты. Александр Леонтьевич үстіміздегі ғасырдың мәліметтерімен ғана шектеліп қалмай, өткен ғасыр архивтерін де алдыртып, зерттей бастады.

	Өнеркәсіпті дамыту мәселелеріне байланысты жаңалықтар орнына енді Онисимовтің алдында өзі барып қызмет атқаруға тиіс ел жөніндегі кітаптар жатты. Оның шағын жұмыс бөлмесіне ұзын ырғағы мыңдаған, он мыңдаған бетке жететін сан алуан әдебиеттер толып кетті. Орыс тілінде шыққан және орыс тіліне аударылған әдебиеттерден басқа ол ағылшын тіліндегі басылымдарды да оқумен болды. Кезінде ол Глазго, Бирмингем зауыттарында екі жылдай практикада болып, ағылшын тілінде еркін оқып, еркін сөйлеуді үйреніп қайтқан болатын.

	Аз ғана уақытта, жол жүрер алдындағы не бары үштөрт апта ішінде соншама материалдарды оқып— игеруі шынында да кімді болса да қайран қалдырарлықтай еді.

	Бірақ бұған таңдана қоятындай ештеңе жоқ. Мұндай жағдай бұдан бұрын да болған. Кезінде оны танк өндіру өнеркәсібіне ауыстырған болатын. Ол өзі Серго Орджоникидзенің қайтыс болған кезі еді. Міне сол күндері оған өзіне бейтаныс өндіріс саласын басқару тапсырылды. Оған сол саланы кеңейтіп, қайта құрып, мейлінше өрістету міндеті қойылды. Сол кездері де ол соларға байланысты арнаулы әдебиеттерді молынан оқып, олардың қырсырына бар ынта— жігерімен терең үңілгені бар. Содан бір айдан кейін— ақ ол танк ісінің білгірлерімен кәдімгі кәнігі мамандай— ақ сөйлесіп кеткен. Бірақ ол білмегендерін білім алудан, адамдардан үйренуден, қажет жерінде оларды тыңдай білуден қымсынып көрген емес. Бас басқарманы басқара жүріп ұдайы оқу, үйрену, зерттеу үстіне болды.

	Сол бір қанқұйлы 1938 жылды, Сергомен қызметтес болғандардың бәріне қырғидай тиген қаһарлы күзді бұл сірә тіріде ұмытар ма? Міне сол жылдың күзгі кештерінің бірінде мұны да Кремльге шақырды... Сонда бұл кім еді?.. Аса ірі Бас басқарманың бастығы, аты шулы Он жетінші съезд делегаты және сол съезде Орталық Комитет мүшелігіне кандидат болып сайланған... Сөйтіп мұны да Кремльге шақырды. Қабылдау бөлмесінің алды, бүкіл кіре беріс арнаулы форма киген адамдарға толы. Бәрі осыған қарайтын сияқты, осының келуін күтіп жүрген сияқты. Мейлі ғой... Ол қабылдау бөлмесін көктей өтіп, есікті ашып, ішке кірді. Ішке кіргенде аяқтарын әдеттегісінше салмақпен басып, әрлі— берлі адымдап жүрген Сталиннің жауырынын көрді...

	Онисимов одан әрі ойлағысы келмеді. Бар күш— жігерін бойына жиып, сана сезімін еріксіз баурап бара жатқан сол бір өткен сәттің көріністерінен тез— ақ арылды. Енді оның бар назары Тишландия мен оған көршілес жатқан елдерге қарай ауды.

	Оның еңбек ету тәртібі ешқандай өзгерген жоқ. Бүгінгі Александр Леонтьевичті кешегі Онисимов емес деп кім айта алады? Жұмыс істеу дағдысы осыдан он жыл бұрынғы, тіпті жиырма жыл бұрынғы қалпы. Құдды мұқият бұралып, бабына келтіріліп қойылған, жүрісінен бір танбайтын механизм сияқты. Күнде таңертең дәл сағат тоғызда жұмыс бөлмесіне келіп кіреді. Кіреді де бұрынғы әдетіне басып қап— қатты креслоға жайғасады. “Друг” сигаретін алып алдына қояды. Көзілдірігін киіп, оқуға кіріседі.

	Оқып— түйгендерін жазу үшін оған екі қалың дәптер жеткілікті болып шықты. Қол жазбасы майда болғанмен аса көркем еді. Әрі сай дың тасындай ап— анық, тура көрмеге қоярлықтай. Бір дәптерге ол тарихи деректер мен Солтүстік Еуропа елдерінің саяси және қоғамдық топтары туралы, олардың көрнекті қайраткерлері жайлы мәліметтерді жазды. Екінші дәптерді сол елдердің экономикасына арнады.

	Өз қағидасына берік Александр Леонтьевич бұл мәселеде де әр түрлі құжаттардан, кітаптар мен мақалалардан алынған мәліметтермен қанағаттанып қала алмады. Бұл оның өзі сияқты басшылар мектебіне тән ортақ қасиет еді. Міне сол қасиетіне бағып ол өзінің Сыртқы істер министрлігі коридорларының көп иірімдерінің бір қалтарысындағы уақытша жұмыс орнына өзі баратын елді зерттеп жүрген ғалымдарды, сол жақта таяуда болып қайтқан көріп— түйгені мол, сенуге болатын білімдар адамдарды шақырды. Олармен ұзақ— ұзақ әңгімелесіп, сыр тартып, әр нәрсені сұрастырып, барар жерінің бүге— шігесін зерттеумен болды.

	Осы зерттеу барысында оған өмір бойы қалтқысыз қызмет еткен, бірақ соңғы кездері аздап сыр бере бастаған өзінің есте сақтау қабілетіне іштей риза болып, қуанған сәттері аз емес. Мәселен мұны түннің кез келген уақытында оятып алып, одан әлгі өзі баратын Тишландия туралы сұрай қалсаңыз, оның санасында жүздеген адам аттары мен атаулар, неше түрлі цифр— сандар мен даталар айна қатесіз сайрап қоя берер еді.

	Онисимов жұмыс күні біткеннен кейін де көптеген кітаптарды үйіне әкетеді. Қаумалаған ой— дарияға жол бермеу үшін тағы да жұмысқа отырады. Қалыптасқан әдеті бойынша түнгі үштерден кейін барып төсегіне жатады.

	Бірақ соның өзінде де көпке дейін ұйықтай алмайды. Күні бойы маңына жолатпай— ақ келген ой— мұхиты түн қараңғылығында оның ерік— жігерін билеп, бүкіл санасезімін жаулап алады.





	5



	Осындай ұйқысыз өткен түндердің бірінде, таң алдында Александр Леонтьевич қатты шошынды.

	Ол былай болған еді. Қалың ой үстінде ұйқылы ояу жатқан. Көзі ілінер емес. Қою қараңғылыққа ұзақ— ұзақ қадалады. Иә, сүйікті ісінен қалай ғана айырылып қалды? Неден болды, қалай болды? Шешімін таба алмай қиналады. Осы ойдан арылғысы— ақ келеді, бірақ арыла алмайды. Ойын енді Тишландияға қарай бұрғысы келеді, күндіз жазғандарың, әлгі ел туралы мәліметтерін есіне түсірмек болады. Иә, қалай еді?! Не жазып еді?! Санасына ештеңе оралмады. Кешегі жазғаны да, оның алдында жазғаны да құйрықтарынан ұстатар емес. Бір де бір сан, бір де бір көрсеткіш қанша тырысса да есіне түспей қойды. Бәрі ғайып, бәрі зым— зия.

	Александр Леонтьевич қайран қалды. Бұрын— соңды болып көрмеген жағдай. Не сұмдық мынау?! Қатты күйзелген ол аздап тершіген шашын саусақтарымен салалап өтті... “Сабыр.., сабыр” деп қояды өзіне— өзі. Суға кеткен тал қармайдының керімен, ең құрығанда бір нәрсенің шетін ұстағысы келеді. Сөйтіп жатқанда ең қарапайым сан: Тишландия зауыттарындағы қара металл балқыту саны есіне түсті. Ал, әрі қарай не? Ол енді басқа цифрлар да есіне түсер деп күтті. Бірақ олай болмады. Әр түрлі цифр— сандар санасына тек жайлап, бір— бірлеп қана орала бастады.

	Ол шыдай алмай орнынан атып тұрды. Тұрып бара жатып қасындағы кереуетте жатқан әйелінің бірқалыпты ырғақты тынысына құлақ түрді. Ол жалаң аяқ күйі дыбысын шығармауға тырысып жұмыс бөлмесіне қарай беттеді. Шамды жағып, жазу үстеліне тап берді. Жалма ﻿— жан жазған дәптерлерін алып, қолдары қалтырап тұрып, кез келген бетін ашып жіберді. Тек енді ғана оның азапты минуттары аяқталды. Санасы жарқырап қоя берді. Оған енді жазғандарына қарап жатудың қажеті болмай қалды. Бәрі айна— қатесіз, түп— түгел, ғажайып суретке түсірілгендей айқын көрінді. Сонда да болса ол темекісін тарта тұрып жазғандарын ұзақ парақтады. Өзін— өзі қайта— қайта тексерді. Сосын үстел жанында сілейіп тұрып қалды.

	Онисимов осылайша жалаң аяқ, жалаң бас күйі ұзақ тұрды. Үстінде ішкі киімдер ғана. Жағасы жайлауға кеткен, кеудесі ашық. Көкірек тұсы аздап сарғыш тартқан. Денесіне қарағанда үлкендеу басын әдеттегісінше ішіне тартып алған.

	Осы жаңа ғана бұған не болды? Сана— сезіміне не көрінді? Жаңа жұмысы соншалық жексұрын болғаны ма? Ол өзіне тапсырылған істі орындаймын деп өз болмысына өзі қарсы келгені ме? Оның қандай істі болса да жанын салып атқаратын әдеті емес пе еді?

	Сонау бір кездері танк басқармасының бастығы болып тағайындалып, өзіне тіпті бейтаныс өнеркәсіп саласына жіберілгенде де жанын жегідей жеген сезімнен тез арылып, әлгі іске қызыға беріліп кетпеп пе еді? Рас, ауыр күйден арылуын арылса да оның ауыр табы жүрегінің терең түкпірінде бұғып қалған. Сол дерттің ауық— ауық бой көрсетіп қоятын сәттері де аз емес. Мәселен көпшілік аузында “Үкімет үйі" деп аталып кеткен талай жерді алып жатқан үлкен үйдің әр пәтерінен әр түн сайын бір— бір азаматты алып кетіпті деген суық хабарды естіген сайын сөйтетін. Сол үйде Онисимов те тұратын. Ол да өз кезегін күтумен жүрген. Бірақ оған ешкім тие қойған жоқ. Ал өзімен бірге тұрған, сонау Орджоникидзе тұсынан бері қызметтес болып келе жатқан мұның барлық орынбасарлары тұтқындалып кетті. Ал бұл бұрынғысынша үйі мен қызметі арасында Мәскеу көшелерін емін— еркін аралап жүріп жатты.

	Ал шынында бұл еркін бе еді? Мұның ең жақын қызметшілері кінәлі болып жатса мұның да кінәлі болғаны ғой! Ең қарапайым ой— пікір осыған келіп саймай ма?

	Сөйтіп Онисимов өз тағдырын өзі қатаң сынға салды. Сталинге хат жазды. Хатында ол қарамағындағы адамдардың іс— әрекеттеріне толық жауапты екендігін, өзі басқаратын Бас прокатта ешқандай да қастандық әрекеті болмағандығын, бұл үшін ол басымен де, партбилетімен де жауап беретіндігін мәлімдеді. Мұны ол Сталиннің өз қалауы бойынша құрылған қандай бір партиялық немесе сот комиссиясында дәлелдеп шығуға мүмкіндік беруін өтінді.

	Хат Сталиннің өз қолына тиді. Бұл да сирек кездесетін, орындала қоюы екі талай мәселе еді. Содан кейін— ақ Онисимовтен жауап алулар басталды. Жүзбе— жүз кездесулер ұйымдастырылды. Күдігі мен жұмбағы мол азапты күндер мен түндер басталды. Онисимовтің темекі тарта бастауы да сол күндердің нәтижесі. Тіпті сол жағдайдың өзіне де ол жанын сала қызмет етті. Жанын жеген ауыр сезімдерге да бой алдыра қойған жоқ. Сосын...





	6



	Сосын мұны Кремльге шақырды.

	Ол енді орындыққа жайғасып, тоңып қалған аяғын екінші аяғының мұздаған табанымен ысқылап отырып сол кешті есіне түсірді.

	... Қабылдау бөлмесінен өтіп бара жатып үстілеріне арнаулы форма киген көп адамды көрген. Біреулері түрегеп тұр, біреулері отыр. Тура осының келуін күтіп жүргендей бәрі. “Осыншама күзетші неге қажет болды екен?" деп ойлаған. Өзіне көрсетілген есікке кіргенде анандайдан Сталиннің жауырынын көрді. Есіктің ашылып жабылғанын сезсе де ол бұрылған жоқ. Алған бағытымен аяғын жайлап басып жүре берді. Үстіне кигені қарапайым ғана жұпыHылау әскери киім. Аяғында етік. Әскери үлгімен тігілген шалбары қонышынан төменірек қатпарланып салбыраңқырап тұр. Жүрісі баяу, аяқ алысы аса сабырлы.

	Сталин залда жалғыз емес екен. Ұзын үстел жанында сырт пішіні сымбатты, ашық, дөңес маңдайлы, көз әйнегі жалт— жұлт еткен кісі тұр. Ақшыл сары шашын бір шекесінен екіге жарып, онысымен енді тақырлана бастаған төбесін бүркемелеп қойған. Онисимов жаңа таныды, бұл — Берия еді. Ол Онисимовке қарап миығынан күлімсіреген болды. Оның бұл күлімсіреуінен Александр Леонтьевичтің бүкіл тұла бойы мұздап қоя берді.

	Осыдан көп жыл бұрын осы кісі – он да бұл Бакуде қатардағы қызметкер еді – Онисимовтің қатаң сынынан өткені бар. Ол кезде Онисимов Он бірінші армияның саяси қызметкері әрі Бакудегі партия мүшелерін қайта тіркеумен айналасқан комиссиялардың бірінің төрағасы болатын. Онисимов сұрақтарының алдын орай Берия анағұрлым қиын да қауіпті жұмыстардың біріне — Армияның айрықша бөліміне немесе Әзірбайжан Төтенше комиссиясына ауысуға тілек білдірді. Бірақ оның бір— екі өтірігі шығып қалып, енді одан құтылу үшін әр түрлі айлашарғыға басты. Жолдас Саша – ол кездері Онисимовті солай атайтын – Берия жөнінде нағыз арандатқыш, қауіпті адам болуы керек деген қорытындыға келді, оған партбилетті бергізбеді. Бірақ ол амалын тауып, бұдан кейінгі сатыда партияға өтіп кетті.

	Міне содан бері жылтыраған осы бакуліктің табаны жерге тимей келеді. Отызыншы жылдардың бас кезінде осының Сталинмен кездесуі оның өмірінде шешуші рөл атқарды. Сталин, әрине, адамдарды тани білетін. Бір көргеннен— ақ ол мұның өзіне керек адам екендігін терең сезген болуы керек.

	Енді міне сол бакулік грузин осы заманда орасан зор тұтқындау, жауапқа тарту, ату— асу ісінің, түрмелер мен лагерьлердің жетекшісі. Ал қазір ол Онисимовке өткір көздерін қадап күлімсіреп тұр.

	Түсінбейтін несі бар. Бұл, әрине, соңғы сұрақ, соңғы жауаптар. Сұрақ қоюшы Сталиннің өзі де, ал жауап беруші Онисимов. Бұ жерден ол өз машинасымен емес, өзге машинамен кетеді. Сондықтан оның осында келер алдында партия билетін, жеке басының куәлігін, Кремльге кіретін рұқсат қағазын және жазу кітапшасын түгендеп, әйеліне телефон соғып (ол телефонның әлдебір жасырын жүйеге қосылып қойылғанына да күмәнданған жоқ), қысқа ғана: “Мені шақырып жатыр. Сонда кетіп барамын. Неге болса да дайын бол" деп ескертуі жайдан жай емес— ті.

	Ақыры Сталин артына бұрылып кері қарай адымдай бастады. Көзінің астымен Онисимовті бір шолып өтті. Оның тап— таза бәтіңкесіне, жолақты қара сұр костюміне, крахмалданған аппақ жағасына назар аударды. Сосын таяп келіп Александр Леонтьевичтің көкшілдеу көздеріне қадалды.

	Онисимов те жүзін тайдырған жоқ. Сталин қайтадан жайлап жүре бастады. Оның көптеген полотн олар мен суреттерден жақсы таныс өңінен дәл осы сәтте ештеңе байқай қою қиын еді. Ұйқыға кеткен адамдай жүзі бейжай. Ойдым— ойдым бұжыр беттері мен екі етегі төмен салбыраған қара жирен мұрттарын дәл осы күйінде ешкім көрсете бермейді екен — Онисимов осыны байқады. Сиректеу мұрты мен шашының арасынан ара— кідік ұшырап қалатын ақтарынан оның шаштарының жылқының қылындай жуан да қатты екендігі байқалады. Манадан бері арада орнаған үнсіздікті ешкім бұза қойған жоқ.

	— Саламатсыз ба? – деді Сталин бәсеңдеу үнмен. — Жақынырақ келіңіз.

	Бірақ отыр деп ұсынбады.

	Ол тағы да қабырғаға дейін барып, қайтып оралды. Сосын Александр Леонтьевичтің алдына тоқтап сұрақтар қоя бастады. Сұрақтарының бәрі дерлік танк өнеркәсібінің қазіргі жай— күйі мен болашағына байланысты еді. Енді Сталиннің өңі жаңағы күйінен өзгерейін деді, жанарында ұшқын пайда болды. Онисимов сұрақтарға жауап беріп тұр. Қатты қысылғандықтан даусы қарлығыңқырап шықты. Әйтсе де бұл оны тас түйін етіп ширықтырып жіберді, ақыл— ойын да ұшқырлай түсті. Даусы қарлыққан танк басқармасының бастығы еш шатысқан жоқ, іркілген де жоқ, барлық сұрақтарға анық та дәл жауап берумен болды. Зауыттардағы, тіпті кейбір цехтардағы жағдайларды да, лабораториялар мен полигондағы сынау жұмыстарының нәтижелерін де, осыған байланысты талай сандар мен деректерді де қойын дәптеріне қарамай— ақ баяндады. Ол ізденіс барысында отырған қиындықтарды да жасырған жоқ. Әлі де шешімі табылмай отырған, конструкторлар мен технологтарды тұйыққа тіреген мәселелерді де әңгімелеп берді. Ал Сталин болса мәселенің ең бір жанды жерлерін шұқшия қазбалап, оны үсті— үстіне қатты тергеуге алды.

	Жыланбауырды тұғырға қондыру! Қарғыс атқан май дифференциалдары! Осының бәрі Онисимовті қанша қинады десеңізші! Ал зауыт жұмысшылары мен қызметшілерінің көрген азабы қаншама! Соған қарамастан көздеген нысанаға қол жетпей— ақ қойды! Сталин мұны да суыртпақтап отырып шығарып алды. Ол тіпті өндірістің аса бір терең сырларына дейін үңілді. Онисимов бәрін де ашық әрі айқын баяндады, ақталуға тырысқан жоқ.

	Бір кезде бүйірдегі есіктен қорғаныс халық комиссары көрінді. Кеудесі толған орден, соған қарамастан мына жерде соншалық момақан әрі жұп— жуас. Оның артынан Саяси Бюро мүшелері кірді. Кейбіреулері өздерін еркін ұстайтын сияқты, орындықтарды Дырылдатып батыл жылжытады. Ал ақ шашты Калинин кафельмен қапталған пештің шығыңқы тұсына барып, алақандарын артына ұстап жылынып тұрды. Бәрі үн— түнсіз Сталин қойған сұрақтар мен оған қайтарылған жауаптарды тындаумен болды.

	Бұлардың бәрі неге, не үшін жиналды екен? Онисимов еркінен тыс басына төніп тұрған қауіп туралы ойлады. Тегінде бұлар ең алдымен Саяси Бюроның қаулысымен партия дан шығаратын болар, сосын тұтқындайтын шығар. Шынында да, әне, стенографистка əйел үстел жанына барып отырды, қолына қаламын алды, дәптерін дайындады.

	Ал Сталин болса кеңестік танк өнеркәсібінің әлсіз тұстары мен сәтсіздіктерін аша түсті, дәлірек айтсақ Онисимовті соған итермеледі. Пресс шаруашылығы. Жылдамдықтар қорабы. Сұр шойынды күйдіру әдістері. Зауыт мәселесі. Оны сынау жолдары. Нәтижелердің марДымсыздығы. Осы көрсеткіштердің Германия мен Америка зауыттарындағы жай— күйі. Сталин міне осылардың бәріне шұқшиДЫ.

	Біреулердің осы мәселелер жөнінде Сталинге толық хабарлап қойғаны даусыз. Ол кім болды екен сонда? Әрине, барлық жерде көз— құлағы бар, барлық жерге тамырын терең жайған Берия мекемелерінің бірі болар. Қайткен күнде де Онисимов мойындауға тиіс: жеткізілген хабар, сөз жоқ, біліктілікпен дайындалған. Ал Сталин оны мұқият зерттеп шыққан.

	Сұрақтар бере отырып Сталин Онисимовтің өзіне жазған хатына және оның Бас прокаттағы бұрынғы жұмысына байланысты ештеңе қозғаған жоқ. Неге өйтті екен деп ойлады Онисимов. Өткенді қазбалап қайтемін дегені шығар. Егер мұны қастандық жасадың немесе дұшпандық әрекеттерге бардың деп айыптағысы келсе мұның өзі— ақ дәл осы жерде талай— талай техникалық сәтсіздіктердің бетін ашып берді емес пе? Сталин қол жеткен биіктер, жеңіп алынған асулар жөнінде ештеңе сұраған жоқ. Ал танк жасаушылардың еңбектегі ерен істері мен өндірістік жетістіктері туралы қанша нәрсе айтуға болар еді. Бәрі де әңгімеден тыс қалды. Онисимов әдеттегі тәртіптілігіне басып тек қойылған сұрақтарға ғана нақты жауап беріп тұрды.

	Сталин шалбарының қалтасынан қорқорын алып, үстелге жақындады. Ішіндегі күлін шұқылап босатып, алдында жатқан мрамор күлсалғышқа төкті. Қалдығын күлсалғыш ернеуіне қағып— қағып қалып еді, дыбысы мына сілтідей тұнған тыныштықта тым қатаң естілді. Сосын өзіне ғана тән баяу да байыпты қимылымен қорқорына темекі толтыра бастады. Тіпті асығар емес. Сол баяғы сабырлы да салмақты қалпы. Өзін ешкім де асықтыра алмасына, үнсіздігін ешкім де бұза алмасына сенімді әмірші ғана осылай етері хақ. Ол мұны жақсы сезінеді.

	Ақыры әйгілі Сталин қорқоры түтіндей бастады. Солақ екен басқалары да темекілерін тұтатты. Ал Онисимов, әрине, ол жөнінде ойлай да алған жоқ.

	Сталин тағы да әрлі— берлі жүре бастады.

	— Мәселе, меніңше айқын ғой деймін, – деді ол бір кезде. — Кәні, жолдастар, шешеміз бе?

	Ол ешкімнің үн қатуын күтпей— ақ: — Мынандай ұсыныс бар.., — деп сөзін жалғастырды.

	Онисимов өзінің кеуде тұсы мұздап бара жатқанын сезді. Тынысы қатты тарылды. Берия жаққа көз тастағысы келіп еді, бірақ ұстамдылық жасады: оған қарай мойнын да бұрған жоқ. Ал Сталин сәл іркілістен кейін жаңағы сөзін тағы қайталады.

	— Мынандай ұсыныс бар, – деді. – Біріншіден, Танк өнеркәсібі Бас басқармасы Танк жасау халық комиссариаты болып қайта құрылсын... Қарсылық жоқ па?

	Ол тағы да іркіліс жасады.

	— Екіншіден, Танк жасау халық комиссары болып... Жолдастар, қандай ұсыныстарыңыз бар? Егер біз бұл іске Онисимов жолдасты бекітсек қателеспеспіз деп ойлаймын. Басқа пікір бар ма?

	Ол ойын тұжырымдады.

	– Танк жасау халық комиссары болып Александр Леонтьевич Онисимов жолдас тағайындалсын. Қарсылық жоқ па?

	Онисимов бұл сәтті мәңгі бақи есінде сақтап қалды. Үлкен ұстамдылық көрсетті. Тек екі беті мұздап қоя берді. Шамасы бозарып кеткен болуы керек.

	Сталин тек енді ғана оған мойнын бұрып:

	— Онисимов жолдас, неғып тұрсыз? Отырыңыз, – деді. — Мәселелерді әрі қарай шешеміз.

	Ол тағы да ешкімнің сөзін күтпестен ойын жалғастыра берді.

	— Үшіншіден... Халық комиссарына мыналар жүктелсін...

	Александр Леонтьевич отырды да, аузына темекі салды. Әлі де сенер— сенбесін білмейді. Шынымен— ақ шешілгені ме? Мұнда ол тұтқын ретінде кірген еді, енді міне Халық Комиссары болып шыққалы отыр. Бірақ... Сталинге қалайша хабарламады екен? Шынында бұл кісінің білмейтін болғаны ма? Онисимов үстел үстінде жатқан блокноттардың бірін өзіне тартып әдемі қолтаңбасымен ап— анық етіп “Жолдас Сталин. Менің інім Иван Назаров халық жауы ретінде... – деп жаза бастады.

	Бір сәтке Александр Леонтьевичтің қаламы іркіліп қалды. Ол шепнесінің екінші күйеуінен туған інісі Ваняны, өзінің соңынан ерген, өзі партияға тартқан, содан обком хатшысына дейін өскен жеткіншегін және осыдан жарты жыл ғана бұрын Мәскеуге шақырумен келген бетінде түптура вокзалдан ұсталып кеткен бауырын өз қолымен қаралағысы келмеді.

	Бірақ Александр Леонтьевич ойына келген күдігін тез тежеп, басып тастады. Сөйтті де әрі қарай жазды: “... халық жауы ретінде ұсталып кеткен еді. Осыны сізге хабарлауды парызым деп санаймын". Астына қолын қойды да сосын сиясын сорғызып, тағы да аз— кем іркіліп қалды.

	Сталин өз тұжырымдарын одан әрі жалғастырып жатты: — Төртіншіден, Онисимов жолдас он күн ішінде...

	Онисимов орнынан тұрып, жазған қағазын Сталинге ұсынды. Ол жақтырмаған кейіппен қағазды алды да, оны жазып жіберіп, ішіндегісін оқып шықты.

	... Түн ортасы әлдеқашан ауған. Онисимов жалаң аяқ, жалаң бас, іш киімдерімен қатқыл диван үстінде отыр. Үстел үстінде Солтүстік Еуропа туралы мәліметтер жазылған дәптер жатыр. Беттері ашық. Бөлме іші жыпжылы. Қалың да ұзын перде ұсталған терезеден салқын соғып тұрған жоқ. Соған қарамастан Онисимовтің сарғыш тартқан қан— сәлсіз табаны жансызданып, мұздап барады.

	Біраз жылдан бері солай болып жүр. Сондықтан ол ауру шалған аяғын өне— бойы жылы ұстауға мәжбүр. Ол қазір де сөйтті. Диванның бас жағында жатқан қалың жүн орамалмен аяғының басын қымтап, орап алды.

	Үстелдің төменгі тартпасында аса бір қастерлі қағаз сақтаулы. Онисимов сол тартпадан жасанды былғарымен қапталған папканы алып шықты. Бірінші рет байқап отыр: сиясы оңайын деген сияқты. Бірақ Александр Леонтьевичтің өз қолымен жазылған әрбір әрпі әлі де болса ап— айқын. “Жолдас Сталин. Менің інім Иван Назаров..." Қағазға қиғаштай жазылған бірнеше жол бар. Қолы да, қолтаңбасы да жақсы таныс. “Жолдас Онисимов. Мен Сізді өз достарымның бірі деп санаймын және санай бермекпін де. Мен Сізге сенемін және сене бермекпін де. Ал Назаровты еске алмай— ақ қойыңыз. Тәңірі алдынан жарылқасын. И.Сталин".

	Ваня сөйтіп айдауда жүріп қайтыс болды. Ал әйелі қандай еді! Жарқын мінезді, қызу қанды, көрсе көз тоймайтын, оңтүстіктің нағыз еркесі еді ғой! Ол да мезгілінен бұрын солып, қатып— семіп, лагерьлердің бірінде дүние салды. Екеуі де артынан ақталды. Ал мүрделерінің қайда қалғандары әлі күнге дейін белгісіз. Сонау қарғыс атқан отыз жетінші жылдың алдында екеуі бірдей дәл осы жерде, осы бөлмеде Онисимовтің қарсы алдында отырған. Сондағы Лизаның көзі ай! Толысқан қара шиедей мөлдір көзі сол сәтте кенеттен нұры тайып, үрейленіп, тонiп келе жатқан қасіретті сезгендей еді— ау! Сөйтсе ол бұлардың ең соңғы кездесулері екен ғой! Оны сол сәтте кім білген. Міне ол енді бауыры жайлы ештеңе де білместен шет елге кетіп бара жатыр. Ең құрығанда суреті де жоқ. Інісінің он жасқа да жетпеген кезіндегі жалғыз суретіне дейін жойып жібергеніне әлі күнге дейін жүрегі удай ашиды.

	“Сізге сенемін және сене бермекпін де”. Сталиннің осы сөздері Онисимовтің жаудан қорғар қалқаны, оқ қағары, бар пәледен желеп, жебеп жүрер дұғасына айналды. Бірде оны Александр Леонтьевичтің әйелі қалжыңдап отырып бойтұмар деп атағаны бар. Шынында да бойтұмардай сақталып келе жатқан осы бір жапырақ қағаздың Онисимов тағдырында маңызды да шешуші роль атқарғаны соншалық, тіпті жымиғанының өзі төбе шашыңды тік тұрғызатын Берия да бұған түк істей алмады.

	Онисимов басын көтеріп, аралық қабырғада ілулі тұрған, жан— жағы жұпыны көмкерілген үлкен суретке қарады. Қою қара мұртты Сталиннің еріндері жайлап жымқырулы, ал тікенек мұртты Серго күлімсіреп отыр. Өңі нұр жайнайды, бүкіл болмысы шаттыққа толы. Осындайда пайда болатын иегіндегі кішкене шұңқыры да айқын аңғарылады. Сол кездегі Сергоның Сталинге деген ықыласы айрықша болатын – оны көре қалса, немесе онымен телефон арқылы сөйлесе қалса өңі жадырап, жүзі жайнап қоя беруші еді. Бұған Александр Леонтьевичтің өзі куә. Кейін бәрі күрт өзгерді ғой. Өмірінің соңғы кезінде Серго Сталинге басқаша қарай бастады. Тіпті телефонмен сөйлескеннің өзінде де салқын тартып жүрді. Жараты — лысынан ақ жарқын, ашық мінезді Сергоның бойындағы бұл өзгерісті, таңғажайып тұйықтықты төңірегіндегілер де байқамай қалған жоқ. Ал Сергоның өзін— өзі атып өлтіргені Александр Леонтьевичтің қаперіне де келмеді. Өйткені бұл аса мұқият сақталып келген терең де тылсым сырлы құпия болатын. Ол тек жиырмасыншы съезде ғана ашылды.

	Ол съезде Онисимов – жаратылысынан тұйық, ешкімге сыр бермейтін тұңғиық Онисимов – екінші қатардағы делегаттар арасында отырған. Кереметтей әсерленгіштігіне қарамастан ішіндегі сезімдер шайқасын тірі жанға сездірмейтін— ақ кісі. Міне сол Онисимов Серго өзін— өзі өлтірді дегенді естігенде кірпігінің асты жыбырлап кеткен дей сезінді. Ол екі бетінен ыстық жас тамшылары домалап бара жатқанын байқады. Бірақ оны іріккен жоқ, қалтасындағы орамалын алуға да асықпады. Мұнысына өзі де қайран қалды. Сонау бала кезінен бері бірде— бір рет жылап көрген жан емес— ті. Қасында отырған көп жылдардан бергі жолдасы Александр Леонтьевичке бір— екі рет қарап қойды. Қарады да сенер— сенбесін білмеді: темірдей берік, осынысымен адамнан гөрі машинаға көбірек ұқсайтын Онисимов те көз жасы дегеннің не екенін біледі екен— ау деп ойлады.





	8



	Жападан жалғыз сағыныш сезіміне бөленген Онисимов қатты диван үстінде өзінің күш— қуатын жойған бойтұмарына қараумен отыр.

	Серго қайтыс болардан біржарым апта ғана бұрын Александр Леонтьевич онымен соңғы рет кездесіп әңгімелескен еді. Дәл сол күні Орджоникидзенің үйінде мына ескі суреттегі Сергоның жанында отырған, кейін “Онисимов жолдас. Мен сізге сенемін және сене бермекпін де” деп жазған кісімен кездескен болатын.

	Сонда Сталин мұны өзгелерден неге бөліп алды екен? Онисимовтің жаулармен күрестегі табандылығы үшін бе? Әлде оның кімді де болса қайран қалдыратындай іскерлігі үшін бе?

	Жоқ, таразыға бұдан басқа да бірдеңе түскен болуы керек. Сол бір сәт... Иә, Онисимовтің тағдыр— талайын шешкен, мүмкін, сол бір қас қағым сәт шығар.

	Иә, бұл оның Орджоникидземен соңғы кездесуі еді. Онисимов сол күндері, отыз жетінші жылдың ақпанында зауыттарға іссапармен барып қайтқан. Ол Сергока телефон соғып, келгенін хабарлаған.

	— Кешкісін үйге кел. Кешкі сағат сегіз қолайлы ма? — деп сұраған.

	Орджоникидзе әрқашанда өз қарамағындағы адамдарға осылайша ілтипатпен қараушы еді. Тәртіп пен тиянақтылықтың адамы Онисимов ол үйге дәл келісілген уақытта жетті. Серго оны дәлізде қарсы алып, етжеңді әлуетті саусақтарымен Онисимовтің шағын алақанын қатты— қатты қысып амандасты. Қонағын кітап сөрелері тірелген үлкен бөлме арқылы бастап жүрді. Бөлмеде сонымен бірге ошеті мен бу шеті ат шаптырым қара лакпен лакталған үлкен үстел тұр. Үстел үстіне кесек— кесек Магнитка мен Кузнецкінің алғашқы шойыны, Балхаштың алғашқы мысы, соңғы кездері салынған зауыттардың алғашқы өнімдері, солардың үлгілері қойылған. Серго мұны шап— шағын мұнтаздай жұмыс бөлмесіне ертіп кірді. Екеуі де диванға жайғасты.

	— Ал, Саша жолдас...

	Серго оны, неге екені белгісіз, өне бойы есімімен атайтын. Бұл әдет сонау уыздай жас кездерінде, Онисимов дивизияның саяси бөлімінің бастығы, ал Орджоникидзе Кавказ майданы Революциялық әскери кеңесінің мүшесі кезінде басталған.

	— Ал Саша, жолдас, сөйле, — деді Серго. – Қайда болдың, не көрдің?

	Онисимов көрген— білгендерін баяндай бастады. Сергоның әйелі Зинаида Гавриловна шай әкеліп, печенье қойды. Ол қонақпен бас изеп амандасты да әңгімеге араласпай шығып кетті. Әйтсе де Онисимов әйелдің жүзінен күйеуіне деген мейірім мен мазасыздану нышанын байқап қалды.

	Сергоның күйі да онша емес— ті. Өңі солғындау, үлкен көздерінің асты көлбіреп тұр. Бұл, мүмкін, жақында ғана жұмыс үстінде байқалған жүрек сырқатының әсері болар, Онисимов ол жөнінде естіген. Бірақ көздерінің нұры бір мысқал да таймаған, жанары жадыраңқы, Онисимовтің әңгімесін зейін қоя, асқан ілтипатпен тыңдап отыр.

	Серго көбіне адамдар жайлы сұрауды ұнатушы еді. Ол сол жолы да сөйтті. Александр Леонтьевичпен бірге оқыған, оның түйедей құрдасы бір инженер жөнінде көп сұрастырды. Сол әңгіме, сол соңғы сұрақтар әлі күнге дейін Онисимовтың санасында сайрап тұр.

	– Өзін біраз сығыңқырап алуға тура келді, – деді Онисимов. – өз бетінше кетіп, нұсауды бұзғаны үшін. Немістер ондай әрекет үшін тиынмен қысар еді, айып төлеттiрер еді.

	— Ай, немісім— ай менің, немісім— ай... – деді Серго.

	Сөйтті де шалқайынқырап отырды. Үлкен бөлме жақтан Зинаида Гавриловнаның көмескі даусы естілді. Тағы біреудің даусы шықты...

	Серго дереу орнынан тұрып:

	– Кешір, осында отыра тұр, – деп бөлмеден шығып кетті.

	Онисимов есіктің ар жағындағы әңгімеге назар аудармай аз— кем отырды. Бір кезде Сергоның даусы қаттырақ шыға бастады. Ал оның қонағы асқан сабырлылықпен, тіпті тым баяу сөйлейді. Сталин емес пе екен? Әңгіме грузин тілінде жүріп жатыр. Онисимов бірде бір грузин сөзін білмеуші еді, құдай жарылқағанда еріксіз сөз тыңдаушы болған жоқ. Дегенмен бұл жерден дереу кету керек, ана бөлмедегі әңгіме барған сайын қыза түсуде. Ал сонда қалай шықпақ? Бұған тек ана бөлме арқылы өту керек. Александр Леонтьевич орнынан тұрып, босағадан аттады.

	Серго әбден қызынып алған, даусы барған сайын қаттырақ шығады. Өңі жаңа ғана боп— боз еді, енді кей жерлері көкшіл тартып, қызара бөртіп, тіпті қошқылданып кеткен. Ол қос қолын қатты сермеп, оны айыптай, кінәлай отырып, Сталинді сендірмек болды. Ал анау, үстінде әдеттегі әскери костюмі, екі қолын алдына салып түрегеп тұр.

	Онисимов үндемей өтіп кетпек болып еді. Сталин оны тоқтатып:

	— Саламатсыз ба, Онисимов жолдас. Сіз, әрине, біздің қалай сөйлесіп тұрғанымызды естідіңіз ғой?

	— Кешіріңіз, мен сіздің мұнда келетініңізді...

	– Ондай жағдайдар болады... Ал енді айтыңызшы, сіз кімнің пікірін жақтайсыз? Сергоның ба, әлде менің бе?

	— Сталин жолдас, мен грузинше ештеңе де түсінбеймін ғой.

	Сталин оның бұл сөзін құлағына да ілген жоқ. Ол Онисимовке қабағының астымен сүзе қарап, даусын көтерместен, тіпті жаңағыдан да баяуырақ:

	— Сонда да болса айтыңызшы: сіз кімді жақтайсыз? Оны ма, әлде мені ме? – деп сұрады.

	Аса жауапты сәт, кейін таразыға түсер ауыр сәт туды. Енді Александр Леонтьевич Сергоға да қарай алмады. Белгісіз бір күш, қиялдан да жүйрік керемет бір дүмпу өз дегенін істеді... Онисимов енді бұлтармастан: “Мен сізді жақтаймын, Иосиф Виссарионович", — деді.

	Енді өзіңді— өзің қажап, жегідей жеудің қажеті қанша? Өткенді еске түсіріп, ауыр ойға бойлай берудің не жөні бар? Көп ұзамай таң атады, ертең жұмыс. Онисимов алдында жатқан екі қалың дәптерге қарады. Ол енді мына жаңа іске де жан— тәнін салып, бар ынта— жігерімен кірісетін болады.





	9



	Жазушы ретінде Онисимовтің ішкі дүниесіне қанша үңілгеніммен, – ал оған Александр Леонтьевичтің ешкімді жолата қоймайтыны белгілі, — мен бұл кітаптың зерттеушілік сипатына онша нұсқан келтіре қоймаспын деп ойлаймын. Мұндағы қиял мен долбар да белгілі бір ақиқатқа, кейде нақты құжаттарға, адами құжаттарға негізделген. Менің қолыма түскен сондай бір құжат жөнінде, оның тарихы, сыр— сипаты жөнінде кейінірек айтып берермін. Оған әңгіменің өзі жетелеп әкеледі.

	Ал енді “Онисимовтің жүрер алдындағы күндері" жөніндегі хикаяны аяқтау керек болар. Енді мен сіздерге осы күндерге қатысы бар соңғы деректерді баяндайын.

	Онисимов келіп орналасқан Сыртқы істер министрлігінің алтыншы қабатындағы тып— тыныш мекенжайға ауықауық телефон соғылып жатады. Телефон соғушылар Александр Леонтьевичтің көптен бергі қызметтес достары — өнертапқыштар мен рационализаторлар Басқармасының бастығы, ойға шорқақ Шехтель, қашан көрсең де өңі нұр жайнап нарттай болып жүретін Болат министрі Цихоня, Бас кен басқармасының бастығы, сырықтай ұзын бойлы Стремянников және тағы басқалар. Осылардың бәріне кезінде Онисимов қызмет бабында талай— талай қатты сөздер айтып ұрысқан, қатаң— қатаң талаптар қойған. Енді қараса олар соны кек тұтпапты, өздерінің қатаң бастықтарын ұмытпапты, қазір ол араларынан аласталса да оған ілтипат көрсетіп, өздері жөнінде хабардар етіп жатады.

	Жүруге дайындалып жатқан Онисимов олардың әңгімелерін қуана қарсы алады. Солардың бірінің таныс дауыстарын естісе болды, көзілдірігін алып, орнына жайғасып отырады. Еуропа жөніндегі дәптерінің кезекті беті тұманданып жүре береді, сөйтіп өзіне таныс, өзіне етене жақын индустрия жөніндегі әңгімеге бар ынтасымен беріледі. Телефон соғушылар оған соңғы жаңалықтарды хабарлап, ақыл— кеңестер сұрайды. Ал Александр Леонтьевич мәселенің ең бір нәзік қылдарын шертіп, технологияға бойлап, өндірісті ұйымдастыру мен зауыт ісінің қазіргі жағдайларына үңіледі. Тіпті қыза— қыза ведомствоаралық қатынастарға дейін араласып кетеді. Ондай кезде, араарасында, мәселені қалай қойып, қалай шешу керектігі жөнінде де сыналап айтып жібереді. Ал айтқандарының бәрі соншалық дәл терең, әрі ғибратты болып шығады.

	Телефон соғушылардың сөз саптауы мен басқа да кейбір болмашы белгілерінен Онисимов олардың мұны әлі де қатарда санайтындықтарын, оны әлі— ақ индустрияға қайтып оралар деп ойлайтындықтарын ұқты, соған өзі қуанып та қалды, өйткені өзі де солай ойлайтын. Жолдастарымен әңгіме оған шипалы су ішкендей әсер ететін, өзі де тез өзгеріп, құлпырып, сөзшең де қалжыңшыл болып кететін.

	Бұрын қарамағында болған адамдарға кейде өзі телефон соғады.

	– Иә, халдерің қалай? Не істеп жатсыңдар? Не қиын тиіп жүр өздеріңе? Одан қалай құтылмақсыңдар? — деп сұрайды.

	Осындай сұрақтарды бастырмалата қояды да асықпай отырып жауабын тыңдайды, ара— арасында ақыл— кеңестер береді, индустрия штабтарының ауасымен тыныстап, металлургия пештерінің күкіртті газын иіскегендей болады.

	Бірде ол Ауыр машина жасау министріне телефон соғып, оны— мұныны әңгімелегеннен кейін:

	— Біздің үш леп белгіміздің жайы қалай? – деп сұрады.

	– Ол не жөнінде еді? – деп қалды анау. Шамасы министрде леп белгілері қойылған мәселелер аз болмаса керек. Бірақ тез— ақ есіне түсті.

	— Ә— ә, әлгі Кураковдағы желдеткіш жайын айтасыз ба? Алғашқы құрастыру жұмыстарын бастадық, Александр Леонтьевич. Ал сіздің Петр Головня маған жеделхаттар жаудыруда, құрастыруға өз адамдарын жіберуге рұқсат сұрайды, үйреніп, игере берсін дейді. Ал мен не істерімді білмей отырмын. Іске кедергі бола ма деп қорқамын.

	— Тағы да баяғы әніне басқан екен ғой, – деді Онисимов мәселенің төркінін аңғарып. – Қайтесің, сұрағанын орындай салсайшы.

	– Жақсы, Александр Леонтьевич, міне жазып жатырмын. — Бұ жолы тағы да леп белгісін қоясын ба?

	– Тура қазір жеделхат жолдаймын. Міне хатшым да кіріп келе жатыр.

	– Ой— хой, қандай жылдамдық! — Өзіңізден үйрендік емес пе, Александр Леонтьевич.

	Мұндай жылы сөздер жанға түскен жараға жайлы тиеді ғой. Александр Леонтьевич содан кейін бір жасап қалған дай болады.

	Бірақ кетер күн жақындаған сайын Онисимовтің көңілкүйі құлазып, түнере түсті. Кей— кейде әзілдеп, қалжыңдаған болады, бірақ онысымен көзіне ұялаған мұңды жасыра алмайды.

	Сыртқы істер министрлігінде алғашқы еңбек ақысын алған күні Онисимов едәуір ашуланып қалды. Өйткені оған шет тілін білетіндігі үшін қосымша ақы белгіленіпті. Оның қашаннан бергі әдеті: Бас басқарманың бастығы кезінде де, министр кезінде де осы сияқты қосымша ақыға жаны қас болатын. Өзі де алмайтын, қарамағындағы басқа қызметкерлерге де бергізбейтін. Александр Леонтьевич сол бағытынан осы жолы да тайған жоқ – кассир ұсынған қосымша жалақыны алмай қойды. Кассир оған әрі— бері бермек болып көріп еді, онысынан ештеңе шықпады. Ағылшын тілін кереметтей білмеймін, тіпті нашар білемін, оның үстіне белгіленген жалақы былай да жоғары, оған қосымша беріп жатудың тіпті де қажеті жоқ дегенді сылтау етті.

	Александр Леонтьевич кез келген сәтте жүріп кетуге дайын еді. Соның алдында ол тіс дәрігеріне барып шығуды ұйғарды. Оның маржандай тізілген аппақ мықты тістері көп жыл бойы темекі тартудың салдарынан сарғыш тартып, екі— үшеуі пломбы қоюды қажет етіп жүрген, енді міне соларын жөндетіп, ретке келтіріп алды. Бірақ дәрігерлік тексеруден өтпеді. Ішкі дүниесін рентгенге салу, қанға анализ жасау, электрокардиограммадан өту дегендеріңіздің бәрін де жылы жауып қойды. Бізде қызық қой: денсаулығы жөнінде куәлік қағазы болмаса бірде бір кеңес азаматы шетелге шығатын паспорт ала алмайды, ал шетелге барып қызмет істеуге тиіс кеңес елшісінен оны сұрамайды да. Елші етіп тағайындау жөнінде жарлық берілген еке— болды, сол саған куәлік те, паспорт та.





	10



	Тазалыққа кереметтей жаны құмар, қашан көрсең де крахмалданған аппақ жағамен жүретін, бұл әдетін тіпті зауыттарға іссапарға барғанда да тастамайтын, солардың шаң— тозаңдарының арасында жүріп— ақ жағасын күніне екіүш рет ауыстырып отыратын Онисимовтің осыған ұқсас тағы бір қасиеті бар еді: ол оның шашын теп— тегіс, мұнтаздай етіп алдыртып жүруді ұнататындығы. Металлургия және отын комитетін басқарғалы бергі қаншама жылдар бойына ол шашын тек бір жерде – Министрлер Кеңесінің үйіндегі шаштараздар шеберханасында, онда да жасы егде тартқан тұрақты бір шеберге алдыртып келеді. Енді қазір де, шетелге жүрер алдында, соған тағы бір кіріп шығу қажеттігі туды.

	Ол өзінің жаңа кабинетінде Солтүстік Еуропа туралы кезекті бір еңбекке көз жүгірте отырып, саусақтарымен етек жағы өсіңкіреп кеткен желке тұсын бір сипап өтті. Әрине, кіріп шығу керек екен деп ойлады. Бірақ ол өзінің бұрынғы кеңсесі орналасқан үйге енді мемлекеттік комитеттің төрағасы емес, жай, бұ жерден кеткен, жалпы индустрияны басқарудан аласталған адам ретінде барғысы келмеді. Мүмкін басқа бір шаштаразға соғар? Онисимов өзінің осындай лайықсыз толғаныс үстінде отырғанын сезіп, өзін күйректігі, жүрексіздігі үшін қатты кінәлап, ыңғайсызданып қалды.

	Оның өмірлік ұраны өзін қалайда кіршіксіз таза ұстау еді. Ол шынында да солай өмір сүрді. Өзіне— өзі кінә тағатындай ештеңе жасаған жоқ. Сол себептен де өзіне жоғарыдан айтылған болар— болмас ескертпенің өзіне қатты қайғыратын, жеңіл— желпі бірдеңе үшін жанын жегідей жеп азапқа түсетін.

	Бірде ол КСРО Министрлер Кеңесі төрағасының орынбасары Тевосянға біраз мемлекеттік тапсырмалардың орындалу барысы жайында баяндап отырды. Александр Леонтьевич ай сайын Дәл белгіленген уақытта Кремльдегі үкімет үйінде орналасқан, үстінде өне бойы қызыл ту желбіреп тұратын айбынды да еңселі ғимараттағы Тевосянның кабинетіне келіп кіретін. Тевосян екеуі де металлург болатын, бірі болат балқытушы да екіншісі прокатШЫ. Екеуі де кезінде Орджоникидземен қызметтес болған. Акопов пен Лихачев және тағы басқа бір топ белгілі мамандар сияқты екеуі де жаппай тұтқындау жылдарының қияметінен аман қалған. Бірақ көп жылдар бойғы жолдастық қатынастар Тевосян үшін Онисимовке өзгелерден айрықша әлдеқандай жеңілдік жасау деген сөз емес еді. Аласа бойлы, қара торының әдемісі, жалт— жұлт еткен мойылдай қара шашты және дәл сондай армяндарға ғана тән қара мұртты КСРО Министрлер Кеңесі төрағасының орынбасары Онисимовке де өзгелермен бірдей қатаң болатын. Бүкіл өмір бойы жұрт оны Иван Тавадросұлы деп білуші еді. Сталин оған Социалистік Еңбек Ері атағын беру жөніндегі жарлыққа қол қоярда оның әкесінің атын Федор деп өзгертіп жіберді. Ол өзін, тегінде, мұндайға да еріктімін деп есептеген болуы керек, соның арқасында бұл дүниеден Товадрос болып еткен бакулiк қолөнерші бір сәтте Федор болып шыға келді.

	Әдетте Александр Леонтьевич Тевосянның ай сайынғы қатал сынынан мүдірмей өтетін, ешқандай ескерту алмайтын, қылаудай да шаң жұқтырмайтын,

	Осы жолы да солай болды. Іске қатысты әңгімені бітіргеннен кейін, Тевосян креслосына шалқайып отырды.

	Александр Леонтьевичке достық ықыласпен күлімсірей қарады да:

	— Ажаевтың "Москвадан алыста” романын оқыдың ба? – деп сұрады.

	– Жоқ, Иван Федорович, оқи алмадым.

	— Оқи алмадым дейсің бе? Оның бекер болған. Жақсы кітап.

	Бұл ескерту, іске тіпті қатысы болмаса да, Онисимовке едәуір— ақ ауыр тиді. Кеңсесіне келді де, романды таптыртып алып, күнделікті асығыс жұмыстардың өзін былай қойып, екі түннің ішінде оқып шықты.

	Болмашы нәрсені қөңіліне алғыш әрі сондай талапшыл Александр Леонтьевич өзіне де қылаудай мүлт кетушілікті кешірмейтін. Шынын айтсақ ол осы уақытқа дейін өз тарапынан кеткен бір қолайсыз минутты жаны күйзелмей есіне ала алмайды.

	Ол былай болған еді. Бірде оған Сталин телефон соғып:

	— Онисимов жолдас, Шығыс Сібір аймағындағы жаңа металлургия базасы жөніндегі Сіздің ой— пікіріңізді тыңдағым келеді, – деді.

	— Оны Сізге, жолдас Сталин, қашан баяндауым керек? — Ол жөнінде жоба— жоспарыңыз бар болар?

	Онисимов бұл жерде сыпайылық таныта сөйлеуді жөн көрді.

	– Жоспар деуге бола қоймас, бірақ кейбір бағдарламалар бар.

	– Бағдарлама болса бағдарлама болсын. Бір аптадан кейін дайын боласыз ба?

	Александр Леонтьевич бұл іске бар ынта— ықыласымен, еселенген қайрат— жігермен кірісті. Сталиннің тікелей өзінен тапсырма алғанда ол өзінің бұрынғы қажырқұдіретіне қайта мінетін. Осы жолы да сөйтті. Тапсырманы орындауға ол көптеген жобалау орталықтарының да, ғылымның да, өз аппаратының да бар күш— мүмкіншіліктерін жұмылдырды. Министрліктер мен комитеттердің ресми тілімен айтқанда жоғарыға мәселе дайындай бастады. Күндер мен түндер бойына жай уақытта бірнеше жылдарды қажет ететін әр түрлі есеп— қисаптардың, зерттеулер мен жобалардың қорытындылары шығарылды. Сталиннің алдына барғанда қажет болады— ау деген жиынтық— мәліметтерді қойын дәптеріне жаза отырып, Александр Леонтьевич болашақ Шығыс Сібір металлургиясының дәйектемелерін әбден пісіріп, ширатып, жетілдірумен болды. Баяндалуға тиісті барлық материалды ол асқан іскерлікпен айқындықтың ең мүмкін биік деңгейіне жеткізді.

	Сталин белгілеген күн де келіп жетті. Александр Леонтьевич кездесуге мұқият дайындалды, бірақ мазасызданып та бітті. Ол өзімен бірге ең жақсы, сапалы қағазға басылған біраз анықтамалар мен қорытындыларды ала жүрді. Министрлер Кеңесіне, әсіресе Сталинге баратын кұжаттарға бірде— бір дақ түспеуі керек деген талап қойды. Болар— болмас қате кеткен қағаздарды ол шыдамсыздана кері қайтарды, қайта басуды талап кетті. Мәселен өткен күні бір қағаздағы үш— төрт цифр қаржы бөлімі бастығының қолымен жөнделген еді. Ал жүретін уақыт болып қалған. Александр Леонтьевичке оның орынбасарларының бірі, қарт академик Челышев келіп кірді – ол да Сталинге шақырылған болатын, – ал керекті қағаз әлі жоқ. Осындайда, қас қылғандай, машинка басатын әйелдер де қате жіберумен болады. Ақырында ең соңғы бетті машинкадан жұлып алып, ентігіп, терлеп— тепшіп, қасқабас финансист те жетті— ау.

	— Мінекиіңіз, Александр Леонтьевич! — Бәрін тексердіңіз бе? Өзіңіз тексердіңіз бе? — Әр цифрды тексеріп шықтым, Александр Леонтьевич.

	Онисимов қабырғадағы сағатқа көз тастады, уақыт бітіп барады. Сонда да болса Александр Леонтьевич:

	— Есеп шотты беріңдер, тағы бір есептеп шығайын, — деп айқайлап жіберді.

	өзінің қабылдау бөлмесіндегі үстел жанына отыра қалып, сметаға көз тастап қойып, қорытылған сандарды қайтадан тексере бастады. Есеп шоттың тастары көз ілеспес жылдамдықпен сартылдай жөнелді. Бірнеше минуттың ішінде сандардың дұрыстығына көзі жеткен Онисимов:

	— Енді жүруге болады, – деді көңілі тынғанын сездіріп.

	Сөйтті де сметаның астына қолын қойды. Оны жап— жаңа былғары папканың ішіндегі қағаздардың арасына салды. Машинаға отырғаннан кейін әлі де дайындалу әбігерінің әсерінен арыла алмай отырған Александр Леонтьевич жанындағы Челышевке қарап:

	– Менің мінезімді бәрі біледі. Сендiң – құрыдың! – деді.

	Челышев жалбыраған қалың қастарының астынан көздерін жылтыратып:

	– Ал мен сенемін, бірақ құрымай— ақ келемін ғой, – деді.

	Жарты сағаттан кейін— ақ Онисимов бүкіл қабырғаға ұсталған үлкен картаның алдында тұрды. Оқтын— оқтын картаны пайдаланып, қажетті цифрларды жатқа айта отырып, ол Сталинге Шығыс Сібірде металлургия комбинаттарын салудың жоба— жоспарын баяндады. Артық сөзге бармай нақты әрі айқын сөйледі.

	Сталин оның сөзін кәдімгі әдеті бойынша әрі— бері адымдай жүріп тыңдады. Жасы қазір жетпістен асқан.

	Шашына да, қасына да, мұртына да ақ кіре бастаған. Еті қашайын деген қолының басы мен бұжыр беттерінде алашұбар дақтар бар. Бірақ тұла бойына, бүкіл болмысына қарағанда қуаты қашпаған. Үстіне кигені китель мен қызыл жолақты шалбар. Оның балағын етіктің сыртына шығарып, төмен түсіріп қойған. Бәрі жарасып, аласа бойына қонып— ақ тұр. Кимылы, жүріс— тұрысы бұрынғысынан да баяулай түскен. Сөйлесіп тұрған адамына мойнын да бұрмайтын. Заңғар биік ұлы тұлға – басқаша айта қою қиы— ақ. Заманымыздың ұлы іскерінің бәрі соның есімімен аталғалы қашан. Ол қазір де бұры— соңды болып көрмеген айбынды міндеттерді алға тартуда, елді жаңа биіктерге жетелеуде. Енді оның барлық ой— санасы кең байтақ Шығыс Сібірді игеруге, оның ит тұмсығы батпайтын тундрасы мен тайгасын өнеркәсіпті өлкеге айналдыруға бағытталған. Аса қуатты энергетика, химия, ағаш өнеркәсібі және металлургия – Сібірдің болашағы оған міне осылайша елестейді. Орасан зор жоба— жоспарлардың жасалып жатқанына талай жыл. Енді ол істелген істер жөнінде есеп талап етуде. Шығыста басталатын ұлы шабуылды, ұлы шайқасты дайындау үстінде.

	Соғысқа дейінгі жылдардағыдан бір өзгешелік – Сталин қазір министрлерді немесе басқа да керекті адамдарды Саяси Бюро мүшелері қатысатын мәжілістер залына емес, өз кабинетіне шақырып, маңызды шешімдерді сонда қабылдайтын болған. Адамдардың көп келуін жақтырмайды. Және әңгімеге төңірегіндегі екі— үш адамды ғана жіберетінді шығарған.

	Онисимовтің хабарламасын Сталинмен бірге былғары креслода отырған Берия да тыңдады. Ол бұрынғысынан едәуір толысып, бұғағы салбырай түскен. Маршал атағын алса да азаматтық формада киінген. Үстінде сәндеп тігілген келісті костюм. Сарғыш шашын қайырып қойған, ол жалтырай бастаған төбесін аздап жауып тұр. Сүп— суық көкшіл көздері әйнектің ар жағынан Онисимовке тікенектей қадалады.

	Берия бұрынғысынша ішкі істер органдарын басқараТЫН. Сталин ол органдарды сонау 1937 жылдардан бастапақ өзінің айрықша қаруы ретінде партия мен үкіметтің ең жоғарғы органдарының үстінен қарайтын етіп қойған. Міне соның арқасында Берия жыл өткен сайын аса маңызды шаруашылық салаларына өз ықпалын күшейте берді. Бірде— бір үлкен құрылыс оның қатысуынсыз жүргізілмейтін болып алды. Лагерьлер бас басқармасын өз қолын да ұстаған ол екпінді құрылыс алаңдарына шетсіз— шексіз тұтқындар армиясын шоғырландырды. Іс жүзінде ол аса қуатты су электр станциялары құрылыстарын, сол кездің тілімен айтсақ – коммунизмнің ұлы құрылыстарын тұрғызу ісіне әмірін жүргізді. Міне осыдан – егер өз пікірімізді жол— жөнекей айта кетер болсақ, — уақытымыздың аса қайғылы қарама— қайшылығы айқын көрінді.

	Әйтсе де Сталинге Шығыс Сібір металлургиясы жөнінде баяндап тұрған сол сәттегі Онисимов көңілге қонбайтын замана қайшылықтары туралы ойлаған жоқ еді. Ол коммунистің ақыл— ойы мен ар— ожданына көлеңке түсірер мәселелерден бойын аулақ салды: ол менің ісім емес, ол менен жоғары тұрған нәрсе, оның маған қатысы жоқ деген қағидаларды басшылыққа алды. Оның аяулы інісі түрмеде қаза тапты, ол оған қатты қайғырды да, бірақ соның өзінде де орынсыз күдіктенуге менің хақым жоқ деген принципті ұстанды. Ол үшін “партияның солдаты” деген сөз жай сөз емес еді. Кейінірек, ел арасында "Сталин солдаты” деген сөз тізбегі пайда болғанда ол өзін сондай солдатпын деп есептеді. Және оның Сталинмен әрбір кездесуі оған қатты әсер етті.

	Бірақ ол Бериядан барынша сақтанумен болды. Екеуі де Орталық Комитеттің мүшелері еді, екеуі де бір— бірімен “сен" деп сөйлесетін. Бірақ осыдан отыз жыл бұрын “Берия, мен саған сенбеймін!” – деген сөздерді екеуі де ұмытқан жоқ. Берия мұның көзін құрту сәтін аңдып жүргенін Онисимов, әрине, жақсы білетін. Ол тек Сталиннің келісімін, ең болмаса үнсіз келісімін күтумен болды. Александр Леонтьевич сөйтіп өне бойы қауіп— қатердің астында жүрді. Күні— түні оның басына айбалта төніп тұрғанына да үйреніп алды. Ал Сталин оған Онисимовті бермеді. Онисимов сақтап жүрген Сталиннің қағазы мұның нағыз қорғанышына айналды.

	Іштей тас— түйін боп бекіп алған Онисимов генералиссимустың ауық— ауық қойған сұрақтарына мұқият жауап бере отырып, жоба— жоспардың негізгі бағыттарын айқын баяндады. Міне, ол таяқшасының ұшымен Ангараның бір иініндегі жанадан ашылған темір кенін нұқып көрсетті, сол жердегі темір қорының жобалы мөлшерін айтты. Осы кезде ол Челышев қарттың аздап миығынан жымиғанын байқап қалды. “Не болды?” – деп ойлады ол. Қате жіберіп қойдым ба деп қуыстанды.

	Онисимов тағы да картаға көз жіберді. Иә, ол байқамай Ангараның басқа бір иінін көрсетіпті. Жіберіп алған қатесіне қатты күйзелген ол оны дереу жөндемек болып еді, оның бұл ойын Сталин бұзып жіберді:

	— Сіздердің байыту фабрикаларыңыз қанша энергияны қажет етеді? – деп сұрады.

	Онисимов оған қиналмай— ақ жауап берді.

	– Бұл көрсеткіштер, жолдас Сталин, біздің ең таңдаулы байыту және агломерат қондырғыларымыздың тәжірибесі негізінде алынған, – деді ол

	— Тәжірибе негізінде... – деді Сталин. Мұнысы не сұрақ екені немесе реніш екені белгісіз болып қалды. – Агломератты күйдіру үшін тағы да көмір жақпақсыңдар ғой?

	— Металлургтердің қолында әзірге басқа әдіс жоқ, – деп жауап берді. Онисимов. — Мұны Челышев жолдас та растайтын шығар.

	Челышев басын изеді де қойды.

	— Сонымен біз басшылыққа алған көрсеткіштер, – деп сөзін жалғастыра беріп еді Онисимов, Сталин оны тағы да бөліп жіберді.

	— Сонда қалай болғаны? – деді ол. – Енисей су электр станциясынан, Ангара сарқырамасынан орасан зор электр қуатын аламыз. Сонда оны кім пайдаланбақ? Металлургия ма?

	Ол сабырмен сөйледі, сонда да болса оның сөз ырғағынан жарқыншақ байқалып қалды. Ол Онисимовті металлургия өндіру ісінде электр қуатын кеңінен пайдаланудың орнына қымбат көмірді ысырап қылмақсың деп айыптады. Сол ренішті күйінде:

	— Тәжірибе негізінде.., — деп күбірлей қайталады. Ол әрі— бері жүріңкіреп алып, ап— айқын етіп былай деді:

	— Тәжірибе, әрине, тәуір нәрсе. Бірақ Шығыс Сібір металлургтері алатындай орасан зор электр қуаты, міне дәл осындай қолайлы жағдай, әлі ешкімде, еш жерде болып көрген емес. Ал жағдай жаңа технологияны, жаңа тәжірибені қажет етеді. Солай емес пе?

	Өз сөзінің айқындығы мен дәлдігіне көңілі толған ол соңғы сөздерін жайлы, зілсіз етіп айтты. Сосын Онисимовтің папкасы мен боржом бөтелкесі тұрған үстел жанына барды. Стақанның төрттен біріндей етіп құйды да бір— екі рет жұтып алды.

	— Сонымен, жолдастар, сіздердің міндеттеріңіз мынау, — деді ол — Мүмкін болған жердің бәрінде электр қуатын пайдалану керек. Мәселен, жылыту пештері мен құдықтарды электрге неге көшірмеске?

	Бұрынғысынша ол өндірістің ұңғыл— шұңғылына дейін білетіндігін тағы байқатты. Онисимов қысқаша ғана:

	– Болады! – деп жауап берді.

	— Домна пештерінде де электр қуатын пайдалану мүмкіншіліктерін қарастыру керек. Сіздің пікіріңіз қандай, Челышев жолдас, белгілі дәрежеде коксты электр қуатымен ауыстыруымызға бола ма?

	– Бізде, жолдас Сталин, домна пешінің жаны жақсы кокс деген мәтел бар.

	— Сіздердің бұл мәтелдеріңізді баяғыда— ақ естігенмін... Сіздің ойыңызша домнаға электр қуатын пайдалануға болмайды ғой?

	— Ол кiшi пештерде ғана мүмкін. – Ал үлкен пештерде ше?

	Бұл сұрақтан келіспеушілік байқалып қалды. Кім болса да мұның алдында құлдық ұрып тұрғанға әбден үйреніп алған Сталин, технологияның өз дегеніне көнбегеніне ашуланайын деді, Челышев өз басына төнген қауіпке онша саса қойған жоқ. Тіпті әзіл— оспаққа басып еркінірек сөйледі.

	— Неге болмасын, – деді ол – Егер бұйрық берілсе бәрі де болады. Бірақ онда біз шойынсыз қаламыз.

	Берия ақбоз қасын көтеріңкіріп қойды. Әйнектің аржағындағы зәрлі көздері Челышевті бастан аяқ бір шолып өтті, сөйтті де Сталинге қарады.

	Бірақ күн күркіреп, найзағай жарқылдаған жоқ. Сталин әрі— бері тағы бір жүріп алды да, енді Онисимовке бұрылып, энергетикалық балансты көрсетуді сұрады.

	Сөз жоқ, Сталиннің мінез— құлқы, қойған сұрақтары металлургияда электр қуатын пайдалану таяу уақытта, тіпті қазірдің өзінде Қожайынның ден қоятын ісіне айнала бастағандығын байқатты. Александр Леонтьевич мұны қаперіне мықтап түйіп қойды. Тіпті сол минуттардың өзінде де Ангараның иінін көрсетіп тұрғанда жіберіп алған қатесін ойлап қиналумен болды. Болашақ металлургия базасының жобалық негіздері жөніндегі бүкіл әңгіменің барысында қолындағы көрсеткіш таяқшасын тастаған жоқ. Бірақ географиялық картаға қайта оралудың реті келмейақ қойды және оған арнайы тоқтауды ыңғайсыз көрді.

	Ал кейінірек, Челышевпен бірге машина да келе жатқан да, өзін— өзі жегідей жеумен болды.

	— Қандай өрескел қате! Қалай ғана сондай күйге түстім, — деп күйіп— пісті.

	— Қоя ғой, болмашы нәрсеге сонша күйзелгенің не?

	Қарт кісі мұндай нәрсеге назар аудара бермейтін, Онисимовтің қатесі оған шынында да болмашы нәрсе болып көрінді. Ал Александр Леонтьевич өзін— өзі кешіре алатын емес, әбден күйзелу үстінде. "Сондай да қате жібереді екен— ау адам деген! Және қай жерде, кімнің алдында десеңші!” – деп қоя Ды өзіне— өзі.

	— Жарар енді, – деп тағы басу айтты Челышев қарт. – Сенің қате түрткеніңді ешкім де байқаған жоқ.

	– Бірақ өзім байқадым ғой, соның өзі— ақ маған жетіп жатыр.

	Ол осылайша бірнеше күн бойы қиналумен жүрді.

	Онисимов өзінің әлі үйренісе қоймаған жаңа кабинетінен сыртқа, алғашқы қараша қарына көмілген Мәскеу көшелеріне, жерге жайлап қонып жатқан ұлпа қарға көз тастап тұрып, өзіне тапсырылған жаңа іске қашан кірісер екенмін, мына жанды жеген азапты толғаныстардан қашан құтылар екенмін деп ойлады. Ол өзіне соншама жат және мұны ешқандай қызықтырмайтын ел жөнінде жазылған кітаптарға толы кішкене үстелге зорлықпен жақындады. Өйткені мына тұла бойын дел— сал етіп басқан болбырлықтан қалай да арылу керек.

	Әйтпесе қарашы, шаш алдырғың— ақ келеді, ал ойыңа бір кездері Тевосян айтқан болмашы сөз келіп түседі, немесе көз алдыңа Шығыс Сібір картасына үңіліп тұрған Сталиннің бейнесі келіп тұра қалады.

	Минут сайын сана— сезіміңді баурап алуға дайын тұратын неше түрлі сезімдерге бой алдырмас үшін өне бойы өзіңе— өзің берік болуың керек! Іспен айналысуың керек! Егер, айталық, шаш алдырғың келген екен, дереу алдыртып тастау керек!

	Әрине, Министрлер Кеңесінің шаштаразысына телефон соғып, өзіне бұрыннан таныс шеберді үйіне шақырып алуға болар еді. Александр Леонтьевичтің өзімен деңгейлес қызметкерлердің біразы сөйтіп— ақ жүр. Ал Онисимов ондайға әлі күнге дейін барып көрген емес, ондай төрешілдікке оның қаны да, жаны да қас.

	Ал сол шаштараздың өзіне, дәл сол Министрлер Кеңесінің үйіне неге бармасқа! Немене, ол біреудің алдында кінәлі ме еді, біреуге кіріптар ма еді? Осы уақытқа дейін бойына шаң жұқтырмаған кіршіксіз таза коммунисттердің бірі емес пе еді?

	Арада жарты сағат етпей— ақ Онисимовтің машинасы Охотный ряд көшесіндегі үлкен сұрғылт үйдің алдына келіп тоқтады. Басына жұмсақ қарасұр қалпақ, үстіне жағалы қыстық пальто киген Онисимов аяғын тез— тез басып өзіне таныс баспалдақтармен жоғары көтеріліп келе жатты. Оның арықша ақсұр жүзі сол баяғы сабырлы да салмақты қалпында. Жоғарыдан түсіп келе жатқан біреу Александр Леонтьевичпен бас изеп амандасты, жанынан күлімсіреп өтті. Оның бар болмысы Онисимовке, иә, партия мен үкімет алдында металл мен отын үшін жауап беретін ірі өнеркәсіп шонжаларының бірі еді, енді мемлекеттік дәрежедегі басқа бір қызметке кетіп бара жатыр. Сонымен іс бітті, нүкте қойылды. Мұнда басқа не қалды? – дейтін тәрізді.

	Міне осы сияқты алдынан кездескендермен күлімсірей амандаса отырып, ол шаштаразға келіп кірді. Киімін шешіп, таныс шеберіне барып отырды. Шылымын алып, сіріңке тұтатты. Бірақ жағылған сіріңке шылымына жуық арада тие қоймай, Онисимовтің арықша саусақтарында біраз қыдырып жүрді. Оның мұнда жаңағы көтерілуі және оның алдындағы ой— толғаныстары із— түссіз кетпеген сияқты. Ойына баяғы дәрігердің “қарама— қайшылықтар қақтығысынан сақтаныңыз” деген сөздері түсті. Ал одан қалай сақтанарсың?

	Егде тартқан және өз әріптестері сияқты көп сөйлеуді онша жақтырмайтын шебер – Александр Леонтьевич оны сол үшін де жақсы көретін – Онисимовтің иығына таптаза орамал жапты, оның сарғыш шаштарын саусақтарымен салалай сипап етті, аз— кем іркіліп басының ожақ, бү жағына көз тастады да қайшысымен желке тұсын түзулей бастады. Шебер аса жіті қимылмен екіге жарып қойған шаштарын қуалай отырып, жеке талшықтарды қиып тастап жатқан кезде Онисимов одан:

	– Қалай, шаштарым ағара қоймап па? – деп сұрады.

	– Иә, әзір ағара қоймаған, бірақ жылтырауы бұрынҒыдай емес.

	— Ол не нәрсе? — Майы кетейін деген сияқты. — Қандай май?

	– Жалтырамайды дегенім ғой. Шашыңыз құрғақтау және бұрынғыдан едәуір жұмсара түскен.

	өз айтқандарын тексере түскісі келгендей шебер Онисимовтің шашын саусақтарымен тағы бір салалап өтті, сипалап та көрді, сосын аз— кем іркіліп барып:

	— Осы сіз науқастанып жүрген жоқсыз ба? – деп сұрады.

	Кейін Александр Леонтьевич шебердің осы сұрағын талай рет есіне алып жүрді.





	11



	Қарашаның ортасында солтүстік елдің үкіметі ақырын да агреман деп аталатын қағазын жіберді, яғни Онисимовті Кеңес мемлекетінің өкілі ретінде қабылдайтындықтарын ресми түрде хабарлады.

	Міне содан бастап бізді қызықтырған оқиғалар аса жедел қарқынмен өрістеді. Агреман жұма күні келіп түскен еді, сенбі күні— ақ газеттерде Онисимовтің елші болып тағайындалғаны хабарланды. Сол сенбі күні— ақ Онисимовке тиісті құжаттар түгел табыс етілді. Енді оған сейсенбі күні таңертең жүріп кету ғана қалды.

	Кеткенге дейін бітіріп тастауға тиіс майда— шүйде жұмыстар жеткілікті болып шықты. Оның ұзын— ырғағы Александр Леонтьевичтің қолымен толтырылған қағаздың бірнеше бетін алды. Өзімен бірге жүретін шағын аппараттың көмегімен Онисимов сол істердің бәрін асқан мұқияттылықпен жөнге келтірді. Істелген, тындырылған шаруаларды бір— бірлеп есептен шығарып, қағаз бетінен сызып тастап отырды.

	Сонда да болса бітіп болмайтын майда— шүйдеге, былайша айтқанда ең соңғы тазартуларға жүрер алдындағы жексенбі де арналды. Киім— кешектері мен қажетті дүниелерін салатын шабаданын өзі жиыстырды. Бұл оны осы уақытқа дейін ешкімге тапсырып көрген емес. Және ол кәдімгі әдеті бойынша жүрер алдындағы бір сағатын, яғни жексенбі күнгі таңертеңгі ас ішу кезін отбасына, Дәлірек айтсақ ұлы Андрюшаға арнауды ұйғарды. Бұл оны атқарылуға тиіс істердің тізіміне қосып қойды, өз қолымен әлгі қағазға “А— мен бірге болу” деп жазды.

	Енді біз жүрер алдындағы осы отырысқа дейін Онисимовтердің кең ас бөлмесіне бір сәт көз жіберіп көрейік.

	Қалың қызғылт матадан жасалған пердемен көмкерілген қос терезеден қыс қарсаңындағы қала таңынын теңертеңгі күңгірт сәулесі түсіп тұр. Екі жағына он екі орындық қойылып, үстіне әшекейлі дастарқан жабылған ұзын үстелдің екі орындығына Александр Леонтьевич пен оның ұлы Андрюша жайғасқан. Үшінші орындық та қатардан шығарылып дайындалып қойылған. Оған әйелі келіп отырады, ол әзірге келе қойған жоқ.

	Александр Леонтьевичтің тұрақты орны осы шеткі орындық. Күндегі әдеті бойынша мұнтаздай болып қырынып алған. Өңі сарғыш тартқан. Үстіне кигені қызмет костюмі. Көп кигеннен шалбарының арты жылтырап кеткен, педжагі де көнето3 тартқан, бірақ сонда да оны тастамайды. Сондықтан да оған сонау әскерде жүрген кезінде— ақ қарапайымдылықтың үлгісі деген атақ берілген. Оның есесіне әрқашанда көйлегі жаңа. Жағасы қашан көрсең де аппақ. Жаңа осында келерде бірнеше газет ала келген. Қарсы алдына баласы келіп отырғанда оларды былай ығыстырып тастады. Көзілдірігін алып алдына қойды, енді үнсіз ғана ұлына қарап отыр.

	Бет әлпеті де, бүкіл болмысы да әкесіне ұқсамайды. Ақшыл сары шашы аздап бұйра. Қызыл шырайлы әдеміше жұқа өңі ұлдан гөрі қызға көбірек келеді. Жанарында аздаған ұшқын бар. Көз қарасынан кейде батылсыздық нышаны байқалады, әлде бірдеңені сұрап тұратындай ма, қалай? Иегі әсем ойысқан, оның есесіне мұрны қияңқылау. Қысқасы, әкесіне де, шешесіне де ұқсамайды.

	Сонда осы бұйығы баланың Онисимовтер әулетінен шықты дерлік несі бар? Әкесі енді байқап отыр: ол көбінесе атасына ұқсайды екен. Атасы Леонтий Онисимов ел аралап күн көрген ағаш ұстасы болатын. Түп— төркіні Вятскi ормандарынан шыққан ол, бақыт іздеп, шындық іздеп жүріп, тағдыр айдап Харьков маңайынан барып бірақ шығады. Сонда ол ыстық махаббатпен украин қызы Аннаға үйленеді, қатар— құрбылары оны Ганус деп атайды екен. Міне сол Ганус, қою қара қасты Анна, жас отбасының тірегі болады. Өзіне де, шаруаға да қыры жоқ берекетсіздеу күйеуіне де жұмыс, табыс тауып отырады. Өне бойы жалданып еңбек етіп, үйіне әкеліп кір жуып, кедейліктің талай зардабын тартады. Міне сол кісінің мақсатқа беріктігі мен қажыр— қайраты, тіпті бет— бейнесі тұңғыш перзенті Александрға, кейінірек Ваняға ауған. Ал мына кішкентай Андрюша тұқым қуалап атасына ұқсап кеткен.

	Александр Леонтьевичтің бір беткей, тек жұмысқа ғана берілген мінезінде және бір жасырын қасиет бар еді: ол сырт көзге онша көрiне бермейтін аса туысқандық сезімі болатын. Айдауда жүріп арманда кеткен жалғыз бауырына оның қалай қайғырып, қатты күйзелгенін ешкім білген де, сезген де емес. Сол жүрек жарасы әлі күнге дейін жазылмай— ақ келеді. Өзінің осы қасиетін Александр Леонтьевичтің өзі де сезетін. Бірақ оның соншалық терең екендігін ұлы Андрей туған да ғана білді. Ол түскі тамаққа үйіне келгенде соншалық кеш көрген перзентін жайлап қолына алатын, иіскеп сүйетін, оның құртақандай жып— жылы денесін кеудесіне басатын. Егер ол ұйықтап жатса, соның бөлмесіне барып, есікті жайлап жауып қойып, жастығын қолымен көтеріп, оның жас иісімен емірене тыныстайтын. Бірақ кейінірек, баланың сана— сезімі оянып, дүниені тани бастаған кезде ол өзінің осы сезімін ашық білдірмей ішінде сақтайтын болды. Бойына біткен табиғи бұйыҒылық, сезімін бүркеп, өзін— өзі тежеп ұстаушылық өз дегенін істеді.

	Енді міне сол ұлы қазір жоғарғы класта оқиды. Паспорт алатын уақыты да жақындап қалды. Ал бар бітімі мынау: аппақ, әп— әсем, әлжуаз болмысы әлі қалыптасып болмаған, бойында жұмбақ сыр, түсініксіз нәрсе көп— ақ. Неге ұмтылатынын, кім болатынын, қандай жолға түсетінін болжап айту қиын. Әр нәрсеге әуес! Кейде техникамен айналасады. Бірде әлдеқандай модель жасаумен айналысып жүрді де оны аяғына жеткізбей тастап кетті. Кітапты жақсы көреді, көп оқиды, әсіресе көркем әдебиетке құмар. Мұнысымен де не әкесіне, не шешесіне тартпаған.

	Ал Александр Леонтьевич болса он үш жасынан бастапақ күн көріс жолына түсті. Еңбек ете жүріп кәсіптік училищені бітірді, отбасына көмектесті. Ал он алты жасында өзінің өмір жолын тапты, большевиктер партиясының сенімді солдаты болып шықты. Бар өмірін соған сарп етті.

	Андрюша ойға беріліп кеткен әкесіне қиғаштай қарап отыр. Саусағымен дастарқанды сүргілеп қояды (Ваня да сөйтуші еді), басын бір көтеріп, бір төмен қарайды. Осы қарасында да белгісіздік, батылсыздық, әлдеқандай қарама— қайшылық бар. Бала әкесін бір жағынан жақсы көреді, бір жағынан аяйды да, бірақ бұрынғыдай құрақ ұшып тұрмайды.

	Асты күтіп отырған Александр Леонтьевич тәрелкесін күн түсетіндей етіп бұрды да, бетіне қонуы мүмкін— ау деген шаңды үрлеп жіберіп оны сулық орамалмен мұқият сүртті. Кезінде ұлы Онисимовтің осы жиіркеншектігі мен аса тазалық құмарлығын орасан зор мақтан тұтушы еді. Өне бойы еңбек ету үстінде жүретін, жұмысқа жан— тәнімен берілген, күні— түні қызметтен қолы босамайтын әкесі Андрюша үшін қол жетпес үлгі, өнеге өлшемі болып көрінетін. Кейін оның әкесіне деген сол көңілі едәуір өзгерді. Оның орнына басқа бір күрделі, айтып жеткізе қою да қиын, тіпті осы күнге дейін қалыптасып болмаған өзгеше бір қатынас пайда болды.





	12



	Ұлының әкесіне деген құрметтеу сезімі қашан шайқалды? Қалай шайқалды? Неге солай болды?

	Осыдан төрт жыл бұрын, жоқ, бес жылдай бұрын, кезекті демалыс күндерінің бірінде, таңертеңгі ас ішіп отырған кезде Андрюша алдындағы кофесін бір ұрттап алып, қатты дауыстап:

	— Әке, кеше Головешка сен туралы өтірік соқты, – деп қалДЫ.

	– Қай Головешка? – деп сұрады шешесі жақтырыңқырамай.

	Елена Антоновнаның бір— екі рет сәтті, әлде сәтсіз айтып қалғанынан ба, әйтеуір Головнялар әулетінің бәрі, тіпті солардың ең үлкені, Онисимовтің бірінші орынбасары Алексей Алексеевичке дейін бұл отбасы үшін “головешка” болып кеткен... Жұмсақ мінезді Алексей Алексеевич түгілі оның едiреңдеген інісі, ә десең мә деуге дайын тұратын Кураковка директоры Петр да "головешка”. Ал Андрюшаның әкесі жөнінде өтірік айтып жүрген "головешка” — Андрейдің аулалас досы, Алексей Алексеевичтің ұлы Ленка Головня.

	– Сонда ол не айтты? – деп сұрады Онисимов сабырлы кейіппен.

	Алып— жұлып бара жатқан ештеңе де жоқ болып шықты. Ол шынында да бұлар жақында бастарынан кешірген бір оқиғаны суреттеп беріпті.

	Ол былай болған еді. Өткен аптада Болат прокаты мен Құю министрі Онисимов өзінің бірінші орынбасары Головнямен бірге жол қатынастары министрінде өтетін мекемеаралық мәжіліске барған. Министр сонымен бірге Орталық партия комитетінің хатшысы да болатын. Сол жылдары, Сталиннің қартайып, ұйқысы қашып, таң атқанша көз ілмейтін кездерінде, жоғары деңгейдегі басшылардың біразы түнгі жұмысқа кеткен, басқару жүйесі таң атқанша істеп жататын. Мәжілістерді түнгі он екіде, тіпті бірлерде бастау үйреншікті әдетке айналған. Жол қатынастары министрінің жұмысы да осы тәртіпке көшкен болатын. Өзі былай да сөзуар министрдің мәжілістері тіпті таң атқанша созылатын. Осыны жақсы білетін Онисимов пен Головня мәжіліске өз машиналарымен келетін де, екі машинаның бірін сол сәтте қайтарып жіберетін. Сөйтіп көрші тұратын екеуі үйлеріне бір машинамен қайтатын.

	Олардың жорамалдары бұл жолы да дұрыс болып шықты. Сөзуар министр мәжiлiстi таңғы алтыға қарай бітірді. Ол аз болғандай өз өмірінен тағы бір ұзақ сонар әңгіме айтып, жиналғандарды әрең дегенде жіберді.

	Темір жолды пайдаланушы үлкен шаруашылық штабтарының басшылары топырласа сыртқа шыққанда Қызыл қақпа жанында орналасқан министрлік үйінің үстіндегі орасан зор төрт қырлы сағат тілдері алтыдан асып бара жатыр еді. Күн шығып, дала едәуір жылып қапты. Мәскеу көктемі де күшіне ене бастаған. Таңертеңгі ауа Шымыр да таза. Қол созым жердегі гүлзардан жаңа аударылған топырақ иісі келеді. Бүкіл қала қозғалысқа түсіп, адамдар күнделікті тіршілік қамына кіріскен.

	Жиналысқа қатысушылар күтіп тұрған машиналарына отырып, тез тарап кетті. Ал біздің екі металлург жанжақтарына қарайлап, біраз тұрып қалды. Машиналары жоқ болып шықты. Сірә, екі жүргізуші біріне— бірі сеніп қалған болуы керек. Енді не істегендері жөн.

	Шеті— шегі жоқ адамдар тізбегі алаңның аржақ бетіндегі доға сияқты, сырт көрінісі кәдімгі эстрада оркестрі орналасатын қалқанға ұқсас, жоғарғы жағына "М" әрпі жазылған аласалау ғимаратқа қарай ағылып жатыр. Ау, мынау метро ғой! Осыны ұққан жалпақ мұрынды, түні бойы ұйықтамаса да көзі күлімсіреп, жайнап тұрған Алексей Афанасьевич:

	– Кеттік метроға, – деді. “Ленин кітапханасынан түсеміз. Аржағында үй де алыс емес.

	Министр өзінің бірінші орынбасарымен солай қарай беттеді.

	Мәскеу метросының таңертеңгі алты кезіндегі сығылысын көргеніңіз бар ма, оқырман? Астананың көптеген Кәсіпорындары жұмысты таңертеңгі жетіде бастайды. Адамдар жұмысқа асығып бара жатады. Міне дәл сол кезге тап болған министрлік басшыларын буырқанған қалың нөпір өздерімен бірге үйіріп, дедектетіп ала жөнелді. Бірақ олар кассаға жақындай бере тоқтамақ болды. Былай да асығып, қызыл танау болып бара жатқан жұрт оларға дүрсе қоя берді:

	– Жолды бөгемей, былай тұрсаңдаршы, — деп жанжақтарынан қаумалап, бүйірлеп, итермелеп өтіп жатыр.

	Қысылып қымтырылып жатып, екеуі әрең дегенде былайырақ шықты. Екеуі бір— біріне еріксіз күлімсірей қарап, қалталарынан тиын— тебен іздестіре бастады. Бұлар, әдетте, өздерінде ақша ұстай қоймайтын. Өйткені қызмет бабы солай қалыптасқан еді. Арнайы буфеттен ас ішетін. Коллегия мүшелеріне солай қызмет ету тәртібі белгіленген— ді. Бірақ, иіні келгенде айта кетейік, Онисимов өзінің осы дәрежесін ешқашанда артық пайдаланып көрген емес. Бар болғаны бір стақан қою шай, бетіне ірімшік салынған бір— екі кесім нан, екі— үш қорап сигарет алдыратын. Одан артыққа бармайтын. Оны көрген басқа коллегия мүшелері да соның үлгісін басшылыққа алатын.

	Бірінші орынбасар қалтасының бір жықпылында жатып қалған үш сом тауып алды. Екеуі кезекке тұрып, кассаға жақындады.

	— Айтыңызшы “Ленин кітапханасына дейін билет қанша тұрады? – деп сұрады Онисимов.

	Кассир әйел тәп— тәуір киінген мына кісіге таңдана қарап:

	– Бізде барлық билеттің бағасы бірдей ғой, – деді.

	Ал арт жақтағылар бұл әңгімеге күйіп— пісіп, асықтырып тұр.

	— Сонда қашан тұрады?

	Кассир оның шын сұрап тұрғанына сенер— сенбесін білмей:

	– Сіз немене, келемеж қылып тұрсыз ба? Елу тиын тұрады, – деді.

	Сөйтіп билеттерін алды— ау, әйтеуір. Сығылысып вагонға кіріп бара жатқанда біреу Онисимовтің ауырып жүрген аяғын басып кетті. Қанша ауырса да ол шыдап бақты. От лаулаған пеш пен балқыған болат қасында жұмыс істеп үйренген оған осы да сөз болып па? Ол жоғарғы ернін түріп, аппақ тiстерiн ақситып, адамдар өзін итермелей отырып бұрышқа апарып тыққан серігіне қарап күлімсіреп қойды.

	“Ленин кітапханасы” аялдамасында олар метродан шықты.

	Әне Мосва өзенінің аржақ бетінде олардың көп қабатты, көп терезелі үлкен сұрғылт үйлері тұр. Ешқандай оюөрнегі, әшекейі жоқ осы бір күңгірт үй отызыншы жылдардың туындысы еді. Олар басқа жаяулармен бірге тротуармен келе жатыр. Онисимовтің үстіне кигені кәдімгі қара жолақты костюмі, қақиған аппақ жағалы көйлегі, басында арзанқол кепкі – таңертең жұмысқа асығып бара жатқан тап— тұйнақтай зауыт қызметшісінің дәл өзі. Қасыда жартылай әскери киінген, үстінде жасыл түсті костюмі бар, жүріс— тұрысы аюға ұқсаған еңкіштеу Головня. Мына жарқыраған күнге риза ма, әлде өздерінің бастан кешкен деріне таң ба – әйтеуір езуінде күлкі нышаны бар.

	Кремль қабырғасына, Боровицкі қақпасына ауық— ауық қарап қойып, бұлар алаңды кесіп өтіп, Тас көпірге қарай тура тартты. Кенет, неге екені белгісіз, жан— жақтан милиционерлер ысқырығы көбейіп кетті. Кейбіреулері тіпті бұларға қарай жүгіріп келеді.

	— Тоқтаңдар! Қайда барасыңдар? — деп қояды.

	Министрлік басшылары болған уақиғаға түсініңкіремей кібіртіктеп тоқтай қалды.

	— Немене, бұл жерден өтуге болмай ма?

	Жаңағы кассадағы сияқты бұлар да жүргіншілерге таңырқай қарады. Түсініксіз тәртіп бұзушыларға “Неғылған жандар?” деп тұрғандарында дау жоқ. Тіпті ішіп алғаннан сау ма деп күдіктенетін де сияқты. Бірақ iшкiштерге ұқсамайды.

	— Кімсіздер сіздер? Мәскеуліктерсіз бе? – деп сұрады. – Иә.

	– Сонда қай жерден өту керек екенін білмейсіздер ме? Көшеге бірінші рет шығып па едіңіздер?

	Бұлар ұялғаннан үндей алмады. — Паспорттарыңызды көрсетіңіздер!

	Екеуінде де паспорт болмай шықты. Амал жоқ, Александр Леонтьевич әдеттегі сабырлы қалпымен үкімет мүшесі куәлігін ұсынды. Бір сәт милиционерлер қатты мұқабалы кішкентай кітапшаны ашып үңіле қарады. Сосын тік тұра қалып, қолдарын шекелеріне қойып, машиналарды тоқтатып, адасқан екеуін ілтипатпен көпірге дейін шығарып салды.

	Міне осы тарихты Андрейка аулада жүріп Головняның ұлынан естіген еді.

	– Бұл шып— шылғи өтірік емес пе, әке? – деп сұрады ұлы таңертеңгі ас кезінде.

	Онисимов қысқа ғана:

	– Ондай оқиға болғаны рас, – деп жауап берді.

	Иә, ондай оқиға болған. Өткенді есіңе алсаң басыңа не келіп, не кетпейді.

	Бұл үйде ол әңгімеге ешкім қайтып оралған жоқ. Бірақ Андрей тәңірдей табынатын әкесінің бойынан бірдеңе ізтүзсіз ғайып болған сияқты. Ал оның не нәрсе екенін баланың өзі де айтып түсіндіре алмас еді. Дәл сол сәтте оның ой— санасында тұңғыш рет әкесіне деген сыни көзқарастың пайда болғанын да қалай ұқтырар.

	Андрей әкесін қазір де қалтқысыз сыйлайды, жақсы көреді. Бірақ... Бірақ оған әкесінің өне бойы мына қабырғада ілулі тұрған генералиссимус формасындағы Сталин суретінің қасында отыруы да ұнамайды. Қазір ол әкесінің болар— болмас шаңды, тіпті жоқ шаңды іздеп тәрелкесін сүртумен отырғанын бақылап отыр. Оған бұл да ұнамайды. Кім біледі, егер әкесі мына көршілер сияқты осы суретті алып тастаған болса, әлгіндей сезім мұның бойына ұялар ма еді, әлде ұяламас па еді? Бала әкесінің рухани драмасын болар— болмас болса да сезетін тәрізді. Қайткен күнде де бойы еңкіштеніп, өңі солыңқырап кеткен әкесіне деген аяныш сезімі бала жүрегін сыздатып, бүріп, шымшып өтетін сияқты.





	13



	Олар міне осылайша бір— бірімен іштей сырласып, бөлмеге Елена Антоновна келіп кіргенше ү— түнсіз отыр.

	Андрюшаның ес білгелі байқап— түйгені анасының қай уақытта да бойын күтіп ұстап, жып— жинақы жүретіндігі. Ол қазір де сондай: ақ бурыл тарта бастаған шашын мұқият тарап, сипап жатқызып, көйлегінің жағасын бешпетінің сыртына шығарып қойған. Өзі ұзын бойлы, сымбатты, бойын әрқашанда тік ұстайды. Ол тіпті үйдің ішінде де жүріп— тұруға қолайлы көйлектен гөрі кімге де болса ресми көрінетін костюммен жүргенді ұнатады. Оның осындай қатып қалған мүсініне бетінің аздаған салбыраңқы күйі үйлесіңкіремейді, тек сонда ғана болар— болмас әйелдік белгі бар сияқты; тек сонысына қарап отыз бес жыл бойы партия қатарында жүріп бірде— бір ескерту алып көрмеген тәжірибелі қайраткердің де әйел сияқты, ана сияқты сезімі болуы мүмкін— ау деген ойға қаласың.

	Оған Александр Леонтьевич те көз тастады: Еленаның шаш тарау мәнері бұдан отыз жыл бұрын да осындай еді. Сол кезде де осылай тараған шашы маңдайының шетін ала біткен қызғылт— көк меңін жаппай тұрған. Оның мұнысы “менің партиядан жасыратын ештеңем жоқ, қарай беріңдер” деген сияқты болып көрінген Онисимовке. Ол бұған сонда ұнап қалған. “Мінезді кісі екен” деп ойлаған. Бұлардың осылайша тұңғыш кездесуі аудандық партия комитетінің бір мәжілісінде болған еді. Сөйтіп олар қызмет бабымен жиі кездесіп жүрді. Троцкистерге, Зиновьевшілерге, одан кейін біріккен оппозицияға қарсы қызу айқастар барысында жақындаса да түсті. Сөйтіп күндердің күнінде бұлар көпшілік алдына ерлі— зайыпты болып шықты. Олардың мұнысы терең махаббаттан гөрі ойпікірлері мен идеялары жақын, мақсаттас адамдардың табысуы еді. Онисимов шынында да қателескен жоқ. Ол қазір де сөйтіп қосылған әйелі туралы: “Жақсы жолдас, сенімді серік” деп айта алар еді.

	Елена Антоновна бүгін таңертең де, күйеуін шығарып салуға байланысты мың сан шаруасына қарамастан, өзінің әр жексенбі сайынғы аналық міндетінен айныған жоқ: ұлының бөлмесінде болып, оның киім ілетін шкабын, жазу үстелін, кітап сөрелерін тексеріп шықты, олардың қандай күйде екенін сын көзімен қарады. Енді міне күйеуі мен ұлына қарай, өзіне деп қойылған орындыққа қарай жақындап келеді. Қолында қоңыр мұқабалы Ленин шығармаларының томы. Ол орнына отыра бере кітапты алдына қойып:





– Сенің Ленинді оқи бастағаның өте жақсы, – деді.

	Осыны айтты да ол көзінің астымен күйеуіне қарап қойды. Оның бұл көзқарасында аздаған әбігерленушілік бар еді. Онисимов оны бірден түсінді. Қатаң қол кеткелі еркінсіп, әр нәрсеге осқырына қарайтын қазіргі жастардың арасында Лениннен өз мақсаттарына орай үзінді іздеушілер аз емес— тін. Бірақ олар өздерінің бұл күдіктерін Андрейге бiлдiргiлерi жоқ. Сондықтан да оны анасы мәселенің басқа жағынан келіп сынға алды.

	– Әрине, сенің Ленин шығармаларына ден қоя бастағаның дұрыс, бірақ кітапты сыйлай да білуің керек қой, — деді.

	— Мен сыйламаппын ба? – деп күмілжіді баласы.

	Осы бөлмеге алдына алжапқыш байлап, басына ақ орамал тартқан Варя келіп кірді. Ол үйреншікті әдетімен тарелкаларға шұжық пен картоп ботқасын тез— тез салды да дереу шығып кетті. Енді әңгімені одан әрі жалғастыра беруге болады. Елена Антоновнаның даусы сондай ашық. Ол тіпті қазірдің өзінде де жасы елуден асып кеткеніне қарамастан қызметтестерін жиналыстарда ашық та айқын сөйлеуімен қайран қалдырады. Мына сондай кең, төбесі биік болмеде де оның әрбір сөзі саңқылдап, анық естіледі:

	— Иә, мұны сен үйілген кітаптардың арасына сұға салғансың да, со бойы ұмытып кеткенсін.

	Жаратылысынан ебедейсіз Андрей шұжықты ықшамдап кесіп жеудің орнына оны қолымен алып аузына апара бастады. Әкесі оны үнсіз қақпайлап тоқтатып үлгірді. Шешесі ақыл— кеңесін одан әрі жалғастырды.

	— Тағы да айтарым, Ленинді оқи бастағаныңа біз қуаныштымыз. Тек мұны әкеңнің кітап сөресінен алған екенсің, оқып болғасын орнына қоюың керек. Кенет оған керек болып қалса қайтесің? Ұқтың ба?

	Бала басын изеді. Осыдан кейін ғана анасы ас ішуге кірісті. Бірақ ақыл— кеңесін тоқтатқан жоқ.

	— Егер бірдеңені есіне сақтағың келсе, оған дәптер арна, керекті жерлерін жазып отыр. Ал бірақ кітапқа белгі қойып бүлдіруге болмайды.

	– Ол қандай белгілер?

	Онисимов қолындағы шынышқысын тарелкаға қойып, кітапты өзіне қарай тартты. Ендігі қалғаны ұлының Ленин еңбектеріне белгі қоюы еді. Бірақ сабырлылық керек. Жүрер алдындағы соңғы отырысты ит— ыржыңға айналдырып жіберуге болмайды. Әйелі онсыз да біраз жерге апарып тастады. Сондықтан Александр Леонтьевич ұлына қарап:

	— Егер мен кітапты ашып қарасам ренжімейсің бе? — деп сұрады.

	Бала кенет жадырап қоя берді:

	— Әке, қазірден— ақ нағыз елшілерше сөйлейтін болыпсың ғой, – деді көздері күлімдеп.

	Сөйтті де Андрюша басын бір жағына қарай қисайтты (міне бұл – тұқымдарында бар қасиет). Александр Леонтьевич біраздан бері байқап жүр: ұлы соншалық ұяң, көнбіс, тіл алғыш болғанымен кенеттен кесек ой айтып, тауып сөйлеп, қайран қалдыратыны бар. Ұлының мына сөзіне ол да тосыла қойған жоқ:

	— Мұны сен бірінші рет байқадың ба? – деп сұрады. – Шынымды айтсам, бірінші рет емес.

	— Олай болса менің елшілік қабілетімді байқаған жалғыз сен ғана болмай шықтың.

	Ол мұны көңілдене, көтеріңкі үнмен айтты. Бүкіл үйіші болып әкесінің бұрынғы қызметінен кетуі оған қаншалықты ауыр әрі қиын екенін Андрюшаға білдірмеуге тырысып келеді. Александр Леонтьевичтің жаңағы ұлына берген жауабы да сол саясаттың бір көрінісі еді. Шешесі оны одан әрі тереңдете түсті.

	— Қабілеті де, біліп— түйгендері де жетерлік. Сол үшін емес пе, тағайындап отырғандары әкеңді. Оның ендігі қызметі де өте жауапты қызмет, — деді.

	Андрюша бұған қарсылық білдірген жоқ, күдігін де айтпады, тек үйреншікті әдеті бойынша, үлкен көкшіл кездерін тайдырып әкетті. Александр Леонтьевич кітапты өзіне жақындатып, мұқабасын ашып, көзілдірігін киді.

	Дәл осы кезде алыстағы кіре беріс есік қоңырауының Шылдырлағаны талықсып естілді. Варяның солай қарай бара жатқаны да байқалды. Кім болды екен? Бұлар таңертеңгі асқа ешкімді күтіп отырған жоқ— ты. Жай пошта болса жәшікке тастап жүре берер еді. Әлде жеделхат ма екен? Бәрінен бұрын Елена Антоновна елегiзи бастады. Ол әлі де күйеуінің тағдырында бірдеңе өзгерер ме екен деп күту үстінде еді. Есіктен Варя көрінді.

	— Сізге, Александр Леонтьевич, министрліктен тігінші келіп тұр. Костюм әкеліпті.

	– Қалдырып кетсін деңіз. — Кигізіп көрмей болмайды дейді. — Міне, тағы сондайы бар... — Мені күте тұрыңыз дедім.

	– Жоқ, жоқ, ол неге күтуге тиіс? Сіз оны кабинетке апара беріңіз. Қазір келемін.

	Ол дереу орнынан тұрып, көзілдірігін алып, ас үйден шығып кетті.

	— Әке, біз кофені сіз келмей ішпейміз! Солай емес пе, мама? – деп айқайлап үлгірді.

	- Әрине, солай. Тек сонша айқайламасаң да болады ғой.

	Бала бір сәтке ыңғайсызданып қалды. Бірақ Варя кофе қайнатқышты жылытпақ болып әкетер кезде ол өз ойына өзі күлімдеп жайлап қана:

	– Ал Журкевич шетелге жүретін елшілерге фрак тіге бастады, – деді.

	- Қайдағы Журкевич? Саған не болған? – деді еш нәрсе түсінбеген шешесі.

	- Сыртқы істер халық комиссариатының бас тігіншісі ше? Оны академик деп ойлап қалады ғой. Есіңде ме? Ильф пен Петров романының геройы емес пе?

	Ал Елена Анатольевна болса, шынын айтсақ, Ильф пен Петровқа бейжай. Әрине, олардың шығармаларының едәуір тәрбиелік мәні бар екені рас. Оны кезінде өзі де қарап шыққан. Бірақ мына ұлы келтірген үзіндіден оның халық комиссариатын да, бас тігіншіні де, тіпті елшілерді де онша құрметтемейтіндігі байқалып қалды. Бірақ дәл солай деп кесіп айта қою да қиын. Сондықтан ол бұ жерде үндемей құтылуды жөн көрді. Былайша айтқанда өз пікірін айтудан іркіліп қалды.





	14



	Шешесі мен ұлы үнсіз отыр. Көп ұзамай Александр Леонтьевич қайтып оралды. Үстінде – ең жоғары дәрежелі елші формасы. Сұрғылт түсті мәуіті костюм алтын жіптермен әшекейленген. Қайырма жағасындағы пальма бұтақтары мен погондарындағы жұлдызшалар да алтын жіптермен өрнектелген. Сталин қартайған шағында ведомстволарды бірінен кейін бірін бірыңғай киім формасына көштіре бастаған еді. Мына елшілер формасы да сол кезде дүниеге келген. Қазір оларды пайдаланып жүрген ешкім жоқ. Іште де, сыртта да солай. Әсіресе елшілер жағы кие бермейтін, Онисимов те оны пайдалана қоймайтынын білді. Бірақ тәртіптің аты тәртіп. Оның үстіне ол формалар жойылсын деген нұсқау да жоқ. Сондықтан Онисимов тігіншінің дегеніне көне берді.

	Әйтсе де бұл мундир кәдеге жарады. Сәті түсіп Андрей де көріп қалатын болды. Әйтпесе Александр Леонтьевич басқа жағдайда мына ине-жіптен жаңа шыққан салтанатты костюмдi үй-ішіне көрсете алар ма еді. Ал мына күтпеген жағдай өзінің ішкі ойына да сай келді: жалғыз ұлы әкесіне аса қатты тиген ауыр соққыны қалай да сезбеуі керек. Ал енді өз көзімен көрсін бүлінген ештеңе де жоқ. Ол тек жаңа жұмыс алды – жауапты қызметке тағайындалды. Ал киім формасы мынау!

	Александр Леонтьевич шашы ақбурыл тартқан генералиссимус суретінің жанындағы өз орнына келіп отырды. Баланың көңіліне тағы да аяныш сезімді оралды: алтынмен апталған су жаңа сұрғылт мундир әкесінің қуқыл тартқан сарғыш жүзін бұрынғыдан да айқындай түскен сияқты.

	Жексенбілік дәстүр бойынша кофені Елена Антоновнаның өзі құйып отыр. Құйылған кофені бір ұрттап алып, Александр Леонтьевич көзілдірігін киді, Ленин томының бірінші бетін ашты. Ең алдымен көзге түскені - Ленин суреті. Владимир Ильич, шамасы, біреуді тыңдап тұрған болуы керек. Сурет өте сәтті түсірілген, нағыз жанды бейне дерсің. Объектив Лениннің миығына күлкі үйірілген сәтін дәл ұстаған. Жоғарғы ернінде болар-болмас жымиыс бар. Ленин өзінің үйреншікті “ім... ім...” деген тіркестерін айтайын деп тұрған сияқты.

	Онисимов Ленинді алғаш рет оқығалы бері қырық жылдай уақыт өтіпті. Сондағы бірінші танысқаны қолдан қолға жүгіріп, ұйпа-тұйпасы шыққан, тіпті мұқабасы да жоқ “Не істеу керек?” кітапшасы болатын. Дәл соған дейін және одан кейін де бірде-бір кітап Онисимовке дәл сондай қатты әсер етіп көрген емес. Ленин ойының айқындығы мен берік сенімі, темірдей логикасы он бес жасар Сашаны әбден тәнті еткен. Не істеу керек? Партияға бірігу керек, аса тәртіпті, мызғымас пролетар революционерлерінің ұйымын құру керек - Онисимовтің өмір бойы басшылыққа алған қағидасы міне осы болды. “Бізге революционерлер ұйымын беріңіздерші, біз Россияны төңкеріп тастамаймыз!.." деген Ленин сөздері оның өмірлік бағдарламасына, қалтқысыз сеніміне айналды. Шынында да төңкеріп тастамадық па, Владимир Ильич? Көздерін сәл қысыңқырып, Ленин кітап бетінен Онисимовке қарап тұр және оның басынан жоғарырақ ілулі тұрған генералиссимус суретіне де көз жіберіп тұр.

	Үстіндегі мундирін былғап алмау үшін сәл кейінірек шегініп отыр ды да, Александр Леонтьевич кітаптың біраз бетін парақтап, ұлының белгі қойған жерлерін іздестіре бастады. Иә, міне, кейбір жолдардың асты қарындашпен сызылған, оны оқып та үлгірді. “... марксист жанды өмірді сезіп, ұдайы ескеріп отыруы керек..." Одан әрі тағы бір жер сызылған. Түсінікті. Ол марксизм мен анархизм арасындағы айырмашылық туралы. Жүрегі орнына түсейін деді. Ал шынын да Александр Леонтьевич мына кітапқұмар ұлы Лениннен өзінше бірдеңелер іздеп лағып кетпеді ме екен деп қауіптенген еді. Сталин кеткелі өздерінше батылданып алған кейбір кеудемсоқтар сөйтіп жүрген жоқ па? Ал мынау ондайдан аулақ сияқты. Кітапты шешесі де қарап шықты ғой. Ол да ештеңе деп отырған жоқ. Бірақ "сендiң – құрыдың” деген өз қағидасы бойынша Александр Леонтьевич кітапты әрі қарай парақтады. Міне, тағы бір сызықшаға көзі түсті. Күдікті ештеңе де жоқ. Ал әрі қарай еш нәрсе сызылмаған. Бұл да Андрюшаның табиғатын тынытады: оқып оқып келеді да аяғына дейін жетпей тастап кетеді. Жарайды, бұ жолы дауласпай-ақ қоялық. Бұдан да жаман бірдеңе болса қайтер еді.

	Александр Леонтьевич арықша саусақтарын ит тұмсығы салынған темекі қорабына созып, сигарет алып тұтатты. Саусақтарының дірілі бұ жолы болар-болмас қана.

	Көңілі орнына түскен Онисимов енді кітаптың біраз бетін жеделдетіп аударыстырды. Кенет кітаптың төрт бүктетілген қыстырма беті ашылды. Ол қыстырма Лениннің қолтаңбасы еді. Сол беттің бір шекесінен болар-болмас ақ қағаз шеті қылтияды. Бұл не болды екен? Онисимов әйелінің бетіне бажайлай қарады. Тексергеніңе болайын дейтін сияқты. Күйеуін қызметтестері жайдан-жай тергеу

	шi демейтін болғаны ғой. Александр Леонтьевич қағазды ептеп қозғап, суырып алып шықты. Міне, қызық! Өлең жолдары. Аты да, авторы да жоқ. Бірақ ұлының қолымен жазылған. Әкесінің де, шешесінің де көркем жазуларына ұқсамайтын қисық-мисық әріптер тізбегі.

	– Андрюша, егер бұл сенің жасырын сырың болса – оқымай-ақ қояйын, – деді Александр Леонтьевич.

	Ұлы кәдімгі әдеті бойынша қызарып кетті. Ұялғанын да жасыра алмай:

	– Жоқ-жоқ, ешқандай да жасырын сыр жоқ, тек бір қыздардан көшіріп алғанмын, - деп жауап берді.

	Дегенмен Андрюшаның көкшіл көздері сынай қараған әкесінің жүзіне төтеп берді. Ал шешесі қатты ашуланды.

	Бұл не нәрсе? Еш жерде басылмаған қайдағы бір өлеңдер қолда-қолға тарайтын болған.

	- Жарайды, ызылып-сызылмай-ақ оқып шығайық, – деп қағазға үңілді Александр Леонтьевич.



	Бұйырма мені айыпқа

	Қатыгез, қатал заманым.

	Аштығыңа шыдайын,

	Қалайын мейлі жалаңаш...



	Елена Антоновна шыдамай кетті:

	– Бұл не сұмдық? Қайдағы аштық? Не қылған жалаңаштық?

	Александр Леонтьевич әйелінің сөздерін қолының ишаратымен тоқтатып әрі қарай оқыды:



	Бәріне де көндім мен.

	Бәріне де келістім.

	Таттым дәмін бәрінің,

	Тек санамды улама



	Қайтар сөнген сенімді

	Өшкен, өлген үмітті.

	Өмірім болсын садаға –

	Тек шындықты айт маған.

	Үндемейсің сен неге?

	Бәрін көргіш заманым.



	(Өлең жолдары И.Лисянскаянікі)



	– Жетер енді, – деп бөліп жіберді өлеңді Елена Антоновна, сөйтті де ұлына бұрылды. – Он төртке жетпей жатып сеніміңнен айырылып не қара көрінді? Түсіндірші өзің?

	- Өлеңді шығарған бұл емес қой, – деді әкесі, – Өзі шығармаса қайдағы-жайдағыны көшірмей жүрсін. Бір сәт бері үнсіз қалды. “Өмірім болсын садаға –

	Тек шындықты айт маған”, – деп іштей қайталады Александр Леонтьевич.

	Жоқ, бұл ашық-жарқын бола алмайды, болам десе де бола алмайды. Ондайды ұмытқаны қашан. Мүмкін ол қазір ұлына өзінің жүрек жарды сырын жайлап қана ашып: “Сенің әкең өз партиясының адал солдаты болған және солай болып қала береді де. Ал солдат бүкіл соғыстың барысы туралы емес, тек нақты ұрыс, нақты шайқас туралы ғана ойлайды. Ал жалпы соғыс туралы ойлау басқаларДЫҢ ісі...", — деуі керек пе еді?

	Бірақ ол өзінің бұл ойын сыртқа шығармай бүгіп қалды. Оның орнына ұлының жанына барып, оның жұп-жұмсақ ақ сары шашын сипап тұрып:

	- Өмірге былай қарама, — деп екі алақанын екі көзінің екі жағына қалқалап ұстап жерге қарай үңілді. Сосын келісті үлкен басын жоғары көтеріп, қолын маңдайына апарып көлегейлеп, алысқа, көк жиекке көз жібергендей болып тұрып, – міне, былай қара, – деді. – Әрбір қызметкердің көру аясы қандай болу керек деген мәселе жөнінде кезінде зауыт директорлары мен инженерлеріне де осындай ақыл-кеңес беруші еді.

	Ұлына да осы ұлағатын айтып, Александр Леонтьевич алдында жатқан қорап сигаретін қалтасына салды да, Ленин томын қолына алып жұмыс бөлмесіне қарай беттеді.

	Жол-жөнекей қабырғада ілулі тұрған Сталин мен Орджоникидзенің суретіне көзі түсті. Сурет жанына келіп аз-кем іркіліп қалды. Ойына тағы да жаңағы өлең жолдары оралды.



	Айыпқа мені бұйырма,

	Қатыгез, қатал заманым...





	15



	Онисимов пен оның жолсеріктері ұшатын самолет Мәскеу аэропортынан таңертеңгі сағат бестен аса көтерілуге тиіс еді. 1956 жылдың ылғалы мол жауын-шашынды қараша айы болатын. Алғашқы қар еріп аула-көшенің бәрі миласып кеткен-ді. Онисимовтің машинасы шалшық суларды былшылдата жарып отырып, алакеуімде қараңдай жылтыраған асфальт жолмен аэропортқа жақындап келеді.

	әйелі мен баласы арт жақта отыр. Варяның тұртұрымен әрең оянып, ұйқысы қанбай қалған Андрейка шешесіне басын қойып жантайып жатыр. Ал Елена Антоновна болса қашанғысындай сергек. Тек оны мазалап отырған нәрсе шығарып салудың қалай болатындығы. Егер аз ғана адам келсе өкінішті-ақ. Серебрянников, әрине, келмейді, сақтық жасайды. Тағы кімдер келмейтіндігі жөнінде айтқысы-ақ келіп отыр, бірақ оны жүргізушінің көзінше сарапқа салып жату ыңғайсыз.

	Ұшуға тура жарты сағат қалғанда машина жарқыраған аэровокзал алдына келіп тоқтады. Үшеуі машинадан түсіп кіре беріске қарай кетті. Басына жұмсақ қара шляпа, үстіне аса сәнді күздік пальто киген Александр Леонтьевич бірер адым алда келеді. Артында әйелі мен ұлы. Бойын қашан да тік ұстап, әрдайым ресми киініп жүретін Елена Антоновна бүгін де жинақы, басында сұр қаракөл терісінен тігілген бөрік. Ұйқысы әлі ашыла қоймаған Андрюша көзін сығырайтып, мол жарықтан жүзін қорғаштай береді. Кенет бұларды күтпеген жерден шығарып салушылар тобы қоршап алды. Залда да бірнеше адам күтіп жүр екен, бәрі жиылып депутаттар бөлмесіне қарай беттеді. Жаңа ғана бос тұрған үлкен бөлме іші лезде адамдарға толып кетті. Уақыттың қолайсыздығына қарамастан Онисимовті шығарып салуға елуден астам адам келген болып шықты.

	Келушілердің бәрі келісіп қойғандай Онисимов құсап шеттерінен жұмсақ қара шляпа киіпті. Ұйқысын енді ашқан Андрюша жан-жағына зейін қоя қарады, біраздарын танитын болып шықты. Оларды жаз айларында демалыс күндері Мәскеу іргесіндегі саяжайда көрген. Әне, анау тұрған, бетін едәуір әжім басқан бурыл мұртты кісі ең жақын тұратын іргелес көршілері, әкесімен отыз жыл бойы ауыр өнеркәсіп саласында қызметтес болған мотор жасау министрі Семенов. Одан әріректегі иегін жылтырата қырынып алған қалың ерінді, қапсағай денелі кісі Онисимовтің орынбасары, жақында ғана ол бастығынан бар істі қабылдап алған.

	Сырттай қарағанда осылардың бәрі бір-біріне ұқсамайтын сияқты. Ал дұрысында олардың бәріне ортақ, бәрін біріктіріп тұрған бір нәрсе бар еді. Ол әрине, осы жолы бәрі біркелкі киіп келген бас киім ғана емес-ті. Ең бастысы бұл жиналғандар өңкей ығай мен сығай нағыз еңбеккерлер болатын. Бұрын да, қазір де олар өздерінің мойнына түскен жүкті қажымай-талмай өгіздей өрге сүйреп келеді. Олардың қай-қайсысы да шаруашылық басшылығының кадрлары деген атақты қадір тұтады. Кезінде оларды газеттер үкімет нұсқауын мүлтіксіз орындау ісінің жауынгерлері деп жүрді. Бірақ Онисимов өзіне ондай әсерлі теңеуді жолатпады, оқымандарымыз білетіндей ол өзін жай ғана партия солдаты деп атады. Тозығы жетіп, жауыр болған сөзді айтқымыз келмесе де, көпшілікке мәлім шындықты тағы бір қайталауымызға тура келіп отыр. Әлгілер, тарихта бұрын-соңды болып көрмеген жаңа тұрпатты адамдар еді. Оларды өз уақыттары қалыптастырды, уақыт оларға осылай істейсің!” деді, олар солай істеді де. Бұйрық олар үшін табынар тәңірі де, сана-сезімін билеген иманы да болды.

	Олар жақындап келе жатқан түбегейлі өзгерістер жайындағы, бір орталыққа бағынған басқару жүйесін бұзып, оны қайта құру жөніндегі, әр түрлі шаруашылық салаларын басқарып отырған министрліктерді жою төңірегіндегі, төменнен, жергілікті жерлерден туатын инициативалар жайындағы әңгімелерге едәуір күдіктене, сенімсіздікпен қарады. Бұрын бұдан да жаман нәрселер болған, бұл жолы да өйтіп-бүйтіп өтер деп үміттенді. Әрине, Онисимовтің орнынан ауыстырылуы жайдан-жай нәрсе емес, дегенмен Александр Леонтьевич ашулы қолға түсіп қалған болар, бәрі әлі-ақ өзгерер, қалпына келер, аңысын аңдай тұрайық деп түйді тәжірибелі қызметшілер.

	Сөйтіп олар Александр Леонтьевичті шығарып салуға келді. Шығарып салмағанда ше? Онисимов олардың ішіндегі ең үлгілісі, ең озығы емес пе еді? Міне депутаттар бөлмесіне жиналғандардың бәрі дерлік соның тәрбиесін алған адамдар емес пе еді? Соның өзінде де кейбіреулері келмей қалды. Мәселен əйелінің Серебрянников жөніндегі болжамы дұрысқа айналатын сияқты. Оның бұрынғы бастығымен шетелге жүруден бас тартқаны былай тұрсын, тіпті мұнда келуді де қажет деп таппағаны ғой.

	Міне жүрер алдында Онисимовтің қолын қысып қалу үшін еңгезердей болат министрі Цихоня келді. Нарттай жүзі мен сәл шығыңқылау жоғарғы ерні оны аздап қара дүрсiндеу етіп көрсететін сияқты.

	– Саламатсың ба? – деп күлімсіреді оған Онисимов.

	– Саламатсыз ба? – деп жауап берді жүзі жайнаған министр.

	Олар қай заманнан бері біреуі “сен” деп, біреуі "сіз" деп сөйлесіп келеді.

	— Мен енді сені сырттан бақылайтын боламын, - деді оған Онисимов. – Тек есіңде болсын, жоспарды орындамағаныңды естісем болды, телефон соғамын.

	- Ал мен, Александр Леонтьевич, сіздің маған жоспарды орындаған кезде телефон соққаныңызды қалар едім.

	Цихоня, шамасы, Александр Леонтьевичтен алған алғашқы сабағын ешқашанда ұмытпайтын шығар.

	Ол былай болған еді. 1940 жылы Онисимов Болат прокаты мен құю халық комиссары болып бекітілді. Бекітілгеннен кейін ол Бас басқарма басшыларын бірінен соң бірін шақырып, ұзақ кештер мен түндер бойына болат өнеркәсібінің әр саласындағы жай-жағдайды бақайшығына дейін зерттеп талдады. Цихоняға кезек жуық арада келе қоймады. Ол кездері Цихоня Бас құбыр басқармасына басшылық ететін. Сырт көзге аздап тайыздау, бейжайлау көрінгенімен бойында қайрат-қуаты мол, алғыр, аса байқампаз, естіп-білгенін ешқашанда ұмытпайтын ол жаңа наркомның шақыруын үлкен сабырлылықпен күтті. Шынында да оның әбігерге түсетіндей жағдайы жоқ еді. Қарамағындағы барлық зауыттар жоспарларын артығымен орындап келеді. Соңғы үш айдың көрсеткіші жоспардың жүз екi пайызына жетті. Сондықтан да ол жаңа бастық қатаң-ақ екен дегенді талай рет естісе де халық комиссарының табалдырығынан қысылып-қымтырылмай аттады. Қысқа ғана амандық-саулықтан кейін нарком оған “отырыңыз” деді. Цихоня бастығының әдемiше қиылған көзіне, ұшы аздап екіге жарылған түп-түзу мұрнына бажайлай қарады да сол сабырлы қалып көрсеткен жерге жайғасты.

	— Ал, бастайық, – деді нарком.

	Ауыз толтырып айтарлық жетістіктері бар Цихоняның баяндамасы қысқа да түсінікті болды.

	— Жарайды, енді зауыттар бойынша жүріп шығайық, – деді Онисимов.

	Цихоня зауыттарға жеке-жеке тоқтады, қажетті мәліметтерді келтірді, мұнда да бәрі ойдағыдай болып шықты.

	– Бұл да түсінікті. Енді цехтардың жағдайын саралайық.

	Әңгіме барысында кейбір цехтардың артта қалып отырғаны белгілі болды.

	– Неге бұлай? – деп сұрады Онисимов.

	Цихоня аздап кібіртіктеп қалды. Оның цехтар жағдайын онша толық білмейтіндігі байқалды. Дегенмен бір-жарым, екі сағаттық әңгіме барысында бұл мәселенің басына да су құйылды. Цихоня әңгіме осымен біткен шығар деп ойлап еді, бірақ Онисимов мәселеге одан әрі үңіле түсті.

	— Енді пештердің жайын қарастырайық, – деді. — Пештердің жайын дейсіз бе? – Иә, пештердің жайын. Одан кейін стандарға көшеміз.

	– Ал мен.., мен олардың жайын білмеуші едім. Менде ондай мәліметтер жоқ.

	– Қалайша жоқ? Неге білмейсіз? Мұнда неменеге келдіңіз? Еңбекақыны не үшін алып жүрсіз?

	Жаңа ғана өзіне-өзі көңілі толып отырған басқарма бастығын халық комиссары міне осылайша іреді. Оның нұр жайнаған дөңгелек жүзі енді қызарып, күреңітіп кетті. Онисимов өзінің қатал емтиханын одан әрі жалғастырды.

	- Днепрдің аржағындағы құбыр зауытын қайта құру ісі қалай жүріп жатыр? Графикке ілігесіздер ме?

	- Ілігеміз. Бірақ кейбір жабдықтар кешігіп жете ме деп қауіптенемін.

	– Ол қандай жабдықтар? Цихоня бұл сұраққа тиянақты да дәл жауап берді. - жабдықтарды жеткізу графигін көрсетіңізші. – Мен оны, жолдас нарком, жатқа білем.

	— Жатқа білсеңіз айтыңызшы: заводты іске қосу мерзімі қашан еді?

	Цихоня ол мерзімді қиналмай-ақ айтып берді. – Осы айтқаныңыз қай құжатта жазылған?

	- Совнаркомның 1938 жылғы мамырдың 12-сі күнгі қаулысында.

	- Дұрыс емес.

	Цихоня терлеп қоя берді. Қалайша дұрыс емес? Ол мұны жадына мықтап-ақ сақтаған!

	– Жоқ, жолдас нарком, мен қателесіп отырған жоқпын: қаулы сол мамырдың 12-сі күні қабылданған.

	- Дұрыс емес, – деп қайталады Онисимов. Оның мұқият қырылған жоғарғы ерні аздап көтеріліп кетті. Ол аппақ тістерін ақсита жымиған болды.

	Дұрыс емес, – деп үшінші рет қайталады ол - Сіздің айтып отырғаныңыз қаулы емес, өкім. Көрдіңіз бе, сіздің есте ұстау қабілетіңіз бұл жолы өзіңізді ұятқа қалдырып отыр.

	Онисимов осылайша Бас құбыр басқармасының бастығын талай рет сынға алып, өзінің аяусыз тезінен өткізген. Одан кейін Цихоня Ұлы Отан соғысының сынынан өтті. Немістер таяп қалғанда айрықша құбыр зауыты Шығысқа қарай көшірілді. Өзі соңғы құрам тиелiп болғанға дейін сонда болды да сол құраммен жүріп кетті. Бүкіл соғыс барысында Цихоня бастаған кәсіпорындар тобы елімізге миномет ұңғылары, самолеттерге арналған кіші диаметрлі түтіктер, Шығыста салынған кәсіпорындарға арналған кең ауқымды құбырлар сияқты бағалы өнімдерді берумен болды. Соғыс аяғында Тевосян мен Онисимовтен кейін ол да Социалистік Еңбек Ері атағын алды. Өзі Комитетке ауысқан кезде Онисимов оған министрлік орнын өткізіп кетті. Әрине, ол орынға басқа адамдар да табылатын еді. Бірақ қандай жағдайда да қарапайым әрі көнбіс күйімен айрықша көзге түскен Цихоня Комитет басшысының айтқанына көніп, айдауымен жүре білді. Ал Онисимов өзіне қарсы келушілерді жақтырмайтын. Бұл оның ең бір осал жері еді. Мүмкін мұнда уақыт белгісі де жатқан шығар: ол өзі де үлкендер алдынан кесе өтпейтін, ал егер өзінен кішілер бетіне келіп бірдеңе дейтін болса, бұлқанталқан болып, олардың сөзін шыдамсыздана бөліп жіберетін. Отыз жасында-ақ Бас басқарма бастығы болған Онисимов жас кезінде өзгені тыңдап, өзгенің өзіндік пікірлерін қабылдай білетін. Ал кейінірек ондайларға шыдамайтын болып алды. “Өзіңнің жақсыңды емес, менің жаманымды істе” дейтін ол көбінесе. Александр Леонтьевич тек өзінің бірінші орынбасары Алексай Головняның қарсылықтарына ғана ептеп жол беретін. Дегенмен ол осыдан оншақты жыл бұрын Министрлер Кеңесінің үйіндегі жаңа қызметке ауысқан кезде өз орнына министр етіп Цихоняны қалдырып кетті. Және бұрынғысынша металлургия өндірісінің майда-шүйдесіне дейін араласып, өзінің сүйікті ісі – болат өнеркәсібіне жедел басшылық жасап отырды.

	Тағы бір сәт Цихоня мен Онисимов бір-біріне үнсіз қарап тұрып, өткен күннің кейбір белгілерін естеріне түсірді. Ал алдағы уақытта не болар екен? Кім біледі, мына аумалы-төкпелі заманда тағы да қызметтес, үзеңгілес болудың сәті түсер.





	16



	Андрюша әкесінің жанында тұр. Сырт көзге білдірмей саусақтарының ұшымен оның пальтосының тігін түрткілеп, сипалап қояды. Бір қараған кісіге жабайылау көрінгенімен, ойы бар, түйгені бар бала министрліктер штабы басшыларының, индустрия шонжарлары мен еңбеккерлерінің мына жиынын қызыға бақылайды. Ал өзі осылардай бола алар ма еді? Жоқ, бола алмас еді және болғысы да келмейді, өйткені, олардың қызметі мұны еш қызықтырмайды. Тек бір түйгені – осылардың бәрі әкесін сыйлап, бағалайды екен. Соны көріп, қуанып, іштей мақтанып тұрған жайы бар.

	Әжептәуір кең болғанымен қазір тарыла бастаған бөлмеге адамдар әлі де бірінен соң бірі келіп жатыр. Сонау қырық шақырым жердегі Мәскеуден түнделетіп жеткен олардың мақсаты – Александр Леонтьевичке бас иіп, қолын қысып, оны самолетке шығарып салу.

	Бұлардың бәрі Онисимовтің алыс-жақын достары, қызметтес жолдастары еді, жүрер алдында оған деген ілтипаты мен сыйлыстық сезімдерін білдіруге келген. Сол үшін де анасы оларға аса риза. Бәрімен де ізетпен бас изесіп, амандасып тұр. Бетіне қан жүгіріп, келісті жүзі бұрынғысынан да нұрлана түскен.

	Андрюша осының бәрін көріп, байқап тұр. Анасы тағы біреуге басын изедi. Александр Леонтьевич те сол жаққа қарай көз тастады – келген Серебрянников екен. Бірақ әкесінің өңінен еш өзгеріс байқалмады. Ал анау адамдардың ара-арасымен еппен жылжып отырып, шығыңқы көкшіл көздерімен күлімсірей қарап бұларға жақындап келеді.

	“Мұның бұл келісін қалай түсінген жөн? Ауа райы қалыпты емес, құбылмалы деп тұрған жоқ па екен?" деп ойлады Александр Леонтьевич. Сөйтті де өзінің бұрынғы ең жақын қызметкерімен салқын ғана ресми амандасты. Ал Серебрянников сәлемдесіп болғасын Онисимовтерден екі-үш адым былайырақ барып тұрды. Енді жұрттың бәрі мұның да Александр Леонтьевичті шығарып салуға келгенін, сөйтіп өз парызын адал орындағанын көріп, бағалай алады.

	Онисимов қолын Андрюшаның иығына салды. Қоштасар сәттегі осы болмашы жанасу баланы тебірентіп жіберді. Ол әкесінің жеңiне бетін үйкеп жабыса кетті. Осы Андрюшаның бір кезде, осыдан он үш жыл бұрын, өзі бір жасқа жаңа толған шағында Серебрянниковтың тағдырына әсер еткен шағын бір оқиғаның жанама қатысушысы болғаны бар. Бірақ ол оны қайдан білсін. Сол оқиғадан кейін әкесі осы Серебрянниковты біраз көтеріп, өзіне жақындатқан.

	Енді осы оқиғаны да айта кетейік. Бәрібір романның бір жерінен оған да бір орын табуымыз керек.

	... Сонымен, 1943 жыл Халық комиссариатының екінші қабатында – мұнда халық комиссары, оның орынбасарлары және коллегия мүшелері жайғасқан – ақысыз-пұлсыз қызмет ететін түнгі буфет бар болатын. Оған қатардағы қызметкерлер жіберілмейтін. Ол кез, баршаға мәлім, азықтүлік халыққа карточкамен берілетін қаһарлы соғыс жылдары еді ғой. Міне сол кездері жұмыста түннің бір уағына дейін болатын наркомат қызметкерлері әлгі буфет қызметімен пайдаланатын. Сонда ішіп-жейтіндері бір-екі стақан шай немесе кофе, бір-екі тілік нан. Бұл қосымша тамаққа норма белгіленбейтін, бірақ Онисимов буфет қызметін пайдалудың ең сыпайы үлгісін көрсетті. Наркоматтың сол кездегі іс басқарушысы, кімге де болса ашықжарқын, әңгімешіл, көпшіліктің айтуынша бүкіл Мәскеуді билетін Филипповский деген кісі еді. Міне сол кісінің ұйымдастырумен буфетке алма немесе уылдырық, әлде кептірілген қызыл балық сияқты тәуір нәрселер түсе қалса, Онисимов оларды міндетті түрде балалар бақшасына жөнелттіретін. Ал өзі әрқашанда бір стақан шай ішіп, үстіне сары май немесе шұжық салынған бір тілім ғана нан жейтін. Тек темекіні ғана молырақ алдыртатын.

	Бірде ол таң алдында коридормен өз кабинетіне қарай кетіп бара жатып, буфеттің алдында жас референт Серебрянни ковты көріп қалды. Александр Леонтьевичке анау дір ете қалғандай көрінді. Дір ете қалды да сасыңҚырап, босағада тоқтап, кішілік көрсетіп наркомға жол берді. Бірақ қолын артына қарай апарып, бірдеңені бұдан жасырғандай болды. Александр Леонтьевичтің қырағы көзі мұны байқап қалды.

	– Көрсетші, қолыңдағы не? – деп сұрады.

	Серебрянников көрсетуге мәжбүр болды. Жасырып тұрғаны жылтыр ақ қағазға оралған қол басындай төрт бұрышты бірдеңе болып шықты.

	– Бұл не? — Сарымай.

	Сол кездері-ақ Онисимов аса қызба, ашушаң болатын. Мынаны көріп тез көтеріліп кетті.

	– Мұндайға қалай бардыңыз? – деп айқайлап жіберді.

	Оның мұндай сәтте “сізге көшуі кешірілмес үкім шығарғанмен бірдей еді. Онисимов жұмыс бабындағы анау-мынау кемшілікті кешіруге, тіпті біреу бірдеңені бүлдіріп қойса да түсіністікпен қарауға бар-ды, бірақ мына сияқты қылыққа, аярлыққа, арамдыққа келгенде ымырыға келуді білмейтін.

	Серебрянников басын төмен салбыратып үнсіз тұр.

	- Сөйтіп сіздің бар ынта-қабілетіңіз осындайға бағытталған екен ғой!

	Буфетте кереметтей тыныштық орнады. Бәрі болған жағдайды көздерімен көріп, құлақтарымен естіп тұр. Ал референтте үн жоқ.

	- Жүріңіз менімен, – деп бұйырды нарком.

	Сөйтті де артына қарамастан тездетіп басып кабинетіне қарай беттеді. Онда Алексей Головня мен екі зауыт директоры отыр екен. Сырт көзге сабырлылық көрсетіп, аспай-саспай, жаңағысын қолына ұстап кабинетке референт те келіп кірді.

	- Үстелге қойыңыз, – деді Онисимов.

	Серебрянников бастықтың айтқанын істеді. Нарком темекісін тұтатты. Ашуға булыққаннан тұла бойы дірілдеп отыр.

	- Осы болмашы нәрсеге бола қызмет бабын пайдалану деген не сұмдық! Ұят қайда, ар қайда!

	Кінәлі қызметкер әлі үнсіз. Оның бұл үнсіздігі Онисимовті одан әрі ширықтырып, ашындыра түсті.

	– Мұндай оңбағандыққа сізді не итермеледі? Серебрянников енді ғана үн қатқан болды. – Мен мұны сізге тек оңашада ғана айта аламын.

	– Жоқ, қазір айтыңыз! Менің сізбен ешқандай да сырластығым жоқ!

	Серебрянников жалтыр басын жайлап шайқап қойды.

	- Шығып тұрыңыз! - деп айқалады. Онисимов. – Бүгіннен бастап арам пиғылды адам ретінде жұмыстан қуыласыз.

	Қатты ашуланып, бұлқа-талқан болған наркомға сөз деместен референт бөлмеден шығып кетті.

	Бір сағаттай уақыттан кейін Онисимов директорлармен әңгімесін бітіріп, Головняны да жіберді. Сосын кадрлар бөлімінің бастығын шақырмақ болып ішкі байланыс телефонына қолын созды. Ол ешқашан да айтқан сөзін жерде қалдырып көрген емес. Жаңағы айтқанын да дәл бүгін жүзеге асыруға тиіс. Серебрянниковты өзін-өзі қамтамасыз ету жолына түскен күйкі тіршіліктің иесі ретінде наркоматтан қууы керек. Ол жөніндегі бұйрықты жедел дайындап, оған қол қоюы қажет. Міне осыған бекінген Онисимовтің есіне әлгінің “мұны тек өзіңізге оңашада ғана айтамын” дегені түсті. Жарайды, әділдік үшін оны да Тыңдап көрейін деп ұйғарды.

	Міне көп сөйлемейтін референт тағы да наркомның алдында тұр. Енді бөтен ешкім жоқ, тек екеуі ғана. Сарғыштау жылтыр қағазға оралған манағы дүние шамалы мыжырайыңқырап сол күйі үстел үстінде жатыр.

	- Ал, тыңдап көрейік сізді. Мына жиіркенішті әрекетіңізді қалай ақтап алар екенсіз.

	Серебрянников жайлап қана:

	- Сіздің жұбайыңыз маған телефон соққан, балаңызға деп осыны алып беруді өтінген, - деді.

	Енді үнсіздік кезегі Онисимовке келді.

	– Жүре бер, - деді ол біраздан кейін – Тек бұдан былай мұндайға барушы болма.

	Серебрянников басын иді де бұрылып есікке қарай беттеді. Нарком оны аз-кем іркіп:

	— Мынаны ала кет, – деді әлгі затты көрсетіп. – Осы бетіңмен апарып буфетке өткіз.

	Онисимовтің шешімі осы болды. Ол Андрюшаны жанындай жақсы көретін, үйіне келгенде тит-тәй денесінің о жер бұ жерін мейірлене сүйіп, ұйықтап жатса жастығымен қоса көтеріп кеудесіне басатын, бірақ оған деп арнаулы буфеттен мысқалдай да май алып көрген емес.

	Осы оқиғадан кейін екі айдай өткенде Онисимов жалтыр бас референтті өзінің хатшыларының бастығы етіп тағайындады, Серебрянниковтың бойында тәуір қасиеттер баршылық еді. Бірақ ең тәуірі – сыр сақтағыштығы болатын. Ал бұл – Александр Леонтьевичтің аппарат қызметкерлеріне қоятын ең басты талаптарының бірі-тін. Сөйтіп ол наркомның сеніміне түбегейлі ие болды. Наркомның оған үйреніп алғандығы соншалық, бірде ол тіпті осы қызметкерінің көзінше әйеліне мысқылдап күлгені де бар.

	Жоғарыда айттық қой, кезінде Александр Леонтьевич жұмыста таңғы төрт-бестерге дейін отырып қалып жүрді. Міне сондай түндердің бірінде Елена Антоновна күйеуіне телефон соқты. Онымен аз-кем сөйлескеннен кейін Александр Леонтьевич трубканы орнына қойды да, қасын да қағаз ұстап тұрған Серебрянниковке қарап:

	— Көрмейсің бе, қандай іскер әйел! Түн ортасы ауғанша жұмыс істеп отыр, – деп қағытып өтті. Рас, бір-ақ рет сөйтті. Одан қайтып ондай қалжыңға ешқашан де барған емес.

	... Жүрер алдындағы соңғы минуттарда депутаттар бөлмесіне кСРО Министрлер Кеңесі төрағасының екі бірдей орынбасары келіп кірді. Біреуі әлденеге жадырай күлген қоңырқай жүзді, ойнақы көз Малышев та, екіншісі аппақ тiстерiн ақсита күлімсіреген қою қара шашты Тевосян. Соңғы кездері Тевосян жөнінде де алып-қашпа сөздер көбейе бастаған. Оның ұзын-ырғағы: Тевосян да ауысатын болыпты, оны шетелге жіберетін көрінеді, Жапонияға елші болып баруды ұсыныпты дегенге саяды. Осындай өсек-аяңның бәрін ысырып тастап, өз жағдайының да қыл үстінде тұрғанына қарамастан ол ескі досын алыс сапарға шығарып салуға келді. Келді де Онисимовтің қолын алып, оған жадырай күлімсіреп тұрып, үнсіз сәт сапар тіледі.

	Азаматтық әуе флотының денемен дене етіп тігілген әсем көкшіл формасын киген кезекші қыз Онисимов пен оның шағын отбасын, онымен бірге бара жатқан елшілік қызметкерлерін және барлық шығарып салушылар тобын ертіп, таңертеңгі елең-алаңда рефлектор сәулесімен жалтжұлт еткен ылғал асфальттың үстімен жүріп отырып, анандай жерде ағараңдап тұрған ТУ-104 самолетіне қарай беттеді.

	Бұлардың жолын жайлап жылжып бара жатқан автоцистерна кесіп өтті. Оған тақап қалған үлкен топ аз-кем іркіле тұруға мәжбүр болды. Онисимов бұрылып артына қарады. Шұбатылған шығарып салушылар тізбегіне Елена Антоновна да көз тастады. Мұның өзі шынында да кішігірім демонстрация болып шықты. Басқаша айтқанда мұны Ынтымақтастық демонстрациясы деуге болатын еді.

	Директиваларды бұлжытпай орындаудың белгілі жауынгерлері, үлкен мектептен өткен мемлекет адамдары жұмыстан алынған, қызметінен ауыстырылған Онисимовті шығарып салуға, соңғы сәтте онымен бірге болуға бел байлады ғой. Бірақ артық кеткен жағдайлары жоқ... Деген мен тарих таразысы аумалы-төкпелі болып тұр-ау. Кім біледі, бәрі гүрілдеп, сарылдап барып басылар, бәрі де орнына келер. Онисимовті де қайтадан ауыр индустрияға шақырар...

	Жол ашылып, келе жатқандар әрі қарай жылжыды. Міне бұлар самолетке де жақындады. Енді шығарып салушыларды одан әрі жібермейді. Онисимов қос қолын көтеріп, олармен қоштаса бастады. Сосын ұлына қарап:

	– Ал Андрюша, сау бол, – деді.

	— Папа, мен саған кітаптар жіберіп тұрамын. Ең соңғы шыққан қызықты кітаптарды.

	- Оның бәрін қайтем? Тек кейбіреулерін ғана жіберерсің.

	- Егер қаласаң, дүние жүзі тарихына арналған таңдаулы еңбектерді жіберейін. Со жақта жүріп тарихты зерттеуіңе болады.

	- Келістік. Ал уақыт жаңалықтары туралы хат жазып тұрарсың. Жарай ма?

	Андрей кенет аяғының ұшымен тұрып, ақсия күлімсіреп, әкесінің құлағына сыбырлады.

	– Ал жаңа уақыттың тісі әлі шыға қойған жоқ қой.

	Александр Леонтьевич тағы да – бұл және бірінші рет емес – ап-арық ұлына таңдана қарады. Былай қарасаң мопмомақан ғана ұяң бала, ал айтар сөзі кей-кейде қайран қалдырады. Осы шошақ мұрын құртақандай жасөспірім де бәрін ұғып, түсінетін болғаны ма?

	Аэропорт қызметкерлерінің бірі ілтипатпен Онисимовтен самолетке көтерілуді сұрады. Ол әйелі мен баласының беттерінен сүйіп, өзі үшін осында келгендердің бәрімен қос қолын көтеріп қоштасып, траппен жоғары көтеріле бастады. Самолеттiң есігіне барғанда артына тағы бір бұрылып қарады да ішке кіріп кетті.

	Самолетке отыру тағы да бір-екі минутке созылды. Бірен-сараң жолаушылар әлі де баспалдақпен жоғары көтеріліп жатыр. Енді міне трапты да әкетті, самолеттің есігі жабылды, ТУ-104 орнынан ауыр қозғалып, ұшар жолға қарай бұрылды. Шамалыдан кейін әуеде шұбатылған жалын тілі пайда болды: зуылдаған газ ағыны арт жақтағы апандай қос құбырдан атқылауда. Отқа аса тізімді осы түтіктерді жасау үшін отын мен металлургия істері жөніндегі мемлекеттік комитеттің төрағасы Онисимов “Электрометалл” зауытының болат балқыту пештері алдында талай күндерін өткізіп еді-ау. Енді міне сол түтіктерден ағылған от-жалын сонау құзар биікте біртебірте жіңішкеріп барып көзден ғайып болды. Самолет көздеген нысанасына қарай бет түзеді.





	17



	Енді бірер сөз – жаңа жерде Онисимовтің тұрмысы мен жұмыс күні қалай қалыптасқандығы жайында.

	Өз қамын ойлау, өзіне қолайлы жағдай жасау дегенді білмейтін Александр Леонтьевич іші су жаңа жиһазбен жабдықталған абажадай үш бөлмелі пәтерде жалғыз тұрып жатты. Бірде-бір затты орнынан қозғап, оларды өз қалауынша қоюға нұсқау берген жоқ. Елшіліктің екінші қабатында орналасқан бұл пәтер оның жұмыс кабинетімен жалғас болатын, араларын тек есік қана бөліп тұрған. Сонда мұны елшінің төртінші бөлмесі әрі жұмыс орны деуге де болатын еді.

	Жазу үстелінің жоғарғы жағында Сталиннің үлкен суреті. Фотосурет емес, суретшінің қыл қаламынан туған жанды дүние. Бүкіл денесімен, түрегеп тұрған сәті бейнеленген. Кеудесі мен погондарындағы жұлдыздары нұр шашып тұр, етіктері де жалт-жұлт етеді. Екі қолын алдына қойып, сабырлы қалыппен маңғаз тұрысы оның ұлылығын айғақтай, айшықтай түскендей. Дүние кешкен басшыны мансұқ еткен Жиырмасыншы съезден кейін де бір жылдан аса уақыт өткен. Бірақ әрбір елді мекен мен кеңселерде тұрған оның суреттері мен мүсіндеріне әзір ешкім тиісе қойған жоқ, бәрі сол баяғы қалпында. Ал Онисимовтің ойы әлі де алыста, сонау Мәскеу жақта. Анау-мынау көзден таса ана Кремль қабырғасының аржағын да өліспей берiпес қызу күрес жүріп жатқанын іштей сезеді. Бірақ сол күрес немен тынар екен? Тарих таразысының тілі қай жаққа қарай ауар екен? Қайткен күн де де ол ұзақ тұрып қалмауы керек қой. Мәскеуден кетер кезде де, осыған келгелі бергі айлар ішінде де оны мазалап жүрген нәрсе міне осы.

	Ол тағы да Мәскеудегі сияқты кабинетіне жергілікті уақыт бойынша таңертеңгі дәл тоғызда келіп кіреді. Үстіне кигені да бұрынғысынша қара жолақты костюм, аппақ көйлек, мойнында қарапайым сұр галстук. Рас, мұндағы костюмі судай жаңа әрі өте сәнді тігілген. Тек қабылдаударға барғанда ғана этикет сақтап салтанатты қара костюмін киеді, ол да Мәскеуде тігілген. Ол өзінің әбден үйреніп алған "Друг” сигаретінен де айныған жоқ, Мәскеуден алдыртып тұрды. Үйіне хат жазғанда да сұрайтыны сол ғана. Күніне екі-үш қорабын тауысады. Тегінде сонымен жанын жеген сағыныш сезімін басатын болуы керек. Бірақ өзі оны мойындағысы келмейді. Сүйікті сигареті таусыла қалса Александр Леонтьевич "Кемел”, “Честервильд” темекілерін тартады. Ауық-ауық жөтелі күшейіңкіреп кетіп жүрді. Жөтелгенде де өкпесі өшіп, қиналып жөтеледі. Мұны ол тартып жүрген темекісінің өзгеруімен түсіндірмек болады.

	Сонымен, дәл тоғызда ол кабинетіне келіп кіреді, креслоға жайғасып, көзілдірігін киеді. Сөйтіп қызу жұмыс күні басталады. Әуелі поштаны қарайды, сосын баспасөз жаңалықтарымен танысады. Солтүстік Еуропаны жақсы білетін қызметкерлеріне Тишландия мен оған көрші əлдерде шығатын барлық маңызды деген газеттерді бөліп қойған. Олар бірінен соң бірі келіп Онисимовке газеттердің мазмұнын баяндайды, сол күнгі баспасөзге шолу жасайды. Ал кейбір маңызды мақалаларды ауызша аударып береді. Егер қызметкерлерінің бірі керекті сөз аузына түсе қоймай, аздап іркіліп, мүдіріп қалса, қатты шыдамсызданып, іштей күйіп-піседі. Шынын айтсақ, мұнда келгелі Александр Леонтьевичтің күйгелiктiгi бiршама күшейе түсті. Өзіне де беймәлім іштей бір күйік тула бойын түгелдей жаулап алған сияқты, әйтеуір біреуге кіжініп, ұрысып, айқайлағысы келіп тұрады. Ол өзін, әрине, тежеп ұстауға тырысып-ақ бағады, бірақ тежеймін деп жүріп соңғы кездері қолының дірілін де едәуір күшейтіңкіреп алды.

	Сөйтіп ол баспасөзге уақытының екі-үш сағатын бөліп жүрді. Содан кейін кезекті қабылдауға дайындала бастайды. Оның талабы бойынша кеңес елшілігіне шақырылған әрбір адам ешқандай зерікпейтіндей болуы керек, олардың әрқайсысына үлкен ілтипат көрсетіп, көңілдерін аулап, әңгіме дүкен құрып, әбден риза етіп жіберу керек. Айталық мына бір экономист жөнінде біз не білеміз? Оның еңбектерін оқыдық па? Оның сөйлеген сөздерімен, өмірбаянымен таныспыз ба? Ал біз осының бәрін міндетті түрде білуге тиіспіз. Онсыз біздің жұмысымызда қандай нәтиже болмақ?

	Мәскеуден өзімен бірге келген қос кеңесшісі, инженерметаллургтер Макеев пен Новиковқа ол әрдайым:

	– Қабылдау жүргізу – біз үшін аса маңызды нәрсе. Бұған цехтағы жұмыс сияқты қарау керек, – деп отыратын.

	Александр Леонтьевичтің хатшылығында он жылдан аса қызмет істеген бұл екеуі елшінің ерекше екпініне, қатаң талаптарына әбден үйреніп алған.

	Өзіне-өзі тілеп алатын қыруар жұмысты Онисимов түске дейін-ақ бітіріп тастайтын. Ал әрі қарай не істеу керек? Қалған уақытты немен толтыру керек? Қарап отыру дегенді білмейтін ол түстен кейін көрмелерге, музейлерге баратын, астананың көрікті жерлерін, тарихи орындарын аралайтын. Әрине, Кеңес елінің өкілін астанада жиі болып тұратын қабылдауларға шақырады. Салтанатты қара костюмін киіп ол соларға барады. Қаласа да, қалмаса да барады және өзінің бұл міндетін ол үлкен жауапкершілікпен атқарады: жаңа адамдармен танысады, білетіндерімен қарым-қатынасын нығайта түседі, көпшілікпен бірге күлетін жерінде күледі, қалжыңдасатын жерінде қалжыңдасады, әйтеуір барған жерінде өзі жөнінде, өз елшілігі жөнінде жақсы әсер қалдыруға тырысады. Кей жайдайларда бір-екі рюмке алып қоюға да тура келеді. Корольдің немесе корольдің зайыбының денсаулығы үшін тост көтеріліп жатқанда қалай тыс қаларсың?

	Ал Александр Леонтьевич ішу дегенді өлердей жек көретін. Жаңағы банкеттерден кейін ертеңіне мыж-ТЫЖ болып тұрады, тіпті түс кезінде де шаршаңқырап тұрғанын сезеді, ал бұрын мұндайы жоқ сияқты еді.

	Сонда да болса Онисимовтің біраз кештері бос болатын. Әлі бойы үйреніп бола қоймаған, өгей, жат бөлмелерде әрі-бері жүргеннен кейін бұрын оқып тастаған газеттерін қайтадан қолға алады (мұнда Мәскеу газеттері үшінші күні ғана келіп жететін), “Правданың” беттерін аударыстырады, бұрын оқыған хабарларына қайтадан үңіледі, олардың мазмұнынан бірдеңе іздегендей болады, ойы сансаққа жүгіріп тағы да Мәскеу жаққа қарай самғайды.

	Кейде Макеевке телефон соғып: - Мында кел, шахмат ойнайық, – деп шақырады.

	Онисимов шахматпен бала кезіне-ақ әуестене бастаған еді. Шахмат тақтасының үстіндегі шайқастарда ол едәуір қабілет танытты, тіпті өзін үлкен дарын иесі ретінде де көрсете білді. Бірақ сол кездің өзінде-ақ оның бұл іспен айналасуға уақыты жоқ еді. Ал кейін жағдай одан да қиындаңқырап кетті. Тек зауыттарға іссапарға шыққан кездерде ғана вагонда бара жатып өзінің сүйікті машығымен айналысуға аздаған уақыт табатын. Темекісін бұрқыратып отырып екі-үш сағат бойы ойынға жанын сала кірісетін. Аса қатты шабуылдар жасап, сәтті қорғаныстарға көшетін. Егер ұтыла қалса әжептәуір-ақ налып қалатын. Ренішін қанша білдірмеуге тырысса да іштей ызаланып, қабағын қарс жауып, шарт кетуге аз-ақ қалып отыратын. Макеев оның сол кездерден бергі ойын серігі, қарсыласы болатын.

	Жарығы мол салтанатты кең бөлмеге жайғасып алып олар шахмат ойнауға кіріседі. Әдетте әр жүріске сондай сезімтал ойы да ұшқыр-ақ Александр Леонтьевич ойынның бір тұсында кенет терең ойға кетіп қалатынды шығарып жүр. Макеев оған білдіртпей көзінің астымен барлай қарап қояды. Анау шынында да жүрісті ойлап отырған жоқ, көңілі тіпті басқа жақта. Бір кезде ол ойынға қайта оралады, бірақ енді оның жүрістерінде пәлендей шабыт жоқ, әйтеуір бейжай әрекеттер ғана. Александр Леонтьевичке шын берілген кеңесші оның мына күйіне қайран қалады, бірақ сыр бермеуге тырысады, қатты шабуылға көшіп, қарсыласына үлкен қауіп төндіреді. Тек сол кезде барып Онисимов ұйқысынан оянғандай болады, жедел серпіліп, жағдайын жөндеуге тырысады, тіпті әрі-беріден кейін Макеевке соққы да бере бастайды.

	Бірақ көп ұзамай Онисимов жаңағы күйіне қайта көшеді. Қайда отырғанын, не істеп отырғанын ұмытып та кетеді. Макеев оның Мәскеуде мұншалық салы суға кетіп, ұнжырғасы түскенін көрген емес-ті. “Ауру емес пе екен?" деп ойлады Макеев бастығы туралы.

	Ал бұл жөнінде өзінен сұрауға болмайды. Және ондайды Онисимов жақтырмайды да. Кейде ол шахмат үстін де Мәскеудегі жайттер, Комитет туралы көңілдене сөйлеп кетеді. Руда базаларын кеңейту үшін қаражат талап етіп Мемлекеттік жоспарлау комитетімен қалай айқасқанын есіне түсіргенде тіпті жадырап қоя береді. Шекснада металлургия комбинатын салудың экономикалық тиімділігін дәлелдеген кезде құдды біреумен таласып отырғандай болады. Макеевке ол біреулердің өзіне таңған айыптарын теріске шығарысы келіп отырғандай, ең болмаса мына өз қызметкері алдында ақталғысы келіп отырғандай көрініп кетеді.

	Александр Леонтьевич қазір дайындалып жатқан, бірақ әлі жүзеге аса қоймаған өнеркәсіпті басқару ісіндегі өзгерістер жөнінде де әңгіме қозғайды. Бұған асықпау керек екендігін, оған үлкен сақтықпен бару керек екендігін дәлелдеуге тырысады. Бірақ бұл әңгімесін тез іркіп, кілт тоқтап, демнің арасында үндемей қалады.

	Тағы да көңілі құлазып, сырын ішіне бүгіп, ауыр ойдан арылғысы келгендей, алдындағы ойынға ден қояды, оны аяғына дейін алып шығады. Бірақ одан бұрынғыдай ләззат ала алмайды. Тіпті жеңістің өзіне де қуана қоймайды.

	ойнап жіберсек қайтеді? – дейді Макеев.

	– Жоқ, осы да жетер, жатып дем алайын, – деп орнынан тұрады. Сөйтеді де жападан жалғыз тұрған төсегіне барып жайғасады. Ол тым ерте, сағат он, он бір кезінде жатып қалатынды шығарып жүр. Мәскеуде ондаған жылдар бойы таң алдында ғана жатуға үйреніп алған ол, әрине, көпке дейін ұйықтай алмайды. Ұйқы келтіретін дәріні де ішкісі келмейді. Сол ұйқысыз сағаттарда ол тағы да талай нәрсені есіне түсіреді, тұңғиық қалың ойға беріледі. Сонда ойлайтыны, әрине, мына Солтүстік Еуропа жайы емес-ті.





	18



	Сол 1957 жылдың маусымында Онисимов Тишландия деп ат қойған елде халықаралық өнеркәсіп көрмесі ашылуы керек еді. Оған Мәскеуден бір топ инженерлер мен ғалымдар жіберілетін болды. Құрамы он алты адамнан тұратын сол делегацияның үшеуі металлургтер болсын деп ұйғарылды. Міне сол үшеудің бірі белгілі домнашы, әйгілі академик Василий Данилович Челышев болатын. Ендігі аздаған әңгіме сол жайында.

	Василий Даниловичті мен көптен білуші едім. Онымен жүзбе жүз кездескен сәттерім де болған. Сонау отызыншы жылдары осы үлкен ғалымның ұстазы, әрі көпшілікке асаулығымен де, адуындығымен де әйгілі болған Курако туралы повесть жазған кезімде ол кісі маған көп көмек көрсеткен. Ол жөнінде талай қызық әңгімелер айтып, ақылкеңестер берген. Осы жуырда ғана оның маған деген сенімінің суымағандығына тағы бір көзім жетті. Ол мені өз күнделіктерімен таныстырды. Кей беттері соншалық толық баяндалған сол күнделіктер, ғалымның рұқсаты бойынша, осы өздеріңіз оқып отырған хикаяның басты қайнар көздерінің бірі болды, тіпті оның негізін құрады деуге де болады.

	Міне сол күнделіктегі жазбаларға қарағанда халықаралық көрмеге жүрер алдында Челышев – ол сол кезде қара металлургия ғылыми-зерттеу орталығының директоры әрі ғылым академиясының президиум мүшесі болатын — Болат министрлігіне барып шығады. Сол жазбаларында Василий Данилович өзін сонда баруға итермелеген тағы бір нәрсе – инженер Лесныхтың көз жасын көл етіп отырып жазған шағым хаты еді деп көрсетеді. Мәселенің төркіні мынада болатын: осыдан бірнеше жыл бұрын осы Лесныхтың кесірінен, оның болат балқытудың жаңа әдісі жөніндегі ұсынысын өнеркәсіпте, дәлірек айтсақ, зауыт көлемінде қолдануға қарсы шыққаны үшін Челышевтың Сталиннен жазбаша сөгіс алғаны бар. Ол ол ма, жоғарыдан түскен бұйрық бойынша үлкен ғалым министрдің орынбасарлығы қызметінен де қуылған-ды. Енді міне сол Лесных бұл күндері әбден масқара болып, бар абыройынан айырылып, күлкіге ұшырап, соның әдісі бойынша жұмыс істеу үшін салынған зауыттан да қуылып, қызық болғанда, сол Челышевтың өзінен қамқорлық іздейді. Лесных оған өлердегі сөзін айтып, мұны өз қарамағына алуды, бұған ең болмаса кәдеге жарамай қалған бір пешті сақтап қалуды өтінеді. Қайтсін, сөйткен Лесныхқа ол енді кеңшілік жасап, қол үшін бермек болады.

	Әрине, Министрлікте Челышевтің бұдан басқа да шаруалары бар еді: олардың біразы көптен бері қордаланып қалған. Сонымен бірге қарт ғалым министрлік қызметкерлерінің сәт сапар тілектерін тыңдап, ондағы соңғы жаңалықтар мен алып қашпа сөздерге де құлақ түріп қайтудан кет әрі емес. Ол сөздердің түп-төркіні бүкіл Мәскеу қызметшілері құлақ түріп отырған министрліктер жойыла ма, жойылмай ма деген мәселе болатын. Ал мұндай хабарды сонау шетел астанасындағы Онисимов те сарғая күтіп отырғанды. Барған бетте ол Челышевтан, әрине, ең алдымен осыны сұрайды. Сондықтан ол Тишландияға ең соңғы тың жаңалықтарды да арқалап баруы керек.

	Министрліктің негізгі кірер есігі үлкен көше жақта болатын. Челышевтің машинасы оған соқпай бұрынғысынша бүйір тұстағы елеусіз есік алдына барып тоқтады. Бұл есіктен әдетте министр мен министрліктің коллегия мүшелері кіретін.

	Сырықтай ұзын бойлы әрі қалақтай арық, соған қарамастан кеңдеу пішілген костюмінің астынан аздап томпайыңқырып көрінетін қарыннан да құр алақан емес. Челышев көгілдір папкасын қолына ұстап – ол әдетте портфельмен жүруді жақтырмайтын – жайлап машинасынан түсті. Жұмсақ сұр шляпасын аздап шалқайтыңқырап киген. Сондықтан да ашық маңдайы мен едірейген қалқан құлағы бірден көзге түседі. Екі етегі әнтек ойысқан шеміршекті мұрнынан ғалымның бойына туа біткен құштарлық сезімі байқалады. Кішкентай шүңірек көздері жүндес қалың қастарының астынан зындан түбінде жатқандай жылтырап көрінеді. Сол себептен де ол төңірегіндегілерге өне бойы қабағын түйіп жүретіндей әсер қалдырады. Бірақ ол біраздан бері басын көтеріңкіреп жүретін болған. Оның да себебі бар. Кейінірек, бір реті келгенде, оның жайын әңгімелеп берерміз деп ойлаймын.

	Таныс біреу кездесіп қалмас па екен дегендей ол жанжағына қарап қояды. Қатарда тұрған көп терезелі көрші үйге де көз тастап өтті — міне сол үйде, сонау Орджоникидзенің тұсында қаршадайынан зауыт көрігінде шыңдалып өскен жас инженер өзінің жаңа өмір жолын бастаған еді. Серго оны атақты “Новоуралсталь” зауытынан шақырып алған. Наркоматта оған қолайлы жұмыс табыла қоймаған соң Орджоникидзе табан астында жаңа қызмет орнын ашып, оны Ауыр өнеркәсіп халық комиссариатының Бас домнашысы етіп бекітті. Міне содан бері Челышев, қаншама тағдыр тәлкегіне түссе де, Кеңес металлургиясының Бас домнашысы болып істеп келеді.

	Василий Данилович сол бетімен есікке келіп кірді. Рұқсат қағазын тексеретін күзетші үстел жанында тұр. Челышев рұқсат қағазын алмақ болып қолын жан қалтасына апара беріп еді, күзетші оған күлімсірей қарап:

	- Өте беріңіз, Василий Данилович, - деді. Мұнтаздай киінген жас солдат Бас дoмнaшыны білуші еді, осынша жасқа келгеніне қарамастан кілем төселген баспалдақтармен жеңіл көтеріліп бара жатқан ғалымның артынан күлімсіреп қойып қала берді.

	Челышев шынында да әлі қуатты болатын. Шығыс пен Оңтүстіктің металлургия аймақтарында жиі болып, ондағы зауыттардың бытқыл-шытқылдарының бәрін аралайды. Цехтарында болады, биік корпустарға көтеріледі, жер астындағы бөлімшелерге түседі, бұлтарыс-қалтарыстарға да ерінбей көз тастайды, сөйтіп талай шақырым жер жүреді, сонда да шаршадым дегенді айтпайды.

	Василий Данилович министрліктің екінші қабатындағы кең де күңгірт коридорымен жүріп келеді. Коридордың екі жағы жалт-жұлт еткен есіктер. Бұл бөлмелерде Министрдің орынбасарлары отырады. Ал ана алдағы, коридордың біткен жеріндегі қалтарыста министрдің кабинеті, оның қабылдау бөлмесі, секретариаты орналасқанМинистрдің кабинетіне жалғас тағы бір шағын бөлме бар. Ол министрдің қажет болған жағдайда демалатын немесе жеңіл-желпі тамақтанып алатын орны. Осы тұста буфет те бар. Қазір есігі ашық тұр, ожақтан әр түрлі дауыстар шығады, жуан дауысты біреудің күлгені естіледі.

	Бұрын, осы министрлікті Онисимов басқарып отырған кезде, осы коридордан-ақ оның орнында бары-жоғын бірден білуге болатын еді. Егер коридорда құлаққа ұрған танадай тыныштық тұрса, зәуiмде біреу есіктен шығып, аяғын ептеп басып тез жүріп өтсе, бірдеңе айтқысы келсе сыбырлап қана сөйлейтін болса, онда Александр Леонтьевичтің орнында болғаны. Егер адамдар коридорда емін-еркін жүріп, еркіндеу сөйлесе, буфеттен дауыстар шығып жатса онда оның орнында болмағаны. Дегенмен соның өзінде де әр қызметкердің жүріс-тұрысында ұстамдылық байқалатын. Онисимов орнында болмаса да өзгелерге осылайша ықпал ететін.

	Ал қазір ашық тұрған буфеттің есігінен біреулер тұсынан өтіп бара жатқан Челышевпен дауыстап амандасып қояды. Міне осындай жағдайда мұндағы қазіргі министрдің – жарқын жүзді сұлу Цихоняның орнында бары-жоғын біліп көр.

	Қабылдау бөлмесінен министрдің кабинетіне кірер қос қабат есік айқара ашық тұр. Бұл – кабинет иесі орнында жоқ, бос деген сөз. Челышевті соғыстан бұрынғы кездерден білетін кезекші хатшы Валерия Михайловна академикті қуана қарсы алды:

	– Сізді де көретін күн болады екен-ау, Василий Данилович, төрлетіңіз, кабинетке кіріңіз. Павел Георгиевич жаңа ғана телефон соқты, қазір келеді, – деді.

	– Жоқ, кірмеймін, осы маңда жүре тұрамын, қызметкерлерге жолығамын.

	— Мүмкін, сізге керек адамды осында шақырармыз? – Жоқ, оне дегеніңіз? Өзім-ақ тауып аламын.

	Сонда да болса ол кабинетке кіріп, сарғылт-сұр түсті кілем үстінде әрі-бері жүрді. Онисимов тұсында мұнда кілем болмайтын, Александр Леонтьевич оны бағалы жиһаз деп есептеп маңына жолатпайтын. Оның есесіне кабинеттің еденін жалтыратып ұстайтын. Және оны жыл сайын сүргілетіп, жаңарттырып тұратын. Сөйтіп бүкіл кабинет есіктен төрге дейін, тіпті бұрыштарға дейін айнадай жалтырап жататын. Ал қазір бұған кілем төселген, дегенмен еденнің әрі де кете қоймаған, бірақ бұрынғыдай көз шағылыстырып жалтырамайды.

	Василий Данилович үстелге таяп барып тоқтады. Қабырғада сонау соғыс кезінен қалған географиялық карта әлі ілулі тұр. Бетінің ожер, бұ жерінен болар-болмас тесіктердің ізі байқалады. Бұған сонау 1941 жылдың қауіпті айларында Халық Комиссары Онисимов өз қолымен Оңтүстіктен Шығысқа қарай көшірілген зауыттардың кетіп бара жатқан жолдарын белгілеп жалаулы түйреуіштер қадаған.

	Көптеген жалаушалар қадалған осы карта Мәскеу үстіне тұңғыш неміс самолеттері ұшып келген кеште де дәл осы жерде ілулі тұрған. Сол күнгі кеште дәл осы кабинетте Василий Данилович те болған. Ол мұнда Онисимовте өткізілетін мәжіліске шақырылған еді. Кенет әуе қаупін жариялайтын сирендер шулап қоя берді. Онисимов оған назар да аудармай, түк болмағандай мәжілісін жүргізе берді. Зениткалар зіркілдеп, жерге түсіп жарылған бомбалардың гүрсілі естілді. Тым жақын түскен бомбадан үй сілкініп, терезелер сыңғырлап кетті. Тек сонда ғана барып Онисимов:

	- Жарықты сөндірейік. Сыртта не болып жатқанын қарайық, – деді.

	Сөйтті де өзі үстел үстіндегі шамды сөндірді. Біреулер сам ала шамды да сендіріп үлгірді. Бөлменің іші тастай қараңғы болып кетті. Онисимов перделерді сырып, терезені айқара ашып жіберді. Үздік-создық болмашы сәулелер жүзін көгілдірлендіріп кетеді. Прожекторлардың сәулелері түн қараңғылығын жарып, тілгілеп етеді. Түрлітүсті із қалдырушы оқтар аспанға шарықтай көтеріліп көз ұшында ғайып болады, одан да әріректе, құзар биікте, қызғылт шарлар жарылып жан-жағына шоқ болып шашырайды.

	Александр Леонтьевич осының бәрін бақылап, терезе алдында үнсіз тұр. Кейбіреулер оның қасына келді, басқалары алысырақ тұрып қалды. Ал Челышев:

	- Сіз, Александр Леонтьевич, батыл адамсыз. Ал менде ондай батылдық жоқ. Сондықтан мен төменге, баспанаға кеттім, – деді.

	Сөйтті де кабинеттен шығып кетті. Бірақ басқа ешкімнің оған ілесіп кетуге батылы бармады.

	Ал одан кейін ше?.. Одан кейін кім-кімнің де батылдығын сынайтын талай сәттер болды...

	Қарт академик үстелге жақынырақ тұрған креслолардың біріне жайғасты. Онисимов кездегі креслолар – бұл ұмыта қойған жоқ - бұдан әжептәуір қаттырақ болатын. Жайғасқасын папкасын ашып, қағаздарын қарай бастады. Көзіне тағы да әлгі сайтан алғыр Лесныхтың хаттары түсті. Бұл өмірді қойсай шы! Тағдыр тәлкегі қандай, ә? Бәрі дәл қазіргідей Василий Даниловичтің көз алдында: дәл сол сәтте Онисимовтің саусақтары дірілдеп қоя берген. Міне сол кездері инженер Лесныхтың жұлдызы кенеттен шарықтап көтеріліп, тез арада құлдилап төмен түскен. Ол өзі өткен кезеңнің қайғылы драмаларының бірі еді ғой. Академик күнделіктерінде жазылған беттердің біразы міне осы жайында болатын.





	19



	Бұл оқиға осыдан дәл бес жыл бұрын – 1952 жылдың жазында болған еді.

	Василий Данилович дәл осы жерде, осы үстелдің жанында, әкелген папкасын осылайша ашып қойып Онисимовпен бір мәселені талқылап отырған. Бір кезде телефон шылдырлады. Жай телефон емес, үкімет телефоны. Онисимов оны сабырлы күйде көтерген, кенет оның өңі тез құбылып қызарыңқырап кетті. Дереу орнынан көтеріліп, түрегеп тұрып сөйлесті. Василий Данилович Онисимовтің тек бір адаммен ғана осылай сөйлесетінін білетін. Александр Леонтьевичке телефон соққан Сталин болатын.

	Челышев, әрине, Сталиннің сөздерін ажырата алған жоқ, ол тек Онисимовтің жауаптарын ғана естіп отырды.

	– Иә, тыңдап тұрмын, жолдас Сталин... Лесныхтың әдісі дейсіз бе? Иә, білемін...

	Онисимов хатшыларына шығатын нүктені тағатсыздана басты. Бөлмеге Серебрянников жүгіре кірді. Бірақ қанша асыққанымен оның жүріс-тұрысында берекетсіздік емес, байсалдылық бар еді. Онисимовтің әрі сөзі ашық та айқын естіледі:

	— Иә, жолдас Сталин. Иә, өзім танысқанмын. Ол телефон трубкасын қолымен қалқалап:

	— Лесныхқа байланысты қолыңда не бар, бәрін дереу осында жеткіз, – деді хатшылар жетекшісіне.

	Серебрянников бұйрықты бірден ұғып, сөз деместен ізінше қайта шығып кетті. Онисимов сосын трубкаға бұрылды:

	— Иә, осыдан екі жыл бұрын инженер Лесных өз ұсыныстарымен министрлікке келген. Бiз...

	Осы кезде Сталин оның сөзін бөліп жіберген болуы керек, Онисимов табан астында тоқтай қалды. Ол телефон дағы сөздерді әлі сол түрегеп тұрып тыңдауда. Кішкене қолдарымен трубканы қатты ұстап тұр. Өзінде толқу бар, бірақ қорқыныш жоқ. Рухани күш-жігерін бойына жиып, тас-түйін болып алған.

	— Иә, оның арызын өзім тексергенмін. Беделді комиссия да құрғанбыз. Оның үстіне Василий Данилович Челышев те қорытынды пікір жазып берген.

	Тек осы жерде ғана Челышев Сталиннің не туралы және кім туралы сұрастырып жатқанын түсінді. Әуелде әңгіменің осы бір болмашы біреу жөнінде, бет-аузы домбығып, өне бойы демігіп жүретін Лесных жөнінде екендігіне сене қоюдың өзі қиын еді. Ол өзі Сібірден шыққан оқытушы болатын. Міне сол Лесных болатты ешқандай дoмнaсызақ тікелей руданың өзінен балқытып алуға болады деген идея ұсынды. Ол үшін кокстің де керегі жоқ, оның орнына электр қуатын пайдалану қажет деп жариялады. Ол өзінің бұл идеясын бар ынта-жігерімен жанын сала қорғады. Бұл мәселемен ол Челышевқа да шықты. Василий Даниловичтің ол жөніндегі пікірі өнертапқышқа тиген және бір ауыр соққы болды. Челышев Лесныхтың әдісі техникалық тұрғыдан жүзеге асыруға болатын нәрсе, бірақ ол экономикалық жағынан тиімсіз, өйткені аса қымбатқа түседі деп жазды. Сондықтан бұл әдіс таяудағы онжылдық көлемінде жүзеге аса қоятын нәрсе емес деп түйді. Қажет деп тапса өнертапқыш өзінің бұл ісімен әрі қарай айналыса берсін, оған, мүмкін, белгілі дәрежеде көмек көрсету де керек болар, бұл жұмыс, мүмкін, металлургияның кейбір теориялық мәселелерін айқындауға көмектесер, бірақ одан таяу болашақта нәтиже күтуге, әсіресе оны нақты өндірісте пайдалануға болмайды деп қорытындылады пікірін үлкен ғалым.

	Бірақ Лесных бұған тоқтала қойған жоқ. Ол тіпті Орталық партия комитетіне дейін арыз жазды. Ол арыз министрлікке жіберілді, онымен Онисимовтің өзі айналысты. Ол Лесныхтың чертеждерімен, есеп-қисаптарымен, оның жұмыстарына жазылған барлық қорытынды-пікірлерімен танысты. Александр Леонтьевич осының бәрін бойына біткен асқан ыждағаттылықпен істеді. Қарындашты қолына алып отырып, Лесныхтың әдісі бойынша химиялық процестің бұрын-соңды болып, көрмеген жоғары температураны қажет ететіндігін есептен шығарды. Егер көзделген реакция алмағайып жүзеге аса қалатындай болса, қоқыс қышқылының күшейіп кететіндігі соншалық, оған ешқандай отқа төзімді нәрсе шыдай алмас еді. Сондықтан Лесных ұсынып отырған пештің құрылымы, Онисимовтің ұйғарымы бойынша, қандай да бір өндірістік кәдеге жарамайды, ол тіпті пештің төменгі қабатына түсетін руданың бір-біріне жабысып қалу қасиетін де жоя алмайды. Сөйтіп оның қорытындылары Челышевтің қорытындыларынан да қатаңырақ болып шықты. Сол күндері ол Василий Даниловичке:

	- Солқылдақтық жасағансыз, – деп айып тақты. — Тек кең пейілділікпен ғана осыған барғансыз. Әйтпесе оның әдісін техникалық тұрғыдан жүзеге асыруға болатын нәрсе деп бағалауға болар ма еді?

	– Неге болмасын? Теориялық жағынан ол әбден мүмкін нәрсе.

	- Ал сіз бен біздің бұдан түк шықпайтынына әбден көзіміз жетіп отыр ғой. Сондықтан ешкімді дәмелендірмейақ тұп-тура солай деп жазу керек еді.

	- Үміт дүниесі ғой. Өзіне ұнаса одан әрі айналыса берсін.

	– Ол біздің шаруамыз емес, ол тіпті басқа салада, Жоғары білім беру министрлігінде істейді. Олар біздің сипай салды пікір-тілегімізге мұқтаж дейсіз бе?

	Енді міне екі жылдан кейін Сталин сол инженер Лесных жайлы сұрап жатыр. Бұл қалай мүмкін болды екен деп ойламасқа амалың жоқ. Бұл мәселе сонда Сталинге қалай жеткен? Оған дейінгі керемет кедергілерден қалай өткен? Осыны ойлай отырып Челышевтің Онисимовпен арадағы әңгімеден ұққаны: Берияға қарасты лагерьлер әкімшілігі Шығыс Сібірдегі орасан зор су электр станцияларын жобалау барысында Лесных тәжірибелеріне душар болып, Оған қолдау көрсетіп, оны жүзеге асыру үшін біршама қаражат берген.

	Телефондағы әңгіме одан әрі жалғасып жатты. Сөйлесіп тұрған адамына деген шексіз ілтипат оның бүкіл бет әлпетінен, тұрған тұрысынан-ақ байқалып тұрды. Әншейінде көтеріңкі, шалқақ жүретін басы екі иығының арасына кіріп шөге түскендей. Ол берілген сұрақтарға бұлтарып жалтармастан тура да ашық жауап беріп тұр. Ал Онисимовтің қажетті жерінде құйрығын ұстатпай кету қабілеті де жоқ емес. Бірақ ол Сталиннің алдында ондай нәрсеге бара алмайды. Қайта ол барынша адал мейлінше тиянақты, әрі дәл болуға тырысып бағуда. Бұл оның өз ары алдындағы жауапкершілігі, қасиетті борышы ғана емес, сонымен бірге өзін аман сақтап қалудың бірден-бір жолы да еді.

	- Инженер ретінде, Иосиф Виссарионович, ол әдісті қолдай алмаймын, – деді ол бір кезде,

	Сөйтті де кілт тоқтай қалды, телефонда айтылып жатқан сөздерді одан әрі тыңдады. Кенет өңі тағы да өзгеріп, сұпсұр болып кетті.

	– Жоқ, одан хабарым жоқ. Ол жөнінде бірінші рет естіп тұрмын.

	Ол енді сасайын деді, бірақ тез арада бойын жиып ала қойды. Қайтадан сабырлы, салқын қанды күйіне көшті.

	– Бұған салиқалы тексеру жүргізілді, Иосиф Виссарионович, - деді ол. – Ал тексеру нәтижесінің дұрыстығына жауап беруге дайынмын. Оның үстіне, өзіңізге айтқанымдай, бұл іспен Челышев жолдас та айналысты. Ол қазір осы жерде, менің қасымда отыр.

	Василий Данилович Онисимовтің мына кездейсоқ жағдайдан аз да болса есін жиып алғысы келіп тұрғанын түсіне қойды. Оның реті де келе кетті. Александр Леонтьевич телефон трубкасын Челышевқа ұсынып: – Сізді Иосиф Виссарионович сұрап тұр, - деді.





	20



	Телефон мембранасы Челышевтың құлағына Сталиннің баяу дауыс ырғағын жеткізді:

	- Челышев жолдас па екен? Саламатсыз ба? - Телефон Сталин сөзінің грузиндік нақышын күшейте түскен сияқты. – Сіз инженер Лесныхтың болатты домнасыз қорыту жөніндегі ұсынысымен таныс боларсыз?

	– Иә, таныспын. — Ол жайында не айтар етіңіз?

	— Мен ол кісінің идеясымен мұқият танысқам, сондықтан да...

	- Өзіңіз таныстыңыз ба? — Иә, – Айта беріңіз, құлағым сізде.

	– Менің ойымша, Иосиф Виссарионович, ол ұсыныстың практикалық маңызы жоқ. Оны өнеркәсіпте қолдануға болмайды.

	- Яғни болашағы жоқ дейсіз ғой. Мен сізді дұрыс түсіндім бе?

	Сталиннің дауысынан бір түрлі қатаңдық лебі сезілгендей болды. Сонда да болса Василий Данилович:

	— Болашақта, мүмкін, болатты электр қуатымен балҚытуға болар, – деді. – Ал қазір...

	– Сол себепті өнертапқышқа көмектеспей қойдыңыздар. Солай ғой?

	Челышев үндей алмай қалды. Ол өз қорытындысындағы өнертапқышқа белгілі дәрежеде көмек көрсетуге болар еді деген пікірін айтқысы келмеді. Мұнысымен ол Онисимовті қолайсыз жағдайға қалдырған болар еді. Ең алдымен ол осыны ойлады. Ал кінәні Лесных сабақ беретін министрлік жүйесіне аударып тастауды да ыңғайсыз санады. Ал Сталин жаңағы сұрағына қайтадан шұқшиды:

	- Сөйтіп көмектеспедіңіздер ғой? – Ол жағын білмедім.

	- Ал мен білемін. Сіздер Онисимов екеуіңіз оған көмектеспедіңіздер. Сіздер сөйткенмен оған басқалар көмектесті. Сіз ол ұсыныстың практикалық мәні жоқ деген қағиданы ұстанғаныңызбен... – Сталин осы жерде аздаған үзіліс жасады. - Сіз солай дедіңіз ғой?

	– Иә.

	- Міне сіздің сондай көзқараста болуыңызға қарамастан, Челышев жолдас, - Сталиннің даусы жаңағыдан да қатаңырақ шықты, – менің алдымда сол Лесныхтың әдісімен қорытылып шығарылған металл үлгілері, болат үлгілері жатыр. Қазір мен мұны сіздерге — Онисимов екеуіңізге жіберемін.

	Челышев жаңағы Онисимовтің: “Мен мұны қазір естіп тұрмын” деген сөзінің төркінін енді түсінді.

	– Әрине, солай да қорытып шығаруға болады, – деді ол. – Бірақ ол қаншаға түсті десеңізші?

	- Ол ешқандай да қымбатқа түскен жоқ. Сібір политехника институтының лабораториясында-ақ алынған. Лесных жолдасқа бірнеше студент қана көмектескен.

	Кабинетке тағы да Серебрянников жүгіріп кірді. Қолында екі папка, Онисимов оны дереу жұлып алып, беттерін тез-тез парақтай бастады. Ара-арасын да Челышевқа көз тастап қояды. Оның бет құбылысы мен арықша жүзінен, дөң қабағы мен қалың қастарын астында жылтыраған кішкене көздерінен Сталиннің оған не айтып жатқанын ұққысы келеді.

	Серебрянников сәл еңкейіңкіреп Онисимовтің артында тұр. Келесі нұсқауды іліп әкетіп дереу орындауға дайын. Бірақ ұшып-қонып тұрған жеңілтек емес, салмақты.

	- Дегенмен есептен шығу керек-ақ еді, - деді Челышев. — Оның үстіне пеште істен шығып қалды, қаланған кірпіштер де күйіп кетті.

	- Оны сізге кім айтты? Василий Данилович миығынан күлді:

	– Бала емеспіз ғой, білеміз. Ол да ештеңе емес-ау, Иосиф Виссарионович, егер де...

	Сталин академиктің сөзін шыдамсыздана бөліп жіберді.

	– Майда-шүйдені тізіп, басты нәрсені бүркеп қалудың қажеті қанша Челышев жолдас? Қандай да бір үлкен іс қиындықсыз бітуші ме еді? – Ол өз пікіріне өзі насаттанып аз-кем іркіліп қалды. Сосын баяу да байыпты дауыспен сөзін жалғастырды. – Бұл жердегі бір ең басты нәрсе мынау: жаңа әдіспен болат алынды, ал басқасы өз ретімен бола жатады, егер біз, әрине, бұл істе табандылық көрсетсек. Солай емес пе, Челышев жолдас?

	Бір сәтке Сталиннің дауысынан ашу мен ыза табын сезген Василий Данилович оған қарсы сөйлеуден өзін іркіп қалды. Ал айтпақ пікірі тіліне үйіріліп-ақ тұрған. “Басты мәселені майда-шүйдемен бүркемелеудің қажеті не? дейді. Оған кімнің дауы бар? Бірақ та, Сталин жолдас, кезінде өзіңіз де майда-шүйдеге үйір едіңіз ғой. Тіпті болмашы нәрсеге дейін шұқшиып, бәрін қазбалап бітетінсіз. Ал болатты тікелей рудадан алу жөнінде өз елімізде де, дүние жүзі көлемінде де талай ұсыныстар болған. Міне сол ұсыныстардың қай-қайсысы да қисапсыз майда-шүйдеден құралған. Осының бәрін көріп-біле тұра “табандылық көрсетсек” дейсіз. Бірақ техника мен өнеркәсіптегінің бәрі тек табандылыққа ғана көне бермейді ғой. Бұған ең алдымен жа+жақты ойластырылған дұрыс шешім керек. Ол міне Сталинге осыны айтқысы келген.

	- Сөйтіп сіз, Челышев жолдас, қате жібердіңіз, – деді Сталин, - Сосын аздап іркіліп, Челышевке өз сөзінің бар салмағын ұқтырғандай болды. – Бірақ жөндеуге болатын қате. Ал енді сол қатені бірлесе отырып жөндейік. Бұл металл бізге өте қажет.





	21



	Шынын айтсақ Челышев аздап абыржиын деді.

	Бір кездері, 1934 жылдың желтоқсан айында, қашан көрсең де қабағын түйіп жүретін "Новоуралстальдың бас инженері Челышев Кремльде сөз сөйлеп, Сталинді құттықтағаны бар. Көсеммен кездесуге келген барлық қызметтес, үзеңгілес жолдастарының атынан, Ресей тарихында бірінші рет жылына он миллион тонна болат қорытқан бүкіл металлургтер атынан сөйлеген.

	Оның осы салтанатта сөйлейтіндігі жөнінде оған екіүш күн қалғанда ғана айтқан. Ол қарсылық білдірмей: “Жарайды”, – деп келісім берген

	Бірақ оның шешендігі шамалы еді. Ел аузында жүрген аңыздардың біріне қарағанда, – өйткені біздің елімізде әлі күнге дейін отандық металлургияның жазбаша тарихы жоқ қой, - міне сондай аңыздардың біріне қарағанда, оның Жаңаорал болат қорытушыларының бірінші домнаны іске қосу рәсіміне арналған митингісінде сөлегені де атап көрсетіледі. Мінбеге көтерілген әрбір шешен сөздерінің соңын сол кездегі дәстүр бойынша: “Қаһарман жұмысшы табы жасасын!”, “Ұлы Сталин жасасын!” деген сияқты ұрандармен аяқтап жатты. Челышев та соларға ілесіп, Еуропадағы ең ірі домнаның қуат-құдіретін, оның түрлі механизмдермен жабдықталу дәрежесін бейнелетін бірнеше цифрды айтқан болды да сөзінің аяғында “Жасасын!” деп дар ете қалды. Ал шындығында ол “Бірінші домна жасасын!” демекші еді. Аса қуатты осы пеш оның өмірінің мәні де, сәні де, мақтанышы да болатын. Бірақ сол жаңағыша ұрандауды ыңғайсыз көрді. Сондықтан ол “Жасасын!" деп айқайлауын айқаласа да, аржағына ештеңе қоспай іркіліп, тына қалды.

	Анда-санда орталық баспасөзде оның мақалалары жарияланып жүрді. Ол мақалаларды, дұрысын айтсақ, редакциялардың тапсыруы бойынша журналистер дайындайтын, әрине, Челышевке жолығып, оған тиісті сұрақтар қойып, айтқандарын қойын дәптерлеріне жазып алатын. Ал Василий Даниловичтің саяси сенімінде ешқандай екіұштылық жоқ еді. Домналарға жан бітіре білетін, олардың тілін түсініп, жан-күйлерін де ұға алатын, өзін солардың өкілі, жанашыры, депутаты деп есептейтін.

	Челышев Кеңес өкіметінің де сенімді жақтаушысы, орасан зор индустрияландыру ісін жүзеге асырған партияның да жақтаушысы болатын. Міне осыған әбден сенімді Василий Данилович журналистердің өз мақалаларын саяси жағынан тұздықтап, тіпті бос сөздермен көпсітіп жіберулеріне де қарсылық білдірмейтін. Дайын болған мақалаларға шұқшиып жатпай-ақ қол қоя салатын. Тек маман ретінде өз ісіне қатысты жерлерін ғана аздап дәлдей, айқындай түсетін.

	Міне осындай шешенге Сталинге арнап құттықтау сөз сөйлеу тапсырылады ғой.

	Челышев Қызыл алаңда басқа металлургтермен бірге Кремльдің Спасскі қақпасына қарай келе жатқан.

	- Қалай, Василий Данилович, сөзіңіз дайын ба? – деп сұрады қасындағылардың бірі.

	- Қандай сөз? Мен осы келе жатқандардың бәрінің атынан сөйлемеймін бе? Қолыма не берсеңіздер соны оқимын да шығамын. Басқа не керек?

	Дәл осы жерде ғана оған ешкімнің де сөз дайындамағаны, бүкіл жолдастары атынан сөз сөйлеу құрметіне ие болған атақты инженер айтар пікірін өз сөздерімен жеткізуі керек екендігі белгілі болды. Сонда қалай болғаны? Он-он бес минуттан кейін ол Сталиннің алдына шығады, ал сөйлейтін сөзінің нобайы да жоқ.

	Міне Челышев көпшілікпен бірге Кремль сарайының баспалдақтарымен жоғары көтеріліп келеді. Адамдар сыбырласып қана сөйлеседі, баспалдақтарға төселген жұмсақ кілемдерден аяқтардың дыбысы да естілмейді. Осы салтанатты тыныштықта Челышев тас түйін болып өткен өмірін есіне түсіріп келеді. Неге күйініп, неге сүйініп еді, соның ең бастылары қайсы – оның барлық ой – дүниесі қазір міне осыған ойысқан.

	Залға кіргенде ол алысыраққа, бұрышқа барып отырды. Бірақ оны тауып алып, алдына әкеліп отырғызып қойды.

	Сталинге бағышталған алғашқы сөздерін ол төмен қарап тұрып, кібіртіктеп бастады. Бірақ тереңнен туған шынайы сезім оның сөзін заматта күшейтіп жіберді. "Сіздің басшылығыңызбен, жолдас Сталин, жаңа тұрпатты өнеркәсіп құрылды. Сіз техникада біздің ойымызға да келмеген революция жасадыңыз. Өзінің мерзімі жағынан да, қалыптасқан жағдайы жағынан да, ең бастысы әдіс әрекеттері жағынан да өнеркәсіп тарихы мұндайды бұрынсоңды көріп білген емес. Бұл басынан аяғына дейін тұтастай революциялық іс”. Тек осыны айтқаннан кейін ғана Челышев басын көтеріп Сталиннің көзіне қарады. Көсемнің көзінде от та, ұшқын да жоқ, тым бейжай болатын.

	Василий Данилович адамды көзінше мақтау соншалық ыңғайсыз, келеңсіз нәрсе екенін іштей ұғып тұрды, бірақ сол кезеңнің салтын ан, дәстүрінен аса алмады. Дегенмен оның ары мен инженерлік ұжданы таза болатын: Кураконың жоспары мен өсиеті бойынша тұрғызған зауыты үшін оның Сталинге айтар алғысы аз емес еді.

	Сталин со жолы да Челышевтің жаңағы сөзінен кейін: - Сіз қателесіп тұрсыз, Челышев жолдас, – деді.

	Сөйтті де әрі-бері адымдай жүріп, сілтідей тына қалған залға қарап, аз-кем іркіліс жасады. Челышев үшін бұл сәт нағыз азапты сәт болды. Бүкіл шаршы топтың алдында Сталиннің өз аузынан “Сіз қателесіп тұрсыз” деген сөзді есіту оңай болсын ба, Ал анау сол сабырлы қалпы Василий Даниловичтің азапты сәтін әлі ұзартумен тұр. Сосын әлгі сөзін тағы қайталап:

	– Сіз қателесіп тұрсыз, – деді. — Партия жаңағы сіз айтқан істі бір өзі атқара алмаған болар еді. Және оны Лениннің қарапайым шәкірті болып табылатын маған таңу тіпті дұрыс емес.

	Содан кейін Челышевқа бұрылып, аздап күлімсіреп қойып:

	- Партиямен бірге бұл іске мына сіз сияқты партияда жоқ мамандар да белсене қатысты, – деді.

	Сөйтіп Сталин өз атына айтылған мақтау сөзді Челышевке қайтып берді. Ол мұндайға, әрине, өте сирек баратын. Челышев сол сәтте өзін аса қолайсыз сезінді. Сталин мұны бір белгісіз іске тартып тұрғандай көрінді. Бірақ ол бұл күйінен тез айықты: өйткені ол өз сезімін адал көңілден білдірген еді.





	22



	Сталин мiне тағы да “Сіз қате жібердіңіз” деді. Кім біледі, ұлы адам өзінің ұлылығымен мұның ойына кіріп те шықпаған, бұл сезбеген нәрсені сезіп, көріп тұрған шығар? “Бұл металл бізге өте керек. Бұл әдіс – нағыз өміршең әдіс” деп тұрғаны да сондықтан болар.

	Соның арасында Онисимов чертеждер папкасын ашып жіберіп, Лесных пешінің жалпы көрінісі түсірілген жылтыр қағазды алдына қойды. Челышев екеуі чертежге көз тастады да бір-бірлеріне қарады. Александр Леонтьевичтің көкшілдеу көздерінен өкініш пен шарасыздық белгісі байқалғандай. Және тас-түйін болып қатты ойланған жайы да бар. Осы минуттардың оған аса ауыр тиіп тұрғаны даусыз. Өйткені қазір оның жағдайы шайқалып, болашағына да қауіп төнген еді. Әрине, Василий Даниловичке де оңай соқпайды. Сондықтан қорқа соғып жалтақтай берудің керегі жоқ! Сол себептен де басқа емес, дәл өзі, академик Челышев, Сталинге ашықтан ашық бұл пештің түкке жарамайтындығын, оны өндіріс көлемінде қолдануға болмайтындығын батыл айтуы керек. Жолдас Сталин, маған не істесеңіз соны істеңіз, мен сізге ешқашан да жалған айтқан емеспін және қазір де өтірікші болғым келмейді деуі керек! Бірақ тағы да Сталин сойлеп кетті:

	– Бұл іспен айналысуды, Челышев жолдас, сізге тапсырамын. Лесных жолдас ұсынған металлургиялық процесті ғылыми және технологиялық тұрғыдан тереңдетіп, жетілдіре түсу керек. Сосын Лесныхтың әдісімен болат қорытатын зауыттың жобасымен айналысыңыз, - деді.

	- Егер мұндай зауыттарды кең көлемде сала бастайтын болсақ, онда...

	Дегенмен Василий Данилович сөзін аяқтай алмай қалды, Сталиннің мысы оны тіпті телефон арқылы-ақ басып тұрғандай болды.

	— Иә, не айтпақ едіңіз?

	– Бұл істі қолыма алмаймын, Иосиф Виссарионович, өйткені бұл іске сенбеймін.

	- Онда өзіңіз біліңіз. – Бұл әдіске сенбеймін, сондықтан кірісе де алмаймын.

	– Онда өзіңіз біліңіз, – деп қайталады Сталин. – Ерік өзіңізде, - Ол Челышевтен тағы бірдеңе күткендей болды. Бірақ жауап болмағасын: — Трубканы Онисимов жолдасқа беріңіз, – деді.

	Кішкене қолымен телефон трубкасын қатты қысып ұстап, Александр Леонтьевич тағы да тік тұра қалды.

	- Мен сізді тыңдап тұрмын, жолдас Сталин.

	Челышев енді генералиссимус пен министр арасындағы қайтадан басталған әңгіменің тыңдаушысы болды.

	- Баяндауға рұқсат етіңіз, жолдас Сталин, Лесных жолдастың ұсыныстары бізде үш рет қаралды. Техника ғылымдарының докторы, профессор Богаткин басшылық еткен комиссия...

	Осы жерде Сталин Александр Леонтьевичті қатты тыйып тастаған болуы керек, ол кілт тоқтап телефонда айтылған сөздерін зейін қоя Тыңдады. Ара-арасында:

	– Түсінікті, түсінікті, – деп қояды. Сосын тағы да:

	- Түсінікті. Сөзсіз орындалады. Тікелей өз жауапкершiлiгiме аламын, – деді.

	Бұл сөздерді ол берік сеніммен айтты. Мәселе айқындалды, енді Онисимовтің ойы он саққа жүгіріп қиналмайтын болды. Василий Данилович түсіне қойДЫ: Сталин оған кеше өзі қарсы шыққан әдісті жүзеге асыруды тапсырды, инженер Лесныхтың пештерімен жұмыс істейтін зауыттар салу ісіне тікелей басшылық етуді міндеттеді. Ал Онисимов бұған: “Құп болады!” – деп іркілместен жауап берді. Оның бұрынғы қарсылықтары ұмыт болып жайына қалды: Сталиннің бұйрықтары ол үшін қайталанбас, бұлжымас заң еді.

	“Тыңдап тұрмын”, – деп қойып ол әміршісінің телефон арқылы берген нұсқауларын тез-тез қағазға түсіріп жатты. Сталин оған Шығыс Сібірде жаңа зауыт тұрғызып, Лесныхтың технологиясы бойынша тұңғыш өндірістік болат алу үшін он сегіз ай мерзiм белгіледі. Тек содан кейін ғана, Челышевтің пайымдауынша, жаңа өзі кілт үзіп тастаған Богаткиннің комиссиясы жөнінде хабарлауға рұқсат етті. Онисимов қағаздар арасында жатқан тізімді тез тауып алып, комиссия мүшелерінің аты-жөндерін түгел тізіп шықты. Олардың бәрі бір ауыздан Лесныхтың әдісіне теріс баға берген еді.

	- Бәрін қайтадан кіргізу керек дейсіз бе? Жарайды. Тағы кімді дедіңіз? Жақсы. “Енисейэлектро” бірлестігінің өкілін дейсіз бе? Оны Берия береді ғой? Жақсы. Түсінікті.

	Әңгіме осымен бітті. Сөйтіп жаңа, үлкен істің тініне Берияның жан түршігерлік есімі қоса өрілді.

	Трубканы қойғаннан кейін Онисимов орнына отырды. Сосын осы уақытқа дейін арт жағында тұрған Серебрянниковке қарап:

	— Қасында анау да отырды ғой, – деді.

	Сырт пішініне көңіл тоярлықтай хатшылар жетекшісі “ұқтым” дегендей ұзын кірпіктерін төмен түсіріп, аздап көзін жұмды. Челышев те анау” дегеннің кім екенін түсіне қойды.

	Василий Даниловичтің күнделігі мен одан басқа да кейбір материалдардан бұл іске Сталиннің қалай араласқандығы жөнінде шындыққа мейлінше жақындау келеді - ау дейтін жорамал жасауға болатын еді. Қадалған жерінен қан алатын Лесныхтың лабораториялық жағдайда қорытып шығарған металл пластинкаларын Сталинге жеткізген Шынында да Берия болатын. Ол, әрине, алғашында сонау алыстағы Сібір түпкірінде жоспарланып жатқан орасан зор “Енисейэлектро” су электр станциясы қызметкерлерінің (ол құрылысты да лагерьлер басқармасы тұрғызуы керек еді) әлдебір кездейсоқ өнертапқышқа бағын сынап көрсін деп азын-аулақ қаржы бөлгенін білмейтін де еді. Және ол Берия назар аударатындай да нәрсе емес-ті. Бірақ оған тәжірибе нәтижесі баяндалды. Міне сол тәжірибенің нақты туындысы – электрмен балқыту арқылы тікелей рудадан алынған (кокссыз, домнасыз алынған) жалт-жұлт еткен металл пластинкаларды көтеріп Берия Сталинге барды. Және тек пластинкалармен ғана емес, сонымен бірге Онисимовтің бұл жаңалықты бесігінде тұншықтырмақ болған әрекеттерін дәлелдейтін материалдарды да қоса апарды. Сөйтіп Берияның ондаған жылдар бойы сарыла күткен сәті де туды: Онисимов өзін Сталиннің қаһарлы да қауіпті соққысына алып келді.

	Осылайша күмістей жылтыраған жұқа болат тілімдері генералиссимустың үстеліне барып жатты. Ал Сталин болса, осыдан бұрын айтқанымыздай, өз өміріндегі және бір үлкен істі – Шығыс Сібірді өнеркәсіпті өлкеге айналдыру мәселесін ойластыра бастаған еді. Оның пайымдауынша бұрын-соңды болып көрмеген жаңа құрылыс - орасан зор су электр станцияларын тұрғызу күштері бойына сыймай буырқанған жастардың – бүкіл жаңа буынның ерлік ісіне айналуы керек. Айдауда жүрген қисапсыз тұтқындар армиясына да жұмыс табылады. Бірақ ғалымдар тарапынан соншалық мол энергияны қайда жіберуге болады, тұтынушыларды қайдан табуға болады деген қауіп те пайда болса бастады. Ауыр өнеркәсіптің энергияны қажет етушілігін көтерудің жолы қайсы?

	Сөйтіп кокс қуатын пайдаланбай-ақ болат қорытып шығаруға болады екен. Ол үшін электр пеші керек. Ол міне - Лесныхтың пеші, Сол пеш балқытып шығарған болат та бар. Ол міне - үстелдің үстінде жатыр. Бұл жөніндегі Берияның хабарламасын тыңдап ашуға булыққан Сталин сол сәтте Онисимовті тауып, телефонға шақыруды талап етті.

	Ал әңгіменің немен тынғаны оқырманға мәлім. Бірақ ол Берия күткендей Александр Леонтьевичті жазаға тартқан жоқ. Өз пікірін былай қоя салып, "құп болады!" деп құрақ ұшып тұрған министрге іспен айналысуды тапсырды. Бірақ, Шынын айту керек, Александр Леонтьевич бұл шешімге қорыққандығынан емес, қайта өзінің өмірлік қағидасына, қатаң тәртіпке беріктігінен, Сталинге шексіз берілгендігінен, оның әрбір сөзі мен нұсқауын пір тұтқан дығынан барды. Ал Сталин де, өз тарапынан, Онисимовті бұл істі кімнен де болса артық әрі тиянақты тындыратын дығына, Лесныхтың әдісін өндіріске ендіру үшін қолынан келгеннің бәрін істейтіндігіне еш күмән келтірген жоқ. Сондықтан ол Онисимовті қорғаған да, одан теріс айналған да жоқ. Өңі қуарып кеткен Александр Леонтьевичтің жүзіне енді қан жүгіре бастады. Басына қара бұлттай төніп келген қатерлі қауіп оны айналып өтті.

	Серебрянников сыпайылық көрсетіп Челышев пен Онисимовті оңаша қалдырып бөлмеден шығып кетті. Үстелдің үсті шашылған қағаз: Лесныхтың ізденістері мен оның пешінің жалпы көрінісін бейнелетін дүниелер. Басын шайқап қойып, Челышев жаңа Сталинге айта алмаған сөздерін енді айтып отыр:

	- Егер мұндай зауыттарды салатын болсақ жалаң бұт қаламыз, – дейді.

	Онисимов ештеңе деп үндемеді. Үйреншікті “Друг" сигаретіне қолын созып, сіріңке жақты... Міне қызық! Дірілдеген саусақтары аузындағы шылымын айналып өтіп, тұтатқан оттығы нысанаға тимей-ақ қойды. Қайран қалған ол отты өшіріп тастады. Қолының дірілін басуға тырысты.

	Сіріңкені тағы тұтатып еді, жаңағы жағдай тағы қайталады. Көзі оттай жайнап отыр, бойында қорқыныш жоқ, ал қолында беймәлім діріл бар.

	Сөйтіп Онисимовтің өзіне де түсініксіз ауру белгісі – саусақтардың дірілі тұңғыш рет осылайша бой көрсетті. Оған медицина да ештеңе істей алмады.





	23



	Сталин министрлікке телефон соққалы бері бірнеше күн өткен. Сөйтіп болар іс болды. Онисимов Василий Даниловичті шақырып, оған Сталин қол қойған КСРО Министрлер Кеңесінің қаулысын ұсынды.

	Академиктің кішкене көздері қағаз бетін лезде шолып өтті. Ол өз фамилиясын бірден байқады. Челышевке сөгіс жарияланып, жұмыстан босатылсын делініпті. Несі бар, мәселенің осылай шешілерін ол бірден-ақ сезген және дайын да болатын. Енді ол қаулыны тұтас оқып шығуға кірісті: Лесныхтың жаңалығына, оның домнаны қажет етпейтін электр мен балқыту жүйесіне жоғары баға берілген. Министр Онисимовке сөгіс жарияланған. Жылына жарты миллион тонна болат балқытуға тиіс зауытты салуға он сегіз-ақ ай уақыт берілген. Зауыт комплексін болашақ Енисей су электр станциясы маңына тұрғызу жоспарланған. Бұл істердің бәріне жауапкершілік тікелей Онисимовтің өзіне жүктелген. Лесныхтың әдісі аса құпия мәселелер қатарына жатқызылған. Қаулының өзі де құпия қаулы деп көрсетілген. Жаңа әдіс жөніндегі мәліметтердің шетелге тарап кетпеуі үшін қажетті шаралар белгілеу мәселесі де қарастырылған. Қаулының ұзын-ырғағы, оның қысқаша мазмұны міне осылай еді.

	Оны аяғына дейін оқып шықты да Челышев миығынан мысқылдай мырс етіп, қағазды былай ығыстырып қойды.

	- Сөйтіп желкелеген екен ғой бізді. Қажет болса таныстым деп қол қояйын да жөніме кетейін.

	– Жоқ, мен сізбен қоштасқалы отырған жоқпын. Сізге бір ұсыныс бар, Василий Данилович...

	Бірақ Челышевтің ойы әлі қаулының төңірегінде еді. Ол Онисимовтің сөзін бөліп:

	- Ал сіз өзіңіз қалай қарайсыз, Александр Леонтьевич? Осыны мүмкін нәрсе деп ойлайсыз ба? – деп сұрады.

	Қашан көрсең де қақиған аппақ жағамен жүретін, көбіне өзін ресми ұстайтын Онисимов бұ жолы да сол ресмилігіне басып:

	– Кешіріңіз, Василий Данилович, бұл мәселені талқылай алмаймын, – деді.

	Қарт академик те өз дегенінен қайтар емес:

	- Екеуіміздің біріміз осыдан оңай құтылдық па деп ойлаймын. Ол кім дейсіз ғой? Ол – мына мен. Ал сізге бұл әлі өте қиынға түседі.

	Александр Леонтьевич бұған да жауап бермеді. Челышев оған зер сала қарады. Ол Онисимовтің қатты қиналып отырғанын байқады. Көздері жылтырап тұрғанымен қарашығының жа-жағындағы аласы сарғая бастапты. Челышев iштей тына қалды да қайтып бұл мәселені қоздырмауға тырысты.

	Құдай оңдағанда араға кәдімгі майда тіршілік араласып, телефон шылдырлады. Телефон соғып тұрған Онисимовтің бірінші орынбасары Алексей Головня екен. Осы жаңа ғана Оралдан іссапардан келіпті. Онисимов оны өзіне шақырды:

	– Иә, иә, Алексей Афанасьевич, тура қазір келіңіз, — деді.

	Сосын тағы да Челышевке бұрылып, металлургияның ғылыми-зерттеу орталығы жөнінде әңгіме қозғады, Василий Даниловичті сонда жібермек ойы бар екенін айтып, сол орталыққа басшылық жасауды ұсынды. Академик бұл ұсынысты қабағын түйіп отырып тыңдады.

	Бөлмеге аршындай адымдап Алексей Афанасьевич келіп кірді. Үстінде өзі ұнататын жартылай әскери киімдер.

	Кезінде нағыз батыр тұрғалы, денсаулығы мықты, тынығу дегенді білмейтін домнашы инженер шыдамдылыққа келгенде қанша дегенмен Онисимовпен тең түсе алмады. Келе-келе жүрек ауруына шалдықты. Талай рет аузына дәрі салып жіберіп, бозарып кеткен қалыңдау төменгі ернін тістелеп тұрып, табан астында қатты қысқан жүрек сыздауын шыдамдылықпен басқаны бар. Бірақ ол қайталап ұстаған кезде амалсыздан ауруханаға түсіп, бір-екі апта жатып қайтадан ауыр жұмысқа жан-тәнімен кірісетін, Бірінші орынбасар ретінде ол министрдің барлық жұмысын мойнына алуға әрдайым дайын тұруы керек. Анау табан астында бір жаққа кете қалса, Алексей Афанасьевич бар істі сол сәтте іліп алып әрі қарай жүргізе беретін. Оның үстіне ол барлық Шығыстағы зауыттарға тікелей басшылық жасайтын.

	Еліміздің талай индустриялық жеңістері – оларды, әрине, Кеңес металлургиясының әлі жазыла қоймаған тарихы айналып өте алмайды – соның тікелей қатысуымен жүзеге асқан. Алексей Афанасьевичті нағыз күйіп тұрған жерлерге салған сәттер де аз болған жоқ. Бірақ қайда салса да, қандай қиын істі тапсырса да ол оны бар ынта-жігерімен атқарып, қандай жағдайдан да сүйреп алып шығатын. Тіпті үміт күттірмейтін істердің өзіне де жан бітіріп жіберетін

	мүмкін осы айтылғандардан оқырмандардың санасында ол жөнінде мейлінше кең пейіл, бәрімен келісе беретін "жалпақ шешей" адамның бейнесі қалыптасқан болар. Ал дұрысында ол қажетті жерінде қатаң да, талапшыл да бола білетін. Оның қатты ренжіп әбден күйінгенде айтатыны “қолынан түк келмейтін бүлдіруші” дейтін сөздер. Ол кейде: “Естеріңде болсын, менің мінезім жаман” деп ескертіп те қоятын. Іс мүддесіне келгенде қатаң да қатыгез, ал жай уақытта жайдары да жұмсақ мінезді, адамгершілігі мол осы кісіні көпшілік жай сыйлап қана қоймайтын, тіпті шын көңілден жақсы көретін. Ал іскерлік жағынан келетін болсақ, әрине, Онисимов одан едәуір ілгері тұратын. Рас, Алексай Головняда инженерлік машық жақсы жетілгенді. Ол металлургия процесі мен зауыт жұмысының барлық бүге-шігесін терең білетін. Бұл жөнінен ол өзін Онисимовтен күштірек санайтын. Шынында солай еді. Алексай Афанасьевич домна шеберінің отбасынан шыққан, сонау бала кезінен зауытта өсіпжетілген. Соның бәрі, әрине, із-түзсіз кеткен жоқ. Бірақ аса ұқыптылық, аппарат қызметіне берілгендік жөнінен ол сөз жоқ, Онисимовке тең келмейтін. Орталық Комитеттің шешімі бойынша, дәлірек айтсақ Сталиннің бұйрығы бойынша кәсіпорыннан министрлікке ауысқан ол зауыт өмірін сағынумен жүрді және ол бұл сезімнен ұзақ жылдар бойы арыла алмай-ақ қойды. Сондықтан ол іссапарларға қуана-қуана шығатын, үй-жайын қанша сағынса да зауыттарда ұзағырақ болуға тырысатын. Ал іссапардан қайтқанда зәм-зәм сусын ішкендей нұрланып, бойын түзеп, ысылып келетін.

	Амандасқаннан кейін ол Василий Даниловичке бұрылып:

	- Сіздің екінші отаныңыз "Новоуралстальға” да соқтым. Ондағылар сізді сол баяғыша өз түлегі деп есептейді, – деді.

	Қарт ғалым ештеңе деп жауап қатқан жоқ. Онисимов оған салқын ғана:

	- Отырыңыз, Алексей Афанасьевич, оқып шығыңыз, - деп жаңағы қаулыны ұсынды.

	Головня қатқылдау креслоға отыра кетті де көзілдірігін алды - ол да соңғы кездері қағаз қарағанда көзілдірік киетін болып жүр. Сосын Сталин қол қойған қаулыны асықпай мұқият оқып шықты. Саусақтарымен ақшыл қоңыр шаштарын бір сипап қойды. Оның күлімдеген жүзі түнеріп, ұшқын атқан көздері бозарып сала берді. Етжеңді мұрны мен езуі арасында қатпарланған әжім пайда болды. Соншалық таңқалғанын онша сездірмей сәлден кейін аздап күрсініп қойды. Соңғы кездері, әсіресе жүрегі ауырғалы бері, анда-санда осылайша қатты күрсініп алатынды Шығарып жүр.

	- Бұл неғылған пеш? Ол қалай жұмыс істейді? – деп сұрады.

	Онисимов ештеңе деместен үстел суырмасынан пештің чертежін алып шықты да, оны жазып жіберіп, Головняның алдына қарай жылжытты. Анау инженер көзімен чертежге біраз үңілді де, Онисимовке бір, Челышевке бір қарап қойып, пештің қиындысына қайтадан шұқшиды.

	— Руда сонда мына жазықтықпен сырғып түсетін болғаны ма?

	Онисимов оған қысқа ғана: - Чертеж қолыңда, өзің қара, – деді.

	Үйреншікті әдеті бойынша сигаретті қолына алып, Шылымын тұтатты. Челышев байқап отыр, министрдің қолы бұ жолы дірілдеген жоқ, шылымды дәл тауып тез-ақ тұтатты. Головня чертежге қайтадан үңілді. Ысқырғысы келгендей ернін дүрдитті, бірақ, әрине, ысқырмады. Чертежді қарап болып ү-түнсіз орнына қойды. Тәжірибелі инженер-металлург емес пе, байқап отыр, ұсынылған жаңа процесті сынап, оны жеріне жеткізу үшін талай уақыт, талай жыл керек. Бұл, әрине, ең тәуір дегенде. Мүмкін тіпті бұдан бас тартуға да тура келер, сынау, тексеру барысы осыған әкелер, оны уақыт көрсете жатады ғой. Ал осыған көз жеткізбей тұрып бұл әдісті бірден өндіріске енгізу, Лесныхтың пештерімен жабдықталған зауытты он сегіз ай ішінде іске қосу деген... Головня тағы бір күрсініп қойды.

	Онисимов бұл жөніндегі әңгімені қайтадан қоздырғысы келмей:

	- Сен жаңа “Новоуралсталь” жайында айтпақ едің ғой, — деді.

	Ал Алексей Афанасьевичтің әңгіме айтуға ешқандай зауқы жоқ еді. Ол әсіресе Челышевке жасалған қиянатқа қатты қынжылды. Алексей оны сонау жас кезінен, домна пештерінде практикадан өтіп жүрген уақыттан бері білетін. Челышев жөніндегі жақсы әсер, оған деген сыйластық пен ілтипат сезімі жүрегінің терең бір түкпірінде жатушы еді. Зауыттағы көпшіліктің айтуына қарағанда Ресей топырағындағы тұңғыш атақты домнашы Курако Василий Данилович жөнінде: “мынау – нағыз инженер деген екен.

	Осындай күй кешіп отырған Головня, әрине, Онисимовтің сұрағына еріп басқа әңгімеге бара алмады.

	- Рұқсат етсеңіз, ол жөнінде кейінірек айтайын, – деді.

	- Жарайды, кейін десең кейін-ақ бола қойсын, уақыт табылар, - деді Онисимов. – Мен Василий Даниловичке ғылыми орталықты ұсынып отырмын. Және мұны өзінің іштей жақсы көретінін де білемін. Бұл жөнінде не айтар едің, Алексей Афанасьевич?

	- Менің білуімше іштей ғана емес, Василий Данилович, бұдан бас тартпассыз деп ойлаймын?

	– Мен оған барар едім-ау. Маған тағы да мынаны күштеп таңады ғой. – Челышев иегімен үстел үстінде жатқан ЛесныхТЫҢ чертежі мен қаулыны нұсқады.

	- Оған қам жемеңіз, - деді Онисимов. – Мәселенің бұл жағын мен өз мойныма аламын.

	- Олай болса, әрине...

	- Міне тамаша! – деп қуанып кетті. Онисимов. – Онда келістік деп есептейміз.

	Күлсалғышта жаңа ғана тартылған темекінің тұқылы түтіндеп жатты, ал Александр Леонтьевич келесі шылымға қол созды. Тағы да сіріңке тұтатты. О, сайтан алғыр, қолы қайтадан дірілдеп, сіріңке жалыны тағы да билеп кетті.

	Міне осылайша бір жойылып, бір пайда болып, табиғаты түсініксіз осы бір сырқат Онисимовке біртіндеп жақындап келе жатты.

	Оның төркіні қайда жатқанын Александр Леонтьевич түсінбей-ақ қойды. Ал біз айтсақ оның жағдайы былай: дәл қазіргідей ішкі қақтығысты – өзіне берілген бұйрық пен сол бұйрыққа кереғар өз сенімі арасындағы қайшылықты осыған дейін ол басынан кешіріп көрген емес. Бұған дейін оның ісі мен ойы әрқашан бір жерден шығып отыратын. Ал қазір ол өзіне тапсырылған істің дұрыстығына еш сенбейді, бірақ оны қалайда жүзеге асыруға тиіс — мәселе, міне, осылайша қойылып отыр.





	24



	Біздің келесі баяндайтынымыз Челышев күнделігінің үш бетін алып жатқан, мейлінше толық әрі мұқият баяндалған мына бір мөлтек оқиға.

	Оқиға болған жер кезінде едені көзге шағылысып жалтырап жататын осы кабинет пен қашан көрсең де құлазып, тыныштыққа мүлгіп тұратын осы коридор.

	Василий Даниловичтің Металлургия ғылыми-зерттеу орталығының директоры болып істеп жатқанына үш айдай уақыт өткен. Салқын да бұлыңғыр қараша күндерінің бірінде ол Министрлікке келген. Мақсаты – жұмыс жоспарын көрсетіп, талқылап, басқа да біраз мәселелерін шешіп алу. Ол министрдің қабылдау бөлмесіне қарай тіке тартты. Орнынан тұрып бұған иіле сәлем берген кезекші хатшыға басын изеді де:

	— Рұқсат па? – деп сұрады. - Әрине, Василий Данилович, кіре беріңіз, – деді анау.

	Жалтыраған есікті ашып ішке кіре берген де Челышев мәжілістің үстіне түскенін көрді. Алғашқы сәтте не мәселе қаралып жатқанын да ұға алмады. Онисимов өзіне кімдерді шақырды екен деп ойлады. Александр Леонтьевич бұған қарап күлімсіреп қойды. Күлімсіреген кезде аздап жоғары көтерілген ернінің астынан біршама сарғыш тартқан тып тығыз ақ тістері көрінді. Онисимовтің осылайша ақсия күлімсіреуінен оның iштей ашуға булығып, мына жағдайға амалсыздан шыдап отырғанын сезді. Василий Даниловичтің назары, неге екені белгісіз, әлде біреудің әдеміше, келісті басына еріксіз ауғандай болған. Өзі таныс па қалай?

	Шашын едәуір ақ шалған, бірақ тіпті де кәрі емес. Оның жаңа ғана аяз бен желдің өтінен келгендей қызыл шырайлы қоңырқай жүзін бір жерде көрген сияқты. Ол да аздап көзін сығырайтып Кеңес елінің ең басты домнашысына сынай да барлай қарағандай болды. Е-е, айтпақшы бұл өзіміздің жазушы ғой! Өзі депутат, қалың көпшілікке едәуір таныс, тіпті таланттан да құр алақан емес, бірнеше романның авторы. Сондықтан да Жоғарғы Кеңестің депутаттары - Василий Данилович те депутат болатын – өздерінің үзеңгілес жолдастары Пыжовты бір-ақ сөзбен жазушы деп атайтын. Бірақ ол мұны дәл осы жерде, өнеркәсіп мамандарының арасында, болат прокаты мен балқыту министрлігінің кабинетінде кездестірем деп ойламаған еді. Оның Пыжовты бірден танымай қалуы да сондықтан. Сонда бұл мұнда не бітіріп жүр? Оған не керек бұ жерде? Айтпақшы, енді-енді есіне түсіп келеді. Газеттердің бірінен әлде бір жазушы өзінің жаңа бір шығармасын жазу үшін Оралдағы бір болат құюшының отбасында бірнеше апта бірге тұрыпты деген хабар оқығаны бар. Иә, иә, сол екен ғой бұл! Енді түсінікті.

	Мәжілісте тағы кімдер бар екен? Василий Данилович екі-үш коллегия мүшесін, металлургия мәселелерімен айналысатын Мәскеудің бірнеше профессорын көрді. Жеке үстелде стенография жасайтын әйел отыр. Ал мына министрдің алдындағы креслоға жамбастай жайғасып жатқан өңі сұп-сұр, ісініп дамыққан, бетінде қа+сөл жоқ денелі кісі кім болуы мүмкін? Келісті педжагінің түймелерін емін-еркін ағытып жіберген, оның ішіндегі қалың жасыл тоқыма кеудешесі етжеңді толық денесіне жақсы қонып, жарасып-ақ тұр. Ол есіктен кірген кісіге мойнын бұрып қараған да жоқ. Бір нәрсеге көңілі толмағанын білдіріп Онисимовке бұрылып:

	- Жоқ, олай болмайды, сіз қалай ойласаңыз, солай ойлаңыз, ал маған Мәскеудің өкілі қалай да керек, – деді.

	“Мынау қалай-қалай сөйлейді! Асау министр сенің мына еркінсуіңе көне қояр ма екен. Қазір-ақ сазайыңды берер!" деп ойлады Василий Данилович. Бірақ олай болмады. Онисимов сол тісін ақситып күлімсіреген күйі анаған үлкен ілтипат көрсетіп:

	- Сіздің Мәскеулік өкіліңіз мына мен. Тек бұйырсаңыз болды, бәрі орындалады, – деді.

	- Мен сізді майда-шүйде нәрселерге бола қуалай алмаймын ғой. Бұл маған қолайсыз.

	- Тіпті де қолайсыз емес. Қандай тілегіңіз болса да маған білдіріңіз, – бәрі сол сәтте орындалады. Жеке самолет керек пе, айтыңыз, оны да аласыз. Тіпті майдашүйде шеге керек пе – құзырыңызға құлдық, оны заматта жеткізіп беруге қуана кірісемін. Тағы да қайталап айтайын – мен өзімді сіздің осындағы тікелей өкіліңіз, жабдықтаушыңыз деп есептеймін.

	Осы сөздерден кейін анау ойланыңқырап, жан-жағына қарады. Көзі оттай жанып тұр. Оның бүкіл болмысындағы айрықша назар аударатын нәрсе де осы көзі еді.

	Челышев енді түсінді: бұл әлгі Лесных қой! Сталиннің өзі қол қойған құпия қаулыға қолы жеткен Лесных. Челышев оны осыдан бірнеше жыл бұрын бір рет көргені бар. Онда бұл әлі ешкім мойындай қоймаған, не істерін білмей әбден дал болып жүрген өнертапқыштардың бірі еді. Үстінде әбден тозығы жетіп, жылтырап кеткен костюмі бар-тын. Академикке шағым айтып, көмек сұрай келген. Онда бұл әрине, мына сияқты креслода шалқайып жатқан жоқ еді, дәл жаңағы сияқты өктем сөйлеуді де білмеуші еді. Тек көздері ғана осы қазіргідей жайнап, ойнақшып тұрған.

	Бір ғажабы, Василий Данилович, мына астамды ққа салынып, тым менменсіп, кеуде көтеріп кеткен инженерге тек осы көзінің ұшқынын сақтап қалғандығы үшін ғана үлкендік жасап кешіріммен қарауға дайын еді.

	Кезінде осы Челышев та мына Лесных сияқты қадалған жерінен қан алатын, алған бетінен қайтпайтын нағыз қасарыспалардың бірі болатын. Ол кездегі оның жанын салып айналысқаны – Ресей тарихында бұрын-соңды болып көрмеген орасан зор домна пешін салып, атақты инженер Кураконың өсиетін жүзеге асыру еді. Содан бері талай жыл өтті. Челышев өзінің инженерлік айызын әбден қандырып, көздеген мақсатына жетті. Енді ол да бұрынғысынан өзгерді, мүмкін сондықтан ба, мына қыңыр инженердің көзіндегі бір нүктеге, іштегі бір берік нысанаға бағытталған аса сирек кездесетін ұшқын мен жалын оны Лесныхпен біршама бітістіріп, татуластырып тұрғандай.

	Қарт академик қаһарлы министрді демде ерттеп мініп алған, оны өзінің жабдықтаушы қызметшісіне айналдырып үлгірген инженерге көзінің астымен тағы аз-кем қарап тұрды. Оның жүндес қалың қабағы бұрынғысынан да түнере түсті. Лесныхқа тағы не істелді деңіз: металлургия ғылыми-зерттеу орталығының Мәскеу түбіндегі тәжірибе зауытында оның пешіне арналып едәуір алаң бөлінді. Алаң мен зауыт корпустарының арасына темір қалқандардан қабырға тұрғызылды. Ол жерге Лесныхтың пеші мен оның жабдықтары Новосибирден самолетпен жеткізілді. Міне сол зауытқа Челышев қызмет бабымен жиі барып тұрады, онда апта сайын болады. Бірақ мына Лесныхтың пеші тұрған алаңға жоламайды, оған мойнын да бұрмай айналып өтеді. Оның есесіне алаңға өне бойы Онисимов барады, Лесныхтың пешінің жанында талай уақытын өткізеді. Василий Даниловичті мазаламай зауыт директорына тиісті нұсқаулар береді, Лесных сұраған нәрсенің бәрін жеткізіп тұрады. Лесныхқа Мәскеудің металлург-профессорлары да барады. Олар міне қазір де осы мәжілісте отыр: оның бірі арықша келген, сымбатты, көзілдірікті Богаткин де, екіншісі өмір бойы көңілді жүретін топ-толық, допдомалақ қасқабас Изачик. Қазір ол, неге екені белгісіз, көңілсіздеу отыр. Екеуі де электрометаллургия саласының аса көрнекті, беделді мамандары. Екеуі де Лесныхтың өнертабысына теріс қорытынды жасап, жарамсыз деп тапқан комиссияның мүшелері. Енді міне сол екеуі де Сталиннің қатаң бұйырығымен өздері теріс бағалаған әдісті өндіріске енгізіп, оның технологиясын жетілдіре түсуге мәжбүр болып отыр.

	Құдай оңдағанда Челышев болашағы жоқ бұл іске араласудан құтылған және оны білгісі де, көргісі де келмейді. Сондықтан ол министрге жақындамай, оның есігінің алдында шамалы тұрды да, жалт бұрылып, қайтадан шығып кетті.





	25



	Сол сәтте есік қайтадан ашылып, одан жазушы шыға келді.

	– Василий Данилович! – деді ол коридорда кетіп бара жатқан Челышевке дауыстап.

	Академик сәл іркіліп, артына қарады. Жазушы ақ шашты басын жоғары ұстап, кербез адымдап оған жақындап келеді. Жүрісі ширақ, бойы тіп-тік, екі иығына екі кісі мінгендей ірі. Клеткалы сұр костюмі денесіне жақсы қонып, жарасып-ақ тұр. Бірақ шалбарының қыры мен педжагінің омырауын сәл-пәл үтіктеп жіберсе тіпті тәуір болатын түрі бар. Әйтсе де бұл оның келісті сымбатына онша нұқсан келтіріп тұрған жоқ. Өңі де нұрлы, тіпті қызыл шырайлы деуге боларлық. Сол үшін де оны кейбір қу тілді достары “қызғылт мысық” деп атап кеткен. Академикке жақындаған сайын бір түрлі қысылыңқырап, күлімсіреп қояды. Көпшілікке танымал жазушының, талайталай замана шайқастарында шыңдалып, Сталиннің сеніміне ие болған саяси күрескердің мына қарт академиктің алдында бұлайша кешірім сұрағандай жасқана күлімсіреуінің өзі біртүрлі көрінетін сияқты.

	- Василий Данилович, сізге өзімді таныстыруға рұқсат етіңіз, – деді. - Сіз бен біз, былайша айтқанда...

	– Иә, мен сізді білемін, Пыжов жолдас. Кітаптарыңызды да оқығанмын. Ал біздің жаққа не шаруамен келдіңіз?

	- Бір сөзбен айтсам, металлургтер жайында роман жазбақ ойым бар.

	– Мұндай күйге сіз...

	- Иә, мұндай күйге сіз қалай түстіңіз дейсіз ғой, – деп іліп әкетті қарттың сөзін жазушы. Сөйтті де коридорды басына көтеріп қарқылдай күлді. Өне бойы тыныштықта тұратын мына коридорда күлкі бір түрлі ерсілеу естілді. Бұған қайран қалған біреу есікті ашып, бұларға таңдана қарады да қайтадан жаба қойды.

	Бұл жазушымен біршама қарым-қатынаста болған кісілер оның жас кезінен сақталып қалған осы саңқылдаған күлкісін жақсы біледі. Бірақ оның заманында соншалық мөлдір әрі оттай жайнап тұратын, ал кейін нұры қаша бастаған көк көздері қазір күлімдемейді де. Қазір ол тіпті күлкісі келмесе де қарқылдай күлетінді шығарған. Сол күлкісімен ол кейде ішіндегі жан жарасын сырт көзден бүркегісі келеді. Ондай күлкіні кілт үзіп тоқтата салу да қиын емес. Ол осы жолы да сөйтті. Әлгі жәдігөй күлкісін заматта тыя қойды. Дереу салмақты күйге көшіп, қарт ғалымға жағдайын айта бастады:

	– Мұнда келуім жайдан жай емес. Менің де жас кезімде болат институтында оқығаным бар. Инженер болсам деп армандаушы едім. Бірақ екінші курстан тастап кеттім.

	Былайша айтқанда, – аздап абыржыған кезде ол осы сөзді жиі пайдаланатын, — былайша айтқанда басқа мамандықты таңдадым. Онисимовті, міне, содан бері білемін. Сол кездері-ақ менің кейбір достарым біз туралы бірдеңе жазсаңшы дейтін. Міне соның сәті енді түсіп тұрған сияқты. Осы күнгі металлургтер туралы қалам тартсам деген ойым бар. Көріп тұрсыз, олардың өмірінен аз да болса хабардармын. Оның үстіне өндістірік роман дегеннің не екенін өз мойныммен көтеріп көрсем деймін.

	Пыжов осылайша сөйлеп тұр, ал оның екі көзі, суреткерлік зейіні болашақ геройының бар болмысын, түрсипатын, мінез-құлқын әбден көріп, байқап, ұғып алуға, соны мейлінше есінде сақтап қалуға бағытталған.

	Әрине, Пыжовтың Челышевқа өзі туралы айтқаны шындық еді. Бірақ ол жеңіл-желпі, мәселенің бетін ғана қарпыған шындық болатын. Ал шынында жазушы өзі жөніндегі нағыз шындықты, терең шындықты білуші ме еді? Өз өмірінің ең соңғы, қайғылы сәті тым жақындап қалғанын сезді ме екен? Әй, қайдам. Әйтсе де әлі бола қоймаған оқиғаның алдын алмай-ақ қоялық.

	Мүмкін келесі кітапта, егер оны жазудың сәті түсе қалса, өткен кезеңнің аса қызықты тұлғаларының бірі - Пыжовпен тағы да кездесерміз деп ойлаймын. Ал әзір мына шығарманың құрылымы мен оқиға желісі бұл хикаяға аса үлкен орын беруді көтермей отыр.

	Сөйтіп, біздің әңгіме етіп отырған жазушымыз өзінің жаңа дүниені қолға алғанын (ол көпшілікке өз романын құлаққа түрпідей тиетін “Болат құю ісі" деп атағанын жариялап та үлгірді), қаламдастар қауымына үлгі, өнеге көрсетіп, әдебиет әлеміне жаңа, тың жол салып бермек ойы бар екенін ешкімнен де жасырған жоқ.

	Және әдебиетке ғана емес, бүкіл көркемөнерге сәйтпек. Атаққұмарлық дегенді қойсаңызшы. Мүмкін ол өзінің осы қасиетіне сана-сезімі, ар-ұяты оянған сәтте, бәлкім қарғыс та айтатын шығар. Ал қазір ол тек алда болуды, бүкіл көркемөнер қайраткерлерін соңынан ертуді аңсады. Оның ұғымында бұл не деген сөз еді? Пыжовтың түсінігі бойынша бұл – орасан зор шабытпен, ерен қайрат-жігермен партияның ісін қорғап түсіндіру, олай деген сөз Сталиннің талаптары мен көзқарасын қорғап түсіндіру, соған қалтқысыз қызмет ету деген сөз еді. Сонау айқай шуы мен тартыс-таласы мол жиырмасыншы жылдардың өзінде-ақ Сталинге құлай сеніп, оған жантәнімен берілген ол өмір бойы оған деген адалдығынан айнып көрген емес. Тіпті бойын қорқыныш пен күдік кернеп, соның салдарынан ішкілікке салынып, сөйткен кездегі көңіл кірбіңін шынайы да мұңды халық әндерімен, кейде тіпті арзанқол әуендермен жуа жүріп, ол сол алған бетінен бір сәт те тайған жоқ. Сол үшін ол талай рет ар-ұяттан да аттады. Мұны ол Сталин үшін, соның мұраттарына шексіз берілгендігі үшін істеді. Ал қылышынан қан тамған ел иесінің көркемдік талғамы, оның қандай дәрежеде екендігі кімге де болса белгілі еді. Кейде ол шын мәніндегі көркем дүниелерді мойындағанымен, көп реттерде тым ортанқол нағыз лепірме, кейде тіпті көпе-көрнеу жағымпаз шығармаларды қолдап отырды. Дегенмен жазушының ар-ұяты түгелдей өлген жоқ еді. Оның трагедиясының түп-төркіні де міне осында жатыр.

	Өзінің жаңа мақсат-мұраты жөнінде Пыжов оның елу жылдық мерейтойына арналған әдеби кеште мәлімдеді. Ол қос қолымен ақ кірген әдемі шашын сипап қойып – бұл оның қашаннан бергі сөйлеп тұрған кездегі әдеті болатын – көзін алдыңғы жақтағы бір нүктеге қадап тұрып, ең асыл, әсерлі де дәл сөздерді іздестіре тұрып, ол өзінің Сталинге адалДЫҒЫна, оған шексіз берілгендігіне ант етті. Оның әдеттегі бәсең де жұмсақ даусы бұ жолы ашық та айқын шықты. “Мен оның барлық ісіне, жеңімпаз туына, оның қасиетті есіміне ақтық демім біткенше адал боламын деп ант етемін!” – деді ол. Бұл сөздерді ол шынайы сезіммен, тебіреніп, толғанып тұрып айтты. Сондықтан да ол сенімді, әсерлі болып шықты. Көпті көріп, көпті сезіп қалған халық бұл сөздерді сілтідей тынып отырып тыңдады.

	Содан көп ұзамай-ақ жазушыны Орталық партия Комитетінің хатшысы шақырған. Оның өзі де Орталық Комитетке жиі барып жүретін. Осыдан үш ай бұрын да ол осылайша хатшыға шақырылған. Ол кезде әдебиет пен өнер шеберлерін біртұтс етіп біріктіру, яғни орталық Федерация құру мәселесі қолға алынып жатқан еді. Хатшы одан: “Сол Федерацияның төрағасы болуға қалай қарайсың"?" деп сұрады. Пыжов оған бәлсініп жатпай-ақ келісе кетті. Келіскенде де қуана-қуана келісті. Мұның табиғатын байқап қалған хатшы миығынан күліп: "Билік жүргізуді ұнатасың, ә?” – деп қалды. "Ондай осалдығым бар", - деп жауап берді жазушы. Сөйтті де кәдімгі әдетіне басып қарқылдай күлді. Бірақ кейіннен әлгі Федерация құрылған жоқ. Сталин, шамасы, ол идеяға салқындап қалған болуы керек.

	Енді хатшы Пыжовпен басқа мәселе жөнінде сөйлесе бастады.

	— Металлургия тақырыбына жазып жүрсің бе?

	- Әзірге күшімді байқап жүрмін. Әлі де іздену үстіндемін.

	- Ал өмір саған өз тақырыбын ұсынып отыр. Иосиф Виссарионович сені мына құжатпен таныстыруды тапсырды.

	Міне осындай сөздермен хатшы жазушыға жаңа электрометаллургия процесі жөніндегі, инженер Лесныхтың өнертабысы жөніндегі Министрлер Кеңесінің Сталин қол қойған қаулысын ұсынды.

	- Әбден ойланып ал, асықпа, – деді хатшы сөзінің соңында. - Сосын телефон соғып, мына құжаттың болашақ романыңа жарағањжарамағанын хабарла. Иосиф Виссарионович әлдеқалай сұрап қалуы мүмкін.

	Жазушының кейінірек өз мойындауы бойынша Сталиннің ықпалымен қолына түскен құжаттың құнын ол бірден бағалайды, ол салған жерден шабытқа мінеді. Бұған дейін ол бірнеше рет зауыттарда болып, болат балқытушылармен кездесіп, біраз әсер алып, материалдар жинастырған еді; кейбір драмалық қақтығыстардың төбесі де көрініп қалған-ды. Бірақ роман желілері түйісетін басты оқиға көрінбей, көп нәрсе әлі күңгірт, көмескі қалып отырған.

	Енді міне сол желіні - романның негізін құрайтын басты діңгекті тапты. Және қайдан, кімнің қолынан алды десеңізші! Ол сол сәтте романның бүкіл құрылымын, оның тартыс желілері мен философиясын анық көргендей болды. Сол күні-ақ ол қойын дәптеріне былай деп жазды: “Романның жан-жүрегі – металлургиядағы түбегейлі жаңалық. Болат алудың бұрын-соңды болып көрмеген революциялық әдісі. Алғашқы бесжылдықтардың қаһарманы, атақты Кураконың шәкірті, академик Ч. мұның мәнін жете түсінбейді. Министр 0. Орталық Комитеттің мүшесі, инженер-металлург – ол да түсінбейді, түсінбеген соң қолдамайды да. Мәселе Сталинге жетеді. Ол бірден түсінеді. Техникадағы революция болып табылатын бұл іске кең жол ашады”.

	Өзіне кереметтей әсер еткен, шынында да орасан зор көркем панорама жасауға мүмкіндік беретін, бірақ сәтсіз сағатта душар болған сюжетке әбден еліктеп алған жазушы осы үлкен іске, шығармашылық шайқасқа бар ынтажігерімен кірісуге дайын еді. Осындай күйде ол академикке алдын ала үкім шығарып та қойды, енді міне ол сол әсердің үстінде болашақ геройына келіп жолықты. Бірақ айттық қой, Пыжовтың ар-ұяты әлі ада-жұда өле қойған жоқ-ты. Қарт академиктің алдында оның даусының бір түрлі күмілжи шығуы, оның күлкісінің кешірім сұраған кісідей қолапайсыз көрінуі де сондықтан болатын. Белгілі жазушы, қалыптасқан қайраткердің сол күлкісі оны қарт ғалымға едәуір жасартып көрсетті.

	Жазушы талантына бас июшілер, әсіресе әйелдер жағы, оның сырт бейнесіндегі ең келіссіз жері өне бойы қызарып тұратын үп-үлкен қалқан құлақтары деп есептейтін. Ал Челышевке айналаның сыбдыры мен ызы-шуын тез ұстайтын сол қалқан құлақ бір түрлі тартымды көрінді.

	Жүндес қалың қастарының астындағы шүңірек көзімен жазушыға барлай қарап қойып, Челышев оның сөздерін едәуір ықыласпен тыңдады. Қайта онда жазушыға деген ілтипат пайда болған сияқты. Әйтсе де қабағын түйіп:

	- Менен сізге не керек еді? Егер мәселе анау жөнінде болса..., - деп мәжіліс жүріп жатқан жақты иегімен нұсқады.

	— Иә, иә, иә, – деп бастырмалата үн қатты жазушы. Оның осылайша жылдамдата жауап беруі жыл өткен сайын бойға сіңген әдетке айналып бара жатқанды.

	– Бұл жөнінде сіз Онисимовпен сөйлестіңіз бе? – деп сұрады Василий Данилович.

	– Әрине, сөйлескенде қандай! — Ал ол не деді? Өз пікірін білдірді ме?

	- Ол кісінің өз қағидасы бар ғой: менің пікірім – істеп отырған ісім дейді. Отыр да бақылай бер. Сосын өз қорытындыңды шығар дегенді айтты.

	Челышев миығынан күліп қойды. Онисимовтің жас кезінен білетін жазушыға да ештеңе айтпағаны ғой.

	Лесных пешінің және оның төңірегіндегі барлық әрекеттің сәтсіздікпен бітетінін білдіргені несі екен? Оның да бір білгені, өз түйгені бар дағы.

	– Егер сіз мына мәселе туралы жазбақ болсаңыз... – Иә, иә, иә...

	- Онда мен сізге көмекші бола алмаймын. Мұның бәрі жай әурешілік. Сондықтан, кешіріңіз, мен сізбен бұл жөнінде сөйлеспеймін.

	Мұны естіген жазушы: Челышев өзінің даму барысында жетер жеріне жеткен, өмір асуларының бір қалтарысында зымырап бара жатқан уақыт көшіне ілесе алмай артта қалып қойған деген қорытындыға келді. Бірақ бұл ойын сыртқа шығармай басқаша сөйледі:

	- Ол жөнінде әңгіме қозғау тіпті де міндет емес. Мен сізден Курако жөнінде, Серго жөнінде, егер мүмкін болса "Новоуралсталь" зауыты салынған кезең жөнінде сұрасам деп едім...

	- Ал оған қарсылық жоқ. Уақыт тауып келуіңізге болады. Ол жөнінде, бәлкім, қарт металлургтердің кейбіреулерімен сөйлескен де боларсыз?

	- Иә, сөйлескенмін. Бірде ауруханаға түскенім бар. - Жазушының қоңырқай жүзінде тағы да жас балаға тән ұяң, ұялшақ күлкі нышаны пайда болды. Артықтау ішіп қойған да кейде ауруханаға жатып шығатындығы үшін қысылғаны болуы керек. - Менің бақытыма қарай, - деді одан әрі жазушы, - онда Алексай Афанасьевич Головня жатыр екен. Ол кісі маған металлургиямыздың тарихын біраз адамдардың есімімен байланыстыра отырып баяндап берді.

	Пыжов тағы да қарқылдай күлді. Бірақ өзі күлгенімен көзі күлген жоқ. Ол академикпен келесі кездесетін уақытты белгіледі де мәжіліске қайтып оралды.





	26



	Сөйтіп Челышев өзіне көптен таныс министр кабинетінде әкелген қағаздарын аударыстырып әлі отыр. Бұрынғы көз шағылыстыра жалтырап жататын жыпжылмағай жадағай еденге қазір аумағы ат-шаптырымдай сұрғылт-сары кілем төселген.

	Бүкіл соңғы жылдар бойына ол Лесных ісіне араласпай, өзін одан мейлінше аулағырақ ұстауға тырысты. Дегенмен Ғылыми орталық қызметкерлерінің алдына болатты тікелей кен жыныстарынан алу, яғни дoмнaсыз металлургияға көшу әдістерін қарастыру міндетін қойды. Бұл әдісті жүзеге асыруды ғалымның талантты шәкірттерінің бірі қолына алды, осы мәселемен айналасатын арнаулы топ құра бастады.

	Әйтсе де “No 332-пошта жәшігі” деп аталатын кәсiпорынның (Лесныхтың әдісі бойынша болат қорытуға арналған жалпы құны 150 миллион сом тұратын Шығыс Сібірдегі аса қуатты зауыттың бүркеншік аты осындай болатын) салынып, іске қосылуы жөніндегі үздік-создық хабарлар Василий Даниловичке де жетіп жатты. Сонымен бірге ол зауытты сынау барысындағы неше түрлі сәтсіздіктер, бұзылулар, қайта жасаулар жайынан да хабардар болып отырды. Лесныхтың қарамағына қаншама өндіріс шеберлері, мамандар мен ғалымдар барып жатты десеңізші! Олардың ішінде өздеріңізге белгілі, әжептәуір-ақ сарсаңға түскен профессорлар Изачик пен Богаткин де, Онисимовтің өзі басқарып барған арнаулы мамандар тобы да бар еді.

	Ал баспасөзде ауық-ауық сол жаңалық жөнінде роман жазып жатқан жазушы жөнінде де хабарланып тұрды.

	Сөйтіп жүргенде 1953 жыл да келді. Сол жылдың наурыз айында Сталин дүние салды. Сталиннің өлуімен Кеңес елінің тұтас бір тарихи кезеңі аяқталып, сол кездегілер үшін болашағы бәй-мəлім жаңа дәуір басталды.

	Сол жылдың жазында Челышев Министрлер Кеңесінің Президиум мәжілісіне шақырылды. Күн тәртібінде басқа мәселелермен бірге Онисимовтің баяндамасы да бар болатын. Ол реактивтік двигательдер үшін отқа аса төзімді болат қорытып шығару жұмыстарының алғашқы нәтижелерін хабарлауы керек еді. Мәжілісті Берия жүргізіп отырды. Қожайын кеткелі бері ол да бір шама өзгерген сияқты. Денесі толыса түскен. Май жаққандай жылтырап, құлпырып тұратын өңiне әлдебір көлеңке табы ұялаған. Бүкіл болмыс-бітімінде әлдеқалай алаңдаушылық нышаны да жоқ емес. Дегенмен ол өзін барынша еркін, батыл ұстауға тырысады. Төңірегіндегілердің бәріне құрсаусыз көзәйнегінің ар жағынан бұрынғысынша ежірейе қарайды. Сөйлеушілердің сөзін өктем үнмен ауық-ауық бөліп қояды, ара-арасында сұрақтар береді, ескертпелер жасайды. Бірақ ол өзінің халық алдында әшкере болуына санаулы-ақ күндер қалғанын, әрине, білген де, сезген де жоқ еді.

	Хабарлама жасау кезегі енді Онисимовке келді. Александр Леонтьевич тәжірибелік балқыту жұмыстарының барысын әдеттегісіндей қысқа да нақты әрі түсінікті етіп баяндады. Алғашқы жетістіктер жайында айта келіп, ол жетiстектердің әлі де тиянақты емес екендігін, оны барынша нығайтып, одан әрі ілгерілей түсу үшін әлі де талай нәрсе істеу керек екендігін мәлімдеді.

	Ол хабаламасын бітіріп, берілуі мүмкін сұрақтарды күтіп, орнында тұра берді. Берияға жақындау отырған біреу Лесных әдісімен болат алу мүмкіншілігі жөнінде, оның болашағы жайында сұрады.

	- Мен бұл жөнінде ешқандай қосымша міндеттеме ала алмаймын, - деп жауап берді Александр Леонтьевич.

	- Түсінбедім. Бұл жөнінде арнаулы қаулы бар емес пе еді? – деп қайтадан үн қатты әлгі дауыс.

	- Ал сіздің бұл сұрағыңызға айтарым мынау, – деді Онисимов, - қаулы орындалды. Зауыт салынып, мерзімінде 1ске қосылды. Оны үкімет комиссиясы қабылдап алды. Қабылдау актісіне өнертапқыштың өзі де қол қойды. Оның барлық талап-тілектері толығынан қанағаттандырылды. Ал технология жағына келетін болсақ, оған менің өктемдігім жүрмейді. Қаулыда солай көрсетілген

	Әңгімеге Берия араласты.

	- Ақыры бұл жөнінде сөз қозғалып кеткендіктен мен мынаны айтуға тиіспін, – деді ол әр сөзін салмақтай сөйлеп. – Бұл мәселеде басынан аяғына дейін Онисимов жолдас жоғары деңгейден көріне алмады. Басынан-ақ ол Лесныхтың ұсынысын жоққа шығармақ болды. Ал сосын бұл әдістің аса құнды әдіс екені анықталған кезде ол мәселеге сын көзімен қарайтын кісі болып шыға келді. Лесныхтың әдісін қайткен күнде де жарамсыз нәрсе деп дәлелдеуге тырысты. Мен оның бұл әрекетін партиялық әрекет деп айта алмаймын. — Берия сөйтіп шімірікпестен отырғандарды партиялық әдепке үйрете бастады. – Және, - деді сөзін одан әрі жалғастырып, — Онисимовтің бұл әрекетін мемлекеттік әрекет деуге де болмайды. Нәтижесінде ол сондай бағалы, өміршең iстi мансұқ етіп, аяғынан шалып, жардан жығуға әкеліп тіреді.

	Онисимов оның бұл айыптауларын үндеместен үлкен ұстамдылықпен тыңдады. Мұндай кезде ол әрқашан да жол тауып кететін. Өзіне қолайсыз жағдайда ашық айқасқа бармай, бұлтарып, жалтарып кету әдісін де қолданатын. Ал реті келгенде кереметтей батыл бетің бар, жүзің бар демей тура кететін. Ол осы жолы да сөйтті. Көп жылдан бері тұңғыш рет өзінің қас жауына ашықтан-ашық қарсы шықты.

	— Мен жауап берейін, – деді ол даусы қарлығыңқырап.

	Онисимовтің қолындағы қағазы аздап дірілдеңкіреп тұрды. Ол, әрине, қолында қаншама күші бар және Сталин сахнадан кеткелі тағы да бір саты жоғары көтерілген Берияның қаншалықты қауіпті екенін жақсы білетін. Бірақ ол дәл қазір бұрынғы күйінде, бұрынғы құдіретінде ме? Жоқ, тіпті де олай емес. Сталин кеткесін оның да тұғыры шайқалғаны даусыз. Онисимов мұны өзінің өткір ойымен, терең түйсігімен ұғып сезді. Оның осыған дейінгі кереметтей құдірет-күші Сталинде жатқандығын, тек соның арқасында ғана орасан зор билікке ие болғандығын тағы бір салмақтап өтті.

	Дегенмен дәл сол күні Бериямен ашық айқасқа шығу үшін үлкен жүрек, асқан батылдық керек еді. Ал Онисимовтен ондай қасиеттер табылды. Оны, әрине, бағалай білу керек. Оның әншейінде екі иығының арасына кіріп, бұҒЫП, шөгіп тұратын үлкен басы бұ жолы орнынан көтеріліп, биіктей, шалқая түскен сияқты. Берия оған отырыңыз дегендей белгі беріп, аппақ қолын серпінмен ілгері созды. Сөйтті де:

	- Біз қазір Лесных мәселесін талқылап отырған жоқпыз. Сондықтан менің ескертпелеріме, Онисимов жолдас, қорытынды сөзіңізде жауап берерсіз, – деді.

	Онисимов оған қатқыл үнмен:

	– Жоқ, мен бұған дәл қазір жауап беруге тиіспін, – деді. — Кімнен де болса мен өзіме тіл тигізіп қоя алмаймын. Орталық Комитеттің мүшесі ретінде де, үкімет мүшесі ретінде де маған сеніммен қарауды талап етемін. О бастанақ Лесных идеясының түбірінен қате екендігін және оны жүзеге асыруға болмайтындығын ашып айтқанмын. Ол пікірімнен мен ешқашан да бас тартқан емеспін және қазір де бас тартпаймын. Менің бұл жөніндегі пікірлерім жай жел сөз емес, олар кезінде тиісті құжаттарда қатталған да. Сондықтан мені табан астында бұл мәселеге сын көзімен қарайтын кісі бола қалды деп айыптаудың қажеті жоқ. Бұл – барып тұрған жала. Ал менің өз сенімімнен туған пікірлеріме ешкім құлақ асқан жоқ. Қайта Лесныхтың әдісімен болат қорытатын зауыт салуды менің мойныма тесіп ілді. Сонда мен не істеуім керек еді? Әрине, бұйрықты орындауға тиіс едім және солай еттім де. Бұйрықты алған күннен бастап мен өз пікірімді білдірген жоқпын. Инженер Лесныхқа қажетті жағдайдың бәрін жасадым. Молынан және толығынан жасадым. Мен әрқашанда тәртіпке бағынған, нені де болса мемлекеттік тұрғыдан ойлауға үйренген адаммын және сол күйімде қала бермекпін де. Ал Лесныхтың маған қояр ешқандай кінәсі жоқ, мен оның барлық талаптарын орындадым. Істің сәтсіз аяқталарын білсем де сөйттім, өйткені бұйрық солай болды.

	Берия сол үстел басында отырған жерінен:

	- Тек жағдай жасап қана қоймай, технологияны да жетілдіру керек еді, – деді.

	- Технологияны жетілдіре түсу үшін бұл іске біздегі ең таңдаулы ғылыми күштер тартылды. Бір ғажабы – олар да түк істей алмады, өйткені ұсынылған технология теориялық жағынан да, практикалық жағынан да жарамсыз болатын.

	Осы кезде отырғандардың бәрі:

	- Сонда қалай, Лесных арандатушы болғаны ма? – деп сұрады.

	– Менің байқауымша арандатушының дәл өзі болмағанымен соған өте жақын тұрған адам, – деді Онисимов. – Ал дүйім жұртты соның әдісі бойынша жұмыс істейтін зауыт салуға итермелеу, соған мәжбүр ету – міне бұл барып тұрған техникалық арандатушылық.

	Әңгімеге қабырға жақта отырған Челышев араласып:

	- Ал менің ойымша Лесных – сәтсіз күні жаратылған, сондықтан ісі де сәтсіз, өзі де сәтсіз адам, – деді.

	Берия тағы да отырғандарға бүгін біз бұл мәселені талқылап отырған жоқпыз ғой дегенді айтты. Бірақ оны енді ешкім тыңдай қоймады.

	- Бұл тәжірибе сонда қаншаға түсті? - деген сұрақ берілді.

	Онисимов оған да жауап берді және шығынның дәл мөлшерін айтты. Соншалық қымбатқа түскен тәжірибе құнын естігенде отырғандардың бірі ыңыранып кетті.

	- Пыжов осы жөнінде жазып жүрген жоқ па еді? – деді тағы біреуі.





Бүкіл халыққа өз мақсатын алдын ала паш етіп үлгірген Пыжовтың белгілі жоғары дәрежесі осындағылардың бәріне дәл осы жерде осындай сұрақ қоюға мүмкіншілік берген еді.

	- Мүмкін. Бірақ оның іске қатысы жоқ қой деп ойлаймын, - деп жауап берді. Онисимов.

	- Оған, әрине, Лесных әдісі жөніндегі пікіріңізді айтқан боларсыз?

	– Жоқ, айтқан жоқпын. Ондайға баруға хақым жоқ деп есептедім. Жаңа айттым ғой: бұйрықты алғаннан кейін бұл жөніндегі өз пікірімді ешкімге білдірген емеспін.

	Осы сөздерден кейін аздаған үнсіздік орнады. Өңменіне қадалған қаншама көздер мен уытты сөздерге төтеп беріп, осынша қиын да жауапты сәтте өзін кереметтей ұстай білген Онисимовті Челышев бір жағынан аяп та кетті. “Өзін қанша қинады!” – деп ойлады қарт ғалым. – Адал да іскер жанды амалсыздан екіге жарылуға мәжбүр етті. Дегенмен шыдап-ақ бақты. Мінез де көрсетті, ұстамдылық та байқатты”.

	Онисимов орнына отырды да үйреншікті әдетімен қолын қалтасына салып жіберіп, "Друг" сигаретін алып шықты. Оны қолында әрі-бері айналдырып отырып, сәлден кейін алдына қойды. Өйткені мұнда темекі тартуға болмайтын еді, Челышев темекі қорабына бір, Александр Леонтьевичке бір қарап қойып, миығынан күлді. Ал кешкісін, үйіне барғанда, күнделігіне сол күнгі әсерлерін жазып отырып, Онисимовтің қолындағы ит суреті салынған темекі қорабына да екі-үш жол арнауды ұмытпады.

	Арада бір-екі апта уақыт өтті. Сол күндердің бірінде Берия орнынан құлатылды. Ол жөнінде кезінде тарихшылар мен әдебиетшілер жаза жатар. Ал біз өз тақырыбымыздан ауытқымауға тырысайық. Лесных басшылық ететін және сонда өзі бас технолог және бас конструктор болып істейтін зауытқа Болат прокаты мен құю министрлігінің және КСРО Министрлер Кеңесінің комиссиялары жіберілді. Бірінші комиссияның құрамына тағы да өздеріңізге мәлім Богаткин мен Изачик енгізілді. Екі комиссия да аса қатаң қорытындыға келді. Лесныхты барып тұрған жалған өнертапқыш, мемлекетті қыруар шығынға ұшыратып, дүйім жұртты әуре-сарсаңға салған жырындықор деп жариялады. Оның әдісі зияннан басқа ештеңе бермейтін, ешқандай болашағы жоқ сауатсыз технология деп танылды. Министрлер Кеңесінің комиссиясы Онисимовті де бірнеше рет тыңдады. Мәселенің басын ашып алу үшін мұны Александр Леонтьевичтің өзі де талап етті. Ол шырғалаңы мол осы оқиғадан əйтеуір аман-есен құтылып шықты.

	Министрлер Кеңесі кезінде Сталин қол қойған қаулының күшін жойды, Министрлікке Лесных әдісі бойынша болат қорыту тәжірибесін доғаруды ұсынды.

	Ал Лесныхқа не болды дейсіз ғой? Сталиннің қолдауымен ұлы жаңашыл металлургиядағы теңдесі жоқ революциялық төңкерістің авторы деп жарияланған ол аяғы қалай аспаннан келгенін байқамай қалды. Зауыттан қуылып масқара болғаны өз алдына, табан астында жүрек ауруына шалдықты. Көп ұзамай екінші рет сөйтті, сосын миына қан құйылды.

	Енді міне Онисимов ауыр өнеркәсіппен қош айтысып, Тишландияға жүріп кеткен кезде екі жылдай ауруханаларда жатып, сүлдесін сүйреп шыққан сәтсіз өнертапқыш академик Челышевке хат жазып, оған ең болмаса бір пешті қалдыруын өтінді және өзі басқаратын ғылыми-зерттеу орталығынан бұған деп бір орын бөлуіне қатты қолға салды.

	Челышев мiне министрге осы мәселемен және күнделігінде көрсетілмеген басқа да жайттармен келген еді.





	27



	Бос кабинетке жайғасып алып ол министрді әлі күтумен отыр. Жоғарыда айтылған жайттарды ол, мүмкін, дәл осы отырысында есіне түсірмеген де болар. Бірақ министрмен әңгімелесуге дайындалып, алдындағы қағаздарын аударыстырып, жүйеге келтіріп отырғаны хақ.

	Есік жартылай ашық тұр. Осындағы қағазға жазылмаған ереже бойынша бұл да өзінше бір белгі. Бір сөзбен айтқанда оның мәнісі – кабинетте өзі болмағанымен онда басқа бір сыйлы кісі отыр деген сөз. Кенет қабылдау бөлмесі жақтан әлдеқандай қозғалыс, дабыр-дүбір дауыстар естілді. Министр емес пе екен? Мына бір жуандау дауыс соның да усына ұқсайтын сияқты. Ол орнынан тұрып, есікке қарай беттеді.

	Шынында да сол екен – ірі денелі, қызыл шырайлы Цихоня. Қабылдау бөлмесінде екі-үш адам тұр. Министр соларға жақындап келіп, біреумен ренжіңкіреп сөйлесуде. Кабинет жақтағы академикті байқаған жоқ. Сөйлесіп тұрғаны Петр Головня, былайша айтқанда кіші Головня, Курако атындағы зауыттың директоры. Табиғатында өркөкірек, менмен жігіт. Министрге миығынан күліп, өзін әдепсіз ұстауы өрескел-ақ. Ол кейде тіпті Челышевке де қырын келіп қалады. Астанаға келгесін болар, әжептәуірақ киініп алыпты. Үстінде судай жаңа қоңыр костюм. Сарғылт шашын майлап-тарап қойған, бірақ дәл қазір қиюы кетіп қобырай бастаған. Өзі бір қарағанда жинақы да сияқты, ал дұрысында мойыны жуан, жақ сүйегі ірі, сырт пішіні аю сияқты қолапайсыз, осы түрысында ол ағасы Алексей Афанасьевичке ұқсайды.

	– Бірден Орталық Комитетке шыққаның қалай? Өзіме неғып келмедің немесе хат жазбадың? – дейді оған Цихоня.

	ырақ сөзінде зіл жоқ. Онисимовке тән қаталдық, ымырасыздық, ауа жайылу дегенге төзбеушілік нышаны байқалмайды.

	Ал Петр Головняның жауабы дөкірлеу:

	— Партия мүшесі ретінде солай етуге құқылымын деп ойлаймын. Егер сезім мен ісім дұрыс болса неден жасқануым керек? Сол үшін аяғына дейін күресуге де бармын.

	- Ой, сөзіңе болайын. Дұрыс нәрсені өзіміз де ұйымдастырмаушы да едік.

	- Сіздердің қалай ұйымдастыратындарыңызды білемін. Бәріне қанықпын, министр жолдас.

	— Сонда қалай, ұнамай ма саған?

	Петр Головня жауап беріп үлгіре алмай қалды. Тұрған дардың бірі жартылай ашық тұрған есіктен Челышевті көріп, бас изеп амандасты. Цихоня да артына бұрылып:

	- Сәлеметсіз бе, Василий Данилович? Кешіріңіз, аздап кешігіңкіреп қалдым, – деді. Сосын қайтадан Головняға бұрылып, — Е-е, солай де, Петр Афанасьевич, жарайды, күте тұр. Әуелі Василий Даниловичтің шаруасын бітірейін, Сосын сенімен айналасамын.

	Кабинетке кіргенде министр өз орнына отырмай, академиктің қарсысындағы креслоға жайғасты.

	Василий Данилович көп сөзге бармай папкасын ашып: - Әлгі байғұс Лесныхтан хат алдым, – деді. - Ол қайда жүр екен?

	— Екі жылдай ауруханаларда жатыпты. Қазір тәуір сияқты көрінеді. Пештерінің бірін сақтап қалуды және оны өз қамқорлығыма алуымды сұрайды. Қайтеміз соны, қол үшін беру керек шығар.

	- Әй, қайдам, кешіктіңіз-ау деймін. Менің білуімше оның пештерінен ештеңе де қалған жоқ.

	– Қалайша, ең болмаса біреуі де қалмады ма? – Түгел дерлік қоқысқа айналған болуы керек.

	- Қызық екен. Әлгі Новосібірдегі кішкене пеш ше? Оны со жерде өзі жасап, сосын осында әкелдіріп еді ғой.

	- Қазір оны анықтап білейік, Василий Данилович.

	Цихоня отырған жерінде қолын созып телефон құлағын бұрады.

	– Иван Александрович, сәлеметсіз бе? Енисей зауытының жайын сұрайын деп едім. Иә, иә, сенің онда болғаныңды білемін. Онда Лесных пештерінен ештеңе қалды ма? Иә, иә... Өзім қатыстым дейсің бе? Ал осында әкелген пеш ше? Оны да сөйттіңдер ме? Түсінікті. Жарайды, жарайды...

	Сосын телефонды орнына қойып: — Бәрін автогенмен кескілеп балқытуға жіберіпті, – деді. — Кішісін де ме?

	- Оны да, Иван Александровичтің өзі қатысыпты. Богаткин де, Изачик та болыпты. Бәрі де Лесныхқа тісін қайрап жүр еді ғой, оңдырсын ба.

	- Мынау тағылық қой. Барып тұрған тағылық. Шаш ал десе бас алу деген осы да...

	Василий Данилович одан әрі сөйлей алмай, аузына сөз түсе қоймай тұтығып қалды.

	– Бұл енді сізге естелік жазуға таптырмайтын материал болды, – деп қалжыңдады Цихоня.

	- Сыйыңызға рахмет, – деп қалжыңына кекесінмен жауап берді академик. Енді не десін.

	Челышев енді басқа мәселеге көшті. Министр екеуі ғылыми-зерттеу орталығының жайын әңгімеледі. Бір кезде жайлап қана есік ашылып, бұлардың жанына Валерия Михайловна келді:

	- Василий Данилович, сізді телефонға шақырып тұр, қосайын ба, – деп сұрады.

	Мазасыздана қалған Челышев сағатына қарады. Күндізгі екі жарым болып қалыпты.

	– Сол ма? – деп сұрады Василий Данилович.

	Валерия Михайловна түсіне қойды: "Сол ма?" деп отырғаны – әйелі Анна Станиславовна. Ардагер металлургтер жақсы біледі: Челышев “Новоуралстройда жүрген кезінде-ақ әйелі оны күндізгі сағат екілер шамасында кабинетіне телефон соғып тамаққа шақырып алатын. Егер орнында болмаса цехтардан іздестіріп табатын. Бас инженер сол хабарды алысымен-ақ әңгімесін немесе мәжілісін үзіп үйіне таятын. Сол әдетіне басып, ол қазір де сасқалақтап қалды:

	- Қазір келеді, міне шығып кетті деңіз, Валерия Михайловна, – деді.

	Көпті көрген хатшы әйел миығынан күліп, бұрылып ШЫҒЫп кетті. Күлетіндей-ақ бар-ау. ҚЫЗЫҚ-ақ қой Василий Данилович. Қаншама авариядан, судай аққан шойыннан, жарылып, істен шығып жатқан домна пештерінен қорқып, әбігерленіп көрген емес. Тіпті қаһарына мінген Сталиннен де қаймыға қойған жоқ. Ал әйелінің алдында құты қашып, құрдай жорғалап кетеді.

	Василий Данилович шаруаларын тездетіп бітіріп министрмен қоштаса бастады. Цихоня қадірмен қартты қабылдау бөлмесіне дейін шығарып салды. Бұлар шыққанда онда отырғандардың бәрі орындарынан тұрды. Көпшілікпен бірге Кураковканың директоры да орнынан көтерілді.

	Челышев қоштасар сәтте Цихоняның әлуетті саусақтарын қатты-қатты қысты. Айтпақшы ұмытып бара жатыр екен-ау. Министрліктің жайы не болмақ? Қала ма, қалмай ма? Ол осыны білмек болып министрден ашықтан-ашық:

	- Ал Александр Леонтьевичке не деп барам? Мен келгенше орындарында боласыңдар ма, болмайсыңдар ма? — деп сұрады.

	– Боламыз. Сөз жоқ боламыз. Ол өзгерістің бізге қатысы жоқ, - деп жауап берді Цихоня. - Александр Леонтьевичке менен шын жүректен сәлем айтыңыз.

	Министр сәлеміне қабылдау бөлмесінде тұрғандар да қосылды.

	— Менен де сәлем айтыңыз. — Менен де. Тек Петр Головня ғана үнсіз.

	– Біз ол кісіні Мәскеуде күтеміз, осыны айта барыңыз, — деді Валерия Михайловна.

	- Иә, иә, осында күтеміз, – деп қуаттады оның сөзін Цих оня да. — Ондай күн де туар деп ойлаймын.

	Петр Головня ғана сол сазарған күйі әлі тұр. Еріндерін жымқырып алған. Болат түстес сұрғылт көздері ымырасыз. Василий Данилович оған көз қиығымен қарап қойды. Иә, мынадан жақсылық күтуге болмас. Ұстаған бағытынан таяр түрі жоқ. Ештеңені де ұмытпаған, ештеңені кешірер сиқы байқалмайды.

	Челышев тұрғандардың бәріне еңкейіңкіреп басын иді де бөлмеден шығып кетті.





	28



	Халықаралық өнеркәсіп көрмесіне келген Кеңес делегациясы Тишландия астанасына кешкісін келіп қонды. Құрамы он алты адамнан тұратын делегация мүшелері аэропортта таксилерге отырып қонақ үйіне тартты.

	Тишландия астанасының сүп-сүйкімді, әп-әсем үйлері мен еңселі ғимараттарын, ұшар басы көкке өрлеп, еріксіз қиялыңды оятатын шіркеулері мен ғибадатханаларын, қаланың неше құбылып, көз жауын алатын сансыз көп кешкі оттарын, сондай-ақ әр қиылыс пен көше-көшелерде кездесіп отыратын үлкенді-кішілі дүкендер мен асхана, мейрамханаларын суреттеп жатпай-ақ қоялық.

	Ертеңіне олар Кеңес елшігіне келді. Қабылдау бөлмесінде бір минут та іркілген жоқ. Кабинет есігі айқара ашылып, ар жағынан оларды қуана күлімсіреген Онисимов қарсы алды. Мәскеудің қарапайым костюмдері мен мұндағылардан өзгеше кең балақ шалбар киген жерлестеріне шын көңілден елжірей қарап тұр.

	— Кіріңіздер, төрлетіңіздер жолдастар, – деп қояды.

	Бөлмеде бірнеше елшілік қызметкерлері тұрған. Олар Онисимовтің арықша жүзі нұрланып, соңғы кездері біршама бозарып кеткен өңіне едәуір қан жүгіргенін байқады. Олардың пайымдауынша мына қазіргі Онисимов бұрынғы бойынан мол қуат шашып, кімге де болса күшжігер бітіріп жіберетін кәдімгі Онисимовтің өзі еді.

	Кең кабинетке қонақтар қысылып-қымтырылмай еркін жайғасты. Шеттерінен Александр Леонтьевичке қол беріп амандасып, өздерін таныстырып жатыр. Біраздарын Онисимов бұрыннан білетін болып шықты. Олардың әрқайсысына жылы сөз арнап, бәрін де шын көңілмен бауырына тартуда. Ара-арасында елшіге жақындауға асықпай анадай жерге тұрған Челышевқа көз тастап қояды. Шынын айтсақ, осылардың ішіндегі оған ең ыстығы да, қымбаттысы да осы Челышев. Көздерінен аздап ұшқын шашқан ұзын бойлы, қою қалың қасты Василий Данилович үстіне ашық түсті жеп-жеңіл костюм киіп алыпты. Денесіне жақсы қонып жарасып-ақ тұр. Одан тіпті аздап бұлтиып тұратын қарны да онша байқала қоймайды.

	Әлі күнге дейін есінде: Онисимов Василий Даниловичті осыдан отыз екі жыл бұрын — 1925 жылдың жазында кездестірген еді. Александр Леонтьевич ол кезде жап-жас студент болатын, зауытқа тәжірибеден өтуге келген. Ал қашан көрсең де дөңқабақтанып үндемей жүретін Василий Данилович ыңыршағы айналып, өлместің күнін кешіп отырған зауыттың бас инженері еді. Міне содан бері қанша уақыт өтті десеңізші! Тағдыр оларды екеуі бірдей бар өмірлерін сарп еткен қара металлургия саласында талай рет кездестірді...

	Ақыры Василий Данилович те Онисимовке жақындап, қолын алып, қатты қысып тұрып амандасты.

	– Газеттер әкелдіңіз бе? – деп сұрады одан Александр Леонтьевич.

	Газет әкелмепті. Соңғы газеттерді ала шығу ешкімнің де ойына келмепті.

	Василий Данилович бөлмеге кірген бетте-ақ Онисимовтің әбден арықтап, бұрынғысынан едәуір өзгергенін бірден байқаған. Ал мына сұрақтан кейін: "Бұрын есіл-дерті тек жұмыс қана болушы еді, енді газет сұрап отыр, шынында да өзгерген екен ғой” деп ойлады. Бірақ іле-шала:

	“Айтпақшы, қазіргі жағдайында ол үшін газет те жұмыс екен-ау” деп түйді.

	Осыны сезгендей-ақ, біреу оны қызметке ат үсті қарайды екен деп кінәлап отырғандай-ақ Онисимов енді дереу іске көшті. Жерлестерінің қалай жеткенін, оларды қалай қарсы алғандарын, қалай орналасқандарын сұрастырды. Қайда барып, нені көру керек екендігі жөнінде ақыл-кеңестер берді. Бір сәт өзінің осында келгелі қай жерлерде болғанын, сонда алған әсерлерін, көрген-білгендерін әңгімеледі. Елге қайтқанға дейін хабарласып келіп тұруларын сұрады, егер әлдеқандай көмек қажет бола қалса оны да қысылмай-қымтырылмай айтуларына болатындығын, ол қолынан келгеннің бәрін істеуге тырысатындығын білдірді. Кеше ғана Мәскеу көшелерінде жүрген қонақтарын жібергісі келмей-ақ отыр, бірақ амал қанша.

	- Уақыттарыңыздың тығыз екенін білемін, сондықтан бұдан әрі ұстауға хақым жоқ, – деді ол жерлестеріне.

	Қонақтарын есікке дейін шығарып салып, академикті жеңінен тартып:

	– Бір уақыт тауып келіп кетіңіз, Василий Данилович, мүмкіндік болса жиірек келіңіз, – деп өтінді.

	- Әрине келемін, сөз жоқ келемін, - деді Челышев оның мұны соншалық қиылып сұрап тұрғанын түсініп,

	Көрме ашылатын күні өнеркәсіп және сауда қоғамы Кеңес делегациясының құрметіне қонақ асы беретін болды. Халық жинала бастады. Үстіне ресми костюмін киіп, келісті үлкен басының шашын шекесінен екіге жарып қойған ақсүр жүзді Онисимов көрме залдарын аралап жүр. Оған жергілікті үкіметтің белгілі өкілдері мен әр түрлі мемлекеттің елшілері жолығып, әңгімелесіп қояды. Онисимов солардың бәріне сыйлы, бәрімен сыпайы. Сөзінде де, жүріс-тұрысында да үлкен мәдениеттілік, кішіпейілділік бар. Асқақтық, менмендік мерездерден ада. Сол үшін де сөз жоқ, осынау көпшілік құрметі мен ілтипатына бөленулі. Тек осынша жұртпен айналысамын деп жүріп өз жерлестерімен сөйлесуге уақыт таба алмай келеді. Оны, әрине, осы қинайды. Бірақ амал қанша, қызмет солай. Осыны ойлағанда тағы да жаны күйзелгендей болды. Өзің бір бөлек, қызметің бір бөлек болып екіге жарылу деген осы емес пе? Қаншама жылдар бойы өнеркәсіпте жүргенде осындай күйді сезініп пе еді? Екеуі бірігіп біте қайнасқан біртұтас дүние емес пе еді? Ол міне осыны ойлап, осыған күйзелді.

	Бүкіл зал толы көпшілік арасында бір тоқтап, бір жүріп отырып, кездескендермен күлімдей, жадырай амандасып, кейбірімен қысқа, кейбірімен ұзақтау сөйлесе жүріп, Онисимов ақыры Челышевты да іздеп татты. Оны көргенде қасына жақындап барып:

	– Келіп кетсеңізші, Василий Данилович, - деді.





	29



	Көп ұзамай Челышев Онисимовпен бірге болып, онымен әңгіме-дүкен құрып, бір кеш бойы емін-еркін отырып қайту мүмкіншілігін тапты.

	Елден келген аса қадірлі қонағын Онисимов тұңғыш рет өз үйінде-құлазыған абажадай кең пәтерінде қарсы алды. Кіре беріс бөлмеден оны қонақ бөлмесіне қарай алып жүрді. Бөлменің бір шетіне аласа ғана қос кресло қойылған Креслолар арасына биіктігі солармен пара-пар жалтжұлт еткен ұзынша үстел жайғасқан. Анадай жерде, диванның жанында, үстіне телефон қойылған шахмат үстелшесі мен екі орындық тұр. Орындықтың екеуі де тым жұпыны. Жұпынылығы соншалық, тіпті көрер көзге бір түрлі көрінеді. Біркелкі көкшіл түсті тұс қағазы тұтылған қабырғалар да жалаңаш. Осы пәтерді жөндеп, ретке келтірген кезде үй иесі өз қалауынша қабырғаларға әлдеқандай суреттер ілер деп ұйғарылған еді. Бірақ онымен айналысып, бөлмесіне әр беруге тырыса қойған Онисимов болған жоқ. Бұл оның қашаннан бергі әдеті ғой. Сөйтіп пәтердің қонақ бөлмесі осылайша жалаңаш, жадағай күйінде қала берді. Ал бүкіл бөлмеге, бөлме ішіндегі бар дүниелерге иректелген жылтыр металмен өрнектелген самала шамның күңгірттеу сәулесі түсіп тұр.

	Челышев кенет бөлмені қалың қасының астымен бір шолып өтіп, өзіне тән дөкір де ашық мінезімен:

	- Мына бөлмеңізден орыс рухы сезілмейді ғой, Александр Леонтьевич, – деді. – Алғашқы күні қабылдаған кабинетіңіз былай қарағанда кеңсеге көбірек ұқсағанымен өз елімізді әлдеқалай еске түсіргендей еді.

	- Оныңыз рас, – деп Онисимов те келісе кетті. – Шынымды айтсам өзіме де сол кабинет көбірек ұнайды.

	Ендеше тура соған тарттық. Мына сөзіңіз сізді сонда апаруға жақсы түрткі болды.

	Қонақ терезе алдына барып тұрды. Іңір кезі болғандықтан әзірге жабыла қойған жоқ еді. Алыстан жылт-жылт етіп жылжымалы жарнама жолдары көрінді. Әрине, өзге тілде жазылған сөздердің әріптерін ажырата қою қиын еді. Енді қоюланып келе жатқан кеш қараңғылығында зеңгір аспанның ожер бұ жерінен кейбір жұлдыздар да жымыңдай бастады.

	— Мына жерден кешкі көрініс әдемі-ақ екен, – деп дүңк етті Челышев.

	Мұнысы Онисимовті далаға шығуға шақырғаны еді. Ескі досымен аулада жүріп, немесе соның бір жеріне жайғасып әңгімелескенді қалайтын сияқты. Онисимов мұны түсінбей қалған жоқ. Бірақ ол қай уақытта да қыдыру дегенді жақтырмайтын. Ал мұнда келгелі далаға шығуды тіпті қойып кетті. Кешкі салқында далаға шықса тоңазып қалатын болып жүр. Ал кей түндері көйлегі малшынып терлейтінді шығарды. Бұрын мұндайы жоқ еді. Бұл құбылыстың сырын өзі де түсінбейді. Мұны өзінше кешкісін далаға шыққандықтан болар деп түйді. Бұл елдің салқын жазы кімге де болса оңай тиіп жүрген жоқ қой. Сондықтан бұған онша мән бере қоймады. Сөйтіп кешкі уақыттарын көбіне үйде өткізетін болып алды. Және үйде отырса жөтелі де азаяды. Ал сыртқа шықса едәуір күшейіп, құтырынып кетеді.

	- Ауа дымқылдау ғой, – деді ол терезеге қарап тұрып.

	Бұл оның Василий Даниловичтің ишаратпен білдірген ұсынысына қайтарған жауабы еді.

	- Одан несіне жасқанамыз? – деді тағы да Василий Данилович.

	Үлкен де салмақты басын бір жағына қарай қисайтып тұрып, Онисимов Челышевтың қызыл шырайлы қоңырқай жүзіне барлай қарады. “Тарамыстай берік осы домнашығалымымыз қаншада еді? – деп ойлады ол. – Ұмытпасам жетпіс үште болуы керек. Ал мен елу төртте ғанамын”.

	"Сізде қайдам, ал маған дымқылдау" дегiсi келiп кетті. Бірақ ол, әрине, мұндайды тіріде айтпайды.

	– Сіз бүгін менің қарамағымдасыз ғой. Сондықтан менің бұйрығымды тыңдай беріңіз, – деді ол қалжыңдаған болып.

	Сөйтіп ол қонағын кабинетіне қарай бастап жүрді. Ішке болар-болмас кешкі сәуле түсіп тұр. Күндіз жалт-жұлт етіп жататын паркет те көмескі жылтырайды. Мұрынға темекі иісі келеді. Міне осы бөлмені Онисимов Шынында да жақсы көреді. Соңғы кездері тіпті осында түнеп қалатын да болып жүр. Темекісін үсті-үстіне тартып, ұйқысыздықпен арпалысып отырып, осы жерде аз да болса көз Шырымын алып алады.

	Онисимов әлжуаз, нәзік саусақтарымен жарықты қосты. Бүкіл бөлме іші және бөлмедегі бар дүние: ескі тұрпаттағы қос кебежелі үлкен жазу үстелі, жасанды терімен қапталған диван мен орындықтар, телефон мен глобус қойылған шағын дөңгелек үстелшелер, екі бірдей жатаған кресло, отқа төзімді абажадай сейф, ар жағынан Үлкен Совет Энциклопедиясы мен неше түрлі анықтамалықтар көрініп тұрған әйнекті кітап сөрелері – міне осының бәрі заматта самаладай жайнап, жарқырап шыға келді. Диванның қарсысындағы қабырғада майлы қаламмен жазылған Генералиссимус Сталиннің кісі бойы үлкен суреті. Сурет сырты алтын жалатылған құрсаумен көмкерілген. Екі қолын айқастыра алдына салып, алысқа маңғаздана көз жіберіп, сабырлы күйде тұр. Осы суретке ұйқысыз түндері Онисимов қанша рет қадалды десеңізші! Қараған сайын талай нәрсені, талай оқиғаны есіне түсіріп, түпсіз терең ойларға батты емес пе?!

	Ал жазу үстелінің үстінде күндізден ұмыт қалған қызыл қорапты “Друг” сигареті жатыр.

	Челышев креслоға жайғасып, өзіне қолайлырақ болу үшін аяғын созып жіберді. Онисимов таяу тұрған орындықтардың бірін алып қасына барып отырды. Сосын темекісін тұтатып, жайлап түтiндете бастады. Әңгіме басы әуелі күнделікті істер, жұмыс төңірегінде өрбіді. Бұларды қайран қалдырған нәрсе сыпайы тишландиялықтардың оны-мұныны сылтау етіп Кеңес инженерлерін металлургия Кәсіпорындары мен кеме жасау ісіне жолатпауы болды. Оған Онисимов те араласып, елшілік тарапынан әлдеқалай ықпал жасауға тырысып көріп еді, одан да ештеңе шықпады. Сөйтіп бұ жолы біздің делегацияға мұндағы металлургия жайымен етене танысу реті келе қоймады. Ал Онисимов, әрине, бұл бағытта бұдан былай да тиісті жұмыс жүргізе бермек.

	– Сіз енді мұнда, Василий Данилович, бір жылдан кейін келіңіз. Оған дейін бір амалын тауып, кейбір есіктердің бізге ашылуын қамтамасыз етіп қоярмын, – деді ол ғалымға.

	Челышев орнынан тұрып глобустың жанына барды. Көгілдір мұхиттар мен сарғыш далалар, қоңырқай таулар мен жасыл ормандар бейнеленген бүйірлі шарды жайлап айналдырып тұрып, оның ожер, бұ жеріне еңкейіп үңіле бастады. Бейтаныс шетел әріптерімен жазылған кейбір жағырапия атауларын оқып, ажыратқысы келді. Онисимов ұсынғандай ол енді мұнда қайдан келе қойсын. Бір рет болды ғой, осы да жетер. Мұнда басқалар да келгісі келеді, олардың жолдарын байлап қайтеді. Осы ғұмырында талай жерді аралады емес пе, енді үйде отырса да болар.

	Онисимов академиктің әңгімесін күлімсірей отырып тыңдады. Онысы рас, Челышев тағы да осында келер ойын білдірер болса, жоғарыдағылар оған тура жаңағы өзі айтқан сөздерді айтар еді. Александр Леонтьевичке қонағының осы ашықтығы мен ақжарқын адалдығы ұнайды. Ол қай заманнан бері өзін осылай ұстайды. Дәл осы сәтте Онисимов Василий Данилович екеуі сонау алыстағы Мәскеуде, Охотный ряд көшесіндегі кабинетінде сөйлесіп отырғандай көрініп кетті. Бірақ онда тек мынандай глобус жоқ еді. Жүрегіне тағы да ыстық сағыныш сезімі орнады. Бірақ ол ерік-жігерін бойына жиып, күтпеген жерде келе қалған әлгі сезімін күштеп басып, Челышев қарттың әңгімесін одан әрі тыңдай берді.

	Василий Данилович енді металлургтердің Люксембургте өтетін Дүниежүзілік конгресі жайында айта бастады. Онда алты секция жұмыс істейтін көрінеді, екі жүзге тарта баяндама жасалмақ. Соның отызға жуығы Кеңес металлургтерінің үлесіне тиеді екен. Бізден ұсынылған біраз тақырып ұйымдастырушылар тарапынан қысқартылыпты да. Тек металлургтерімізге ғана біраз орын беріліпті. Оның сыры екеуіне де түсінікті. Өйткені олар орыс дoмнaшыларының американдықтар алдына қалай шығып кеткендерін білгісі келеді. Және Кеңес Одағындағы домна ісіне шолу конгрестің кеңейтілген мәжілісінде тыңдалмақ. Бұл жөніндегі басты баяндамашы Петр Головня.

	Сөйтіп осы отырыста Петр Головняның есімі де аталып қалды. Соны айтқанда Челышевтің есіне министрлік қызметкерлері Александр Леонтьевичке сәлем жолдап жатқанда оның жұмған аузын ашпай сазарып тұрған күйі түсе кетті. Ал Онисимов қайтты дейсіз ғой? Ол бұған ешқандай мән берген жоқ. Түк болмағандай, ештеңе естімегендей күлімсіреп отыра берді. Мүмкін оның бір кездегі Петр Головнямен шекісіп қалуы, дұрысын айтсақ тіпті айқасып қалуы уақыт әсерімен ұмыт болған да шығар. Сондықтан осыны түсіне қойған Челышев та бітеу жараның аузын тырнап ашқысы келмеді. Бастаған әңгімесін одан әрі жалғастыра берді.

	— Мені де ренжіткен жоқ – деді ол. – Конгрестің тең төрағаларының бірі етіп белгіледі. Мәжіліс үстінде Ұлы Люксембург ханымына арнап бір-екі ауыз жылы сөз айтуы керек болар. Бірақ соны дұрыстап айта алмай қалам ба деп қорқам.

	Онисимов оған бұрынғысынша күлімсірей қарап отыр. Басын бір жағына қарай қисайтып алған. Ал академик Глобусты айналдырып жіберіп, кіп-кішкентай Люксембург мемлекетін 13деу үстінде. Оның айтуынша конгресс делегаттарының көрші елдерге шығатын түрі бар. Ондай мүмкіншілікті Челышев те пайдаланып қалмақ. Мүмкін оған Бельгияға, Францияға, Батыс Германияға барып қайту сәті түсер. Ондағы мырзалар ең құрығанда бір-екі зауыттан көрсетеді ғой. Ал ар жағын тағы көре жатар еді...

	Челышев одан кейін Латын Америкасын аралағысы келеді. Оның еркіне салса ең алдымен Кубаға, содан кейін Бразилияға, Уругвайға, Америка Құрама Штаттарына барар еді. Құрама Штаттарда ең кемінде оншақты жылда бір болып, ондағы стандар мен металлургия пештерін аралап, сондағы әріптестерімен және жұмысшылармен кездесіп тұруы керек қой.

	Ал өз елімізде баратын жер қаншама. Күзде Қазақстанда болуы керек. Ондағы жаңадан ашылған сирек кездесетін металдар кендерін араламақ. Ар жағында еліміздің үшінші металлургия базасы аталатын Шығыс Сібір жатыр. Оны да қайта бір айналып шыққысы келеді. Айтпақшы, айта кетуі керек екен-ау. Лесных сөйтіп тұрмастай болып таяқ жеді. Оның пештерінен түк те қалған жоқ. Бәрі автогенмен кесіліп балқытуға жіберілді. Академикке хат жазып, көмек сұрапты. Ең болмаса бір пешін сақтап қалуды өтінеді. Ал бұл мүмкін болмай шықты. Адамды сонша жерлеудің қанша қажеті бар еді? Қарт ғалым осыған қиналып жанашырлық білдіреді.

	Онисимов үндемей тыңдап отыр. Не иә демейді, не жоқ демейді. Челышев бір кезде бала құсап глобусты шыр айналдырып жіберді. Сөйтіп, Александр Леонтьевич, мына алдыңыздағы тұрған ақсақалды мұнда қайтып соғады екен деп күтпей-ақ қойыңыз. Тіпті ондай оқиға таяудағы жетіжылдықтың ішінде де бола қоймас.

	– Қанша дегенмен жап-жас көрінесіз маған, – дейді Александр Леонтьевич.

	Оның осы сөзінен де бұрынғы Онисимов байқалмайды. Бұрын ол жастық туралы, кәрілік туралы, денсаулық туралы әңгіме қозғамаушы еді. Ал қазір.., қазір өзгерген.

	- Егер ұмытпасам, сіз қазір жетпіс үшке келдіңіз ғой деймін, Василий Данилович, – дейді ол.

	- Е-е, қайдан, жетпіс үш түгілі жетпіс төрттен де асып бара жатырмыз ғой.

	— Дегенмен қызық-ақ. Тегінде жанды сумен жуынатын Шығарсыз.

	— Ақыры сұрадыңыз ғой, шын сырымды айтайын ба? Челышев тағы да ашығынан кетейін деді. — Айтыңыз.

	– Айтсам: “әміріңізге құлдық” деп тұруды ұнататын бастықтардан аулағылақ болуға тырысамын. Сол себептен өзіңізден де қашып кеттім.

	Онисимов бұрын мұндай еркіндікке жол бермеуші еді. Қанша құрметті болса да осы дoмнaшының өзін де реті келгенде қағып тастайтын. Ал қазір ондайға барғысы келмейді. Ол тіпті үнсіз отыр. Ара-арасында жөтеліп қояды. Бір кезде жөтелі күшейіңкіреп кетті - таңқылдаған, ышқына ысқырып, жанын жегідей жеген жөтел Челышев оны шынымен-ақ аяп кетті, бірақ, әрине, аяғанын білдірмеуге тырысты. Жаңағы сөздерді бекер айттым ба деп де қысылды. Дегенмен қысыла беретін не бар? Сөз таңдап, сөз талғап жататындай ауру адаммен әңгімелесіп отыр ма?

	Бұл, әрине, оның өзін-өзі алдырқатқаны еді.

	Ол енді шындықтың бетіне тура қарағысы келгендей Онисимовке қабағының астымен көз тастады. Жаңағыдай емес, жөтелі басылайын деді. Бірақ өңі, бет әлпеті ұнаңқырамайды. Сарғыш тартып, арып-азғаны өз алдына, тіпті жүзінің нұры қашып, құп-қу, сұп-сұр болып кеткен. Крахмалданған аппақ жеңінің ішіндегі білегі де ап-арық, жіп-жіңішке. Мүмкін осының бәрі түнгі сәуленің, электр шамының алдамшы әсері шығар? Немесе шынында да бір беймәлім кесел оның ішкі сарайына еніп алып, буындарына түсіп, білдірмей сорып жатыр ма?

	Василий Данилович енді әңгіме тақырыбын өзгертіп, Онисимовке мәскеуліктердің оған деген сәлемдері мен ізгі тілектерін жеткізді; өзімен бірге келгендерді жеке-жеке атап таныстырып өтті. Онисимов өнеркәсіпті басқарудағы қайта құру мен оның болашағы туралы не айтылып жатқандарын сүрады. Ол өзі болатын нәрсе ме екен, әлде жай сөз күйінде қалатын түрі бар ма деп шұқшия түсті. Челышев оған министр Цихоняның “Оның бізге ешқандай қатысы жоқ” деген пікірін жеткізді.

	Мұны естіген Онисимов біршама көңілденейін деді. Техника жөніндегі алдағы Конгресте жасалатын баян дамалар жайындағы әңгімені салқын ғана бейжайлау тыңдап еді, ал мына мәселеге келгенде едәуір жадырап, онымұныны қазбалап сұрай бастады. Асықпай отырып, болат өнеркәсібін басқару кезіндегі өзімен бірге істеген, өзінің қарамағында болған кісілердің талайын тізіп шықты. Олардың ішінде министрлер де, министрдің орынбасарлары да, коллегия мүшелері де, бас басқармалар мен бөлім басшылары да, зауыт директорлары да бар. Солардың әрқайсысының алдағы реформа жөніндегі пікірлерін, ұстанған бағыттарын білгісі келеді. Александр Леонтьевичтің бүкіл ойы мен бар ынтасы мына Тишландияда емес, бұрынғы жұмысында, бұрынғы министрлік пен Комитетте жатқаны айдан анық болды. Ал Василий Данилович ұйымдастыру мәселелеріне, өндірісті басқару ісіне құлықсыздау болатын. Ол мәселелерді жете білмейтін және білгісі де келмейтін, сондықтан бірдеңені шатыстырып алам ба деп жүрексінді. Мұны ол Александр Леонтьевичтен жасырған да жоқ. Осы себептен ол Онисимов атаған кісілердің әлгі мәселе жөніндегі пікірлерінен де беймағлұм еді. Бірақ ол сол кісілердің өздері жөнінде әңгіме қозғап, пікір алысудан кет әрі емес-ті.

	Олар сөйтіп әңгіме қызығына түсіп ұзақ отырды. Онисимов қарт академиктің ой-пікірлерін бар ынтасымен тыңдады. Ол екеуі бұрын да осылайша талай кештерді бірге өткізген. Ол отырыстар, әдетте, Онисимовтегі мәжілістер немесе әлдеқандай жобалық тапсырманы, не болмаса техникалық саясат мәселелерін талқылау түрінде болушы еді. Бірақ дәл осылай ешқайда асықпай, еш нәрсеге алаңдамай, емін-еркін отырулары тұңғыш рет. Василий Данилович байқап отыр: бұрынғы Комитет төрағасының бар ынтасы мен ықыласы ана жақта, Мәскеуде қалған қызметінде. Қазір ол амалсыздың күнімен сол жұмыстарды сырттан бақылаушы ғана болып отыр. Ол салаға әлдебір ықпал етуге, бірдеңені өзгертуге, немесе ұсыныс жасауға еш мүмкіншілігі жоқ. Ал мұнда, мына төрт қабырғаның ортасында, ұзақты кештер бойы не істерін білмей қиналады, өзін құдды демалыста жатқан адам сияқты сезінеді. Соның дәлелі де міне көз алдарыңда: екеуі отырғалы бергі бүкіл кеш бойында үстел үстіндегі телефон бірде-бір рет шылдырлаған жоқ.

	Тек түн ортасы ауғанда Онисимов қонағын төмендегі сыртқы есікке дейін шығарып салды. Сосын аяғын жайлап басып, баспалдақтармен ауыр көтеріліп, кабинетіне қайтып оралды.





	30



	Тура бір тәуліктен кейін түнгі сағат бір кезінде Челышевтің бөлмесіндегі телефон шырылдап қоя берді. Василий Данилович енді жатқалы жүр еді, трубканы көтерді.

	— Иә. — Ұйықтаған жоқсыз ба? Академик Онисимовтің даусын естіп еріксіз таңданды. – Жоқ, ұйықтай қойған жоқпын әлі. – Кешіріңіз, тым кеш екенін өзім де біліп тұрмын.

	Аздаған үнсіздік орнады. Челышев әңгіменің жалғасын күтіп үндемей тұр.

	— Василий Данилович, сіз қазір маған келе алар ма едіңіз?

	— Немене, тығыз бірдеңе болып қалды ма? – Иә, болып қалды. Жедел кездесу қажеттігі туып тұр. — Қызық екен. Жарайды, келейін ендеше.

	– Сізге қазір машина жіберемін. Төменде, есіктің алдында күтіп тұрады.

	Асығыс киініп жатып, не болды екен деп ойлады Челышев. Мезгілсіз мына шақырысына қарағанда жай нәрсе болмады ғой.

	Онисимов қарт академикті күңгірт сәуле түсіп тұрған кең баспалдақ үстінде қарсы алды. Челышев оған барлай қарады. Бірақ өңінен ештеңе байқай алмады. Арық қысқа мойынында сол баяғы крахмалданған ақ жаға, мұқият тағылған қара сұр галстук. Тастан қашап ойылғандай қансөлсіз жүзінен ештеңе ұға қою қиын. Бірақ аздап жымиған болады, ал онысы дәл осы жерде тіпті де жарасып тұрған жоқ. Дегенмен әлдебір іштей толғаныс бар екенін боларболмас сездіретін сияқты. Челышев және мынаны байқады: бір қолында едәуір діріл бар, соны білдірмеу үшін оны екінші қолымен қатты тежеп ұстап келеді.

	Александр Леонтьевич қонағын кабинетке қарай бастап жүрді. Ішке кіргесін есігін мықтап жауып қойды. Қартты отырғызып болғасын сейфке қарай беттеді. Оны кілтімен екі рет бұрап ашып, дірілдеген қолымен ішінен бір папка алып шықты. Челышев бұл не болды екен деп таңдана күтіп отыр. Онисимов папканың ішінен бір бет қағаз алып, академикке ұсынды.

	- Мәскеуден осы жаңа ғана келіп түсті. Оқуыңызға болады. Сөйтіп болар іс болыпты. Министрліктер жойылыпты.

	Челышев қағазды қолына алып министрліктердің жойылғандығы жөніндегі хабарды оқып шықты. Жойылған министрліктердің тізімі де беріліпті. Енді олардың орнын жергілікті жерлерде құрылған халық шаруашылығы Кеңестері басатын болыпты. Ал онда тұрған не бар? Біреуі жойылды, екіншісі келді.

	Челышевтің есіне 1923 жылғы оқиға түсті. Онда бұл азамат соғысы жылдарында қалт-құлт еткен, қай күні тоқтап қалар екен деп жүрген шала-жансар зауыттың бас инженері еді. Міне сол зауытты тоқтату жөніндегі қаулы қолына тигенде салы суға кетіп, аяғын әрең сүйретіп үйіне келген. Үйіне кірген кезде бар ашуы кенеттен сыртқа теуіп, аяғын орындыққа сарт еткізіп “Зауыт жабылды!" деп айқай салған. Онисимовтің қазіргі күйі де дәл сондай ма екен? Мүмкін сондай болса сондай да шығар.

	— Иә, жойылыпты, онда тұрған не бар? – деді Челышев.

	- Техникалық тәртіп божырап, маман қадрлардан айырылып қаламыз ба деп қорқам.

	– Белгілі дәрежеде солай болуы да мүмкін, өзгерістің аты өзгеріс қой, – деді ол тағы да.

	Сосын ол жарықта жалт-жұлт етіп тұрған Сталиннің үлкен суретіне қарап тұрып:

	- Иә, мұның заманы өтіп барады, – деп сөзін жалғастырды. - Сіз бен біз сол заманның дүниеге келіп, қалыптасуының куәсі болдық қой. Тек куәсі ғана емес, оның күрескерлері де болдық. Өзімізді де, өзгені де ұятқа қалдырғанымыз жоқ. Енді жаңа уақыт, жаңа заман туып келеді емес пе?

	Осыны айтты да ол қалың қабағын ашып, көзін жылтыратып Онисимовке қарады.

	Онисимов әлі тартылып біте қоймаған темекі тұқылып күлсалғышқа салып, әлдеқалай шиыршық атып, әлгіні бармағымен езіп, мыжғылап жатыр. Оны қоя салып, қолын үстел үстінде жатқан қызыл қорапқа қайта созды. Бірақ темекі құрғыры тез арада қолына түсе қоймады. Енді ол да жүзін Сталин суретіне қарай бұрып, кенет ағытыла сөйлеп кетті.

	- Ал мен бұлай дей алмаймын, – деді ол. – Сіз үшін ол заманы өткен адам шығар. Ал маған... Ол мені қорғап қалды ғой. Шынымењақ қорғап қалды.

	“Ым-м, қорғап қалды..., - деп мысқылдай ойлады Челышев. – Кімнен қорғап қалды? Сталин Сталиннің өзінен

	бе?»

	— Мәселе тек қорғап қалуда ғана емес, – деп сөзін одан әрі жалғастырды Онисимов.

	Сөйтті де жедел қимылдап қайтадан ашық тұрған сейфке қарай ұмтылды. Оның ішінен жасанды теріден жасалып, тозығы жетіңкіреген тағы бір қоңыр папка алып шықты. Оның бетін ашып жіберіп еді, астынан бір бет блокнот қағазы шыға келді. Ұзақ жылдар бойы мұқият сақтап, мұнда өзімен бірге ала келген. Онисимов оны папкасымен бірге академикке ұсынды. Қағаз бетінде аздаған ғана сөз бар. Әрбір әрпін тайға таңба басқандай етіп, әдемілеп өзі жазған. Оған қиғаштай басқа біреудің қолы түскен. Қолтаңба ірі де ап-анық. Челышев оны іркілмей-ақ оқып шықты: “Онисимов жолдас. Сізді мен өз достарымның бірі деп есептеймін. Сізге сенемін және сене де бермекпін...” Ең соңында толық етіп: “И.Сталин" деп қол қойған.

	– Бұл менің бойтұмарым, – деді Александр Леонтьевич. Және оның бұл сөзінде қалжың да, кекесін де жоқ. Қайта үлкен салмақ пен терең мағына бар.

	Қарт академик Онисимовтің бұл қағазды қалай қастерлейтінін түсіне қойды. Үйінде қалдырмай өзімен бірге шетелге ала келген. Иә, бұл нағыз Сталин заманының адамы. Қанымен де, жанымен де сол уақытпен біте қайнап, бірге сіңісіп кеткен. Ол енді жаңа тәртіпті қабылдап, ескінің бәрімен қоштаса алмайды.

	Сондықтан ол Александр Леонтьевичке артық сұрақ қойған жоқ. Әрине, ол Онисимовті көптен бері біледі, министр кезінде де, Комитет басшысы кезінде де оған едәуір жақын жүрді, сонда да болса артық нәрсеге баруды ыңғайсыз көрді.

	Ал Онисимов болса бұратала ағытылып кетті. Жылдар бойы, тіпті ондаған жылдар бойы ішінде сақтаған сырларын ірікпей ақтара бастады. Партияда жоқ Челышевке бірде-бір досына (дұрысында оның жұмыстан басқа досы да жоқ еді), партиялас жолдасына, тіпті әйеліне де айтпаған әңгімелерін айтуға кірісті.

	Берия! Оның бірінші жауы міне нақ сол болатын. Қаншама жылдар бойы оның қара шоқпары Онисимовтің төбесінен төнумен тұрды. Ол мұны қайда болса да, қайда жүрсе де көзінен таса қылмай аңдумен отырды. Екеуі де Орталық Комитеттің мүшесі болатын, екеуі де бір-бірімен “сен" деп сөйлесетін. Кездескен сайын Берия бұған миығынан күлімсіреп қоятын. Адам түсініп болмайтын, әлдебір сыры бар сиқырлы да жымысқы күлкі. Бірақ сол күлкінің ар жағында жан түршігерлік зұлымдық пен жек көрушілік жатқаны даусыз еді.

	Онисимов енді отыз жетінші, отыз сегізінші жылдарғы қаңқұйлы тұтқындаулар туралы әңгімелеп кетті. Қаншама есімдер аталып, қаншама оқиғалар алға тартылды! Василий Данилович басын төмен салып жіберіп үнсіз тыңдаумен отыр. Ол да қатты толқу үстінде. Оның ішкі толғанысын мұрнының екі етегінің жиі желпілдеп, Тынысының әдеттегісінен жиілей түскендігіне-ақ айқын аңғаруға болатын еді.

	Ал Онисимовтің тиегі әбден ағытылып кетті – тіпті тоқтар емес. Әрбір оқиғаны жеріне жеткізе, майдашүйдесіне дейін баяндайды. Соның бәрі осылайша есінде қалғанына өзі де қайран. Тағы да Берия мен Сталин жайы. Машинасының ізіне адам салып қою; азапты ойлар мен күдіктер; тұтқындалу сәтін күту; Сталинге хат. Онисимов сол хаттың көшірмесін де осында ала келген. Ол міне, сейфте сақтаулы. Өзі бірнеше бет қана қағаз.

	- Оқып шығыңыз, Василий Данилович, - деп Онисимов оны академикке ұсынды.

	Ұсынылған қағазды қарт ғалым зейін қоя оқып шықты. Иә, күшті жазылған. Үлкен салмақпен, сеніммен жазылған. “Қарамағымдағы қызметкерлерімнің барлық іс-әрекеттерін толығымен өз жауапкершілігіме аламын...” “Бұл аппаратта Орталық Комитет маған сеніп тапсырған аппаратта ешқандай да қастандық әрекет жасалған жоқ..." Сосын хаттың соңғы жағында осы мәселені тексеру үшін арнайы комиссия құру жөнінде ұсыныс жасалған.

	- Тіпті қазірдің өзінде де мен осыған ештеңе қоса алмас едім, – дейді қызынып алған Онисимов. – Тіпті бір сөзін де өзгерте алмас едім.

	– Ал қазір мұнан да өткірірек етіп жазуға болар еді, - дейді академик Челышев.

	Бірақ Онисимов оның бұл сөзіне жауап бере қойған жоқ, қайтадан өзімен-өзі болып кетті.

	... Хат сөйтіп тікелей қожайынның қолына тиді. Оны мүмкін еткен қарт большевик Уфимцев болатын. Ол Сталинге шын берілген, оның жолынан ауытқушылыққа еш төзбейтін белгілі қайраткер еді. Ол Онисимовті сонау әскерде жүрген кезінен бастап білетін. Кейін олар тіпті туыс болып кетті. Уфимцев Онисимовтің әйелі Елена Антоновнаның жиен ағасы болып шықты. Ол әрине, бұл мәселеге келгенде туыстық, жақындық қатынасты араластырмас еді. Ол мұндайға ешқашан да жол беріп көрген емес. Мәселен кезінде өзі тәрбиелеп өсірген, өзінің ең жақсы көретін шәкірті оппозиция жағына шығып кетіп, жауапқа тартылғанда оны қорғап қалуға тырысқан жоқ. Ал Онисимовке сенеді, шексіз сенеді. Оның Орталық Комитет пен Сталиннің ісі үшін неге де болса дайын екенін жақсы біледі. Сондықтан ол Сталинді ренжітіп алармын, оның қатал қаһарына ұрынып қалармын деп қорықпастан Онисимовтің хатын оның алдына қойды. Сталин хаттың шекесіне “Комиссия құрылсын” деген бұрыштама жазды.

	Онисимов темекісін құшырлана тартып, ара-арасында жөтеліп қойып әңгімесін жалғастыра берді. Ертелі-кеш жауаптар алу. Кремльге шақыру. Әрі-бері адымдап жүрген Сталин. Берияның жексұрын жымиысы. Онисимов сөйтіп Кремльде өткізген адам шыдап болмас бір сағаттық оқиғасын бақайшығына дейін баяндап берді. Сонымен ол Сталиннің кабинетіне тұтқын боп кіріп, одан Халық комиссары болып шықты... Ол да бір өзінше кезең, өзінше бір дәурен еді-ау.

	Енді бір сәт ол Орджоникидзе жайын әңгімелеп кетті. Тағы да талай сыр ағытылды.

	Сыртта таң атып келе жатты. Терезе пердесінің саңылауынан таңертеңгілік сәуле де сығалай бастады. Бірақ оны Онисимов көргісі де, білгісі де келмейді, пердені де ашпайды. Әңгімесін бір тоқтатпай кетіп бара жатқан түнді ең болмаса тағы бір сәтке ұзарта түскісі келгендей. Алексан др Леонтьевичтің сұп-сұр жүзі таң ата тіпті бозғылт тартып кетті. Тынысы жиілеп, анадай жерде отырған Челышевке де естіле бастады.

	– Өзіңізді қинай берудің қажеті жоқ, - деді академик. – Өткенге жабыса бермей бері қарай жақындағаныңыз жөн. Сізді әлі талай істер күтіп тұр.

	Бірақ Онисимовтің барлық ойы әлі сол өткен кезеңдерде жатыр еді.





	31



	Әңгімесі тоқтар емес, айтып жатыр, айтып жатыр. Бұлар шынында да жан аямай еңбек етті ғой. Магнитогорскiнiң тiлдей жолы есіңізде ме, Василий Данилович, деп қойды бір кезде. Неге есінде болмасын. Ондайлар, сірә, ұмытылар ма?

	... Қырық бірінші жылдың қақаған қысы. Мәскеу түбіндегі атақты шайқас жүріп жатқан кез. Магниткадан жүз шақырымдай жерге машинамен әрең жеткен Онисимов борандатқан мидай далада тұр. Үстінде шолақ тон, басында құлақшын. Алдындағы тілдей жолмен қарлы боранда ыңырана күшеніп жүк машиналар тізбегі өтіп жатыр. Ұстаған бағыттары Магнитогор қаласы. Үстеріне тиегендері қызғылт-қара зілдей тастар. Бұл тасылып жатқан сол кездері қасқалдақтың қанындай болған мырыш рудасы болатын. Онсыз снаряд құю да, оқ өтпейтін танк жасау да мүмкін емес еді. Тек соның қосындысы ғана аса бағалы қара металл алуға жағдай жасайтын

	Ал елімізде мырыш рудасы жетпей жатты. Бұрын игерілген Украинадағы аса бай Никополь бассейіні жау қолында қалып қойды. Ендігі үміт артатын жер Грузиядағы Чиатура кендері еді. Ал оны Магниткаға жеткізу тіпті қиындап кетті. Кавказдан шыға беріс жолды жау самолеттері бомбылап, машина керуендерін жүргізбеуге айналды. Со жолмен тасылатын Баку мұнайы да сондай күйге душар болды. Өткен жазда ғана Магнитканың геолог-барлауШылары таяу маңдағы даладан шағын ғана ойдым-ойдым мырыш кендерін тапқан. Соны игеру үшін тез арада әлгі жерге Магнитогор кеншілерінің бірнеше тобы және қажетті үйшіктер мен брезент палаткалар жеткізілді. Сөйтіп жақын жерден аз да болса домна пештеріне мырыш рудасы жөнелтіле бастады. Бірақ ерте түскен қаһарлы қыс ұйтқыған боранымен басып қалып, соның өзін тасып алуға үлкен қиындық туғызды.

	Соғыс жағдайына байланысты болат өнеркәсібінің Орталық Штабы Свердлов қаласына көшірілген еді. Онисимовке сол жерден Мемлекеттік қорғаныс комитетіне шығу қажеттігі туды. Боранды даладағы мырыш кендерінен оралған бетте ол шешiнбестен өзін Мәскеумен қосуды сұрады. Телефон трубкасын көтеріп тұрып, ол аса жауапты, ауыр минуттарды басынан кешірді. Трубкадан әр түрлі ызың шу, сытырлаған дыбыстар естіледі, құлаққа қарлы боранның уілдеген үні келгендей болады. Байланысшылар оны Орталықпен қосқан бетте ол жағдайдың өте қиын екенін, жолдардың бәрін қар басып жатқанын, өз күштерімен тапсырманы орындай алмайтындықтарын батыл әрі ашық айтты.

	Жағдайды түсінген Қорғаныс комитеті Мәскеу майданына жөнелтілгелі тұрған екі автобатальонды Болат наркоматының қарамағына жіберді. Ол батальондар қарға малшынып жатқан кеншілерге жетіп, аса бағалы кен жыныстарын тиеп алып, оларды түтiндерi будақтаған, күнітүні тынымсыз жұмыс істеп жатқан көп трубалы заңғар зауыттардың бункерлеріне апарып төгумен болды.

	Онисимов өмір тіні деп аталған ойдым-ойдым мырыш кендеріне тағы барып қайтты, ондағы жұмыстарға тағы бір қозғау салды, кеншілерді де, тасушыларды да қамшылай түсті. Сөйтіп Свердловқа қайтып оралды. Келген бетте Челышевтің кабинетіне кірді. Академиктің ін түбінде жатқандай кішкене көздері жалбыраған қалың қастарының астына тығылып жасырына түскен. Екі езуіндегі боларболмас, күлкі нышаны бір көрініп, бір жойылып сан құбылады. Бұған қайран қалған Онисимов тікесінен:

	– Неге күлімсірей бересіз, Василий Данилович? – деп сұрады.

	— Аздап жүрексініп отырғаным, - деді Қуақыланған Челышев. – Жауапкершілікті өз мойныма алған едім...

	– Иә, о не нәрсе?..

	— Біздің қырандарымыздың мырыш рудасын шихтадан алып тастамасы бар ма? Тіпті бүкіл балқыту процесінің орындарын ауыстырды.

	Кәдімгі әдетіне басып “Оған кім рұқсат етті?” деп айқай салатын шығар деп күткен еді академик. Бірақ олай болмады. Оның орнына Онисимов:

	- Кім оны істеген? Қашан және қай жерде? – деген сауалдар қойды.

	- Екі зауытта бірдей солай болды, Александр Леонтьевич, - деп жауап берді академик.

	Челышев енді болған жағдайды толық баяндап берді. Кейбір болат түрлерін мырыш рудасын қоспай-ақ алуға болады екен. Олар мұны әбден-ақ сыннан өткізді. Осылайша шихталанған балқыма мемлекеттік стандарттарға толық сай келетін болып шықты. Ал бұған не дерсің? Сонда да болса Онисимов буырқанған сезімін тежей отырып, техникалық құжаттарды сын көзімен тағы бір қарап шықты, қолына қалам алып шихтаның формуласын қайта-қайта тексерді. Бәрі дұрыс. Бірақ соған қарамастан Онисимов:

	- Сонда да болса неге рұқсат сұрамадыңыздар? - деп қадалды.

	Челышев қалқан құлағының сыртын қасып қойып:

	- Айыптымыз! – деп көңілдене күлді. - Жастар одан да зорын істеп жіберуі мүмкін... Оларға біздей пақырлар қайдан ілессін...

	– Иә, Василий Данилович, жақсы болдық па, жаман болдық па, әйтеуір көштен қалмаған сияқтымыз ғой... - Онисимов үстел үстінде жатқан қораптан тағы бір сигарет алып тұтатты. Кенет ол ұзақ екі отырыс бойы аузына алмаған кісінің атын атап:

	— Петр Головня мені өлердей жек көретін шығар, – деді.





	32



	Комитеттің бұрынғы төрағасы тебірене отырып әңгімесін жалғастыра берді. Көп нәрсені айтып үлгірісі келеді. Сондықтан кейде хикаясын шолақ қайырады, кейде бірді айтып бірге кетеді, сол себепті кей әңгімелері атүстілеу шығады. Бірақ әбден қызып алған ой-қиялы өткеннің көптеген көріністерін ап-айқын етіп көрсетеді. Солардың бірін тағы да алдарыңызға тартып көрейік.

	... 1952 жылғы шілденің аптап күндерінің бірі болатын. КСРО Министрлер Кеңесінің инженер Лесныхтың өнертабысы жөніндегі қауылысын алғанына бір аптадай ғана уақыт өткен. Содан бері Онисимов ол қаулыны кабинетінде оңаша отырып талай рет оқып шықты. Сталиннің өзі қойған қаулының алғашқы тармақтарының бірінде-ақ Онисимовке сөгіс жарияланған. Тұжырымдамасы да қатаң-ақ. “Аса бағалы жаңашыл ұсынысқа қысым жасағаны үшін" деп жазылған. Бұл, әрине, оның намысына, ар-ожданына тимей кеткен жоқ. Бірақ сонда да болса бойы едәуір жеңілдік сезініп, уһ деген дем алғандай болады. Әйтпесе аузын арандай ашқан аждаһа ажал бұған соншалық жақын келіп, бетін сипап, тура көз алдынан жанап өтті емес пе. Егер Қожайын ашу үстінде Онисимовті орнынан тайдырып жіберген болса, Берия мұны, әрине, бұл дүниеде тірі қалдырмас еді. Сөйтіп ол аса қауіпті жағдайдан осы екі жол сөгіспен ғана құтылып кетті және оған қоса Лесныхтың әдісі бойынша істейтін аса қуатты зауыт салып, іске қосу жөнінде арнаулы тапсырма алды.

	Сол күндері жүйкесі әбден жұқарып, қатты шаршаған Онисимов қараптан қарап отырып саусақтары қалшылдап дірілдейтінін байқап, қайран қалды. Қанша дегенмен ол да сүйек-еттен жаралған адам емес пе, аптаның аяғында бір сәт сергіп, сенбінің кеші мен жексенбі күнін саяжайда өткізуді ұйғарды.

	Оған қызмет дәрежесіне қарай бекітіліп берілген саяжай Мәскеу өзенінің жағасындағы қарағайлы орман ішінде орналасқан еді. Ол үй де, қаладағы сияқты, қазына есебінен жабдықталып, өзгелердің қолымен жиһаздалғанды. Жанға қанша жайлы болса да Онисимов оған өте сирек баратын, тіпті демалыс күндері де көбіне жұмыста болатын. Осы соңғы келу сапарында саяжайға қонып шығып, ертеңіне, жексенбі күні, шақырайған түс кезінде сейілдеп қайту үшін үйінен шығып, аяғын жайлап басып өзенге қарай беттеді...

	Қап-қатты аппақ жағасы мен крахмалданған шолақ жең көйлегін жатар бөлмесінде қалдырған. Үстіне жұқа көк көйлек киіп, қысқа мойнына жел соғып тұрсын деп жоғарғы түймесін ағытып қойған. Басында жалпақ етекті жұқа ақ қалпақ. Александр Леонтьевич оңтүстік жаққа демалысқа барғанда да осылайша киініп жүретін.

	Біраз уақыт ол ашық алаңдарды, қарағайлы орман ішін аралап қыдырды. Бір кезде төменгі етегі өзенге барып тірелген төбенің басына шыға келді. Өзен беті күнге шағылысып жалтырап жатыр. Өзеннің ар жақ беті, жасыл желек жамылған, кей тұстары сарғая бастаған кең жазық. Жіп-жіңішке тас жолмен зырылдаған машиналар алыстан бармақ басындай ғана болып көрінеді. Әне бір биіктеу тұсқа келгенде жалт-жұлт етіп күнге шағыласып өтеді де алыстай бере кішірейіп барып көзден ғайып болады. Сәлден кейін оның орнына басқасы шыға келеді де, жаңағы көріністі тағы қайталайды.

	Ал мына төбенің маңындағы елді мекен тас жолдардан едәуір алысырақ орналасқан. Айнала тып-тыныш, адамдар да онша көзге түсе бермейді. Тек бірнеше кісі ғана суға шомылып, кейбіреулері жағада күнге қақталып жатыр.

	Кезінде шабылмағандықтан қаулап өсіп, сарғая бастаған шөптерді сытырлата басып келе жатқан Онисимов кенеттен:

	– Александр Леонтьевич, сенбісің? – деген дауыс естіді. Дауыс шыққан жаққа қарай мойнын бұрып еді, анадай жерде жартылай жантайып бұған қарап күлімсіреп жатқан Тевосянды көрді. Мойылдай қара шашты КСРО Министрлер Кеңесі төрағасының орынбасары бала кезінен Кавказ өңірінің ыстық күнін мол қабылдап өскен жан еді. Ол да Онисимов құсап қатқыл жағасын алып тастапты, ашық мойнының астынан жүндес кеудесінің жоғарғы жағы көрініп тұр. Жанында жеңіл педжагі мен жаздық сұр қалпағы жатыр. Таяу жерде жан-жағына мол көлеңкесін түсіріп жалғыз қарағай тұр.

	- Отыр, жайғас, деп жанынан орын ұсынды Тевосян.

	— Ой, бұ жерде мен жанып кетем ғой, – деді Александр Леонтьевич.

	- Онда жанбайтын жерге ауысуға болады, - деп Тевосян тез көтеріліп орнынан тұрды. Ол қолымен көзін қалқалап өзен жақтан біреуді іздестіре бастады.

	- Әне бір қызыл қалпақты баланы көріп тұрсың ба? Қызым ғой.

	Осыны айтты да қызына қарай қолын бұлғады. Мұны байқаған қызы да жағаға жүзіп шығып, әкесіне қол бұлғап жауап берді.

	- Осы маңда ұлым да болу керек, – деп сөзін жалғады Тевосян. – Қазір оны жүгіртіп жіберейін. Шахмат ойнауға қалайсың, Александр Леонтьевич? Володя қазір алып келеді. Әне, ол да мені көрген сияқты.

	Ол қолымен белгі беріп баласын шақырды. Онисимов оны құмда жатқандардың арасынан онша байқай алған жоқ еді. Бұтына труси киген, күнге тотығып қоп-қоңыр болып алған жас өспірім жігіт орнынан көтеріліп бұларға қарай жүгірді. Қас қағым сәтте жетіп келген кіші Тевосян әкесінен аумайды екен. Енді ғана тебіндеп келе жатқан қара мұрты да әкесінің мұртына ұқсайтын түрі бар. Жақындай бере Онисимовке иіліп сәлем берді де әкесіне:

	– Мен керек пе едім, әке? – деді.

	- Өте керексің. Жүгіріп барып бізге шахмат жеткізіп беруге қалайсың?

	- Оған қандай сөз болуы мүмкін. Қазір болады, – деп қайтадан жүгіре жөнелді.

	Онисимов баланың көз қарасынан әкесіне деген шексіз ілтипат сезімін байқап қалды. Байқады да жүрегін бірдеңе шымшып өткендей болды. Андрейка бұған үйістер ме еді. Жан дегенде жалғыз ұлы соңғы кездері әкесіне әлдеқалай салқын, бейжай қарайтын сияқты. Міне бүгін де сөйтті. Былай да сирек көретін әкесі саяжайға келгенде бір жаққа асығып тайып тұрды.

	Ескі достар шахмат тақтасын күтіп қарағай көлеңкесінде отырды. Темекілерін тұтатты. Онисимовтің аузында сигарет. Тевосянның тартып отырғаны сүйікті папиросы “Дюшес”.

	- Біздің медицина көгіндегі жарық жұлдызымыз Соловьевтің не дейтінін білесің бе? – деді Александр Леонтьевич. — Міне сол профессор айтады: темекі тарттың екен – асықпай, рақаттанып тарт. Ол үшін ең алдымен жақсылап жайғасып ал. Екі минут уақытыңды соған алаңсыз арна. Ал жұмыс ешқайда қашпайды дейді.

	Екеуі де аздап күліп алды. Біздің мына күн-түнді білмейтін сүрніккен заманда екі минут уақытты қайдан табарсың?

	Бұл отырыстарында олар жұмыс жайын сөз еткен жоқ. Қалыптасқан дәстүр бойынша саяжайда олар жұмысқа, іске байланысты мәселелерді қозғамауға тырысады. КСРО Министрлер Кеңесі төрағасының орынбасары, әрине, Сталиннің Онисимовке сөгіс жариялағанын жақсы білетін, Лесныхтың әдісі туралы қаулы жайына да әбден қанық болатын. Бірақ ол Онисимовке ауыр тиетін бұл мәселелер жөнінде жұмған аузын ашқан жоқ.

	Оны-мұнының басын шалып қойып, ауық-ауық үнсіз қалады. Тевосян етпетінен жатыр, екі қолы желкесінде. Кенет ол сөз арасында:

	- Осы алдыңғы күні саған Петр Головняның арызы жіберілген сияқты еді, алдың ба? – деп сұрады.

	— Алдым, – деді Онисимов.

	Александр Леонтьевич Кураковка директорының Орталық партия комитеті мен Министрлер Кеңесіне жолдаған хатымен танысып шыққан болатын. Жаныңды жаралайтын ащы хат. Кіші Головня Онисимовке үлкен айып таққан. Көп жылдар бойы оның қазір мойындалып отырған өнертабысына жол бермей қойды, кедергі жасаумен келді деп жазған. Одан әрі толып жатқан қатаң талаптар қойған... Онисимов қазір ол жайында ойлағысы келмей-ақ отыр. Бірақ Иван Федорович мұны неге сұрады екен?

	Тевосян сол жатқан күйі мойнын бұрмастан:

	— Кеше маған сол жөнінде Лаврентий Павловичтен телефон соғылды, – деді.

	Мәселе енді түсіндікті болды. Бірақ оған Онисимов ештеңе деп жауап берген жоқ. Бірақ мына ыстық күнде арқасын ызғар шарпып өткендей болды. Сөйтіп Лаврентий Павловичтен телефон соққан! Ол мұны да тіміскілеп біліп қойған! Лесных мәселесінен құтылып-ақ кетіп еді, енді басқа жерден ұстағысы келген ғой... Онисимов тағы да сигарет қорабын қолына алды. Саусақтарында аздаған діріл бар. Ерік-күшін жиып сол дірілден құтылмақ болып еді, бірақ онысынан ештеңе шыға қоймады. Темекісін тұтата алмады. Қорапты қайтадан қалтасына сұға салды.

	Тевосян енді басқа мәселеге кешті. Ұлының жайын, оның қай оқуға түскісі келіп жүргенін әңгімелеп кетті.

	Сөйтіп отырғанда Володя шахматты алып келді. Іштей толғаныс Онисимовтің ойынына едәуір кедергі жасады. Бірінші партияда ол тап-таза ұтылып қалды. Бірақ ол кәдімгі әдетіне басып, бойын тез жиып ала қойды. Саусақтарының дірілі де басылды, темекісін де тартты. Шахматты тәп-тәуір ойнайтын қарсыласын тез арада тықсырып-ақ үлгірді, көп ұзамай оны жеңіп те шықты.





	33



	... Әңгіме тиегі одан әрі ағытылуда.

	Қарт академикке бар сырын ақтара ашып, ағынан жарылып, қатты тeбeреніске түскен Александр Леонтьевич қайта-қайта орнынан тұрып кетіп, әрі-бері жүрумен болды. Қазір де ол теңселе жүріп Глобус жанына барды. Шар бетіндегі мұхиттар мен теңіздерге қарап тұрып:

	- Дүние жүзінде мені дәл Петр Головнядай жек көретін ешкім жоқ шығар, – деді. – Дегенмен ол жарық дүниеге былай қарайды.

	Онисимов екі алақанын көздерінің екі жағына қалқалай ұстап, оларды бір-біріне жақындата түсті.

	- Ал дұрысында былай қарау керек қой. – Ол енді қолдарын төмен түсіріп жіберіп, жоғарыға бір, төменге бір қарады да, бүкіл бөлмені толығымен шолып шықты.

	- Ал өзіңіз қалай қарайсыз? Болашақты көргіңіз келмейді ғой.

	- Ожағын қайдам. Мүмкін сол болашақ маған енді бұйырмайтын шығар. Дәл бүгінге дейін мен ауыр өнеркәсіпке қайтып оралатын шығармын деп үміттенуші едім. Ал енді ше?.. Енді мен оған керек емес сияқтымын.

	Онисимовтің сырына әбден қаныққан академик орнынан тұрды. Алда жұмыс күні, ең болмаса аздап мызғып алуы керек. Онисимовтің де дем алғаны жөн. Өзі шаршап шалдыққан дімкәс адам бір түнде қанша әңгіме айтты, қаншама сыр шертті! Осылайша ақтарылуы өмірінде бірінші рет шығар... Осы сәтте көңіліне демеу боларлықтай бірдеңе айтуы керек қой.

	— Ештеңе етпес, аздап шыдаңыз, – деді ол Онисимовке. — Орталық Халық шаруашылығы кеңесі ме, әлде Ауыр өнеркәсіп бас басқармасы ма, сондай бірдеңе ұйымдастырылатын шығар, әлі-ақ сізді солардың біріне шақырып қалар. Бізде әрқашан солай ғой. Әйтеуір бір адам қол астында дайын тұруы керек. Бәрін содан сұрап, содан талап етуге болады. Тіпті болмай бара жатса соны жауапқа тартуға да болады. Міне сол үшін сіз сияқты онисимовтер керек-ақ. “Табыңдар ана Онисимовті. Оның орны осы", - дейді. Қайда жүрсеңіз де өздері іздеп тауып алады. Айтпады демеңіз, міне дәл солай болады, Александр Леонтьевич, осы есіңізде болсын.

	Онисимов қонағын төменгі есікке дейін шығарып салды.

	Осындай ғажап түнді басынан кешірген Челышев таңғы салқында қонақ үйіне дейін жаяу тартты. Манағы ойлағанындай жатып тынығып алу деген жайына қалды. Бөлмесіне келгесін Тишландияға өзімен бірге ала келген күнделік дәптеріне Онисимов тарихын жазып тастауға отырды. Бүгін тәп-тәуір экскурсиялар бар еді, соған қарамастан Челышев телефон соққандарға “бүгін онша күйім болмай отыр, ешқайда шыққым келмейді” деп жауап берді. Сөйтіп ол күні бойы жазумен болды. Атақты домна шы-ғалым отыз жыл бойы осылайша күнделік жүргізіп келеді. Қайталанбас, ғажап уақытта өмір сүрдім ғой деп есептейтін ол, келешек ұрпаққа осылайша 13 қалдырып кетпек.

	Авторлық құқымды пайдаланып (бұдан оқырман қауымға қиянат жасамаспын деп ойлаймын), мына бір жайды тағы бір айта кеткім келеді: егер менің қолымда Челышев сияқты ғалымның күнделігі болмағанда мүмкін мен бұл романды ойластырмаған да, жазбаған да болар ма едім, кім біледі.

	... Мәскеуден келген топты елге қайтар қарсаңындағы кеште Онисимов өзіне шақырды. Өмір бойы ішімдік атаулыны маңына жолатпаған Александр Леонтьевич бу жолы да сол қағидасын берік ұстанды – қонақтарына арақ та, шарап та, тіпті сыра да қойған жоқ.

	Астан кейін бәрі патефон тыңдады. Патефон табақтарында халық арасына кең тараған орыс әндері - "Стенька Разин”, “Еділде бар бір жартас”, “Емен мен жиде”, “Мәскеу маңындағы кештер” әндері орындалды. Орыс адамдары бас қосқан жерде әнші-орындаушылар шықпай қалған ба. Бұлардың арасынан да сондай адам табыла кетті. Ол ұзын бойлы, қыр мұрынды, сары шашты жас инженер еді. Алдында бұйығылау көрінгенімен келе-келе ашылып, жадырап, әбден еркіндеп алды. Қонақтардың бәрі де көңілденіп, ән мен биге еліктей бастады, үстіне салтанатты қара костюм киген Онисимов кіші-гірім сахнаға лайықталған кемердің баспалдағына отырып алып, жерлестеріне мейірлене қарап, олардың көтеріңкі көңіл-күйлерін қызықтаумен болды. Өнерпаз жігіт бір кезде педжагын былай лақтырып тастады, ән ырғағына қарай қолдарын ойнатып, мұңды бесік жырын бастай жөнелді:



	Өскеніңде бой жетіп,

	Ұзатар сені ел болып.

	Кетерсің басқа ауылға,

	Бөтен жерге – жат жұртқа.



	Ол қос қолымен әнді әрі қарай жетектей берді, енді оның қайырмасына көп дауыс қосылды:



	Дүйсенбіде ол жерде

	Өне бойы ақ жауын.

	Әй, әй, әй...

	Ақ жауын, ақ жауын...



	Кезінде Пантелеймон әулиенің ауласында - сол ауладағы монахтардан тартып алынған үй болат институты студенттерінің жатақханасы болатын – сырықтай жіңішке, көк көзді Володя Пыжов, студенттердің атауы бойынша Пыжик, дәл осылайша екі қолын жоғары көтеріп, әнді жүргізіп дирижерлік етіп тұрушы еді. Ол да қазір дүниеден өтті. Оны есіне алу Онисимовке де оңай емес. Бірақ өзін қанша тежейін десе де ұмыта алмайды. Міне сол Пыжик бүкіл түні бойы ән салудан жалықпаушы еді. Ол да осы сияқты педжагін шешіп тастайтын. Бірақ оның үстіндегісі мына сияқы шолақ жең көйлек емес, сәтеннен тігілген қима жағалы жейде болатын. Оның етегін шалбарының сыртына шығарып жіберетін. Белінде жіңішке белбеуі болушы еді. Ол да өзімен бірге Сібірден ала келген мұңды да сырлы бесік жырын дәл осылайша орындаушы еді.



	Төбелесер жігіттер,

	Балталарын сермесіп.

	Сәрсенбіде ол жерде

	Тағы да жауын, ақ жауын...



	Әдейі қылғандай, қазір де жаңбыр жауып, елшілік терезелерін тырсылдатып тұр.



	Әй, әй, әй,

	Ақ жауын, ақ жауын...



	Әбден қызынып алған ақ құба инженер енді басқа бір әнді бастап кетті.



	Сүйікті менің жан сәулем

	Отыр ғой әке төрінде...



	Пыжов сонау студенттік шағында осы әнді де орындайтын. Ол, әдетте, Онисимовтің әнге қосылуына рұқсат етпейтін. Өйткені мұнда ешқандай әншілік қабілет жоқ еді. Тек “Сүйікті менің жан сәулемді” бастағанда ғана: "Саша, бұған қосылуыңа болады” деп қоятын. Александр Леонтьевич қазір де басқаларға қосылғысы келіп кетті. Ыңылдап әуен ырғағына ілесе бастады.

	Қонақтар түн ортасы ауғанда ғана елшімен қоштаса бастады. Онисимов әрқайсысының қолын жеке-жеке қысып шықты. Сосын Челышевке бұрылып:

	– Бәріне сәлем айтыңыз, – деді. Сосын тағы да аз-кем іркіліп тұрып:

	— Бәріне, – деп қайталады.

	Челышев қалың қабағының астынан Александр Леонтьевичке бір қарады да түсіне қойды: “Бәріне” дегені кіші ГоловнЯға да дегені еді.

	- Сәлеміңізді жеткіземін, – деді ол.





	34



	Есімі дүние жүзіне жақсы таныс, аса бағалы “Жалпы терапия” кітабының авторы, Мәскеулік профессор Николай Николаевич Соловьев жөнінде кезінде осы хикаямызда аздап әңгімелеп кеткенбіз. Оның бір кезде Онисимовті қарап, “сезімдер қақтығысынан сақтаныңыз? деген кеңесі оқырмандарымыздың да есінде болар.

	Міне сол Соловьевқа 1957 жылдың тамыз айында Сыртқы істер министрлігінен телефон соғылды:

	- Николай Николаевич, Тишландияға барып қайтуға қалай қарайсыз? Біздің сондағы елшіміз Онисимов жолдас науқастынып қалып еді.

	— Не науқас?

	- Алғашында өкпесі қабынып ауырған. Қазір қиын кезеңнен аман-есен өтті, бірақ толық сауығып кете алмады. Біз сізден сол кісіге барып, дәрігерлік қорытынды жасап беруіңізді сұрар едік.

	Жасы егде тартқанымен өңі жас көрінетін, бұйраланған ақ шулан самай шаштары қасқа басына жақсы қонып тұратын, осы себептен де, кезінде жазғанымыздай, дәрігерден гөрі суретшіге немесе режиссерге көбірек ұқсайтын Соловьев көп елдерде болған еді, бірақ Солтүстік Еуропа елдеріне барудың сәті түсе қоймаған! Сондықтан ол бұл ұсынысқа сөз деместен келісе кетті.

	Қыркүйек айының таң сәрісін де Николай Николаевич Внуково аэродромынан ұшып шықты. Онымен бірге Онисимовтің әйелі де аттанды. Ол әрине, іштей абыржулы еді, бірақ оның бүкіл жүріс-тұрысынан, киім киісінен, шаш тарасынан әлдеқандай ресмилік, үлкен ұстамдылық байқалады.

	Жол-жөнекей бір самолеттен екінші самолетке ауысып отыру аралығында аэропорттағы өңкей әйнектен жасалған аса кең жолаушылар залында Николай Николаевич Елена Антоновнадан:

	— Күйеуіңіз сізге науқасы жөнінде ештеңе жазып па еді? – деп сұрады.

	- Жоқ, ол жөнінде ештеңе жазған жоқ деуге болады. Іс қағаздары болмаса жалпы ол хат жазуды жаратпайды. Хат жазған күнде де ауруы жөнінде ештеңе айтпайды. Бірақ бір байқағаным: со жақтың ауа райына әлі күнге дейін үйренісе алмай келеді, өне бойы суық тигізіп ала береді.

	- Ал көңіл күйі, жалпы ахуалы қалай?

	- Қалай десем екен, – Елена Антоновна ойын неғұрлым қысқа да жатық жеткізуге тырысты. - Қызмет бабына байланысты ауыр жағдайлар болған. Жаңа қызметіне де үйренісе алмай біраз қиналды. Бірақ артынан оған да көніп, қалыптасып кетті.

	Таңертең ерте тұрғанына қарамастан өңі жадырап, құлпырып отырған Соловьев Онисимов әйелінің сөздерін бар ынтасымен тыңдады. Ол өз ісіне әрқашан да мұқият: төбесі тықырланып қалған шаштарына ақ түсе бастаса да өмірге деген құштарлығы басылмаған жас адамша әр науқасқа, әр адамға үлкен ынтамен, зор ықыласпен ден қояды. Бәрін біліп, бәрін зерттеп, дұрыс қорытынды жасауға тырысады. Осы тұрғыдан алғанда оның жазушы кәсібімен үндес жалпы терапиямен айналасуы да жайдан жай емес сияқты.

	- Артық кетсем кешіріңіз, – деді ол - Сізге ол кісімен бірге кетудің реті келмеді ме?

	Онисимовтің әйелі өзін аз да болса шымшып өткен бұл сұраққа да реніш білдірген жоқ. Сол сабырлы да салмақты күйі:

	– Менің де қызметім бар ғой. Оның үстінде баланы да тәрбиелеу керек. Қазір оның нағыз аумалы-төкпелі кезі ғой, – деп жауап берді.

	Не айтарсың, дұрыс та шыншыл жауап — Николай Николаевич оған риза болған сезіммен басын изеді. Жолға шыққалы бері олар осылайша бір-екі ауыз ғана пікір алысты, бірнеше сағат қана самолетте бірге келеді. Ал дәрігердің әйелден алған әсері есте қаларлықтай: жол серігі өзін ұстай да білетін, әр нәрсені дұрыс түсініп пайымдай да білетін білікті кісі болып шықты. Несі бар, бір жағынан осы да дұрыс. Қиын сәтте мұндай жан абыржып абдырамайды да, жылап-сықтап мазасын да алмайды, қайта қажет болса өзіне кеңесші де, көмекші де бола біледі.

	Тишландияның астанасына самолет кешкісін келіп қонды. Күтіп тұрған машина Соловьев пен Елена Антоновнаны аэровокзалдан елшілікке алып кетті.

	Елші шынында да қатты науқас еді. Мәскеуден келгендер мұны бірден байқады. Әбден арықтап, құр сүлдері қалған ол келгендердің алдынан халатпен шықты. Жүріс-тұрысы тым болбыр, әйелін көргенде де көзі онша жадырай қойған жоқ. Жұбайын болар-болмас сүйген болды, онда да қањселсіз еріндерін оның бетіне тиер-тимес жақындатты да қойды. Тым сарғыш тартқан боп-боз беті әйелі мен дәрігерге қатты әсер етті. Сарғыш жүзі тіпті сұрланып, күлгінденіп кеткен бе, қалай? Осының өзіненақ оның айығуы қиын ауыр науқасқа шалдыққаны көрініпақ тұр еді.

	Бұрын Онисимов күнде қырынып, таранып, мұнтаздай болып жүруші еді. Қазір оны да сиректеткен сияқты. Иегі мен жақ сүйегінен жоғары қарай селдіреген сақал-мұрт пайда болған. Арықтағаннан бет сүйегі одырайып, әдеттегі жұқалтаң мұрны бұрынғысынан едәуір үлкейіп, қолақпандай болып көрінеді.

	Николай Николаевич жұбайларды оңаша қалдырып кейінірек қайтып оралды. Александр Леонтьевич профессорды жатар бөлмесінде қабылдады. Бөлме мұнтаздай етіп жиналып қойылыпты. Бұл, әрине, Елена Антоновнаның істегені. Ортада, тура Мәскеудегі сияқты, жалпақ екі кереует түр. Біреуі мұнтаздай етіліп жиналған, екіншісінің көрпесі науқастың жатуына ыңғайланып жастықтан төменірек көмкеріліп қойылған. Киім ілетін айналы шкаф, қос кебеже, аласа үстелше – бәрі орын орнында. Үстелшенің үстінде су құйылған графин мен гүлсалғыш құты тұр. Көзілдірігін киіп алып, Онисимов әйелі әкелген Мәскеу газеттерін қарап отыр. Дәп-дәу мүйіз көзілдіріктің астынан Онисимовтің қушиған ап-арық беті бұрынғысынан да кішкентай болып көрінеді.

	Енді дәрігер мен науқасты оңаша қалдырып, бөлмеден Елена Антоновна шығып кетті. Көзілдірігін алып, әңгімені бірінші болып Александр Леонтьевич бастады. Ол өзінің жай-күйіне шағым айтқан жоқ, қайта, профессордың байқауынша, өз науқасын алып-жұлып бара жатқандай ештеңе жоқ сияқты етіп көрсетуге тырысты.

	- Мен жұмыс істей аламын және істегім де келеді. Тек менің көңілімдегі күдікті шешіп беріңіз, Николай Николаевич, – деді.

	- Ол қандай күдік?

	Александр Леонтьевич әңгімесін айта бастады. Шамасы, суық тигізіп алған болуы керек, осыдан бір айдай бұрын дене қызуы қырық градусқа дейін көтерілді. Әрине, дәрігер шақырылды. Келген дәрігердің шыққан тегі орыс, азаматтығы американдық, ал мекен-жайы тишландиялық болып шықты.

	- Былайша айтқанда әлем азаматы. Өзі де қызық жан екен. Жеке емханасы бар көрінеді. Осындағы барлық елшілектерге қызмет көрсетеді. Ал біз туралы не айтқанын білесіз бе? Сіздердің адамдарыңыз - сырларын ішіне бүккен тұйық жандар дейді. Көрдіңіз бе, біраз нәрсені түйген. Және өз ісіне әбден жетік кісі.

	Онисимов осының бәрін асықпай отырып әңгімеледі. Николай Николаевичке оның өзін ұстай білу мәнері ұнады – ешқандай кеуде көтеру, паңсу немесе көлгірсу деген жоқ, әңгімесі де ашық әрі батыл. Американдық орыс Александр Леонтьевичке оның өкпесі қабынғанын хабарлаған. Дәрілер беріп, дене қызуын басқан. Сосын елшіні өз емханасына апарып, рентгенге түсірген. Көп ұзамай Онисимовті жергілікті екі профессорға көрсеткен. Александр Леонтьевичтің айтуынша ол екеуі турасынан: “Өкпеңіз рак ауруына шалдыққан” деп мәлімдеген.

	Ал шындығында жағдай басқашарақ болатын. Онисимовтің шытырман өмірі мен науқастану тарихын зерттей келе біз мынаны анықтадық: біріншіден, Александр Леонтьевич Мәскеуден келген Соловьевке тишландиялық дәрігерлермен болған әңгімені онша дәл жеткізбеген. Кейінірек Мәскеуде сол екі профессордың екеуімен де кездесу сәті түсті. Олар осында өткен рак ауруына қарсы күрес жөніндегі халықаралық конгреске келген екен. Біреуі ширақ денелі егделеу кісі де, екіншісі үлкен қой көзді жастау жігіт. Екеуі де сондағы кеңес елшісін ұмытпапты. Міне солар айтады: Онисимовке ауруының шын сырын тура бетіне айту олардың ойында да болмаған. Науқас сұрағасын оған өздерінің аты-жөндерін айтып таныстырған. Ал жаратылысынан зерттемпаз Онисимовке осының өзі де жеткілікті еді. Олар өзара кеңесу үшін келесі бөлмеге шығып кеткенде Александр Леонтьевич белгілі тишландиялықтардың аты-жөндері берілген анықтамалыққа үңіледі. Содан ол бұған келген дәрігерлердің рак ауруының мамандары екенін біледі. Ал біреуі тіпті сондағы Орталық онкология институтының директоры болып шығады. Қайтып оралған профессорларды Онисимов қатты қыспаққа алады. Бұған басқалар емес, онкология мамандарының келу себебі не? Сонда бұған белгілі дәрежеде негіз болғаны ғой? Солай ғой тегінде? Онисимов бұрын бас басқарма бастығы, министр және Комитет төрағасы кезінде де бір нәрсеге көзін жеткізу үшін кімге де болса тура осылай шүйілуші еді. Мына жерде де оның бұлтартпай қойған сұрақтарына шыдай алмаған үлкен көзді профессор: иә, ондай негіз бар деп жауап беруге мәжбүр болады.

	Соловьевке де ол ШЫНДЫҒЫн айтқызғысы келген болуы керек.

	– Осындағы дәрігерлер рак ауруына шалдыққансыз деп жатыр, - деп турасынан кетті. “Ісік" деп сыпайылап жатпай-ақ “рак” деп бадырайтып бір-ақ айтты. Темірдей берік Онисимов бір қараған кісіге шынында да сабырлы көрінді. Таяу тұрған үстелшенің үстінде “Друг” сигареті жатыр еді, Онисимов оған қолын созып, дірілдеген арықша саусақтарымен оны әрі-бері айналдырып отырды да тастай салды. Дегенмен саусақтарының дірілі оның жүйке тамырларының шиыршық атып тұрғанын айқын аңғартқандай еді. Соловьевтің көзіне көзі түсіп кеткен Онисимов темекі қорабын былай ығыстырып қойды:

	– Жай алып жатқаным ғой, темекі тартуды қойғанмын, – деді. Сөйтті де екі қолын айқастырып, аз-кем үндемей отырып қалды.

	- Осындағы дәрігерлер солай деп жатыр дейсіз бе? – деді Соловьев. — Олай деуге олардың қандай негіздері бар екен?

	Онисимовтің жүзі бұрынғысындай өткірленіп, қатуланып шыға келді. Сөзі де ширақ-ақ:

	- Олардың бұлайша айтуларын жақтамайсыз ба? - деді ол – Ауырған адамдар да әр түрлі болады ғой. Кейбіреулер жалған үмітпен өмір сүргісі келеді. Ал кейбіреулер шындықты қалайды. Мәселен мен өз ауруым жөніндегі шындықты білгім келеді. Егер мен рак ауруына шалдыққан болсам – ол тағы да бұл сөзді бүкпе-қақпасыз айтты - маған солай деп ашып айтыңыз. Мен осыған орай әрекет етуім керек. Бітіріп тастауға тиіс талай шаруам бар. Соларды аяқтап үлгеруім керек. Ол үшін маған мәселенің анығы қажет.

	Николай Николаевич рентген суреттерін алып қарады. Өкпесінде біраз көлеңке табы бар. Ол көлеңкелер қабынудан гөрі ісікті көрсететін сияқты. Профессор Александр Леонтьевичті шешіндіріп, тыңдап та көрді. Желке тұсынан, шашының ең төменгі шетінен меңге ұқсас өсінді тауып алды. Көлемі әжептеуір-ақ – бармақ басындай.

	- Мынауыңыз не? – деп сұрады профессор.

	– Өзім де жақында ғана байқадым.

	Соловьев өсіндіні тағы қарап шықты. Ол өзінің жалпы терапия курсында мұндай өсіндіні рак ісігінің хабаршысы немесе соның серігі деп бағалаған болатын. Бірақ оны рак ауруының бірден-бір белгісі деп тұжырымдаудан аулақ еді. Терісінде бұдан басқа да белгілер жоқ па екен? Атақты дәрігер науқастың денесін асықпай түгел қарап шықты. Қолтығының астынан қатқылдау түйіншек сезінді, бұл да жақсылықтың белгісі емес. Тізесінің астындағы шұңқырларды қарап еді – о жағы таза болып шықты.

	Енді дәрігер саусақтарын салалап Онисимовтің шашына сүңгіте бастады. Сезімтал саусақтарының ұшымен бас терісін мұқият сипалап шықты. Әдетте өкпе рагі кезінде бас пен бет терісіне ешқандай дақ түспеуі керек. Ал мынау не? Тарыдай ғана түйіншек саусағына ілінді. Міне тағы біреуі шықты. Ал мына бір түйіншек, әлгі екеуінен де үлкенірек. Иә, жағдай қиын... Ауру асқынып, уақтысы өтіп кеткен...

	- Ал мына басыңыздағы түйіншектер жөнінде не айтасыз? Олар қашан пайда болып еді?

	– Қайсы? - Онисимов шаштарының астындағы түйіншекті сипалап көрді. — Мен олар туралы білгенім де жоқ. Қазір ғана байқап отырмын.

	— Киініңіз, Александр Леонтьевич. Онисимов аппақ арық денесіне жейдесін киіп жатып:

	– Сізден тек тура пікір күтем. Ол маған ауадай қажет. Бұдан былайғы іс-әрекетім соған байланысты, – деді.

	Оның бұл сөздерді мығымдап салмақпен айтқандығы соншалық, тіпті тәжірибелі дәрігердің өзі де селт етіп екі ұдай күйге түсті. Мүмкін Александр Леонтьевичке шындықты айтуы керек шығар? Ол шынында да қалың көпшілікке ұқсамайды ғой. Мәселені қоя білуіне турашылдығына, өткірлігіне қарамайсыз ба? Дегенмен дәрігер қалыптасып қалған сақтығына басты.

	- Мен сіздің өкпеңізде қабыну процесі жүріп жатыр деп есептеймін, - деді Соловьев. Одан әрі ол тіпті жаранаға жуымайтын нәрселерді айтып кетті:

	- Сөз жоқ, өкпеңіздің ожер, бұ жерінде қабыну ошақтары қалып қойған. Қазір сол жерлер пневмонияға айнала бастаған. Дәрілер оның бетін бүркеп көрсетпей тастаған. Ал соның ар жағында әлгі ауру орын теуіп, өмір сүріп, мына көзіміз көріп, қолымыз ұстап отырған құбылыстарды туғызып отыр.

	Сөйтіп ол кәдімгі әдеті бойынша аурудың ыңғайына қарай өзі ойлап тапқан жанды көріністі сенімді суреттеп шықты. Сосын ең соңында:

	- Ал дұрысында Кремль ауруханасында зерттеліп шыққаныңыз жөн. Тек содан кейін ғана анығын айтуға болады, Александр Леонтьевич, - деді ол.





	35



	 Науқасты қарап болғаннан кейін Николай Николаевич Елена Антоновнамен сөйлесті, оған тишландиялық дәрігердің күдігі негізсіз емес екендігін айтты.

	Олар елшілік бағындағы скамейкада отырған. Еңкейе бастаған күні әлі де жайлап қыздырып тұр. Бұл ауыр хабарды Онисимовтің әйелі ұстамдықтықпен қарсы алды. Жылап-сықтап дәрігердің мазасын алған жоқ.

	- Ондай қорытынды жасауға қандай негіз бар? Белгілерлі қандай? – деп сұрады.

	Профессор өзі көріп, байқаған нәрселердің бәрін айтып, түсіндіріп берді.

	- Енді не істеуге болады? Еш амалы жоқ па мұның?

	- Сізге жалған айтып, үміттендіре алмаймын, Елена Антоновна, Операция жасау мүмкін емес сияқты. Басқа қандай жолы бар?! Әзірге біздің медицина бұған шипа боларлық ештеңе таба алмай отыр ғой.

	Елена Антоновна жүзін тайдырып әкетті. Соловьевке оның маңдайының шеті мен қалы бар шекесі көрініп тұрды. Қызыл көк қал шашына бойлап енген сайын ұлғайып, бұрыштанып, одан әрі қадау-қадау бөлініп, бөлшектеніп кетеді екен. Дәрігердің тілінде мұндай дақ – олардың да тілі өткір ғой - шарап дағы деп аталады. “Кезінде пластикалық операция жасап жіберуге де болады еке-ау” деп ойлады Соловьев. Ал мына түрінде қошқыл-қызыл шараптан гөрі қызғылт шарапқа көбірек ұқсайды. Бірақ бұдан әйелдің өңі онша бұзылып тұрған жоқ. Қайта оның жаратылысына, мінез бітіміне сай келетін сияқты.

	Ол сөйтіп жүзін тайдырып әкетті, бірақ жыламады. Тек бір-екі рет бет орамалын көзіне апарды. Сосын қайтадан дәрігерге қарады. Даусы бұрынғысынша ширақ, бірақ көзінің төңірегі мен мұрны аздап қызарған. Николай Николаевич оған Онисимовпен арада болған әңгімені айтып берді, оның шындықты қалайтынын, мұндағы профессорлардың күдігі дұрыс па деп талап етіп отырғанын жеткізді.

	- Сіздің күйеуіңіз шыдатпай барады. Бітпей қалған істерім бар, соларды үлгіру үшін анығын білуім керек деп қадалып отыр, – деді Соловьев.

	Аз-кем ойланып алды да, тіпті осындай сәттің өзінде де кереметтей ұстамдалық көрсете білген әйел:

	– Жоқ, өйтуге болмайды, – деді. – Ол шынында да батыл адам және қандай қауіп-қатерге де жасқанбай тура қарай алады, бірақ... Егер оны сақтап қалу мүмкін болмаса, — ол тағы да көз жасын сүртіп алды, – біздің парызымыз оның қалған күндерін жеңілдету емес пе?

	Әйелінің мына сөзіне де риза болған Соловьев оған тағы да ілтипатпен қарап, басын изеді.

	- Өйтуге болмайды, – деп қайталады Елена Антоновна. - Ол, әрине, қайғырмай тұра алмайды және қайғысын ешкімге білдірмей ішінен тынады. Ол үшін ең қиыны да осы. Мұны қалайда ескеруіміз керек.

	Сөйтіп қайраткер әйел күйеуінің сырын терең білетін болып шықты. Бәлкім сондықтан да шығар, аз-кем ойланып алды да:

	- Мүмкін осы қасиетінің әсері шығар, – деп бірдеңе айтпақ болып келе жатты да сөзін аяқтамай іркіліп қалды.

	Мәскеу дәрігері Онисимов әйелінің ақыл-парасатына іштей жоғары баға берді. Медицинада “Рак ауруы өзіне төсек дайындайды” – деген мәтел бар, деді ол. Бұл аурудың пайда болу сыры ғылымға әзір белгісіз болып отыр. Терапевтердің оны емдеуге келгендегі дәрменсіздігі осыған байланысты. Бірақ организмде оған қарсы іштей күрес жүріп жататыны даусыз. Егер сол организм әр түрлі жүйке тоздыратын құбылыстармен, қақтығыстармен, рухани езілушілікпен тоза бастаған болса онда, әрине, бұл ауру ептеп бас көтеріп, қорғаныс шебін бұзып, сыртқа шыға бастайды.

	- Біз бұл байланыстарды былай түсінеміз, Елена Антоновна, - деді Соловьев, – рухани езілушілік, әрине, қауіпті ісікті туғызбайды, бірақ ол соның дамуына белгілі дәрежеде жағдай жасайды. Мәселен, Александр Леонтьевичте ол ертеректе пайда болған болуы мүмкін. Айтпақшы,

	Мәскеуден осында келерде ол кісінің өкпесі сәулеге түсіріліп пе еді?

	– Жоқ, түсірілген жоқ-ты. – Неге, қалайша?

	- Оның бәрі жай нәрсе емес. Шынын айтсақ, ол жұмыстан босатылған еді ғой... Ұмытпасам, сіз партия мүшесі емессіз ғой деймін?

	— Иә.

	Елена Антоновна аз-кем үндемей қалды. Сосын жағдайды таразылай келіп, дәрігермен ашық әңгімеге баруды жөн көрді.

	— Тек бұл әңгіме екеуіміздің арамызда ғана қалсын, Николай Николаевич, – деді ол. – Александр Леонтьевич, әрине, қате жіберіп алды, оларға ұнай қоймайтын пікір айтты. Сол үшін оған берілген жаза да өте қатаң болды. Оны жалпы ауыр өнеркәсіптен аластады, сөйтіп осында жіберді. Ал ол қашан да тәртіпке бағынған кісі. Егер ол дәрігерге тексерілуге барса, ал дәрігерлер оған мұнда жүруге рұқсат етпеген болса, ол, әрине, жоғарыдағылар тарапынан түсінбестік туғызар еді, олар мұны тіпті басқаша бағалаған болар еді. Ал оның мұндай ауруға шалдыққаны менің үш ұйықтасам түсіме ме кірген жоқ. Мұндай болады деп кім ойлаған?

	Осы үшін ол өзін шынымен-ақ кінәлайтын сияқты. Қанша дегенмен заты әйел емес пе, бір сәтке жібі босаңқырап, сұрғылт-көк бешпетінің жеңiне бетін басып жылап жіберді. Бірақ бұл сәт бір-екі минутқа ғана созылды. Іле-шала ол дереу бойын жиып ала қойды, көз жасын да сүртіп тастады. Қайтадан бойын тіктеп, қандай істі, қандай тапсырманы болса да атқарып тастауға дайын отырды. Бұл әйел сонау жиырмасыншы жылдардан бері партия мүшесі еді, содан бері өз атына бірде-бір дақ түсіріп, немесе әлдеқандай жазаланып, я сөгіс алып көрген емес. Қашанда темірдей берік, ұстаған жолы ашық та айқын, кімге де болса өзін мемлекет және қоғам қайраткері ретінде көрсете білген жан. Бірақ ол сонымен бірге кейде осалдықтарға да бой алдырып алатын әйел де, жұбай да еді. Міне, ол дәл қазір қатты қайғырып, бет терілері салбырап нағыз әйелдік күйге түскен. Бірақ ол күйеуі үшін босандық қалпынан тез арылып, күш-жігерін бойына жиып, тұп-тура жұмыста отырғандай жып-жинақы болып шыға келді.

	Оған көз тастай отырып, Соловьев бір жерде өзі естіген және өзіне ұнап қалған “Өлім мен әйел тәңірден” деген мәтелді есіне түсірді. Сөйтіп мына науқас өзінің өмір жолын осы әйелмен жүріп өткен. Ал егер оның әйелі бұл емес, басқа біреу болса ше? Әрине, бұл көңілге қонбайтын сұрақ... Бір кездері ол осы әйелді таңдап алды ғой, олай болса бұл таңдау оның өзін де мінездейтін нәрсе. Егер ол басқа әйелге үйленген болса, онда Онисимов Онисимов болмаған болар еді. Дегенмен өмірде бәрі болып жатады ғой. Мүмкін ол кезінде басқа әйелге көз салған шығар, басқа біреуді армандаған да шығар... Бірақ парасатты дәрігер негізсіздеу көрінген бұл ойларды тез серпін тастады. "Өлім мен әйел тәңірден” деп іштей қайталады.

	Мәскеулік профессор мен Елена Антоновна мынадай шешімге келді: Николай Николаевич дәл бүгін Мәскеуге жеделхат жібереді. Ол қойын дәптеріне сол жеделхаттың нобайын да сүйкеп тастады: “Онисимовті бұл жерден алып кету керек. Өкпе рагына шалдыққан түрі бар. Соловьев” деп жазды.

	- Енді менің оған керегім бола қоймас, - деді Соловьев.

	– Жоқ, сіз оған кіріп шығыңыз, қараңыз, – деді Елена Антоновна. – Ең болмаса қарауға келген болыңыз, дәрілер жазып беріңіз.

	Осы әңгімеден кейін Николай Николаевич Онисимовке күніге екі рет келіп тұрды. Оның ішкі дүниесін мұқият тыңдап, ожер, бұ жерін қарап, әр түрлі дәрілер жазып беріп жүрді. Бір ғажабы, науқас өзін біршама тәуір сезіне бастады. Бірақ мұның сыры дәрігерге түсінікті еді. Рак ауруының барысында мұндай алдамшы сәттер болып тұрады. Оған әр түрлі себептер әсер етеді, әсіресе көңілкүй ахуалы. Бірақ дене қызуы, шаршап-шалдығып, тез болдырып қалу күйі өзгере қоймайды. Дегенмен кей сәттерде, әсіресе тәңертеңгілік уақытта, Онисимов өзін едәуір ширақ сезініп жүрді. Ондай кездері Александр Леонтьевич желбегейін тастап, қырынып-таранып, үстіне жұқалау педжак-костюм киіп алады. Өзін қарауға келген Соловьев пен мұндай кезде көбіне қасында болатын әйеліне Тишландия жөніне ынталана әңгіме айтып береді.

	Сол әңгімелерден Александр Леонтьевичтің елшілік қызметке де едәуір беріліп, қызығып алғаны айқын еді.

	- Бұл өзі күрделі құбылыс, – дейді ол. – Мұндағы ұлтшылдық сезімі американ ықпалына бірден-бір қарсы тұрған күш. Әсіресе интеллигенцияның басым көпшілігі, сонымен бірге буржуазиялық интеллигенция да сондай сезімде. Ал бізге келгенде олардың арасында солқылдақтық та жоқ емес. Дегенмен әрі-бері қиқаңдай тұра олар біздің жаққа жиі-жиі көз тастай береді. Өйткені біз олар үшін үлкен күшпіз. Елден алыста, жырақта жүргендіктен мұны әсіресе айқын сезінесің.

	Онисимов осылардың ішіндегі “Біз - үлкен күшпіз" - деген сөздерді аса бір мақтаныш сезіммен, көтеріңкі күйде айтты. Елена Антоновна, әрине, әңгімеге араласқан жоқ, бірақ оны бар ынтасымен тыңдады, ара-арасында басын изеп қойып жүрді. Александр Леонтьевич дәрігерге экономика мәселелерін де әңгімеледі. Тишландияда өнеркәсіптің тез дамып келе жатқанын, бірақ оның әскери қуаты онша емес екенін айтты. Бірақ бұл елдің ішкі мүмкіншіліктері орасан зор, мен мұны металлург ретінде айқын аңғардым, деді ол.

	Сосын ол Мәскеу жайын сұрастыра бастады. Министрлер Кеңесінің шешімімен бұрынғы Бас прокат орналасқан үйдің Соловьев басқаратын институтқа берілгендігін естіген де тіпті жадырап, күлімдеп қоя берді.

	– Мен ол үйді Серго тұсында тұрғызған едім. Ол кісі сіздің есіңізде ме? – деп сұрады Онисимов.

	Соловьев онымен кездеспеген болып шықты.

	- Өкінішті-ақ екен. Ал менің Сергомен қызметтес болған жылдарым, оның қарамағында істеген кезім мен үшін ең қызық, бақытты жылдар еді ғой.

	Елена Антоновна ептеп басын изеп, күйеуінің сөзін растағандай болды. Оған, әрине, бәрі де аян болатын. Серго қайтыс болғаннан кейін Берия бұлардың ізіне қолына шырақ ұстап түсіп алған. Бұларды қалайда жойып жіберудің жолын қарастырумен болған. Бірақ Онисимов мына ғалым-дәрігерге ол қаншама сүйкімді, қаншама ақылды болса да Берия жайында да, ана суреті қабырғада ілулі тұрған Қожайын жайында да ештеңе айтпайды. Өйткені бұл әңгіме кім болса соған ақтарылып-төгіліп айтса салатын анау-мынау хикая емес.

	- Сөйтіп сіз тура менің кабинетіме жайғасатын шығарсыз. Бұл өте дұрыс болған, – деді Александр Леонтьевич.

	Ол мұны жақсы нышан деп бағалады. Бұрын еш нәрсеге де сенбейтін, болмашы өтіріктің өзіне төзбестік танытып, оны қалай да әшкере етуге тырысатын Онисимов енді өз науқасының кәдімгі өкпе қабынуы екеніне, тіпті оның әдеттегіден ауырлау созылмалы түрі болса да өзінің әліақ жазылып кететініне сенгісі келді. Рак ауруына шалдыққандардың бәрінің табиғаты осы – олардың алдында әрқашанда үміт оты жарқырап тұрады, олар бұған сенеді және сене бергісі келеді, медицинада мұны эйфория деп атайды. Соловьев мұндай күйді талай рет бақылап көрген және мұны өз кітабында жазған да.

	Көп ұзамай Мәскеуден Онисимовті емдеуге шақырған жеделхат келді. Соловьев кундегі уақтысында науқасты көріп қайтуға соққан. Қашан да бойын күтіп ұстап, сәндене киініп жүретін дәрігер бүгін де сол қалпында. Жүріс-тұрысы ширақ. Мұнда келгелі өзін біршама еркіндеу ұстауға дағдыланып алған. Оның мына Солтүстік елінің астанасына деген таңдана қызығушылығы да басыла қоймаған еді. Сонда да болса жеделхатпен танысқан бетте:

	- Әлі де көретін жерлер бар еді. Бірақ қызметтің аты қызмет. Енді жеделдетіп жолға дайындалайық, Александр Леонтьевич, – деді.

	Дәрігер келгенде көбіне науқастың жанынан табылатын Елена Антоновна:

	- Қалай, Николай Николаевич, біржола жиналамыз ба? – деп сұрады.

	- Неге біржолата? Александр Леонтьевич көп ұзамай мұнда қайтып оралады, – деп жауап берді ол.

	Мәскеулік әккі коммунист пен есімі дүние жүзіне белгілі орыс дәрігері аз күннің ішінде өз рольдерін осылайша шебер орындауға үйреніп алған еді.

	Аэродромда Александр Леонтьевичті кеңес азаматтарымен бірге Тишландияның жоғары дәрежелі әкімдері мен сондағы шетел елшіліктерінің басшылары да шығарып салды. Олардың әрқайсысы аз уақыттың ішінде өзінің ізгі қасиеттерімен көпшілік құрметіне бөленіп үлгерген ұлы елдің - әлі де болса талайға жұмбақ, етегін Еуропа мен Азияға жайып жатқан ұланғайыр социалистік державаның өкілімен ілтипатпен қоштасты. Оның науқасынан тез айығып, қызметіне қайтып оралуына ізгі тілектестіктерін білдірді. Канаданың елшісі оны жаңа жыл қарсаңында бірге аңға шығуға шақырды. Жол жүруге дайындалу, елге аттану сәтiнiң жақындай түсуі, елшілер қауымының өзіне деген құрметі – бұл да, әрине, оның осындағы жемісті қызметінің нәтижесі еді — Онисимовті едәуір көтеріп, рухтандырып тастады. Ол өзін көптен бері дәл осындай сергек, өмірге құштар, көтеріңкі күйде сезінген емес. Қыркүйек айының енді ғана басталған кезі еді, алғашқы күндерден бастап-ақ бұл ай Тишландияда соншалық жылы әрі шуақты болып келді. Зеңгір аспан бүгін де бұлтсыз, көкпеңбек. Басына жұмсақ қара шляпа, үстіне желбегей күздік пальто киген Онисимов өзін шығарып салушылар арасында көңілдене күлімсіреп, ұшуға дайын самолеттің жанында тұр. Осындағы елшілік кеңесшісі әрі партия ұйымының хатшысы, Онисимовтің шахмат жөніндегі тұрақты қарсыласы Михеев сəтін тауып бастығынан:

	— Революцияның қырық жылдығына арналған баяндаманы кімге тапсырамыз? – деп сұрады.

	- Сен де айтады екенсің, — деді оған Александр Леонтьевич, - мерекеге дейін бір айдан аса уақыт бар емес пе? Ешкімге де тапсырма, келгесін өзім жасаймын.

	Науқастың жанында тұрған Соловьев оның бұл сөзін табан астын да қолдап:

	- Әрине, ешкімге тапсырудың қажеті жоқ, - деп іліп әкетті.

	Бірақ ол Онисимовтің енді мұнда ешқашан да қайтып оралмайтынын білетін еді.

	Копенгагенде Кеңес самолетiне ауысып отыру қажет болатын. Онисимовті әйнекті кең залдың креслосына жайғастырып, дәрігер мен Елена Антоновна аэропорттың алдында әрі-бері бой жазып жүрді.

	– Егер оның науқасы жөніндегі жорамал шындыққа айналса, ол енді қанша уақыт өмір сүре алады? – деп сұрады Елена Антоновна.

	- Оны ашып айту қиын, – деді дәрігер. – Ол негізінен организмнің дертке қарсы күресе білу қабілетіне байланысты. Бәлкім бірнеше ай, мүмкін жарты жыл қажет болар, оны уақыт көрсетеді.

	Самолет Мәскеудің Внуково аэродромына кешкісін келіп қонды. Осыдан сегіз ай бұрын тура осы жерден Онисимовті жолдастары, қызметтестері үлкен топ болып келіп салтанатпен шығарып салған еді. Енді олардың еш қайсысы да мұны қарсы алуға келмеді.

	Онисимов асықпай баспалдақтармен төмен түсе бастап еді, траптың жанына санитар машинасы келіп тоқтай қалды. Ішінен біреулер зембіл алып шықты. Мұны Министрлер Кеңесінің емдеу басқармасы ұйымдастырған еді. Олар шамасы, Онисимов өз аяғымен жүре алмайды деп ұйғарған болулары керек. Александр Леонтьевич зембіл көтерген санитарларды келемеждей ығыстырып жіберді. Бұлайша қарсы алу, әрине, жақсылықтың белгісі емес еді. Науқастың күдік сезімі қайтадан оянып, көңілі тағы да құлазып қоя берді. Онисимовке ұлы жүгіріп келді. Келді де сәл тоқтай қалып, әкесінің көзіне, оның сарғыш тартқан боп-боз, сұрғылт жүзіне барлай қарады. “Құдайау, қалай арықтаған!” – деп іштей қайран қалды Андрюша, - бет-жүзі солып, əбден қушиып, мұрны қол ағаштай болып кетіпті ғой... “Одан әрі шыдап тұра алмай бала әкесінің кеудесіне жабыса кетті. Қатты толқыған Онисимов ұлының маңдайы мен жұп-жұмсақ шашынан сипап тұрып, оны емірене сүйді.

	Басын көтерген кезде Александр Леонтьевич ірі денелі, әйелден гөрі ер адамға көбірек ұқсайтын өзінің көптен бергі емдеуші дәрігері Антонина Ивановнаны көрді. Бү жолы да қызмет бабымен қарсы алып тұр. Онисимов оған қол беріп амандасты. Санитарлық машина мен зембіл жөнінде оған бірдеңе деп қалжыңдамақ болып еді, бірақ аузына қолайлы сөз түсе қоймады. Бірақ оның есесіне күлімдей тұрып:

	- Міне, Антонина Ивановна, мен енді темекі тартпайтын болдым, – деді.





	36



	Келген күннің ертеңіне-ақ Онисимов баяғы өзі министр болып істегеннен бастап бекітілген ауруханаға жатты. Оған қызмет дәрежесіне қарай жартылай люкс палатасы бөлінді. Мұндай палаталарда әдетте кіре беріс бөлме, жатар бөлме, жеке кабинет, шомылатын бөлме және балкон болады. Ішіне қойылған заттары да анау-мынау емес: жұмсақ креслолар, кілемдер, бағалы суреттер мен көздің жауын алар әсем мүсіндер. Аурухананың шаруашылық жағын жүргізушілер мұнда тіпті айналы шкаф қойыпты. Науқастанушылар өз бейнелерін көріп жүрмесе болмайтын сияқты. Осының бәрі Александр Леонтьевичтің ұғымталғам дырына сай келмейтін-ақ нәрселер. Бірақ, амал қанша, палатаны бұлайша жиһаздатқан бұл емес қой.

	Дегенмен дәл осы жолы айналы шкафтың пайдасы тиді. Онисимов одан өзінің күн санап толысып келе жатқанын байқап жүрді. Бұл осында келгенде өзіне қойылған жанға жайлы диагнозды растай түскендей еді: оның науқасы баяу емделіп ұзаққа созылатын өкпе қабынуы, яғни медицина тілімен айтқанда созылмалы пневмания деп белгіленген болатын.

	Қайткен күнде де осы үлкен де жиһазды палатаға келгелі бері ол едәуір толыса бастады. Бұған оның темекіден бас тартуы да әсер еткен болуы керек. Жақ сүйегіне жабысып қалған бетіне әжептәуір ет пайда болғандай. Көп реттерде таңертеңгілік уақытта өзін Шынымен-ақ сергек сезінеді. Анда-санда ауырып қоятын омыртқа сыздауы да қазір сирек мазалайды, өз байқауынша тіпті жазыла да бастаған сияқты.

	Ұлы оған толып жатқан кітаптар әкеліп берді. Сосын Онисимов дәрігердің рұқсатымен сыртқы істер министрлігінен өзінің қазіргі елшілік қызметіне байланысты әр түрлі іс қағаздарын алдыртып тұрды. Сөйтіп Александр Леонтьевич таңертеңгілік астан кейін аурухана киімдерін шешіп тастап, үстіне пиджак-костюмін киіп, жазу үстеліне отыруды машыққа айналдырып алды. Үстелге отырардан бұрын, әрине, ол оның үстіндегі әсем мүсіндер мен бағалы бұйымдарды былай алып қояды. Сосын көзілдіріrін киіп, кәдімгі әдетінше үшкір қарындашпен қаруланып, әкелінген қағаздарды бірнеше сағат бойы бар ынтасымен рақаттана қарайды.

	“Дегенмен менікі рак емес, шынында да ұзақ емделуді қажет ететін өкпе қабынуының айрықша бір созылмалы түрі болуы мүмкін” деген ой оның санасына мықтап-ақ ұялай бастады. Әйтсе де оның әрқашанда “ешкімге сенбе" деп сыбырлап тұратын ішкі даусы бұл тұжырымға да күдікпен қарауға итермелей беретін сияқты.

	Бір күні кешкісін Онисимовке Андрюша келді. Оған әкесіне аптасына екі рет келіп тұруға рұқсат етілген болатын. Оның мұнда осынша рет келуін белгілеп жүрген де шешесі еді. Бірақ ол әкесінің нақты немен ауыратынын онша анық білмейтін. Әйтсе де әр түрлі белгілерден, айталық, шешесінің дәрігермен сөйлесіп тұрған кезінде өзіне жақындап келе жатқан ұлынан аулағырақ барып күте тұруын талап етуінен және сол сияқты басқа да құпия әрекеттерінен ол әкесінің науқасы оңай емес екенін іштей топшылайтын. Сол үшін де ол әкесін қандай да бір жақсы ісімен қуантуға тырысып бақты. Бұрын ол кластас жолдастарының алдына шықпай-ақ “төртке”, кейде тіпті “үшке" оқумењақ қанағаттанатын. Енді ол әкесі үшін тәуірірек оқуға ұмтылды. Жексенбі сайын жоғары бағалар қойылған күнделігін әкесіне қол қойғызуға әкеліп жүрді. Сөйтіп олар соңғы кездері бір-біріне едәуір жақындай түсті. Бұларды одан әрі жақындастыра түскен тағы бір нәрсе Онисимовке апта сайын келіп тұратын кітап жаңалықтарының каталогі еді. Әкесі мен ұлы сол каталогтан өздері сатып алуға тиісті кітаптарды бірлесе отырып белгіледі. Сосын әкесі ұлының ыңғайына қарап бұрын өзі онша мән бере қоймайтын кейбір көркем шығармаларды, тіпті өлең кітаптарын да алдыртып қарайтын болды. Әйтсе де үй тәрбиесінде бүйығы болып өскен бала мен көбіне өзімен-өзі болып үнсіз отыруды ұнататын әке арасындағы жылы қатынас, өкінішке қарай, осылардан әрі аса қоймады.

	Міне қазір де әкесі мен ұлы ұзақ уақыт бойы үнсіз отыр. Александр Леонтьевич газеттерімен, папкаларымен әуре. Андрей әрі-беріден кейін терезе алдына барып тұрды... Бір күні балаға айрықша бір ой келе қалды. Сол ойдың әсерімен ол әкесінің палатасына Ленин томымен және қалың дәптермен келетін болып алды. Келгеннен кейін дөңгелек үстелдің алдына отырып, Лениннің “Не істеу керек?” деген кітабының беттерін аша бастайды. Алдына қойған мақсаты – ұғымға ауырлау сол еңбекті қалай да игеру. Кезінде әкесі де осы кітапты он бес жасында оқып шыққан екен. Қазір бұл да он бесте. Осы күнгі он бестегілер бұрынғы он бестегілерден кем бе екен? Ол міне осыны дәлелдемек болды.

	Аурухана тәртібі бойынша үстіне ақ халат киіп алған бала жанына жасыл қалпақты электр шамын қояды. Мүсіні шыбықтай, мойыны қылдырықтай болып кітапқа үңіледі. Дәптерін өзіне жақындатып, ара-арасында кітаптан бірдеңе жазып қойып отырады.

	Диванға қисайып, өзіне жаңа ғана әкеліп берген кешкі газетті қарап жатқан Александр Леонтьевич орнынан тұрып, жайлап әрі-бері жүре бастады. Ұлының жанынан өтіп бара жатып, сәл іркіліп, оның дәптеріне көз тастады. Ал анау басын көтерместен Ленин шығармасынан оның бір жерін жазып алып жатыр: “... әдеби немесе қоғамдық іске араласуға бел байлаған әрбір адам өз ойларын әбден пісіріп, таразылап алуы керек емес пе? Міне, сол сияқты осы кітаптың авторлары да өздері айтып жүрген нәрселерін еш нәрседен қорқып-пыспай аяғына дейін ойластырып алар болса ..." Иә, ұлының жазуы едәуір жөнделе бастаған, бұрынғысындай олпы-солпы емес, шынында да біршама ширай түскен... Әке жүрегі елжіреп қоя берді. Ұлының ақсары басын, жұп-жұмсақ шашын сипағысы келіп кетті. Бірақ сипай алмады, тым жақындай да алмады. Ол мұндай әдеттен әлдеқашан-ақ суып, өгейсіп кеткен еді.

	Екеуі де сол үнсіз қалпында. Александр Леонтьевичтің көз қиығы тағы да ұлының жазуына түсті. “... еш нәрседен қорқып-пыспай аяғына дейін ойластырып алар болса..."

	Ал өзі өз ойларын дәл осы Ленин айтқандай терең таразылап, саралап көріп пе еді?

	Баласы жазуын одан әрі жалғастырып отыр, ал әкесінің жатқысы келіп кетті. Диванға барып жантайды да, сәлден кейін жайлап қана:

	- Андрейка, сен сыр сақтай аласың ба? – деп сұрады.

	Бала селт ете түсті. Мұның да әкесіне шынымен-ақ керек болғаны ма?

	– Иә, - деп жауап берді ол өзі үшін аса бір жауапты сәт туғанын сезіп,

	- Ендеше тыңда. Маған терапия анықтамалығын әкеліп бер. Есіңде ме, үйде, менің кабинетімде тұр ғой.

	– Иә, білемін.

	- Бірақ мұны ешкімге білдірме. Ешкімге еш нәрсе айтпа. Ұқтың ба? Сырың ішіңде болсын.

	Андрей тіс жарып ештеңе деген жоқ, тек басын изеді. Тағы да әкесіне деген аяныш жүрегі сыздап қоя берді. Қалайша сыздамасын! Өңі әбден сарғыш тартып, күйреп, енді бой бере қоймас қауіпті кеселдің қармағына іліккен. Енді бұл не істей алады? Не істегені жөн? Әрине, ең алдымен өзінің оған деген аяныш сезімін білдірмеуге тырысады. Сұраған кітабын әкеліп береді. Ол үшін одан да зор бірдеңе істеп тастауға дайын – тек айтсын, тапсырма берсін – Андрюшаның ендігі көксегені осы.

	Ол келесі келгенде әкесіне басқа кітаптармен бірге терапия анықтамалығын алып келді. Оған қоса соның жанында тұрған Соловьевтің “Жалпы терапиясын” да ала келіпті. Александр Леонтьевич бұл кітапты ашықтан ашық үстел үстіне қойды, ал анықтамалықты ешкімге көрсетпей жәшікке салып тығып тастады. Оны тек оңаша қалғанда ғана оқып, өзіне қатысты-ау деген науқас түрлерін салыстырып, зерттеп жүрді.

	Өкпе қабынуының асқынған түрі... Оның белгілері мұның жағдайына біршама келетін сияқты: дене қызуы және жөтел болады, ауа жетіспей тыныс тарылады. Жасы келген адамның науқасы сылбыр өрістейді, ұзаққа созылады. Мұндай жағдайда организмге жалпы әсер ететін, оны өзгертуге ықпал жасайтын дәрілер қолданылады, атап айтқанда күре тамырға аскорбин қышқылы араластырылған глюкоза құйылады... Ал мұны бұлайша емдеп жүрген жоқ. Ендеше мұның ауруы бұл емес, иә, бұл емес.

	Ол енді анықтамалықтан басқа ауруды, ең қауіпті ауруды іздеп тапты, бәрін таразылап, салмақтап, салыстырып көрді. Көпке дейін аурудың көңіл күйі тәуір қалпында сақталады деп жазылған кітапта. Тамырлардың түйіскен жерінен ісіктер пайда болады. Дененің ожер, бү жерінен өсінділер шығады. Адамның кеуде тұсы сыздап ауырады. Мұндай науқасқа ешқандай жылытқыш қоюға болмайды, денені қыздыру әрекеттеріне үзілді-кесілді тыйым салынады. Шоғырланған рентген сәулесімен күйдіріп емдеуге болады (Диллон əдісі), бірақ оның нәтижесі мардымсыз болып келеді... Ал мұны рентген сәулесімен емдеп жүрген жоқ. Мұның ауруы шынында да бұл емес Шығар... Ауруды алдын ала анықтаған кезде жедел емдеу керек, ал кешігіп анықталған ауруда үміт шамалы деп жазылған кітапта.

	Иә, мұның көп белгілері осының науқасына келетін сияқты. Ал емдеу түрлері кітаптағыдан өзгеше. Беретіндері тек пенициллин мен әр түрлі дәрілер ғана. Неде болса ең нашар нәтижеге, тіпті өмірмен қоштасуға да дайын болу керек шығар. Оған дейін бар істі бітіріп тастау керек. Тағдырдың жазғанына көніп, өлімді нағыз адамша қарсы алу керек. Ел азаматы, партия мүшесі деңгейінен көріне білу керек. Оған да аз уақыт қалған шығар.

	Әлде ол тым ерте мойынсұнып тұр ма? Мүмкін науқасы Шынында да өкпе қабынуы шығар? Кітапта оның неше түрі болады деп жазылған ғой. Александр Леонтьевич қалың кітапты тағы да қолына алып, оны ұзақ қарап, оқып, ойланып-толғанумен болды. Тағы да көп нәрсе анық емес: сонда оның ауруы не болғаны? Қандай науқас мұныкі? Әлде бұлар оны шынымен-ақ алдап жүр ме? Егер алдап жүрсе, қалайша бұл өтіріктің бетін аша алмайды?





	37



	Шыныме-ақ осы істің түйінін шешуге шамасы келмей ме? Кезінде бұдан да зор істердің бетін ашып тас-талқан етпеуші ме еді?

	Расында да Онисимовтің зерттеушілік, тергеушілік қабілеті көпшілікке аян болатын және оның бұл қасиеті жыл өткен сайын жетіліп, ширыға түсіп келе жатқан. Ол кімге де болса "осы мені алдап тұрған жоқ па?" немесе “алдайын деп тұрған жоқ па?” деп күдіктене қарайтын.

	Өзі көп жылдар бойы басшылық еткен отын және болат өнеркәсібі саласында сондайға барушылар табыла қояр ма еді? Ол айрықша бір ішкі түйсікпен өзін алдамақ, оның көзін боямақ, жағдайды мейлінше тәуір етіп көрсетпек жанның пиғалын алдын ала сезіп, біле қоятын. Сондықтан ол жөнінде “бұл тамұқтағыны да анықтай алады” деген пікір тарап кеткен еді. Ол ел арасында мұндай сөздің бар екенін білетін және оны өзінше мақтан тұтатын.

	Ол келетінін білген кезде әдетте зауыт цехтары тәртіпке келтіріліп, жолдар тазартылып, құм себіліп, бәрі таптұйнақтай етіліп қойылатын. Бірақ Онисимов, кезінде өзіне өнеге етіп ұстаған Серго құсап, қора-қопсыларды аралап, жұмыс орындарына барып, жер астындағы бөлімшелерге түсіп, талай былықтың, берекесіздік пен жауапсыздықтың бетін ашатын. Сосын ашуға булығып, тісін ақситып тұрып — ал Сергоның бұдан айырмашылығы аса қызба еді, бірақ дәл мұндай қатыгез емес-ті – зауыт басшылары мен цех басшыларының әлгі былықтарын беттеріне басып, көздерін шұқып, жерден алып, жерге салатын.

	Сонымен бірге Онисимов өз ісін жете білмейтін, іске жүрдім-бардым қарайтын мамандар мен қызметшілерді де аямайтын. Ондайларды тауып алып, қатты әшкерелеп сазайларын беретін.

	Айталық ол мартен цехына, немесе домна цехына барады. Үстелге отырып, балқыту процесі жазылатын журналДы қарайды. Оны мұқият зерттеп, күдікті бір санды тауып алады да, оны үшкір қарындашымен шұқылап отырып цех бастығына шүйлегеді: “Бәленше уақытта мырышты неге көп салдыңдар, температура тәртібін неге бұзды ңдар, графиктен не себепті шығып қалдыңдар?” – деп сұрайды. Цех басшыларының кейбірі кібіртіктеп, кейбірі салмақпен, кейбірі сартылдатып жауап береді. Оны мұндай жауаптардың бірде-бірі қанағаттандырмайды, бәріне де күдікпен қарайды.

	Кейде ол журналға қарап отырып мынадай әдісті де қолданады:

	– Кеше екiншi пеш неге жарты сағат бойы баяу жүрді? – деп сұрайды.

	Сасыңқырап қалған цех бастығы жағдайды шындыққа жанастырған болып:

	- Ожаулар кешігіп қалып еді, - деп жауап береді.

	— Ожаулар дейсің бе? Олар неге кешікті? Анықтадыңдар ма оны?

	- Зауытқа кірер жолда кедергі болып қалды... Бізде, Александр Леонтьевич...

	Дәл осы жерде Онисимов цех бастығының сөзін шыдамсыздана бөліп жібереді:

	- Өтірік! Шылғи өтірік! Өздеріңде не болып жатқанын білмейсіңдер! Кеше бірде-бір пеш баяу тәртіппен жұмыс істеген жоқ.

	Міне осылайша кейбір қызметкерлерін ақымақ қылып, оларды алдау жолына түсіп бара жатқан жерінен ұстап, шындықты айтуға мәжбүр етіп, өндірістің шын жағдайын біліп алатын.

	Бірақ мұндай қулық әрқашанда табысты бола бермейтін. Бірде ол Кураковкадағы домна пешінің жанындағы үйшікте Кіші Головнямен кездесіп қалды. Бұл олардың, ұмытпаса, бірінші кездесуі еді. Жоқ, Онисимов оны бұдан бұрын да бір рет көрген, шамасы отыз тоғызыншы жылы болуы керек. Онда бұл әлі болат құю министрі емес еді.

	Иә, иә, отыз тоғызыншы жылы. Сонда осы Головня оған бірде-ақ ұнамай қалған. Өзінше білгіш, әдепсіз көрінген.

	Сол күнгі көрініс жүйелі түрде болмаса да санасына ап-айқын орала кетті. Тамыз айының жып-жылы түні еді. Мәскеудің у-шуы басылып, тыныштала қалған. Соңғы трамвайлар мен автобустар паркке кетіп жатқан. Мәскеуліктер ұйқыға кете бастаған. Тек Кремльдің шамдары ғана сәуле шашып тұр. Оны байқағаны – Онисимов сол сәтте сол маңнан өтіп бара жатқан. Өйткені бұл кез – Халық Комиссарлары мен олардың орынбасарының, Бас басқарма басшылары мен меңгерушілерінің, көмекшілер мен хатшылардың жұмыс күнінің, дәлірек айтсақ, жұмыс түнінің жалғасып жатқан кезі еді.

	Ол кездері Онисимов танк жасау Халық комиссары болатын. Танк өнеркәсібіне арналған болат сапасына байланысты сын-ескертпелерін жеткізу үшін Ногин алаңындағы металл өнеркәсібі Халық Комиссариатына бара жатқан. Наркомның өзі сапарда болатын да, шаруашылықта - бұл да сол кездің сөз саптауы бойынша — оның бірінші орынбасары Алексей Головня қалған. Головня, Онисимовтің білуінше, ісі мен сөзіне берік, металлургия мәселелерін жетік білетін мықты қызметкер.

	Көбіне кеңседе отырғандықтан соңғы кездері біршама толыса түскен Алексей Головня кабинетінде әрі-бері адымдап жүрген. Үстіне жасыл түсті жұқа күртке киіп алған. Есікті ашып ішке кірген Онисимовті көргенде бірден соған қарай беттеді. Бір кездері ол екеуі институтта бірге оқыған, курстас болған. Бірақ екеуінің арасында бір-біріне “сен” деп сөйлесетіндей достық қатынас сақтала қоймаған еді. Ол мүмкін, Онисимовтің ешкімді өзіне аса жақындата қоймай, басы артық әңгіме-сөзге бармай, өзін көбіне ресми ұстауынан да болар.

	Кабинетке кірген Онисимов сәл былайырақ, диван үстінде отырған, өңі күнге күйіп тотыққан арықша жас жігітті көрді. Ол ішке нарком кіргенде орнынан да тұрған жоқ. Онисимовтің нәзіктеу қолын қатты қысып амандасқан Алексей Афанасьевич диванға қарай мойнын бұрып:

	- Мынау менің інім Петро, Кураковканың директоры, — деп таныстырды.

	Анау тек сонда ғана барып орнынан тұрды. Түрегеп тұрып басын екі иығының арасына шөктіріп ұстаған мұнтаздай наркомға күлімсірей қарады. Бірақ оның бұл күлкісі Онисимовке тіпті де ұнаған жоқ, қайта тым өрескел әрі әдепсіз көрінді. “Күшік!” деп ойлады ол ішінен жас директор туралы. Өмірден бұл не біледі. Аты шулы отыз жетінші, отыз сегізінші жылдары газет біткен қарт домнашы Головня мен оның ұлдары жөнінде – олар да әке жолын қуған домнашы-инженерлер еді - өте көп жазған. Міне, сол жылдары қарт Головня мен оның үлкен ұлы қалың көпшілікке әбден танымал болған. Сөйтсе әлі ешкімге белгісіз, өзін ештеңемен көрсете қоймаған мына кішісі де домнашылар әулетіне жатады екен ғой. Және бесіктен белі шықпай жатып директор болып алған!

	Өткір көздерін кіші Головняға тағы бір қадап, Онисимов оны басынан аяғына дейін тағы бір шолып өтті. Маңдайынан болар-болмас ағараңдаған тыртық байқап қалды - шамасы төбелесқұмар болуы керек. Ағасынан айырмашылығы – мұрнының ұшы домалақ емес, жұқалтаң келген, орта тұсы сәл дөңестеу, тура әкесінікі сияқты. Ал көздері, сөз жоқ, ұқсайды – көкшілдеу, бірақ шымқай көк емес, сұрғылт көк. Көйлегінің жағасын емі-еркін ашып жіберген, беті мен мойнының түсі қызғылт-қоңыр. Бұл күнге күйіп тотыққандықтың белгісі ғана емес, сонымен бірге мерзімі өтіп, әбден ескірген домна пешінен ұшып шығатын, сөйтіп теріге сіңіп қалатын руда шаңының да әсері. Бұл жігіт шынында да еңбекқор болуы мүмкін, бірақ өзін тым еркін ұстайды. Ақсары шаштарын да қалай болса солай қобыратып жіберген. Ең болмаса мына үлкен кісілер алдында өзін аздап жөнге келтіріп, инабаттылық көрсетуге болады ғой. Жоқ, өйткісі келмейді.

	Онисимов теріс айналып үстелге қарай беттеді. Алексей Афанасьевич наркомның ыңғайына қарап:

	— Інімнің сыртқа шығып демала тұрғаны жөн болар, - деді.

	- Өйтудің қажеті не? Оның маған ешқандай кедергісі жоқ, – деді Онисимов. — Мен мұнда кереметтей жасырын мәселе талқылайын деп отырған жоқпын.

	Сосын ол отырып, портфелін ашып жіберіп, тікелей іске көшті. Алексей Афанасьевичтің алдына мұқият дайындалған құжаттарды: лабораториялық анализдерді, сынау жұмыстарының нәтижелерін, істен шығып қалған болат кесінділерінің фотосуреттерін жайып салды. Танк өнеркәсібінің жоғары талаптарына жауап бермейтін неше түрлі металл бұйымдары мен бөлшектеріне жасалған толып жатқан актілерді ұсынды.

	Алексей Афанасьевич, күрсініп қойып, ол қағаздарды бірінен кейін бірін алып оқыды. Ешқайсысына ештеңе деп қарсылық білдірген жоқ. Өйткені ол қаншама талантты директорлар мен олардың ең жақын көмекшілерінің шеттерінен баудай түсіп, ұсталып, айдалып кеткенін, міне содан бері металлургия саласының әбден құты қашып, берекесіздікке ұшырағанын жақсы білетін. Енді сол жібі босаған өндірісті қайтадан жолға қойып, іске жарамды металл шығаруды қалпына келтіру үшін орасан зор күш жұмсау қажет еді.

	Әңгіме барысында Онисимов рекордшы болат балқытушылар деп аталатындардың жедел әдіспен болат алуы дегендерін уытты тілімен қатты шенеді:

	- Мына сіздердің атақты рекордшыларыңыздың беретіндері болат емес, қайдағы бір қойыртпақ, турасын айтсам барып тұрған ботқа. Астауға болат құйғанда тиісті мөлшерден асырып жібереді. Техникалық тәртіпті бұзып, өз беттерімен лағып кетеді. Әрине, кешегі техникадан хабары жоқ ұраншыл-жауынгерлер солай жасауы мүмкін еді, ал бүгінгі басшылар, құдайға шүкір, сауаттылық мектебінен өткен ғой.

	“Кешегі ұраншыл-жауынгерлер”. Онисимовтің бұлай деп отырғаны отызыншы жылдардың басында өсіпжетілген, сосын Сталиннің қатыгез қаһарына үшырап, шеттерінен шейіт болған тамаша директорлар шоғыры еді. Кезінде оның өзі де солардың кебін кие жаздап барып аман қалған.

	Сол кездері әбден ойланып-толғана жүріп Онисимов өзінің аман қалу себебін қанша дегенмен заңды нәрсе деп түйді. Оның пайымдауынша ол заңдылықтың түп-төркіні қайда жатыр еді? Біріншіден, оның себебі Онисимовтің Қожайынға шексіз берілгендігінде, Сталиннің әрбір сөзін ойланбастан жүзеге асыруға дайын тұруында деуге болар еді. Мұндай берілгендіктен ол зор қанағат тауып, үлкен ләззат алатын. Бірақ өзінің ойынша оны аман алып қалған нәрсе тек бұл ғана емес-ті. Ол өзінің дер кезінде техникалық білім алып, маман прокатшы болып шыққанын мақтан тұтатын. Оның ұғымынша репрессия айбалтасы ең алдымен техникадан ешқандай хабары жоқ, саясаттан басқа ештеңе білмейтін шаруашылық жетекшілерінің басын жұлып әкетті. Өндірісті ұйымдастырушылар деп аталатын сол басшылар зауыт ісін, жалпы өндірісті тым атүсті, жеңіл-желпі ғана білетін. Зымыран уақыт оларды керексіз етіп тастады. Сонымен бірге олар қауіпті болуы да мүмкін еді, өйткені тарих оларды неше түрлі саяси әрекеттерге үйретті емес пе? Міне, солардың орнына жаңа тұрпатты адамдар, көбінесе техникалық жағынан сауатты жастар келді. Солармен бірге инженер Онисимов те аса қауіпті 37-ші жылдан аман-есен өтіп кетті. Бірақ көп фактілер оның бұл жорамалына онша сай келе бермейтіні де бар. Дегенмен Онисимов ол кездері өзінің осы ойын қалайда дұрыс деп тапты. Өзінің бұл теориясымағын ол ешкімге айтқан да, білдірген де жоқ және бұл туралы көп ойламауға да тырысты. Оның үстіне жадағай пәлсапаға беріліп жатуды өзі де жақтырмайтын. Оның бар мақсаты — нақты жұмыс істеу, партияның бұйрығын, Сталиннің тапсырмаларын мүлтіксіз орындау, елімізді Еуропадағы ең мықты деп есептелетін неміс танктерінен де зор жүздеген, мыңдаған танктермен қаруландыру. Сондықтан ол металл жасау наркоматына қатты талап қойды:

	- Сіздерде, Алексей Афанасьевич, металл қорытудың әбден сыннан өткен технологиясы бар ғой. Менің ойымша соны бұзудың қандай түріне де қатаң тыйым салу керек. Әсіресе ана сіздердің жедел балқытушыларыңызға. Олардың әрбір адымын қатаң бақылауға алып отырған жөн болар еді.

	Кенет диван жақтан:

	- Мынауыңыз түсініксіз логика ғой, – деген дауыс шықты.

	Өзінің осы пікірін келемеждей жеткізген кіші Головня, пікір сайысына түсуге дайын екенін білдіргендей диванның жақын тұрған шетіне қарай ауысып отырды.

	- Сіздің, Онисимов жолдас, болатты жедел әдіспен балқыту жөніндегі ҰҒЫМыңыз тым күңгірт сияқты, – деді ол.

	Онисимов оған иығының үстінен қарады. Бірақ оған сөзін қор қылып жатпай теріс айналып кетті. Көргенсізін қарашы! Инженер-металлург дипломын аса үздік қорғаған, содан кейінгі екі жылын ағылшын зауыттарында қатардағы темір қақтаушы болып өткізген Онисимовке осылай дейді. “Жедел балқыту жөніндегі ұғымыңыз күңгірт” деп айыптайды. Онисимовтің өзі де ондай айыпты кезінде ойша болса да шеттерінен құрбан болып кеткен өнеркәсіп қызметкерлеріне де таққан еді. Ал сондай кінә өзгеге емес, оның өзіне қойылған кезде оның қабырғасына қатты батып кетті. Табиғатынан болаттай берік Онисимов қылығы өзіне әдепсіз көрінген кіші ГоловНЯны сол сәтте тыйып тастады.

	— Міне нақты мысал – деді ол жас директордың ағасына бұрылып. - Ауа жайылып, бетімен кетушілік тек зауыттарыңызда ғана емес, тіпті мына өз кабинетіңіздеақ кейбір өркөкірек жастар біздің әңгімемізге рұқсатсыз араласуды өз еркіндегі нәрсе деп есептейтін сияқты.

	Бұдан кейін ол атақты металлургтер әулетінің ең кіші өкіліне назар да аударған жоқ. Оған осылайша мықтап сабақ берді де – Онисимов ешкімді үйретіп жатпайды, тек оған тиісті сабақ береді деген де сөз бар – кабинеттен шығып бара жатып, оған болар-болмас қана бас изеген болып жөніне кетті.





	38



	Осыдан бірер айдан кейін-ақ Онисимов Болат прокаты мен құю Халық Комиссары немесе сол кездің тілімен айтсақ Болат наркомы болып тағайындалды.

	Ол кездері өнеркәсіпті басқару ісі өзгеріске ұшырап, аса ірі салалар едәуір ықшамдалып, кішірейтіліп жатқанды. Қара металлургия Халық Комиссариаты жеке сала болып бөлініп шықты. Оған орасан зор темір кендері бассейндері мен флюс өндіру, кокс күйдіру шаруашылықтары кірді. Ал көлемі шағындау болса да маңызы одан бірде-бір кем түспейтін болат құю саласы Онисимовтің қолына көшті.

	1940 жылдың күзінде ол жаңа сала бастығы ретінде ұзақ уақытқа зауыттарды аралауға шықты.

	Содан дәл бір жыл бұрын Еуропа континентінде Кеңес Одағынан не бары таяқ тастам жерде екінші дүниежүзілік соғыс өрті лаулай бастаған-ды. Гитлердің дивизиялары көзді ашып-жұмғанша бүкіл поляк жерін басып алды. Аз уақыттан кейін жаудың танк колонналары Францияны тізе бүктірді. Сосын соғыс әрекеттері әлдебір уақытқа тынып қалғандай болды. Бірақ қанша уақытқа? Ол жағы, әрине, беймәлім еді. Мүмкін ендігі кезек бізге келетін шығар?

	Нарком аралайтын жерлер аймағына Кураковка да кірген болатын. Онисимов міне сол жерде Кіші Головнямен тағы да кездесті.

	Жайма шуақ қоңыр күз күндерінің бірі еді. Ол екеуі ескі Кураковканың аядай ауласымен жүріп келеді. Ол аула, әрине, аумағы ат шаптырым жерді алып жататын, ішінде тарам-тарам автомобиль жолдары бар, өзі бірнеше кәсiпорыннан тұратын осы заманғы металлургия комбинаттарына тіпті де ұқсамайтын еді. Басын екі иығының арасына қаншама шөктіре түссе де ұзын бойлы көрінетін наркомның үстінде әдетте жол-сапарға шыққанда ғана киетін конетоз қара сұр костюм мен дәл сол түстес жұмсақ қалпақ. Ал қасындағы жұқалтаң өңді, жасы отыздар шамасындағы директордың кигені қызғылт түсті руда шаңының әсерімен әбден сарғыш тартып кеткен кепкі мен өңін жоя бастаған көкшіл арнаулы жұмыс киімі.

	Олар келе жатқан жіңішке асфальт жол домна цехына қарай бұрылды. Былайырақта, темір жол рельстерінің аралығында аласа ғана ескі кірпіш үй көрінді. Оның үстінде мойынын көкке созып сорайған қос темір мұржа қараңдайды,

	– Бұл не нәрсе?

	— Бұл, жолдас нарком, мұндағы ең ескі лапас. Онда шағын ғана екі мартен пеші жұмыс істейді.

	- Онда қазір қандай болат құйып жатырсыңдар? — Ең таза болат. Сүңгуір қайықтарға арналған. — Тапсырыстың нөмірі қандай? Головня бұған жауап бере алмай қалды. — Есімде жоқ, жолдас нарком. — Қойын дәптеріңе қара.

	- Оған жазбаған едім. Рұқсат етсеңіз қазір-ақ жоспарлау бөлімімен хабарласып анықтап білейін.

	- Өйтудің қажеті жоқ. Білмесең анықтаманы мен-ақ берейін, – деді Онисимов қатқал үнмен.

	Сөйтті де тапсырыстың нөмірін айтып берді. Өйткені ол кеше ғана, цехтарды аралауға шығар алдында, Кураковкаға тапсырылған тапсырыстардың барлық түрін мұқият зерттеп алған еді. Бірақ ол мұны, әрине, Головняға білдірген жоқ. Онсыз да Онисимов сүңгуір қайықтарға арналған болат сияқты үкімет тапсырмасы бойынша жасалатын айрықша тапсырыс түрлерін әрқашан да жадында ұстайтын.

	Ол директорды одан әрі сынай түсті.

	- Қанша тонна өткізуші едіңдер және оларды қашан жөнелтпексіңдер?

	Жас директор бұған миығынан күле тұрып іркілместен жауап берді. Оның бұл күлкісінде едәуір-ақ астамшылық, әдепсіздік белгісі жатыр еді. Мұны байқаған Онисимов өзі-өзі қатты тежеп іркіп қалды. Атақты домнашылар әулетінен шыққан бұл ерке тотай қанша асқақтаса да бүгін-ақ сазайын алар. Әуселесін домна цехына барғанда көрерміз деп ойлады. Ал әзірше...

	— Жүр, ішіне кірейік, – деді қысқа ғана нарком.

	Бұлар келіп түскен рельс жолы айқара ашық тұрған темір қақпақ арқылы болат балқытатын шағын екі пештің жұмыс алаңына алып келді.

	Мұнда болат құйылып жатқан еді. Айнала тұманданған түтін, қапырық, мұрныңа барлық жерден газдың көңсік иісі келеді. Ожаудан құйылған сұйық металл жатаған үйдің төбесіндегі бетін бес елі шаң басқан бел ағаштары мен кір-қожалақ кірпіш қабырғаларына алқызыл сәулесін шашып, судай ағып, жөңкіп барады. Үстіне арнаулы брезент киімін киіп алған егде тартқан шебер кепкісін ілгері қарай баса киіп, көзін қолымен қалқалап, ыстық металдың ұяларға қалай құйылып жатқанын бақылап тұр. Онисимов оған жақындап келіп:

	– Қалай қарап тұрсың? – деп дауыстады. – Қалай болушы еді? Кәдімгідей.

	- Кәдімгідей, – деп мысқылдай қайталады нарком. - Неге алыста тұрсың? Көк әйнегің қайда? Болаттың құйылып жатқан жерін неге бақыламайсың?

	— Бақылап тұрмын ғой. — Көк әйнексіз оны қалай көрмексің? Бар ма өзі әйнегің?

	Шебер төс қалтасынан сырт қорабы қолдан жасалған, ұзына бойы сызаттанып жарылып кеткен көк әйнекті алып шықты.

	- Еңбек құралыңды осылай ұстауға бола ма екен?

	Онисимов шебердің қолындағы әйнекті жұлып алып лақтырып жіберді. Сосын оған қалтасынан өз әйнегін алып ұсынды. Анау алюминиймен айшықталған нарком әйнегін көзіне апарып қарай бастады.

	- Олай емес!

	Нарком шебердің жағасынан алып оны от шашып күйіп тұрған қазандыққа жақындатты. Үстіне аппақ жағалы көйлек пен жеңіл қалпақ киіп алғанына қарамастан өзі соның жанына барып тұрды. Кереметтей ыстықтан үстіндегi костюмінің қылшықтары күйіп ширатыла бастады.

	– Әйнегіңізді беріңіз! – деп бұйырды ол Головняға,

	Ол көз шыдатпас қызғылт сәулеге бөленіп тұрып, одан жарты адым да кейін шегінбестен, көк әйнек арқылы болаттың қалыпқа қалай құйылып жатқанын бақылаумен болды. Маман прокатшы атағы бар Онисимов болат құю ісін де жақсы білуші еді. Ол технологиялық тәртіпті жолға қоя отырып, қүю процесінде болат ерітіндісінің қабырғадан бір-екі сантиметр алысырақ ағуын талап ететін. Егер ол қабырғаға тақалып жабыса бастаса оның ағу жылдамдығын күшейте түсу керек деп үйрететін. Әйтпесе ерітіндінің қабырғаға жабысуы прокаттың екінші сортқа айналуына немесе оның тіпті істен шығып қалуына апарып соқтырады. Сондықтан ол өзге технологиялық нұсқаулармен бірге болат құю тәртібін ежіктей түсіндіретін арнаулы бұйрық та шығарды. Ал мұнда, Кураковкада, ондай бұйрық барын ешкім естімеген де, білмейтін де сияқты.

	Шеберді тұрған орнында қалдырып, Головняға оқты көзімен бір қарады да Онисимов іші босап, жан-жағына қызғылт сәуле шашып тұрған пештің терезесіне қарай беттеді. Оған барар жолда күлге айналып сене бастаған, қалай болса солай үйіліп тасталған доломит төмпешігі жатыр еді. Онисимов сол төмпешікке қарай адымдады.

	- мұныңыз не? Жанып кетесіз ғой, - деп айқайлап жіберді Головня.

	- Ештеңе етпес! Үлбіреген қыз емеспіз ғой, – деп ызбарлана жауап берді нарком.

	Әйтсе де кереметтей ыстық тап аяқ киімінің табанынан өтіп етіне жетті. Онисимов кейін қарай ыршып түсті. Сөйтті де кекете күліп тұрған жоқ па екен деп көзінің астымен директорға қарады.

	Бірнеше минуттан кейін олар манағы кірген қақпаларынан қайта шықты. Олардың арттарынан зауыт инженері — смена бастығы қуып жетті.

	– Жолдас нарком, әйнегіңізді алыңыз.

	– Мұны әлгі шеберге беріңіз. Менен ескерткіш болсын. Басқалар да нұсқауды білуді ұмытпасын. Және біліп қана қоймай оны мұқият орындайтын да болсын.

	Асфальт жолмен Онисимов пен Головня тағы да домналарға қарай беттеді. Өркөкірек, менмен директор аз да болса сабақ алғандай еді. Бірақ ол ана домна цехында наркомның оны бұдан да гөрі қаттырақ сығып аларын сезді ме екен? Онисимов кәдімгі әдеті бойынша өзі келерден екі аптадай бұрын зауытқа наркоматтың арнаулы бригадасын жіберген болатын. Ол мұнда келген бетте бригада мүшелері кіші Головняның домна цехында әлдеқандай күдікті тәжірибе жасап жүргенін хабарлады. Және ол тәжірибе жөнінде наркоматқа да ештеңе білдірмеген, ешкімнен де рұқсат сұрамаған. Мұндай теріс әрекет металлургия саласында әлі де баршылық еді. "Әр төре өзінше қиялдайды”, – деп бағалады зауыттардағы мұндай тәртіпті жаңадан тағайындалған қатаң мінезді нарком. Болат құю өнеркәсібінің негізін қалаушы ағылшындар мектебінен өткен, содан кейін Германияда болып, немістердің дәлдігі мен іске мұқияттылығын бойына сіңірген ол әрине, зауыттарда әркімнің өз бетімен кетуіне жол бере алмайды. Әбден сыннан өткен сенімді технологияны ешкімге де бұздыртпайды, барлық жерде қатаң тәртіп орнатады. Мейлі ол Головня болсын, мейлі ол атақты металлург болсын, өз бетімен кеткендігі үшін өзгелермен бірдей жонынан таспа тіледі.

	Жол-жөнекей тағы да жатағандау кішірек үй кездесті. — Бұл не? - Домна цехының асханасы.

	- Кәне, кіре кетейік. Мұның арт жағынан кіретін есігі қайсы?

	Онисимов әрқашан да осылай жасайтын: барған жерінің негізгі есігінен емес, артқы есігінен кіріп, ойламаған жерден табан астында пайда болатын.

	Әбден тапталып, мүжіле бастаған тас баспалдақтармен төмен түсіп, олар ас дайындайтын бөлмеге іргелес қара көлеңкелеу бөлмеге кірді. Бірнеше әйел картоп аршып отыр екен. Олар жұмыстарын сәл доғарып, дөңес мұрынды жас директорға бір, басына қалпақ киген өңі боп-боз бейтаныс бастыққа бір қарады. Оларға зейін қоя қараған Онисимов:

	- Неге сонша қалың аршисыңдар? – деп сұрады. - Шіріген ғой, - деп жауап берді әйелдердің бірі.





Онисимов жақындап барып, еңкейіп еденнен бір картопты алып қарады, сосын екіншісін алды.

	— Ешқандай да шірімеген.

	Нарком қолындағы картобын лақтырып жіберді. Сосын аз-кем тұрды да кілт бұрылып шығып кетті. Сыртқа

	шыққасын орамалын алып, шаң болып қалған саусақтарын сүртті.

	- Көрдің бе, қалың аршиды, – деді ол ызбарлана Головняға, - Үйлеріне әкетеді, торайларын асырайды.

	Қорытындыны өзің жаса дегендей басқа ештеңе деместен ол таяу жерде тұрған еңселі No1 домна пешіне қарай беттеді. Петр Головня қасында келе жатты.

	Олар темір баспалдақпен жоғары көтерілді. Кен жыныстары шаңының әсерімен пеш те қызғылт тартыпты, өзі біркелкі дыбыс шығарып гуілдеп тұр. Пирометрия залына кіргенде Онисимов балқыту журналын алып қарай бастады. Наркомның сұрақтарына директордың өзі сияқты жап-жас және соның күрткесіндей ескілеу көк күртке киіп алған цех бастығы жауап беріп тұрды. Сасқанынан тершіп, қызара бөртіп, ара-арасында тұтығыңқырап қалады. Онисимов цехтағы ауа жайылып, бетімен кетушілік жөнінде ләм-мим деп аузын ашқан жоқ. Кәдімгі әдетіне басып, цех бастығының іс білмейтіндігін әшкерелеп, сағын сындырып, біраз тұқыртып алмақ болды. Сондықтан басын журналдан көтерместен:

	— Кеше екінші пеште неге бес рет бос айналым жасалды? — деп сұрады.

	Цех бастығы не дерін білмей сасыңқырап қалды. — K-е-ше дейсіз бе? — Иә, кеше. Сөзге осы жерде тұрған директор араласты:

	— Кеше екінші пеште ешқандай бос айналым болған жоқ. Сіз жаңылысып тұрсыз, жолдас нарком, – деді.

	Бұл сөздерді Петр Головня қатаңдау етіп-ақ айтты, бірақ оның да тебіреніп тұрғаны байқалып қалды. Өңіндегі күлкі табы ада-жұда ғайып болған, жақ сүйегіндегі бұлтиған безі әрі-бері ойнақшып тұр. Онисимов оған “Сен тұтас зауытпен емес тек домна цехымен ғана айналысады екенсің ғой. Және ешкім білмейтін қайдағы бір тәжірибе дегенге ұрынғансың”, – деп қағып өтпекші болып еді, бірақ өзі-өзі тежеп, іркіп қалды. Әр нәрсенің дер кезінде жасалғаны жөн ғой. Оның үстіне осы күркеге наркомат бригадасының мүшелері және олардың жетекшісі инженер Земцов шақырылған. Олар қазір осында келеді. Міне, сол Земцов директордың өзінің көзінше Кураковкадағы технологиялық бетімен кетушілік жөнінде ресми мәлімдеме жасасын. Ал ар жағын наркомның өзі біледі. Петр Головня, әрине, тиісті сыбағасын алады.

	Шынанда да солай болып шықты.





	39



	Бұл оқиға сол No1 домна пешінің пирометрия үйшігінде өтті. Сол жерде, белгіленген уақытқа, алдын ала нарком жіберген комиссия мүшелері – Оңтүстік аймағы Бас басқармасының бастығы, ап-арық, сопақ бет Миних, наркоматтың бас бухгалтері Шибаев және домна тобының жетекшісі Земцов келді. Земцов еңгезердей ірі денелі, едірейген қысқа шашты, зауыт ісіне әбден қаныққан тәжірибелі инженер еді. Сонымен бірге ол профессор атағын да алып үлгерген-ді. Шахмат этюдтері мен есебін құрастыра білетін қабілеті және бар, бұл салада тіпті едәуір танымал болып қалған кісі. Жолға шыққанда ол шахматқа байланысты әр түрлі әдебиеттер ала жүреді, көп уақытын оңаша отырып шахмат тақтасының алдында өткізеді. Онисимов онымен жол үстінде, вагонда келе жатқанда ойнауды ұнатады және көп реттерде шебер ойыншыны ұтып шығады. Земцов өзінің ұтылып қалу себебін практикалық ойыншының күші мен есеп құрастырушының қабілеті сай келе бермейді деп түсіндірмек болады. Ал бұған Онисимов күдікпен қарайды. Дегенмен жеңіп шыққанына мәз болып қалады. Және ол өзінің бұл осалдығын жасырмайды да, оны тіпті өзіне кешіретін де сияқты.

	Әбден мүжіліп, ожер, бұ жеріне сия төгіліп, тозығы жеткен ескі үстелдің айналасына Онисимов пен оның референт-хатшысы, Петр Головня және цех бастығы жайғасты. Олардың алдына цехтың буфетінен алдырылған бірнеше стақан шай мен жасыл түсті арзанқол вазаға салынған печенье қойылды. Бірақ оларға ешкім де ұмтылып қол созған жоқ. Өйткені Онисимов наркоматта қатаң тәртіп орнатқан болатын. Ол тәртіп бойынша директормен бірге түскі немесі кешкі тамақ түгілі ақшаға сатылмайтын бір стақан шай ішуге де рұқсат етілмейтін. Бұл тәртіпті бұзушыларды ол қатаң әшкерелеп, коллегия Мәжілісіне салып, еттен өтіп сүйекке жететін уытты сөздермен аяусыз сыбайтын. Және өзі де іссапарға шыққанда тағылық пен тахуалықтың кереметтей үлгісін көрсететін.

	Бөлмеге ауық-ауық мұнтаздай болып қырынып алған, қою қара қасты шебер кіріп-шығып жүрді. Ол есікті ашқан сайын ішке домна пешінің ысқырығы мен гуілі естіледі. Шебер өз ісімен болып, сәулемен берілетін сигналдарға және өздігінен жазатын аспаптардың миллиметрлік қағазға түсіретін жіңішке сызықтарына қарайды. Сөйтеді де қайтадан шығып кетеді. Оның кіріп-шығып жүруі мәжіліске онша-мұнша кедергі жасай қойған жоқ.

	Темекісін тартып болып Онисимов Земцовқа бұрылды:

	- Кәні, Николай Федорович, сені тыңдайық, мұндағы домнаның жай-күйі қалай екен?

	Шахматшы-домнашы орнынан тұрды. Ол жуан дауыспен аспай-саспай, әр сөзін салмақтап, ара-арасында екі саусағымен көтеріңкілеу төменгі ернін төмен тартып қойып – оның осындай әдеті бар еді – осындағы домна цехының жұмысына жан-жақты байыпты талдау жасады. Тәжірибелі инженер осы тұс қалайда көзсіз қарсылық туғызады-ау деген жерлерден орағытып, айналып өтті. Осында отырғандардың бәрі жақсы білетін: соңғы жылдардағы кадрларды жаппай тұтқындау, жауапқа тарту салдарынан өнеркәсіп пен транспорт саласында орын алған тоқырау мен берекесіздік әлі жөнделе қойған жоқты. Бірақ ол жөнінде айтуға болмайтын еді. 1939 жылғы металл қорыту нәтижелері өте нашар болды. Тек 1940 жылдың ортасында ғана – осы әңгіме қозғалып отырған кезде – болат құю өнеркәсібі шаруашылықтың басқа салалары сияқты бір жығылып, бір тұрып дегендей аздап көтеріле бастады.

	Земцов ара-арасында миығынан жымиып қойып – оның бұл жымиысында әлдекімге деген әлдеқандай қамқорлық нышаны да, әлденені әжуа етіп кекету нышаны да бар еді – осындағы пештердің біріне Кураковка директоры ендірген “таңғажайып” жаңалықтарды суреттеп берді.

	Оның ең бастысы бұрын-соңды ешкімнің көзі көріп, құлағы естімеген домна процесін жеделдету әдісі еді.

	– Мұның нәтижесі, әрине, қайғылы болып шықты, — деп хабарлады Земцов. – Домна ісінің ең қарапайым ережесі бұзылған жерде басқаша болуы мүмкін де емес еді. Ол ереже бойынша жоғары көтерілетін газ ағысына ешқандай кедергі жасалмауы керек. Ал біздің ізденімпаз жаңашылымыз дүниежүзілік техникалық әдебиеттің бірдебіреуінде кездеспейтін өз теориясы мағының соңынан кетіп, домна пешінің алқымын қылқындырып қысқан да қойған. Ал мұның аяғы неге апарып соғары белгілі.

	Әрине, ол кездері электр қуатының аз берілуінен, кейде тіпті оның кенеттен тоқтап қалуынан Кураковка да біраз азап шеккен. Оның үстіне зауытқа келіп түсетін балқыту материалдарының сапасы да төмен болып жүрді. Оның өзі көп реттерде жетпей жатты. Шикізаттың үздік-создық, жүйесіз түсуінен домна цехының ауласы рудасыз қалған кездер де аз болған жоқ. Міне, осындай кезде болат наркомы болып тағайындалған Онисимов кен жыныстары мен ақ тастар тиелген әрбір құрамның зауыттарға дер кезінде жетуін күн-түн демей қатаң бақылап отырды. Жұмысшы күшінің жетіспеуі, әсіресе қол күшін қажет ететін жерлерде кадрлардың тұрақтамауы Кураковкаға тиген және бір ауыр соққы болды.

	Земцов өз сөзінде бұл қиындықтарды бүркеп қалған жоқ. Осы жағдайдың өзінде де, әдiлiн айту керек, домна цехы біршама жетістіктерге жетті. – Алып инженер тағы да аздап іркіліс жасады, кәдімгі әдеті бойынша екі саусағымен төменгі ерінін тартқылап қойды. – Балқыту көрсеткіштері біртіндеп жоғарылап келеді. Бірақ мұнымен қанаттануға бола ма? Әрине болмайды. Бірде-бір цех жоспарлы тапсырмаларын орындай алмай отыр. Әсіресе зауытты басқару ісінде, ашық айтқаным үшін кешірерсіз, Петр Афанасьевич, өрескел қателіктер мен кемшіліктер

	бар.

	- Істі мұқият зерттей келе біз мынаны анықтадық, - деп жалғастырды сөзін Земцов, - домна цехының осы уақытқа дейін дәл осындай ауыр күйде қалып отыруының себебі тек объективті жағдайларға ғана емес, сонымен бірге, - Земцов аздап ақ кіре бастаған тікенектей қысқа шашын етжеңді қолымен бір сипап қойып мүсіркей жымиды, мүмкін жастығынан болар, мүмкін қызбалығынан болар, мен оның бұл күйін жақсы түсінемін, өйткені кезінде мені де өнертапқыштар қатарына қосқандары бар, ол еш нәрсемен негізделмеген, дәйексіз, тіпті жауапсыз тәжірибеқұмарлықпен әуестеніп кеткен. Артық кетсем кешірім өтінемін, бірақ мен мұны ағалық көңілмен айтып тұрмын.

	Петр бұл сөздерді үндемей отырып тыңдады. Сырт көзге салмақты сияқты. Тек ара-арасында жақ сүйегіндегі томпайған безі ойнақшып қояды. Көлбей жатқан боларболмас ақ тыртығы бар қоңырқай маңдайының дәл ортасынан төмен қарай жіңішке сызат түскен.

	Онисимов жұлып алғандай: — Бұл істі сізге кім рұқсат етті? – деп сұрады.

	— Мен өз құрастырмам жөнінде бас басқарма бастығына айтқанмын. Ол оны іс үстінде тексеріп, зерттеп білуге қарсылық жасаған жоқ-ты.

	Онисимов Минихқа бұрылды: - Солай ма? – Ондай әңгіме есімде жоқ, Александр Леонтьевич.

	- Ал сонда кім рұқсат етті? – деп қайталап сұрады Онисимов. – Бұл мәселе қай жерде қатталған?

	Петр Афанасьевич үндей алмай қалды.

	- Сен өзіңді кіммін деп есептейсің? Жеке-дара сұлтансың ба? Саған қыруар зауыт сеніп тапсырылады, ал сен оны өз мақсатыңа пайдаланасың. Немене, зауыт сенің жеке меншігің бе еді? Мұны қалай түсінуге болады?

	— Ерте ме, кеш пе, әйтеуір мен өз әдісімнің бүкіл металлургия саласында салтанат құратынына сенемін, - деді Петр. – Ол мемлекетке...

	— Мен! Мен! — деп шыдамсыздана бөліп жіберді оның сөзін Онисимов, - Сен өйтіп өзеурей берме! Жұмысшы отбасынан шыға тұра осынша өркөкіректік қайдан пайда болғанына қайранмын. Жатқан күш! Немене, Кеңес заңы саған заң емес пе?

	— Мен олай деп есептемеймін. - Ендеше неге өз бетіңмен кете бересің?

	— Менiң әдiсiм өмір талабынан туып отыр ғой. Біздің Кеңес металлургиясына ең алдымен...

	- Иә, Кеңес металлургиясына ең алдымен қатаң тәртіп керек. Ал сен оны бірінші болып бұзып отырсың! Сенің цехтарында да технологиялық тәртіптің босаңсып кетуі жайда-жай емес. Бізге сен ұсынып отырған таңғажайып қиял-сағым емес, кәдімгі қарапайым тәртіп орнататын тынымсыз жұмыс керек. Ал сені мына істерің үшін өзгелерге сабақ болатындай етіп орныңнан алып тастауға да болар еді, бірақ бір жолға ескерту жасаумен ғана шектелемін. Ал мына ойдан шығарған қиял-ғажайыптарыңды дереу тоқтат! Бүгіннен бастап тоқтат!

	Петр ГоловнЯның өнертапқыштық еркінсулеріне осылайша нүкте қойды да, нарком екі сағаттық үзіліс жариялап цехтан шығып кетті.





	40



	Домна цехының мұқтаждары мен кем-кетіктеріне талдау жасау түннің бір уағында ғана аяқталды. Бұл отырыста наркомның осында қалдырып кететін бұйрығының негізін құрайтын нақты нұсқаулар мен шешімдер қабылданды.

	Мәжіліске қатысушыларды Онисимов түнгі сағат екіүш кезінде ғана босатты. Зауыттарға шыққанда ол осындай тәртіппен жұмыс істейтін болып алған еді. Оның қасында наркомат қызметкерлері өздерін ащы кекесінмен бастықтың арқандаулы арғымағы деп атайтын, мұндай жиындардан олар әбден шаршап, шалдығып, ашығын айтатын. Ал нарком болса нағыз болаттан құйылғандай шиыршық атып, өңі нұр жайнап, жадырап шығатын.

	Нарком директормен бірге цехтан шығып, шымшытырық рельс жолдарының үстінен кесіп өтті. Дөңгелектер үйкелісінен әбден аппақ болған болат рельстер зауыттың алқызыл аспаны астында көмескі ғана жылтырайды. Олар сәлден кейін-ақ асфальт жолдың бойына шықты. Сол жерде нарком Ды оның машинасы күтіп тұрған еді. Оның серіктеріне деген екінші машина жаңа ғана орнынан қозғалып, анандай жерде оттары жылтырап алыстап бара жатты. Зауыттың түнгі тынысы тұншығыңқырап, тұмшаланып естіледі. Тек анда-санда ғана құлаққа металдардың шыңылтыр үні мен әлдеқандай ысқырықЫзың жетіп жығылады.

	- Сізден тағы да сұрайтыным: менің әдісімді ең болмаса бір пеште зерттеп білуге рұқсат етіңіз, – деп үн қатты Петр.

	– Тағы да сол ән, - деді Онисимов. - Мені шамалы Шығарыңқырап сал жүре сөйлесейік.

	Олар жолдың шетімен жүріп келеді. Артынан машинасы да жылжи бастады. Онисимов оған жақтырмай қарады. Ол Мәскеуде де машинасының артынан жүріп отыруына жол бермейтін, мұны төрешілдік белгісі деп есептейтін. Бұл жолы да жүргізушісіне жақындап барып:

	- Қақпаның алдына бара бер, мені сол жерде күт, - деді. Сөйтті де Петрдің жанына қайтып оралды. Олар біраз уақыт үнсіз жүріп отырды.

	- Флокендер жайында ойланып келемін, – деді бір кезде Онисимов.

	Дауысы соншалықты жұмсақ, жайлы шықты. Оне бойғы ресми қалпынан бір сәтке болса да айыққан сияқты.

	– Флокендер жайында дейсіз бе?

	Бұл екеуі де осы арнаулы металлургиялық атауды өте жақсы білетін. Оның мағынасы сол кездері ешқандай аспаппен көріп-білуге болмайтын болат балқымасының бойындағы тылсым бір сырқат деген сөз еді. Ғылым тек оның балқыма бойында қалып қоятын, көзге көрінбейтін өте кішкентай сутегі көпіршігінен пайда болатынын ғана анықтаған болатын. Міне сол көпіршік болатты жалға алу барысында созылып, жіп-жіңішке болып ұзарады да, келекеле денеге түскен құрт құсап болат бұйымдарының бойынан өте нәзік, қылдай ғана жарықшақ түрінде бой көрсетеді. Бірақ ол сырт көзге байқалмайды да. Сондықтан бойында флокені бар болат өнімдері “іске жарамды” деген жолдама алып өндіріске жөнелтіле береді. Тек көп уақыттан кейін ғана әлгі флокен өз дегенін істейді. Рельстердің кенеттен жарылып сынуынан пойыздар құлап жатады, табан астында кемелердің қабырғалары жарылады, аса мықты сияқты көрінген машина бөлшектері ойламаған жерден істен шығып қалады. Міне, сол жарылып-сынған тұстардан ғана күмістей жылтыраған ақ қабыршықтарды – ұлғайып өскен флокендерді көруге болады.

	Міне сол флокен дер Онисимовтің көптен бергі көңіл қойып, зерттеп жүрген мәселесі. Дәл осы тұста Александр Леонтьевичті, ол студент әрі институт парторгi кезінде жолдастарының оны “флокенсіз (мінсіз) адам” деп атағанын еске түсіре кету орынды сияқты. Ал оның өзі бұл атақты зор мақтанышпен қабылдаған болатын. Қазірдің өзінде қаһарлы наркомның бетін бері қарату үшін әңгіме арқауын флокен жаққа қарай бұрсаң болды. Ол салған жерден жадырап, жібі жұмсарып, рухтанып жүре береді. Оның бұл осалдығын қарамағындағы металлургтер жақсы білетін. Мұндай әңгіме кезінде ол едәуір ашылып, бұл мәселенің әр түрлі қырларына терең бойлап, таңғажайып мысалдар мен деректер келтіретін. Әңгіме барысында оның пейілі кеңейетіндігі соншалық, ол қасындағы кісіні әдеттегісіндей уытты, ащы тілімен шағып алады-ау деп қауіптенбеуге де болатын еді.

	Міне ол қазір де – түнгі тыныштықта, Петрмен қатарласа адымдай отырып, флокендер жайында әңгіме қозғап келеді. Әншейінде шөгіп тұратын мойны да ұзара түскендей, шетен қалпақ киген қомақты басы да көтеріңкі. Жанына жайлы әңгімеге берілген ол мұндай сәтте демалып та қалатын сияқты.

	Петрдің мінезі оқырманға белгілі ғой, оған әдептілік деген нәрсе онша жетісе бермейтін. Наркомның әңгімесін тыңдап болып, ол қайтадан өз әуеніне басты:

	– Менің әдісім мен флокендер арасында қандай байланыс бар екенін көре алмай келе жатырмын, жолдас нарком, – деді.

	— Ал мен көріп келемін. - Ол байланыс неде?

	Ол миығынан күлімсіреп қойып - әй, оның осы күлкісіәй! – қысқа да түсінікті сөздермен қай жағынан қарасаң да өз әдісінің металл сапасына ешқандай нұсқан келтірмейтінін әңгімелеп берді. Оның үстіне қазір болатты әр түрлі газ қосындыларынан түбегейлі тазартып ала алатындай жаңа әдістер ашылды ғой. Болатты ауасыз кеңістікте балқыту әдісі де дүниеге келді. Оны да сынап, іс жүзінде тексеріп көру керек.

	Онисимов бұл жолы пікірталасқа бара қойған жоқ. Ол тек қана:

	- Жоқ, флокен мәселесіне жеңіл-желпі қарауға болмайды, - деп ескертті. Енді оның даусы қатқылдау шықты. – Оның үстіне сен флокендер жайындағы әңгіменің ар жағын да астар жатқанын да аңғармай келесің. Сенің өнертапқыштық саласындағы ғажайыптарың – сенің өз басыңның флокені. Мәселе ушықпай тұрғанда одан ертерек арылғаның жөн.

	– Мен сізді түсінуге тырысып келемін, – деді бәсеңдеу үнмен Петр.

	- Өйтпесіңе болмайды да.

	- Өз әдісім жөнінде сізді сендіре алатын түрім жоқ. Сондықтан оның пайдалы, пайдасыздығы туралы мәселені былай қоя тұрайық. Ал егер сізге жоғарыдан біреу бұған көмек көрсет деп тапсырса...

	— Иә...

	- Немесе тіпті үнсіз бас изей қалса, онда мен сізден менің ізденістерім мейлі жақсы болсын, жаман болсын, керек нәрсенің бәрін де алған болар едім.

	Мұнымен сен не айтпақшысың?

	Бұл сұрақ Петрге өте қатаң қойылды. Ол бұған салмақпен ғана жауап қайырды:

	- Өнеркәсіп, Александр Леонтьевич, — дәл қазiргiше өмір сүре алмайды. Меніңше, жалпы бұлайша өмір сүруге болмайды.

	Дәл осы жерде Онисимов шыдай алмай кетті: жас директорды мейлінше сыбап салды...

	... Әйтсе де ол бұл мәселені неге есіне түсіре береді? Ол тіпті басқа нәрсе жайында ойлап еді ғой.

	Бірақ жаңағы жайттар тағы ойына орала берді.

	Қайткен күнде де домна пешінен қақпаға дейінгі әуені бейбіт басталып, бара-бара Головняның еркiншiл ойларын ашып берген осы түнгі серуен Онисимовті мұндай адаммен тіл табыса алмайсың, оны тек орнынан алып қана құтылу керек деген шешімге келуге мәжбүр етті.

	Онисимов зауытта тағы да екі-үш күн болды. Сол күндердің бәрінде ондағыларды өзінің мәселеге терең бойлаушылығымен, аса мұқияттылығымен, тындырымдылығымен қайран қалдырды – тәулігіне он алты сағат бойы дамылсыз жұмыс істеумен жүрді.

	Кетер алдында ол зауыттың өндістірік-техникалық белсенділері жиналысында сөз сөйледі. Листопрокат цехының біршама кең, төрт жүз орындық қызыл бұрышына цехтар мен бөлім басшылары, ең таңдаулы деген инженер мен шеберлер, озат жұмысшылар, партия және кәсіподақ ұйымдарының жетекшілері, сондай-ақ отызға тарта мамандық иелері болып табылатын наркомат аппаратының қызметкерлері жиналды.

	Онисимов саяси мәні бар кіріспе сөзін қысқаша қайырды да негізінен зауыт жұмысына жан-жақты талдау жасады. Ол еш нәрсені жұқартып, сылап-сипап, мипаздап жатпады, мейлінше өткір әрі нақты сөйледі. Ол әсіресе басшылық ісіндегі кемшіліктерді ашып көрсетті, жұмыстағы шалағайлықтарды, технологиялық және еңбек тәртібіне деген немқұрайдылықтарды қатаң сынға алды, ұжым алдына түсінікті де нақты міндеттер қойды. Зауыт директорын да аяған жоқ.

	- Өкінішке қарай Головня жолдас iспен айналысудың орнына, өндірісті ұйымдастырудың орнына, өзінің жеке басының ізденістерімен әуестеніп кеткен. Ол, шамасы, зауыт өз меншігіне берілген, сондықтан не істеймін десем де еркім деп ойлайтын болуы керек. Жоқ, тіпті де олай емес. Директор да, біздің әрқайсымыз сияқты, іс басына қойылған, ол тікелей мемлекетке, ел-жұртқа қызмет етуі керек. Біздің Кеңес елінде ешкімнің де қызмет бабын пайдаланып жеке басының қамын күйттеп кетуге хақысы жоқ. Директорға қойылатын талап та сондай: ойыңа бір нәрсе келген екен, ол жөнінде тиісті орынға мәселе қой, сосын оған рұқсат берілуін күт!

	Президиумда отырған орақ мұрынды, табиғи бұйра, жирен шашты жас директор осы кезде:

	- Оған сіз қазірдің өзінде тыйым салдыңыз ғой, – деп қойды.

	— Есіңізде болсын, Головня жолдас, қойылған мәселеге тыйым салатындай өз бетіммен шешім қабылдай салатын қайдағы бір есерсоқ әкiмгер емеспін. Сіздің осында өз бетіңізбен орнатқан аспабыңызды білікті мамандар жанжақты зерттеген. Олар оны еш нәрсеге тұрғысыз деп бағалады. Мен міне соның негізінде ғана сіздің ізден істеріңізді тоқтату жөнінде бұйрық бердім.

	Петр тағы да отырған жерінен:

	— Ерте ме, кеш пе, әйтеуір бұл іске сіздің тыйым салғаныңызды көпшілік білетін болады, – деп қойды.

	Онисимов оған жалт бұрылды. Солай де! Мына бетімен кеткен өр көкірек директордың осынша халық алдында наркомға қарсы келе беруін қарашы! Мүны былай қалдыруға болмайды! Осыған бекінген ол сөзін одан әрі жалғастырды:

	— Иә, тыйым салдым! Және мен мұнда осы бұйрықты сіздің қалай орындағаныңызды тексеру үшін өзімнің бақылаушыларымды жіберемін. Егер сіз өзіңіздің осы ауа жайылушылығыңызды қоймасаңыз, одан да зорын көретініңізді ескертемін. Зауыт сіздің жеке меншігіңіз емес, сондықтан да сіз ойыңызға келгенді істей алмайсыз. Өзіңізді ақсүйек ардақтылар дәрежесіне көтере бергенді қойыңыз. Бізде айрықша жағдайға қойылған, ешкімге есеп бермейтін адам жоқ. Ал талап қоюға келгенде мен сіздің аса құрметті металлургтер әулетінен шыққаныңызға да қарамаймын. Оған сіз иек артпай-ақ қойыңыз!

	- Оған иек артып жүрген мен де жоқ.

	- Менің сезімді бөле бермеуіңізді сұраймын. Өзгелерге қандай өнеге көрсетіп отырсыз?

	Онисимов аздап тыныстап алды да, қайтадан өзінің сабырлы да салмақты күйіне көшті. Оның келісті де қомақты басы алдында жатқан қағаздарға еңкейді. Онисимовтің өткір көк көздері қайтадан зал жаққа бұрылды. Нарком директор жөнінде тағы да бірер сөз айтуды жөн көрді.

	— Головня жолдастың бүгінгі тәртібі оның зауытты басқара алмайтындығы жөніндегі және оны орнынан алып тастау қажеттігі жөніндегі менің пікірімді тағы да растай түсті, – деді.

	Бұл сөздер сабырлы да салмақты шықты.

	Міне осы шешіммен – бетімен кеткен директорды орнынан алу жөніндегі ұйғарыммен Онисимов келесі күні Кураковкадан жүріп кетті.





	41



	Дегенмен үлкен зауыт директорын орнынан алып тастау тек Онисимовтің билігіндегі ғана мәселе емес еді. Аса ірі кәсіпорындар мен құрылыстардың басшыларын әдетте, Орталық партия комитеті бекітетін, яғни уақыт тілімен айтсақ, олар айрықша номенклатураға жататын. Сол себептен де Орталық Комитеттің рұқсатынсыз кіші Головняны да орнынан ауыстыруға немесе алып тастауға болмайтын еді.

	Сондықтан Онисимов жоғарыда болатын әңгіме кезінде не айту керек екендігін, қандай дәлелдер келтіру керек екендігін ойластырумен болды. Жазатын қағазының нобайын да ойша пісірумен жүрді. Орталық Комитетке баратын мұндай қағаздарды ол әдетте, өзі жазатын. Бірақ мына қағазды жазуға ол әлі отыра қойған жоқ. Өйткені басына келген ойлар әзірге өзін қанағаттандыра қоймады. Дегенмен бірде ол сол ойларын қағазға түсіріп көрді. Өзінше тәуір-ақ шыққан сияқты. Бірақ дәл ойындағысындай емес. Әлі де болса бірдеңе жетпей жатқанын сезеді. Ол өзінің осы ішкі даусына тағы да құлақ түрді. Жазбасын кейінге қалдыра тұруды жөн көрді. Оның үстіне Қазан мерекесі де жақындап келе жатыр еді. Мәселені бәрібір мерекеден кейін қоюға тура келеді.

	Қарашаның алтысы күні кешкісін Онисимов жұмысынан әдеттегісінен ертерек ШЫҒЫП, үйіне соқты. Киімдерін ауыстырып киіп, әйелін ертіп, салтанатты мәжіліс өтетін Үлкен театрға келді.

	Үстіне судай жаңа қара костюм мен жылтыраған бәтеңке киген Александр Леонтьевич пен сырт көзге бірден ресми көрінетін сұр костюмдi Елена Антоновна үкімет мүшелеріне арналған былайырақтағы арнаулы есіктен кіріп, бүйірдегі сахнаға жақын ложаға қарай көтерілді. Бешпетінің сыртына шығарылып қойылған жібек көйлегінің жағасы болмаса, түп-түзу, сымбатты Елена Антоновнаның киімінде көзге ұрып тұрған басы артық ештеңе жоқ. Кіре берістегі аванложада Иван Тевадросович Тевосян мен оның жұбайы Ольга Александровна тұр екен. Олар да мұнда жаңа келген сияқты.

	Қара торы, аласа бойлы, мойылдай қара бұйра шашты металлургия өнеркәсібінің наркомы бұлармен жадырай күлімдеп амандасты. Оның қаламмен сызып қойғандай қара мұрты маржандай тізілген аппақ тістерін әдеттегісінен де анық етіп айшықтай түскендей.

	Ольга Александровна да күлімдеп тұр. Жұмыр, толықша мойнына жұқа ғана қызғылт шарф орап алған. Ақсары шашы жылмағай жатқызылмай орташа ғана көпсітіліп таралған. Ешкіммен қысылып-қымтырылмай-ақ осындағы айнаның алдына барып, шашын аздап жөндеп, ожақ, бұ жағын ретке келтіріп қойды.

	Онисимов Ольга Александровнаны өз әйелімен салыстырды. Бұл да, Елена Антоновна сияқты, жас кезінен ақ партия қызметін таңдап алған еді. Екеуі де қайраткер болатын. Бірақ Тевосян әйелінің бойында Елена Антоновнаға тән ешқандай ресмилік салқындық жоқ және болып та көрген емес. Ол екі баланың анасы болып та үлгірді. Соған қарап тұрып, Онисимов өзінің әлі күнге дейін перзентсіз жүргеніне іштей күйінгендей болды. Ол кезде Андрейка әлі жоқ еді, ол содан екі жылдан кейін ғана, соғыс күндерінде дүниеге келген.)

	Сәлден кейін әйелдер етегі жер сызып тұрған ауыр перденің ар жағындағы орындарына барып отырды. Көп ярусты көрермендер залының гуілі аванложаға көмескіленіп, тұншығыңқырап жетеді. Қос нарком диванға жайғасты. Бұл жерде темекі тартуға болатын еді. Оның белгісі – аласа ғана үстелге қойылған күлсалғыш пен жоғарыдағы қабырғаға орнатылған шап-пағын желдеткіш көзі. Темекі құмар ол екеуі, әрине, мұндай мүмкіншілікті босқа жібере алмады.

	Онисимов Иван Тевадросовичті құттықтап қойды. Оның себебі Тевосян наркоматы көп айлардан бері бірінші рет өткен қыркүйекте шойын өндіру жоспарын орындап шыққан еді. Ал осыдан бірер жыл бұрын ғана бүкіл металлургия саласының жоспарды орындау көрсеткіші сексен пайыздан да аспайтын. Ал мұның салдары белгілі: еңбекақы төмендеді, металлургтердің күйі нашарлады, көп адамдардың еңсесі түсіп кетті. Жағдайдың таяуда жақсаратынына ешкімнің сенімі болмады. Міне, осындай жағдайда Тевосян Кеңес өнеркәсібінің тарихында бұрын соңды болып көрмеген батыл қадам жасады: жоспар сексен пайыз орындалса да сыйлық беріле береді деп мәлімдеді. Ал одан кейінгі әрбір пайызға үстеме сыйлық берілетінін жариялады. Бұл шара Халық Комиссарлары кеңесінде қолдау тапты және ол осы наркоматқа қарасты барлық кәсіпорындарда қолданылатыны ескертілді. Міне осы шешім бүкіл металлургтер армиясына қатты әсер етті, оларды дүр сілкіндіріп, көңіл-күйлерін көтерді, іске деген немқұрайдылық жойылды. Сол үшін де Александр Леонтьевич Тевосянның ұйымдастырушылық қабілеті алдында бас иеді, оны құрметтейді, әйтпесе ол анаумынау кісінің алдында кішірейе қоймайтын кісі.

	- Ертерек құттықтап отырсың, – деді Тевосян. – Жоспарды барлық түрінен орындап жатсам бір жөн ғой. Екеуміз де мәреге деңгейлес келетін шығармыз. Мүмкін сен сынық сүйем болса да алға шығып кетерсің.

	Онисимов оның сәуегейлігін теріске шығара қойған жоқ. Шынында да ол басқарып отырған кәсіпорындар, оның ішінде ескі Кураковка да, қарқындарын үдете отырып, өнімнің жалпы көлемі жөнінен де түр-түрі жөнінен де жоспарды жүз пайыз орындау дәрежесіне жетіп қалғанДЫ. Болат өнеркәсібі саласының алдағы қырық бірінші жылға – оның сондай қаһарлы жыл боларын кім білген?! - әбден нығайып енеріне ешкімнің күмәні жоқ еді.

	– Маяковскийді қазіргілерше еске алар болсақ атақдаңқты бөлісе жатармыз-ау, – деп жалғастырды сөзін Тевосян. — Өзара құттықтауларымызды осымен доғара тұрайық. Одан да сен барып қайтқан сапарыңнан алған әсерлеріңді әңгімелей отыр.

	Александр Леонтьевич әңгімесіне ынталана кірісті. Бұл екеуі де аянбай еңбек етуге жаралған, өзгелерден де осыны талап етуді тарих пешенелеріне мықтап жазған, мақтауға да, мақтануға да жоқ, ондайға тіпті жиіркенішпен қарайтын жаңаша тұрпатты жандар еді. Міне өзінің осы табиғатына болаттай берік Александр Леонтьевич ең алдымен өзін қатты күйіндірген жайларға тоқталды. Оның ең бастылары өндіріс тәртібін бұзушылық, технологиядан ауытқушылық болатын. Сол себептен де талапты күшейтіп, тізгінді тарта түсу керек... Тевосянның әлдебір сұрағы, оның болмашы бір сөз иіні Онисимовті тағы да флокендерге жетелеп әкелді... Міне сол технологиялық ұқыпсыздық пен ауа жайылушылық бір пәлеге ұрындырмай қоймасы хақ. Күндердің күнінде әлдебір апат себебін зерттейміз деп әуреге түсіп жатпасақ қайтсін.

	– Мен, әдетте, директорларды ауыстырып жатуды жаратпаймын. Әйтсе де Петр Головнядан құтылуым керек шығар, – деп бір қойды. Сөйтті де Тевосянға Кураковка директорының өзі байқаған міндерін тізіп берді: аса менмен, кеудемсоқ, үлкенді үлкен екен деп сыйлауды білмейді, көпшілік алдында бетіңнен ала кетеді, оның үстіне қайдағы бір күдікті жаңалық ашу жолына түсіп алған.

	Тевосянның қара деуге боларлық қой көздері оның бұл пікірін қостай қоймаған сияқты.

	- Асығып отырған жоқсың ба? – деп ой тастай сөйледі ол – өзі жас директор екен. Істі де тәуір жүргізетін сияқты. Осыны ескеріп үлкен үйдегілер: оған қолдау көрсетудің орнына мұның қалай десе не дейсің?

	Онисимовтің өзінде де осы тәріздес іштей күдік бар еді. Тевосянның мына сөздері оның сол күдігін айқындай түскендей. Оған шынында да солай деулері мүмкін-ау. Бірақ ол алған бетінен қайтқысы келмеді.

	- Әрине, асығудың қажеті бола қоймас. Бірақ өзімнің көзім жетіп тұрса несіне соза берем?

	- Дегенмен соған сенімің берік пе?

	Осы сәтте ап-ауыр жасыл перде баяу серпіліп, оның ар жағынан Тевосянның әйелі көрінді. Жаңағы қызғылт мойын орағышын шешіп қойыпты.

	- Ау, осылайша отыра бересіңдер ме? Сендерді, сірә, күте қояр ма екен? – деп сыпайы ғана наздана күлімсіреді.

	Аздап ашылған перденің ар жағынан залда салтанатты тыныштық орнағаны байқалып тұр. Екі министр де дереу орындарынан тұрып ложаға қарай беттеді.

	Сахнадағы қызғылт барқыт жабылған ұзын үстел әзірге бос еді. Одан арғы сахна төріне дейін қойылған орындықтар қатарларына да ешкім отырмаған. Театр прожекторларының өткір сәулесі сахна төріндегі медальон сияқты айбынды қос бейнеге түсіп тұр: оның бірі аздап қырынан жасалған Сталиннің бет бейнесі де, екіншісі соны толықтырып тұрғандай әсер қалдыратын Ленниннің портреті, Қосарланған осы суреттен Лениннің бейнесі жылдан-жылға кішірейіңкіреп, ал Сталиннің бейнесі барған сайын ұлғайыңқырап бара жатқанын тек кәнігі өткір көз ғана ажырата алатын еді.

	Кино хроникасы әкелген юпитерлердің көгілдір сәулелері әзірше залға төгіліп тұр. Электр жүйесіне қосыла қоймаған бір-екеуінің “көзі” сахнаға қарай бағытталған. Олардың сәуле түсірер тұсы партер мен ярустардан көріне қоймайды, оны тек Тевосян мен Онисимов барған ложадан ғана байқауға болатын еді. Сахна түкпірінің оң жақ қанатына төрге шығатын қауым жиналған-ды. Олар үстелге баратын тұсты ашық қалдырып, иін тіресе шоғырланып тұр. Олардың бәрі де бүкіл елге танымал белгілі адамдар еді. Әне бір тұрғандар Қиыр Солтүстікті игерген әйгілі ұшқыштар. Олардың жанындағы зор денелі жалтыр бас кісі — авиация моторларының конструкторы. Одан әрірек тұрған қою қара сақалды кісі – атақты академик. Сол тұстан жазушы Пыжовтың шалқалай жатқан келісті басы да көзге шалынып қалады. Ал ана бір әйел – қуғын – сүргіннен кездейсоқ аман қалған, қарт большевик. Ақ бурыл тартқан шашын жып-жылмағай етіп сылап-сипап қойған.

	- Әне, ананы қара, Головня қартты да алып шығыпты ғой, – деп сахна төрінен көз алмай отырған Тевосян Онисимовті шынтағымен жайлап нұқып қалды.

	- Несі бар, бұл да болса металлургтерге көрсетілген үлкен құрмет, – деп сабырлы ғана үн қатты Онисимов те.

	Жирен мұртты әйгілі домнашы анда-санда өкшесін көтеріп қойып, үлкен имек мұрнын қайта-қайта алға қарай созады. Өзі нарттай болып қызарып алған, көңіл-күйі көтеріңкі, екі көзі көсем келуге тиіс сол жақ қанатта.

	Бәрінің күтіп тұрғаны Сталин еді, бірақ ол тұрғандарға кенеттен шыға келгендей көрінді. Әйтсе де оның аяқ алысы жылдам да емес, баяу да емес болатын. Оның әдеттегі әскери үлгідегі киімі бұрынғысынан онша өзгере қоймаған сияқты: үстінде китель, аяғында етік, бұтында шалбар.

	Шалбарының балағы кәдімгідей қонышына жіберілген. Оның тізесінен төменірек тұсы қонышының сыртына шығып салбыраңқырап кеткен. Кең пішіліп, әсем тігілген кителі шағын кеудесіне жақсы қонып жарасып-ақ тұр. Әйтсе де Сталиннің бүгінгі киім киісіндегі әлдебір өзгеріс оның солдат қалпынан гөрі басқа бір күйге көшкенін айқын аңғартқандай еді.

	Қожайын қол шапалақтап, құрмет көрсеткен топ алдымен жүріп келеді. Басын тік ұстап, тура кетіп барады. Төңірегінде ешкім жоқтай жан-жағына қарамайды. Оның осы жүрісінің өзінде бір түрлі ұлылық белгісі жатыр еді. Бойының аласалығы да білінбейді. Оның ең жақын серіктері таяқ тастам жерде келеді. Залдағылар оны әуелде көре қоймаса да сахнадағылардың қол соғуларына ілесіп бүкіл театрды дүркіретіп әкетті.

	Сталин кенет тоқтай қалды. Ол жіті қимылмен - Онисимов оның бір кездері дәл осылайша қимылдайтынын білуші еді – тұрғандардың біріне қолын созды. Иә, кімге созды екен? Ол қолын қарт дoмнaшыға созған еді.

	Жұрттың бәрі Головняның алдынан жол ашты. Қысылғаннан домнашы қып-қызыл болып қызарып кетті. Тіпті атыз-атыз қатпарлы мойнына дейін қызарды. Галстугі де бір жағына қарай қисайып кетті, бірақ ол мұны байқамады, тек қос қолымен Сталиннің қолын алып, сілкілей бастады.

	Сталин оның жанына сәл іркіліп, қою қара мұрты аздап жыбырлап, оған бірдеңе дегендей болды.

	Сахнаға қарап тұрған юпитерлер жарқырап қоя берді. Бірақ кинокамералар әлгі сәтті түсіріп үлгіре алмай қалды. Сталин тағы да жаңағы салтанатты күйіне көшіп, басын еш жаққа бұрмастан әрі қарай кетті. Ол қолымен өзіне түскен мол сәулені әрірек ысырғандай болды. Үнсіз берілген бұйрық табан астында орындалды. Сәуле шоғыры бағытын сәл өзгертіп, былайырақ барып түсті.

	Сталиннің артында папкасын қолтығына қысып Молотов келе жатты. Ол да қарт Головняның жанына тоқтап, қол беріп амандасты. Одан кейінгі Сталинге ергендердің бәрі осыны қайталады. Бәрі дерлік өздеріне берілген үнсіз бұйрықты мүлтіксіз орындап жатқандай. Қарт шебер бұған әуелі күлімсірей ілтипат білдірді, кейін оның бүкіл ішкі дүниесінен мол хабар беріп тұратын жүзiнен таңғалушылық нышаны байқалды, ал ақыр аяғында онымен енді тіпті бейтаныс адамдар да амандаса бастағанда “бұлары несі?” дегендей әбден ойран асыр болды.

	Ал бұл кезде Қожайын залды дүркіреткен ұзақ қол шапалақтауларға жауап беріп, өзі де асықпай алақанын соғып қойып, орнына барып тұрған еді.

	Өзінің Сталинге деген ыстық сезімін, оған шын берілгендігін, оның ұлылығына шексіз бас иетіндігін паш етіп Онисимов те жанын сала қол соғу үстінде. Ол Тевосянға өзінің кіші Головня жөніндегі шешімінің ағаттау екендігін білдіргісі келіп кетті. Бірақ бір ішкі дүлей күш оны бұл ұйғарымнан іркіп, тежеп қалды. Ол сыртына айтпақ ойының ұштығын да шығармай, сырын қайтадан ішіне бүгіп бетін жаба қойды.

	... Бұл оқиғадан кейін ол өзінің кіші Головняны орнынан ауыстыру жөніндегі шешімін кейінге қалдырды. Бірақ ол өз беделін де сақтап қалды. Бұған “Правда” газетінің Қазан мерекесінен кейін шыққан бір нөмірі көмектесті.

	Ол газетті алдына жайып қойып, өз кабинетінен Кураковка директорына телефон соқты. Шаруа жайын сұрастырып болғаннан кейін оған:

	- Бүгінгі “Правданы” мұқият оқып шық, – деді.

	— Мен оны әрқашанда мұқият оқимын. Ал бүгін не бар екен?

	— Көргенде өзің-ақ түсінесің. Ал тіпті құмар боп бара жатсаң айтып-ақ берейін. Онда Совнаркомның машина жасау өнеркәсібі саласында технология тәртібін өз бетімен бұзу жөніндегі қаулысы басылған.

	- Машина жасау саласындағы дейсіз бе?

	– Оған қуанбай-ақ қой. Келінім саған айтам, қызым сен тыңда деп тұрған жоқ па? Қаласаң үзінді оқып берейін.

	- Оқыңыз. Құлағым сізде.

	- Ендеше тыңда, “Технологиялық процеске қандай да бір өзгеріс енгізу ... тек Халық комиссарының рұқсатымен ғана ... жүзеге асырылады”. Ұқтың ба?

	— Бұл мен үшін жаңалық емес.

	- Жаңалығы да бар. Міне, тыңда: "Бұл қаулының орын далмауы үлкен қылмыс деп есептелсін. Мұндай қылмыс жасаған зауыт директорлары, бас инженерлері мен бас технологтары тікелей сотқа тартылатын болсын. Енді түсіндің бе? Бұған кім қол қойғанын өзің де сезіп отырған Шығарсың.

	— Несі бар, газеттен тағы да оқып шығармын.

	- Оқып қана қойма, үстеліңнің үстіндегі әйнектің астына салып қой. Ұмытып кетпеуің үшін көз алдыңда жатсын. Ал қызметіңді атқара бер. Тек бетіңмен кетуіңді доғар.

	... Денсаулығы нашарлап, өзі әл үстінде жүрген Онисимовтің сана-сезіміне Петр Головня мен Сталин неге орала береді екен? Оның ойлағаны тіпті де бұл емес еді ғой! Ол өз ауруының себеп-салдарын біліп алуды мақсат етпеп пе еді?

	Дегенмен оның мазасыз ойының асау директорға қайтақайта орала беруі жайдан-жай емес-ті. Егер оның дәм-тұзы жақындап қалған болса басқа істермен бірге ол Петр Головня жөнінде де бірдеңе бітіріп кетуі керек. Ол ешкімге де қарыздар болып қалуға тиіс емес. Мемлекет пен партия ісіне қалтқысыз адал жанның ар-намысы оған осыны міндеттейді.

	Сонымен мұның ауруы не болды екен?! Қандай ауру бұл?!





	42



	Онисимов жатқан палата терапевт бөліміне қарайтын. Оның жетекшісі Владимир Петрович Фоменко деген профессор еді.

	Денелі, кебеже қарын, қаба сақалды Владимир Петрович аса сымбатты, зиялы Соловьевке тіпті де ұқсамайтын. Бірақ ол өз шешімдерінің қатаңдығы мен айқындығын науқастардың жанына жайлы тиетін сөздермен ұштастыра білетін, сонысымен олардың сеніміне тез ие болып, өзіне тарта білетін жан еді.

	Осы ауруханада табаны күректей жиырма жыл бойы қызмет етіп келе жатқан ол өз мамандығы ішкі аурулармен бірге айрықша медицина іс-қағаздарын жүргізудің де танылған шебері болып есептелетін. Оның осы уақыт ішінде жүргізген көп томдық іс-қағаздарын кез келген комиссияға немесе тергеушіге қысылып-қымтырылмайақ ұсынуға болатын еді. Владимир Петрович: “Егер адам өлетін болса, ол кәдімгі белгіленген тәртіп бойынша өлуі керек” деген еш жерде жазыла қоймаған қағиданы берік ұстанған жан-ды. Ол дәрігерге қырғидай тиген сонау қауіпті жылдардан да аман-есен өткен. Оны әріптестерінің “домаланған бауырсақ” деп атаулары да тегін емес-ті. Бұған ол тіпті де ренжімейтін. Десе дей берсін деп жүре беретін. Кейде ол тіпті: “Әжемнен де құтылғам, атамнан да құтылғам, көкжалдан да құтылғам, сенен де, қоян, құтылам” деп ыңылдап қоюдан да кет әрі емес.

	Міне сол алып денелі, кебеже қарынды, қою қаба сақалды, үстіне ақ халат киіп алған профессор қазан айының бұлыңғыр күндерінің бірінде Александр Леонтьевичтің жай-күйін біліп шығуға келді. Александр Леонтьевич тура кеңсеге баратын адамдай киініп алыпты: үстіне пиджак пен крахмалданған ақ жағалы көйлек. Жазу үстеліне жайғасып алып Тишландиядан әкелінген газеттерді қарап отыр. Жарты жыл ішінде-ақ ол барған елінің газет-журналдарын сөздіктің көмегімен түсіне алатындай дәрежеге жетіп қалған еді.

	- Сізді жұмыс үстінде көргеніме өте қуаныштымын, Александр Леонтьевич, - деп бипаздай сөйледі профессор. — Егер жұмыс істеуге зауқыңыз болса, жағдайыңыздың тәуір бола бастағаны. Бұл, біздің байқауымызша, өте жақсы нышан. Кәні, тура осылай отыра беріңізші, сізге терезе жақтан бір қарап жіберейін.

	Терезеден түскен қуатты сәуле Онисимовтің маңдайына, бетіне, жақ сүйегіне ұялаған бозғылт реңді онша аша алмай-ақ тұр. Ол жаңа ғана жерде етпетінен жатып құм иіскеген адам сияқты – басын көтеріп тұрғанымен құм мен шаңның табы өң-жүзін шарпып қалғандай әсер етеді.

	Дегенмен профессор оның бұл күйіне қанағаттанғандай шырай білдірді:

	- Иә, өңіңіз тәуір. Бетіңізге қан жүгіріп, толыса бастаған сияқты. Егер жаңылмасам, салмақ та қоса бастаған болуыңыз керек?

	Әккі профессор, әрине, Онисимовтің шын жағдайын жақсы білетін еді. Науқастың салмақ қосу сыры да оған белгілі болатын. Сонда да болса Владимир Петрович мәселенің осы жағына назар аудара сөйледі.

	– Иә, аздап қосқан сияқтымын, – деп жауап берді Александр Леонтьевич.

	- Өте жақсы. Ал ұйқыңыз қалай?

	– Ұйқым да жаман емес. Сірә, дәрінің әсері болуы керек. Сол дәріңіз үшін рахмет сізге, Владимир Петрович.

	Онисимов мұны нағыз шындық сияқты етіп айтты. Ал дұрысында ол ұйқы келтіретін дәріні сұраған да, пайдаланған да жоқ еді. “Домаланған бауырсақ” та ештеңе білмейтіндей бола қалды. Тек ұялған тек тұрмас дегендей, кішкентай көздерін үйдің төбесіне қарай тайдырып әкетті.

	- Солай деңіз, – деді ол – Ендеше осы бағытта емдей береміз. Ал сыздауы қалай?

	– Жиі сыздауы азайған сияқты. Ал сіз жазып берген дәріні қолданғанда аурудың беті тез қайта бастайды.

	Жуан дәрігер науқасқа жанарын жалт еткізіп күдіктене қарады. Палатада тұтқындалып отырған дипломат оған риза болған адамдай күлімсіреп қойды. Дәрігер де күлімсіреді. Бірақ оның бұл күлімсіреуінде сасушылық белгісі бар еді. “Сіз жазып берген” дейді. Не жазып беріп едім мен? Ауруды басатын дәрі әзірге берілген жоқ, берілетін кезі де келген жоқ. Сонда мен бұған не бергенмін?

	Шынымен-ақ ұмытып қалғаным ба? Жағдайдан шығу үшін ол енді “солай деңіз..," - деп қайталай берді. Сосын бір кезде:

	- Ал енді, қымбаттым, белуарға дейін шешініңіз. Өкпеңіз бен жүрегіңізді тыңдап жіберейін, - деді.

	Александр Леонтьевич қушия бастаған кеудесін жалаңаштады. Соңғы күндері аздап салмақ қосқанымен бұрын біршама көзге ұрып тұратын денесінің май қатпары едәуірақ жұқарып қалған еді. Арықша жауырындарының арасынан омыртқа сүйектері де біліне бастаған. Иықтары да қауқиып сүйірлене түскен. Профессор аспай-саспай науқастың кеуде қуысын ожақ, бұ жағынан мұқият тыңдап шықты.

	- Иә, аздаған сырыл бар. Және бұл жуық арада кете де қоймас. Тегінде орын тепкен өкпе қабынуы ұзаққа созылатын нәрсе. Ал енді киіне беріңіз, Александр Леонтьевич. Әбде-ақ зерттеген сияқтымыз, жағдай бізге түсінікті. Бұдан әрі сізді ауруханада ұстай берудің қажеті де болмас.

	Онисимов “қажеті де болмас” деген сөздің төркінін бірден түсіне қойды. Бірақ сыр бермеді. Қайталап та сұрамады. Сақалды дәрігерді сезіктендіргісі келмеді. Ал анау сөзін жалғастыра берді:

	- Егер сіз қарсылық білдірмесеңіз, көп ұзамай сізді санаторийға ауыстырамыз. Консилиум де солай деп ұйғарды. Ендігі қалғаны уақыттың ісі. Енді біздің сізге керегіміз де жоқ.

	Тынымсыз сөйлеген етжеңді профессор өз сөздерінің қаншалықты ауыр, қаншалықты екіұшты екенін сезе қоймады.

	- Сізді біз, Александр Леонтьевич, “Шеглыға” орналастырамыз. Бұрын онда болып па едіңіз? Сондай тамаша жер. Сізді табиғаттың өзі-ақ емдейді. Таныстарыңыз еш кедергісіз барып тұратын болады. “Зимге” отырсаңыз не бары жиырма минуттық қана жер. Онда біз сізді екі-үш айдай ұстаймыз, өзіміз бақылап тұрамыз. Енді сізге ең керегі – таза ауа мен тыныштық. Ал біздің бітірер ісіміз – табиғат еміне демеуші болу ғана. Оған қоса тағайындайтыным – рентген терапиясы.

	Өзінің ішкі тежеуіне әбден бағынып үйренген Онисимовтің бозғылт сары жүзі ештеңе байқатпады. Сөзуар дәрігердің айтқандарына шынымен-ақ сеніп отырғандай сыңай білдірді. Ауыр ШЫНДЫҚТЫ ұғып үлгергенін сездірмеу үшін ол бір сәтке кірпігін төмен түсіре қойды. Дәрігер рентген терапиясы деді ғой. Мұнымен ол Тишландиядағы сияқты, оның ауруын тайға таңба басқандай етіп айтып берген еді. Александр Леонтьевич көйлегінің қатты жағасын түймелеп тұрып:

	– Мұны маған Тишландияда-ақ белгілеген. Рентген сәулесін молдатып береді ғой, солай емес пе! — деді.

	Даусы да, тынысы да өзгере қойған жоқ, ештеңені де байқатпады. Профессор бұған тура жауап беруден тайқып кетті:

	- Сіз, Александр Леонтьевич, біздің дәрігерлік ісімізге тереңірек араласып тұрсыз...

	Науқас оның сөзін бөліп жіберді:

	- Ұмытпасам, Диллонның әдісі бойынша емдейтін болуларыңыз керек?

	Сақалды дәрігер тағы да сезіктене қалды, Онисимовті басынан аяғына дейін бір шолып өтті. Ал анау терезенің ар жағындағы шарбы бұлт қаптаған Мәскеудің күзгі аспанына көз тастап қойып, галстугін мұқият байлап жатқан бойы бұған жартылай қырын қарап тұр еді. Саусағында үйреншікті діріл бар, дегенмен галстугін келістіріп тағып шықты.

	- Ештеңені ұмытпайсыз-ау, Александр Леонтьевич.

	– Байқағаныңызға рахмет. Әлде де кәдеге жарайтын сияқтымын.

	Қызметке баратын адамдай қара жолақты костюмін киіп алған Онисимов жазу үстеліне барып отырды да кәдімгі әдеті бойынша жіті қимылмен қолына өткір етіп ұшталған қарындашын алды. Кезінде ол осындай қарындашпен алдына келген баяндамалар мен мәлімет қағаздарының бетіндегі болмашы қателер мен күдікті сандарды тауып алып, шыдамсыздана түрткілеп, жалғандық деген жауыздың жалынан ұстағандай болушы еді.

	Ал қазір саусақтарының дірілін білдірмеу үшін оларды үстелдің шетіне тіреп отырып тағы да күлімсіреді.

	- Шынымды айтсам, Владимир Петрович, маған қыздырғыш (грелка) жақсы көмектеседі, ауырған жерді баса қояды. Меніңше сіз оны маған өте дұрыс белгілегенсіз.

	– Қыздырғыш дейсіз бе? Мен белгілеппін бе?

	— Несіне таңданасыз? Ол жөнінде өзіңіз жазып берген қағаз да бар. Өзі осы бөлменің бір жерінде жатқан да болуы керек.

	Ішінде ит ұлып жатса да Онисимов әлі қалжың айта алатындай күйде еді. Профессор тағы да үйдің төбесіне қадалды. Ол қалайша мұндай қате жіберді, қалайша шатастырып алды? Бұған жасауға болмайтын емді қалайша белгілеп берді? Әңгіме тек қыздырғыш жөнінде болғанның өзінде де шатақ қой бұл. Тіпті сотқа дейін баратын нәрсе. Ең қиыны мұны растайтын қағаз да бар болып тұр ғой!

	Осындай әрі-сәрі күйге түскен Владимир Петрович етжеңді қолымен маңдайына шып-шып шыға келген майда терді сүртті.

	— Есіме түсіріп-ақ отырмын-ау. Дегенмен біздің қолымызда одан да гөрі күштірек құралдар бар ғой. Әйтсе де, мүмкін болса, сол қағазды көрсете қойыңызшы, бір қарап берейін.

	- Соны таба алар ма екенмін. Әйелім оны үйге алып кеткен шығар. Оның сондайларды жинап жүретін әдеті.

	Онисимов енді өзінің профессорға қадалған көкшілдеу өткір көздерінің ұшқынын басып мүләйімсуге тырысқан жоқ. Не бірде-бір дөкір, уытты сөз де шығармады. Сонда да болса дәрігер іштей қатты күйзелумен болды. Тіпті бетіне дейін қызарып кетті.

	- Бүйтуге болмайды ғой, Александр Леонтьевич. Біздің қағаздарымызды сыртқа шығаруға рұқсат жоқ қой. Міне, көрдіңіз бе, сол қағаз қазір маған керек болып қалды...

	– Оған несіне қиналасыз? Маған жазғандарыңыздың бәрі ауру тарихында да бар. Кабинетіңізге барғанда оқисыз да шығасыз. Солай емес пе?

	Онисимов өзінің әрбір сөзімен дәрігерді іреумен болды. Осыған дейін үлгілі дәрігер, білікті әкiмгер болып есептеліп келген профессор осыдан небары бір жыл бұрын министрлерді бір шыбықпен айдаған адамның әжуаға толы жымиысы мен өң-жүзіне берік ұялаған өлім нышанын көргенде өзін қайда қоярын білмеді. "Бәрін де біледі. Біздің жайға да қанық-ақ" деп ойлады. Ол енді әңгіме аяғын жұмсартыңқырап, тезірек кетіп қалуға тырысты.

	– Солай деңіз..., иә, солай деңіз... әрине, барынша мұқият болуға тырысамыз. Емнің сапасын да, сөз жоқ, жақсарта түсеміз. Мені түсінген боларсыз?

	Онисимов, әрине, асып-сасқан профессорды әлі де уытты сөздермен бауыздап ірей алатын еді, бірақ ол кенеттен тез сене қалғандай болды. Ол тек қысқа ғана: “Түсіндім”, – деп жауап берді.

	Терлеп-тепшіп, әбден қиналған профессор науқаспен қоштасты да жартылай люкс-палатадан тездетіп шығып кетті. Ырсылдап-пырсылдап, баспалдақпен төмен түсіп, кабинетіне қарай беттеді. Кабинетіне кіре сала ішінен жауып алды. Шкафтан Онисимовке қатысты қағаздарының бәрін шығарып парақтай бастады. Бірінші бетіне қайта оралды. Оны тағы да мұқият оқып шықты. Қыздырғыш жөнінде мәлімет қайда? Атымен жоқ қой! Сонда мұны Онисимовтің алдап соққаны ма?! Тоқта бәлем, енді мен сенің есігінді де ашпаспын!

	... Ал Онисимов болса өзінің әдеттегі мұқияттылығын талақ етіп, үстіндегі киімін шешпестен, галстугін де ағытпастан үлкен, кең кереуетке қисая кетті. Бөлменің қабырғасы мен төбесіне көз тастап қойып сол жатқаннан мол жатты.

	Бір кезде түскі тамақ әкелінді. Ол амалсыз орнынан тұрып, жеңіл-желпі бірдеңе жегендей болды. Енді ол шешініп жатты. Тағы да қабырғаға қадалумен болды.

	Түстен кейін әйелі келді. Түймелері салынған ақ халат оның сұңғақ, тіп-тік денесіне жақсы қонып, жарасып-ақ тұр. Мұқият таралған шашына едәуір ақ кіре бастаған. Александр Леонтьевич орнынан тұрып, сабырлы, салмақТы қалпын сақтаған күйі:

	– Бізде жаңалық бар. Мені санаторийге ауыстыратын болып жатыр. Оған қоса рентген терапиясын белгіледі, – деді.

	Кенет ол көздерінің жиегі жылып қоя бергенін сезді. Еркінен тыс ыршып шыққан мөп-мөлдір жас моншақтары күлгін тартқан сұрғылт беттерінен төмен қарай домалап бара жатты.





	43



	Осыдан бір сағаттан кейін-ақ Елена Антоновна Терапия институтының жетекшісі Соловьевқа телефон соқты.

	- Николай Николаевич, бұл Онисимова ғой, мазалағаныма кешіріңіз...

	Оның саңқылдаған ашық даусы әдеттегісінен де қаттырақ шықты, мембранадан ентігіңкіреп тұрғаны да байқалып қалды. Қанша толқып тұрса да Елена Антоновна кішіпейілділік сақтай сөйледі.

	– Александр Леонтьевичке келіп кетуіңізді жалбарына сұраймын.

	Оңаша отырған атақты дәрігер аздап тыржиыңқырап қалды. “Көмектесу мүмкін емес, несіне барам, несіне шақырды екен?” деп ойлады. Сонда да болса:

	— Не жағдай болды! – деп сұрады.

	- Бүгін ол жылап жіберді. Оның көз жасын өмірімде бірінші көруім.

	– Иә, түсінемін. Қиы-ақ екен.

	— Мәселе мынада: профессор Фоменко оған рентген терапиясын тағайындапты. Мәселенің бұлайша қойылуы Александр Леонтьевичке түсінікті ғой... Сонда да болса профессорды қысып отырып ол бар шындықты анықтап алған сияқты. Мен келген кезде ол бәрін айтып беріп, көзіне жас алды. Келіп, бірдеңе деуіңізді сұраймын. Сізді қуана қарсы алары даусыз. Басқа ешкімді де көргісі келмейді.

	– Қайдам. Аздаған бір қолайсыздық бар. Ол ауруханаға мен сырт адаммын ғой.

	Елена Антоновна мәселенің бұл жағын да ойластырып қойған еді:

	- Профессор Фоменко да осыны сұрап отыр. Мен сізге сол кісінің кабинетінен хабарласып тұрмын.

	- Ендеше жарайды, қазір келемін. Күте тұрыңыздар.

	Әңгімені бітіріп, Николай Николаевич “уһ” деп демін алды. Бүгінгі жоспардың бәрін бұзуға тура келеді. Амал қанша, Онисимовті сабасына түсіріп, жанын жеген күдіктен аздап та болса арылтуға тырысып бағады. Осыған бекінген ол үстелінің үстін жиыстырып, қызметкерлеріне әлдеқандай нұсқаулар беріп, машинасын шақырды. Сымбатты, жіті қимылды, әсем киінген профессор самайына түскен ақ шулан бұйра шашын қалпағымен бүркеп алып Онисимов жатқан ауруханаға қарай жүріп кетті.

	Шынын айтсақ, көпшілік құрметіне бөленген терапевт басқа емдеу орындарынан айрықша жағдайға қойылған осы аурухананы онша жақтырмаушы еді. Сонау Сталин заманында-ақ ол бұл ауруханада рентген сәулелерін науқастардан гөрі дәрігерлерге көбірек түсіреді деп айтып жүретін. Содан бері елде де, дүние жүзінде де көп нәрсе өзгерді, ал мұндағы тәртіптер әлі күнге дейін сол қалпында.

	Кіре берісте Соловьевке рұқсат қағазы дайындалып қойылған екен. Шақырумен келген дәрігер-ғалымды қаба сақалды бөлім меңгерушісі екінші қабаттың дәлізінде қарсы алды. Ол қазір Онисимов оятқан жалған күдіктерден арылып, сабасына түсіп, қайтадан өзінің бұрынғы ақжарқын қалпына көшкен еді. Ол қараса көз тоятын сүйкімді әріптесін кабинетіне қарай бастап жүрді.

	– Мен бұл науқастан әбден шаршадым, Николай Николаевич, - деді ол – Бәрін біледі, бәрін түсінеді. Біздің әрекеттеріміздің төркінін де ұға қояды. Жоқ, мен енді оған бара қоймаспын. Сізге де осыны ұсынар едім.

	- Ақыры келген соң бармай болмас. Тіпті көңілі үшінақ бару керек қой.

	- Онда еркіңіз білсін. Міне, танысып алыңыз.

	Фоменко қонаққа қарай үстел үстінде жатқан папканы жылжытып қойды. Сыртына “No 2277 аурудың тарихы, А.Л.Онисимов” деп жазылыпты. Ішінде ондаған бет жазылған қағаздар. Соловьев оларды парақтап қарап шықты. Онда осы нақты аурудың тарихы ғана емес (оны дәрігерлер анамнез морби деп атайды), аурудың өмір жолы да жазылыпты (мұны анамнез витэ деп атайды). Мұнда келтірілген мәліметтер Соловьев үшін жаңалық емес-ті, бірақ олар бұл қағаздарда ретке келтіріп жүйеге түсіріліпті.

	1937 жылға дейін денсаулығы мықты болған. Сол жолы асқазан түгі едәуір зақымданған. 1938 жылдан бастап темекі тарта бастаған. Білікті дәрігерге сол екі жылдың Онисимов үшін оның ішкі жан-дүниесін ойран-топан етіп, жүйке тамырларын әбден жұқартып өткен аса ауыр жылдар болғанын ұғыну тіпті де киын емес-ті. Сталиннің бұған тиіспей, қайта оған сенім көрсетуі де арзанға түспеген болуы керек. Содан кейін-ақ неше түрлі аурулар басталып жүре берген. Қан тамырларының майлануы... Қан тасуы... Түйіншек бездердің пайда болуы... және еш қашан да ауруханаға жатпаған... Аяғымен жүріп емделген...

	Және бір көңіл аударарлық мерзім: 1952 жыл. Осы жылдан бастап саусақтары дірілдей бастаған. Бұл да аты шулы белгілі жыл болатын...

	Құдай оңдағанда Соловьевті ешқашанда Сталинді емдеуге шақырған емес. Жалпы тағдыр оны Иосиф Виссарионовичтен алысырақ болуға жазды. Ал Онисимов болса Қожайынның қартайған шағында да оның қандай болғанын көрді. Соның нәтижесінде, әрине, қарамақайшылықтар қақтығысының да, жүйке тамырының жұқаруының да қандай болатынын көріп білді.

	Одан әрі тағы да мерзімдер. Науқастың нағыз ауыра бастаған кезі 1957 жыл. Оған дейін ешқандай зерттеуден өтпеген. Аурудың жасырын түрі 1956 жылдан бастап жүре бастаған. Ол жылдың да қандай жыл екені белгілі — елеулі оқиға жылы. Жарайды, осымен социологиялық зерттеуді доғарайық. Енді анамнез морбиге – аурудың өз тарихына көшейік.

	... Кеуде тұсының сыздап ауруы. Оның барған сайын ауыр тартып, ауа жетіспеуі. Жөтел пайда болып, кейде оның күшейе түсуі. Бас терісінің асты мен қолтығында кішкентай түйіншектер пайда болуы. Тораптардың түйіскен жері мен зерттелген сұйықтарда рак клеткаларының орын тебуі. Рентгеннің көрсетуі бойынша өкпенің екі жағының да қатая бастауы.

	Ал мынау күнделікті жазбалардың мәлімдемелері. Солардың бірінде: “Өкпенің екі жағында да тамырланып кеткен ісік процесі байқалады. Операция жасауға болмайды” деп жазылған. Бұған Соловьев та қол қойған. Бұл — консилиум мәжілісінің қорытындысы еді.

	Одан әрі ауру тарихы тағы да күн сайын жазылып отырған. Ең соңындағы орын үнемдеуге ұмтылмай-ақ айдақ-сайдақ етіліп жазылған шешімнің мазмұны мынандай: науқасты санаторийге ауыстырған жөн. Сол жерде рентген терапиясын қолдану керек. Оның мөлшері мынан дай болу керек (сол жерде сәулемен күйдірудің есеп-саны да көрсетілген). Қол қойған дәрігер: Фоменко. Қол қойысы да айдақ-сайдақ. Рентген сәулесі, әрине, көңіл үшін тағайындала салған. Әйтсе де басқа не беруге болады? Басқа амал жоқ қой.

	Николай Николаевич папканы қарап шығып, бөлім меңгерушісімен тағы да аз-кем әңгімелесіп отырды. Ал анау ұятқа қаламын-ау деп қысылып-қымтырылмай-ақ өзін Онисимовтің қалай алдап соққанын айтып берді.

	- Ол, көріңіз де тұрыңыз, сізді де састырады, – деді. — Кім біледі... мүмкін састырмас та.

	Сосын олар өздерінің осы көреген науқасқа байланысты бұдан былайғы ортақ әрекеттері жөнінде келісіп алды.

	Басына ақ қалпақ, үстіне ақ халат киіп алған Николай Николаевич — ашық қалдырылған жоғарғы түймесінің тұсынан көбелек сияқты қара галстугі көрініп тұр – дәлізде Елена Антоновнаны кездестірді. Терісі салбыраңқырап кеткен бетіне жағып алған ақ опаның ар жағынан, жоғарырақтан, қызғылт дақ табы көзге түсіп тұр. Ақ шулан тарта бастаған шашы да бұрынғысындай жылтырап жатқан жоқ, аздап көпсіңкіреп, кейбір талдары тіпті тобынан шығыңқырап кеткен. “Жалпы терапияның” авторы толқып тұрғанына қарамастан жай-жағдайды дәл баяндаған Онисимов әйелінің әңгімесін зейін қоя тыңдады.

	– Оның жанына аздап та болса нәр құюға тырысып бағайын, ал аржағын көре жатармыз, Елена Антоновна, - деді ол.

	Кілемше төселген баспалдақтармен жоғары көтеріліп, Николай Николаевич жартылай люкс палатаның есігін қақты, бірақ ешкім жауап бере қоймады. Соловьев есікті батыл ашып ішке кірді.





	44



	Әрі кабинет, әрі қонақ қабылдайтын бөлме болып есептелетін кіре беріс бөлме бос екен. Ымырт үйіріле бастаған кез еді, терезе перде жабылып қойылыпты. Үстелдің үстінде жасыл қалқан жабылған электр шамы жанып тұр. Сәуле түсіп тұрған жерде ашық кітап жатыр.

	Николай Николаевич жан-жағына көз тастады. Ашық жатқан кітапті көргісі келіп кетті. Ау, мынау өз шығармасы “Жалпы терапия” ғой. Ашық жатқан беті қауіпті ісіктерге арналған. Бұл бетте осы ауруға шалдыққан адамдардың аса үміттенгіш келетіндігі, олардың өз ауруы жайындағы жайлы, алдамшы, көлгір сөздерге сенгісі келіп тұратынДЫҒы баяндалған.

	Онисимов, шамасы, өзі бұрыннан білетін осы бетті жаңа ғана тағы бір оқып шыққан болуы керек. Оқып шықты да, бетін жаппастан со бойы қалдырып кеткен. Онисимовке, оның табиғатына тіпті де келмейтін әрекет!

	Дәрігер кітап бетіне көз жүгіртіп шолып шықты. Яғни Онисимов жалған үміт табиғатын, оның сыр-сипатын жақсы біледі деген сөз. Бұл, әрине, онымен болатын әңгімені қисындата түседі. Мүмкін оны тіпті пайдасыз етуі де ғажап емес. Бірақ шегінуге жол жоқ, не де болса бел байлауы керек.

	Ол басын серпіп жіберіп, самай шаштарын қос қолымен сипап қойып:

	– А-у-у, Александр Леонтьевич! – деп дауыстады.

	Жатар бөлмеден Онисимов көрінді. Үстінде тарғыл түсті пижам, иық тұсы аса кең. Үстел үстіндегі шамнан оның күлгін тартқан жүзіне жасыл сәуле түсті. Шүңірейіңкіреп кеткен көзінен торығушылық табы байқалады.

	- Сәлеметсіз ба, Николай Николаевич! Келгеніңізге қуаныштымын. Отырыңыз.

	- Соншама қараңғылап қойғаныңыз не? Мұндай қараңғылықтан тіпті дүние тарылып кетеді ғой.

	Сымбатты дәрігер электр нүктесіне қарай барды да оны басып қалып бөлмені мол сәулеге бөлеп жіберді. Соловьевтің кәнігі көзі Онисимовтің бетінде, дәлірек айтсақ аузының сол жақ езуінде кіп-кішкентай ғана қара дақ – түйіншек пайда болғанын байқады. Әзірге ауру тарихына жазыла қоймаған болмашы ғана осы түйіншек науқастың жай-күйі сырт көзге тәуір сияқтанып, салмақ қосып келе жатқанына қарамастан аурудың одан әрі өрістеп бара жатқанын айғақтағандай еді.

	Онисимов үстелге жақындап келіп, ашық жатқан кiптапқа бір қарады да, оны былайырақ ысырып қойды. Екеуі де диванға барып отырды.

	– Александр Леонтьевич, сізбен барынша ашық сөйлесуге рұқсат етіңіз, – деді дәрігер.

	- Мен мұны көптен бері күтіп жүрмін ғой.

	- Ендеше тыңдаңыз. Мен сізге тағы да дәрігер ретінде келіп отырғанымды жасыра алмаймын.

	Онисимов профессордың сөздерін еш құлықсыз бейжай тыңдады. Бірақ Соловьев бұған аса қосыла қойған жоқ.

	- Оған өзіндік негіз бар, – деп бір қойды. Оның жұқа етінде аздаған жымиыс нышаны пайда болды:

	– Мені мақтаншақ екен деп ойлап қалмаңыз. Науқас бұл сөзге де үн қата қоймады. Дегенмен: — Ол қандай негіз? – деп қалды.

	- Қандай негіз дейсіз бе? Консилиумда біздің пікірлеріміз екі ұдай болып шықты. Бәрінің пікірі біржақ, ал менің пікірім өзінше болып шықты. Ал арнайы жасалған талдау жұмыстары менің пікірімнің дұрыстығын дәлелдеді.

	“Жалпы терапияның” авторы мәселені кереметтей ойдан шығара білді, дұрысын айтсақ, өтірікті судай сапырды. Қайткен күнде де ол белгілі бір нәтижеге жетті,

	Онисимовтің өмірге деген ынтасы артты. Ол профессордан:

	– Кереғар пікірлердің мәнісі неде? – деп сұрады.

	- Тағы да турасын айтайын. Консилиумда мен сіздің науқасыңыз өкпе қабынуы емес деген пікір айттым.

	- Ол ауру емес екенін өзім де білем.

	- Иә, өкпе қабынуы емес. Бұл – өте сирек кездесетін ауыр науқас, актиномикоз.

	– Қалай дейсіз?

	- Актиномикоз. Өте сирек кездесетін ауру. Көзге көрінбейтін микроорганизмдердің әрекетінен пайда болады. Емдеуі де қиын-ақ, тез арада кете қоймайды. Кейде тіпті бірнеше жылға созылады.

	Соловьев халатының етегін серпіп тастап, қалтасынан блокнот пен шетелдік автоқалам алып шықты. Сосын анықтап “Актиномикоз” деп жазды да, сол бетті жыртып алып, орнынан жеңіл көтеріліп үстелдің үстіне қойды. Сөйтті де Онисимовке бұл аурудың пайда болу тарихын, оның негізгі белгілерін, оның қалай өтетінін түсіндіріп, баяндап берді. Соның арасында:

	– Айтпақшы сізде терапевт анықтамалығы жоқ па? Осының бәрі сонда толығынан жазылған, – дегенді айтты.

	Дәрігердің аңғарымпаздығына қайран қалған Онисимов үндей қойған жоқ. Бір сәт “жоқ” дегiсi келiп кетіп еді, бірақ бұған тағы да пайда болған Соловьевке деген сенімі кедергі жасады. “Иә” дейін десе оянған сенім ұшқыны әлі де әлсіз.

	– Бұл жөнінде менің кітабымда да аздап жазылған, - деді Соловьев.

	Ол қазір өз кітабын қолына алып, осы мәселе жазылған жерін көрсетуден кет әрі емес еді. Бірақ ол Онисимовтің күдігін оятып алам ба деп қауіптенді. Сондықтан кітапқа жақындаған жоқ.

	– мұны біз рентген терапия сымен емдейміз, – деп мәлімдеді ол. – Және сәулені көп мөлшерде береміз. Сондықтан ұзақ уақыт емделуге, ұзақ күреске дайын болу керек.

	– Мұны маған Фоменко неге айтпады?

	– Бұл жердің өз тәртібі бар ғой, Александр Леонтьевич. Мүмкін науқасты аса мазалағысы келмейтін шығар. Қайғырады, көңілі бұзылады дейтін болар. Оларды да түсіну керек. Бұл әсіресе медицина дәрменсіз болған жағдайда орын алатын нәрсе. Ал біз сіздің науқасыңызға қарсы күрес жариялап отырмыз ғой, қиын да ұзақ күрес, жеңісі де, жеңілісі де аралас жүретін күрес. Сіз ер жүрек адамсыз ғой. Шындықты біліп отыру сізді күреске шыңдай түседі деп ойлаймын.

	Александр Леонтьевич бұл айтылғандарды мұқият тыңдады. Осы минуттарда оның күдікшіл зерттемпаздығы қайда кетіп бара жатқанын өзі де сезбей қалды. Аңдысқан адамының сөзін бағып, ол болар-болмас мүлт кетсе, оны бас салуға дайын отыратын әдеттегі әрекетіне бара қоймай алдағанға сене берді. Бұл енді, әрине, көпшілікке баяғыдан белгілі бұрынғы асау Онисимов емес еді.

	Ол саусағымен сол жақ езуіндегі қара түйіншекті көрсетіп:

	- Ал мынау неден пайда болды? – деп сұрады.

	— Бұл терінің майлы бездерінің қабынуынан пайда болған. Мұның ана аурумен байланысы жоқ. Сөйтіп, сіздің бойыңыздан екі түрлі науқастың басы көрініп тұр. Мүмкін бұл екеуі бір-бірімен байланысты да шығар.

	Сонымен не керек, дәрігер-ғалым, оның бізге кейінірек мойындағанындай, науқастың көңілін табу үшін ғылыми негізі бар сияқты бірдеңелерді қиялдан қиыстырып соққан ғой. Ал Александр Леонтьевич аздап сыртқа теуіп тұрған түйіншекті сипай отырып Соловьевтің айтқандарын шындыққа сай келетін нәрсе деп қабылдаған.

	- Олай болса хирург неге қара ДЫ мені? Операция жасауға болмай ма екен?

	- Рас, актиномикозға да кейде операция жасалады. Бірақ бұған әзірге негіз жоқ. Оның үстіне біз мына майлы бездерді алып тастауымыз да мүмкін. Әйтсе де оны жағдайға қарай көреміз. Әзірге асығудың қажеті жоқ.

	- Сіз маған санаторийға келіп тұрасыз ба?

	– Әрине, келіп тұрамын. Сізді бұлайша қалдыра алмаймын.

	Александр Леонтьевич кенет көңілденіп, үстелге барып отырды. Профессорға Сыртқы істер министрлігінен жіберілген, ішіне Тишландия газет-журналдарына жасалған шолулар салынған папкілерді көрсетті. Тишландия өмірінен алынған кейбір қызық әңгімелерді ауызша айтып берді. Тек ауырғаннан қол үзіп отырғаны болмаса ол өзін

	Тишландиядағы кеңес елшісі ретінде сезінді. Терапевт күлімсіреп қойып оның әңгімесін зейін қоя тыңдады. Күлімсірген кезде оның қызыл шырайлы бетінің ортасында сүп-сүйкімді кішкентай шұңқыр пайда болады екен. Сөйтіп ол бүгінгі кездесу барысында жеңіске жетті. Бірақ ол Онисимовтің қазіргі көтеріңкі күйінің көңіл құлазытарлық сәттерге де тап болатынын, үрейлі шындық пен сәулелі үміт сезімдерінің әлі де болса талай рет ауысып отыратынын жақсы біледі.

	Соловьев ақыры кетпекші болып қоштаса бастады. Александр Леонтьевич профессорды есікке дейін шығарып салды.

	Онисимов оңаша қалғасын үстелге барып, жасырып қойған терапевт анықтамалығын қолына алды. Көрсеткіштен Соловьев айтқан ауруды тауып алып, әуелі жедел көз жүгіртіп шықты, сосын асықпай отырып қайтадан мұқият оқуға кірісті. Дұрыс, бәрі дұрыс, бәрі де жаңағы профессор айтқандай.





	45



	Әңгімеміздің келесі буынының өткен мерзімін дәл көрсетуге де болады. Ол Донбастың ірі металлургия орталықтарының бірі Андриановкада өткен домнашылардың бүкілодақтық кеңесіне байланысты. Оның ашылатын күні шақыру билетінде көрсетілген еді. Онда: 1957 жылдың 28 қазаны деп жазылған.

	Сол кеңес қарсаңындағы ұлы сəске кезінде Донбасс даласын кесіп өтіп Минеральные воды қаласына қарай бет түзеген жүрдек пойыз айдаладағы кішкентай ғана Греки станциясына аялдай бергенде (ол мұнда бір-ақ минут тоқтайтын) одан аңшыларша киініп алған бір кісі секіріп түсті. Аяғында биік қонышты саптама етік, басында умаждалыңқырап қалған қара сұр кепкі, үстінде өңін жоя бастаған қоңырқай шолақ тон, белінде оқшантайлы белдік, Иығында қорапқа салынған қосауыз мылтық, қолында аулаған олжасын салатын шағын тор. Бойына жараса қалған бұл киімдерді аңшының бірінші рет киіп тұрмағаны да байқалады. Ол вагоннан жеңіл секіріп түсті де, жедел адымдап жүре берді. Бірақ оның денелі, ауыр салмақты кісі екендігі еңкіштеу жалпақ жауырынының сыртынан айқын аңғарылады. Ол бұрыла беріп, вагон терезесінің ар жағындағы біреуге қолын бұлғады. Ұшқын шашқан сұрғылт көздері күлімдеп барады. Көңіл күйі көтеріңкі. Бойына туа біткен ерке жымиысы оның ер сипатты қоңырқай өңіне айрықша нұр сеуіп тұрған сияқты.

	Біздің бұл әңгімелеп отырған адамымыз кіші Головня екенін оқырман қауым аңғарған болар деп ойлаймыз. Бұл маңай оның ата мекені. Ол мына Андриановкада туып өскен. Он төрт жасында осындағы домна цехына газ беруші шәкірт болып орналасқан. Бала кезінен-ақ аңшылыққа әуес болып өсті, Андриановканың ожақ, бұ жағындағы отыз-қырық шақырым аймақтың бәрінде дерлік оның бармаған жері, баспаған тауы жоқ. Ол осы Греки станциясынан тұп-тура зауытқа апаратын жолды да қаршадайынан біледі. Одан әрі сол жол Төменгі колония деп аталатын елді мекенге бастап барады. Ол мекен Андрианов зауыТы француздарға қарайтын кезде-ақ осылай деп аталатын

	Міне сол Андриановкаға дейін бірнеше сағат бойы адымдау керек. Ал оған керегі де осы. Ертең ол мәжілісте сөз сөйлеуі керек. Ал бүгін ол домна жайында ойлағысы да келмейді! Ол жөнінде вагонда таласқандары да жетер. Таласпай қайтсін, онда отырғандар көрші екі зауыттың домнашылары болатын. Оларға және Днепр металлургия институтының оқымыстылары қосылды. Кураковканың директоры, әрине, талас-тартыстың жуан ортасында болды. Ал қазір ол вагоннан ешқашанда жанынан тастамайтын қойын дәптерін де алмай шықты. Әдейі алмады. Оған ол әдетте зауыт туралы ойларын жазып жүретін. Өзіне-өзі тапсырмалар белгілейтін. Бүгін ол осының бәрінен сытылып шықты. Басына да демалыс беру керек қой! Оның үстіне сап-салқын жел де соғып тұр екен.

	Станция жақтан жүрейін деп тұрған пойыздың айқайы естілді. Петр өзі отырып келген вагон жаққа қарап қойды. Терезенің ар жағында отырғандар — Кураковтықтар. Олардың екеуі ғана егде тартқан адамдар, басқаларының бәрі жастар. Олар өздеріне заттарын қалдырып, жерге түсіп кеткен аңшы-директорға бастарын изеді. Пойыз орнынан қозғалып жүріс ала бастады. Бір-екі минуттан кейін ол көзден ұзап, артына будақтаған түтінін қалдырып алыстап кетті.

	Иығына мылтығын асынып алған Петр станция аумағынан шығып, көк-Жиектің ар жағындағы Андриановкаға қарай аңқып жатқан асфальт жолдың бойымен адымдап келеді. Ерсілі-қарсылы жүк машиналары ағылуда. Араарасында жеңіл машиналар да зулап өтеді. Аспан айдай ашық, бірақ күн салқы-ақ, едәуір жел де соғып тұр. Көлеңкедегі ауаның температурасы үш-төрт градустай суық болуы керек. Көлеңке жақ беткейдегі шөптер де қарақошқыл тартқан.

	Петр жедел жүріп келеді. Ана көпірден өткесін ол бұталар өсіп тұрған ашық далаға қарай бұрылады... Иә, сөйтеді. Осы кезде төбесі күнге ШЫҒылысқан қара “Волга” бұдан өтіп барып кілт тоқтай қалды. Сосын артқа шегініп, бұған қатарласа берді де тағы тоқтады. Ашылған есіктен Челышев көрінді. Күздік сұр пальтоның жағасының астында сол түстес жүннен тоқылған бөкебай. Басына киген жүндес әдемі кепкісі де пальтосы мен бөкебайының түсіне сай. Кішкентай көздері Петрге қарап күлімсіреп отыр. Петр оған кішілік көрсетіп иіле сәлем берді.

	– Өз көзіме өзім сенбедім, – дейді Челышев. – Былай қарасам Головня сияқты. Шынында да өзің екенсің ғой! Қайдан жүрсің? Мұны қалай түсінуге болады?

	Головня езу тартып күлді:

	- Не дерімді өзім де білмей тұрмын, Василий Данилович: бұл кездесуді қалай түсіндірсем екен?

	– Ал менікі ап-анық нәрсе. Мұнда мен самолетпен келгем. Енді міне Андриановканың өзіне машинамен апара жатыр.

	- Менің айтайын дегенім ол емес. Жақсы кездесу – аңшы несібесіне дейді ғой.

	— Табан астында қалай аңшы боп шыға келдің? - Пойыздан түстім де осындай бола қалдым... - Сөйтіп Андриановкаға жаяу тартып бара жатырсың?

	— Иә, солай болып тұр. Мүмкін жол-жөнекей әлдеқандай құс кездесіп қалар.

	- Қоя ғой, қайдағы құс. Мұндағылар оларды жаз айларында-ақ қырып салған шығар. Одан да кел, машинаға отыр.

	- Рахмет, Василий Данилович, Аңшылар қауымын көндіре қою оңайға түспес.

	— Қара да тұр, құр қол қайтасың әлі.

	– Бұған қоса сәтсіздік тілеңізші. Өте жақсы нышан дейді ғой.

	– Жарар... Бәрібір бос әурешілік. Достық көңілден айтып отырмын.

	- Достық көңілден дейсіз бе? – Петрдің жұқалау еріндерінің езуіне кекесін күлкі ұялады. — Мүмкін тағы шын жүректен дерсіз?

	Ойламаған жерден Василий Даниловтің жөткір ініп алуына тура келді. Шүңірейген кішкене көздері қалың қабағының астына барып тығылды. Бірақ бұл жағдай Головняны тоқтата қоймады:

	- Кәнеки, Василий Данилович, осы айтқандарыңызды жазып ала қояйықшы. — Петр Головня сол жымиған қалпымен өзінде жоқ қойын дәптерін алып, қолында жоқ қарындашымен жазып жатқандай естірте күбірлеп: “Достық көңілден әрі шын жүректен айтамын: құр алақан қайтасың”, – деді. Сөйтіп бүгінгі күннің қай күн екенін жазып қояйық деп тағы бір қойды.

	Сосын Петр қойын дәптерін қалтасына салып жатқандай сыңай байқатты. Челышев та жөткірініп болды.

	- Сөйтіп менімен жүрмейсіз ғой? Онда сау болыңыз.

	Есік тарс етіп жабылды. Машина орнынан жеңіл қозғалып Андриановкаға қарай зырғи жөнелді.





	46



	Кіші Головня осыған дейін Василий Даниловичке сонау қаһарлы соғыстың алғашқы қысында Оралға көшіп барған наркоматтың дәлізінде оның бір айтқан сөзін қойын дәптеріне жазып алған сәтін ешқашан да есіне түсіріп көрген емес-ті. Бүгін соған алғаш рет барып, әлдеқашан өтіп кеткен жайтті ишаратпен алдына тартты.

	Содан бері де он жеті жылдай уақыт өтіпті-ау!

	Иә, олар 1941 жылғы қарашаның жетісі күні – Қазан мерекесі жылдығының кешінде кездескен еді. Соғыс жағдайында қандай мереке бола қойсын. Наркомат сол күні де жұмыс істеген. Тек таңертең ғана мереке құрметіне қонақ үйінің кең кіре берісіне жиылған қызметшілер иін тіресе түрып осындағы жалғыз радиотабақшаны тыңдаған. Жазу үстелдері сығылыстырыла қойылған бұл кіре беріс Онисимовке қарасты басқармалар мен бөлімдердің уақытша тұрағына айналған еді. Радиодан Қызыл алаңдағы әскери шеруді беріп жатты. Шеруден кейін неше түрлі ырғаққа бай диктор даусы Сталиннің кешегі халыққа арнап сөйлеген сөзін үлкен салтанатпен келістіре оқып берді.

	Үшінші қабаттан бұл кіре беріске Онисимов те түсті. Ол, әрине, бұл хабарларды өз бөлмесінде отырып, жақсы естілетін радиоқабылдағыштан тыңдап алуына да болатын еді. Бірақ ол мұны өз қызметкерлерімен бірге тұрып тыңдауға ұйғарды. Шашын әдеттегісіндей мұқият тарап алған, ешкімге сыр бере қоймайтын, өзін көбіне ресми ұстайтын Александр Леонтьевич соғыс жылдарында аса көп өзгере қойған жоқ. Тек оның тастан қашап жасағандай келісті жүзі аздап күңгірттеніп, қоңырқай тартқандай болды. Соғыстың алғашқы айларында ол Мәскеуде, өзінің жұмыс орнын да қала берді. Өзімен бірге қалған шағын аппаратында нағыз қазармалық тәртіп орнатты. Сонысымен ол өзгелерге үлгі-өнеге де бола білді. Бірақ ол бір күні астанадан кету жөнінде қатаң нұсқау алды. Тек осыдан кейін ғана Онисимов аздап түнере түсті. Аузы мұрнынан шығып сығылысқан саяжай вагонымен Шығысқа кетуге мәжбүр болды. Содан Оралға барып жайғасты. Сол жерде онымен өне бойы қарым-қатынаста болған Челышев оның бірде-бір рет жадырап күлімсірегенін көрген емес.

	Хабарларды тыңдап болған соң Онисимов:

	– Жолдастар, енді іске кірісіңдер. Орындарыңа барыңдар! – деп қысқаша бұйырды.

	Сол күні ол былай да шиыршық атып тұрған еңбек қарқынын одан әрі ширата түсті. Тіпті кейбір сәтте боларболмас баяулап қалған Челышевтің өзімен де тым ресми, қатаң сөйлесті.

	Кешкісін Василий Данилович өзінің кішкентай ғана шағын бөлмесінде адамның басын қатырар күрделі іспен — көшіп келген цехтарды орналастыру, оларды Шығыс зауыттарының жұмыс жүйесімен үйлестіру жоспарымен айналасып отырған. Бір тәуірі ол сонау отызыншы жылдары, Новоуралсталь зауыты салынып жатқан кезде, осы маңның бәрін – Магнитканы да, Нижний Тагил комбинатын да, одан басқа да толып жатқан ірілі-уақты, ескіліжаңалы кәсіпорындарды аралап, көріп, танысып шыққан. Сондықтан да қазіргі қиын-қыстау кезеңдегі іске пайдасы тиер көп нәрсені нақты білетін. Әлі күнге дейін есінде – сол жетінші қараша күнінің кешінде ол әр түрлі белгілер қойылған қағаз беттерін аударыстырып отырған. Ол белгілер – ақ және түрлі-түсті сызықтармен айшықталған әр түрлі Шығыс зауыттары болатын. Аяздан терезеге өрнек түсе бастаған. Сыртта жел улеп, қар ұйтқып тұрған.

	Бір кезде телефон Шылдырлап қоя берді. Соғып тұрған Онисимов екен:

	– Василий Данилович, маған келіп кетіңізші, - деді ол.

	Наркомның кабинетіне кірген Челышев көңілденіп отырған Онисимовті көріп қайран қалды. Өңінде бұрынғы түнерген күйінің ізі де жоқ. Қоңырқай жүзі жадырап, екі бетіне қан жүгіре бастағандай. Екі езуі екі құлағында, Шынымењақ күлімсіреп тұр.

	- Отырыңыз, – деп ұсынды ол Челышевқа, бірақ өзі отырған жоқ. Қатты толқып тұрғаны беп-белгілі еді. Бұл кісіге не болды екен?” деп ойлады Челышев. Одан әрі не болатынын күтіп Василий Данилович ұсынған орынға отырды. Бірақ академиктің шыдамын тауыспай Онисимов тікесінен:

	- Жаңа ғана менімен Қожайын сөйлесті, – деп хабарлады. Әдеттегісінен даусы да ширақ, жас адамның үніндей саңқылдап-ақ тұр. – Бізге қойылған міндет мынандай: жаңа зауыттар салуымыз керек. Және ол зауыттар тез арада өнім беруі тиіс. Соның жоспарын жасап, ұсыныстарымызды беруіміз керек.

	Александр Леонтьевичтің үні енді іскерлік сарынға көше бастады. Дегенмен ол әлі нағыз өз қалпына келе қойған жоқ еді. Әлі сол көтеріңкі күйде тұрған.

	– Қалай, Василий Данилович, бұған не дейсіз? – деді әлі сол көп сөзділіктен арыла алмай. — Немістер Мәскеудің түбінде тұр, ал Қожайын тура сол Мәскеудің өзінен жаңа зауыт салыңдар деп бұйырады. Қалай, ә?!

	Василий Данилович ештеңе деп үн қата қойған жоқ. Оған осы дәл қазір естігенін ұғып, тереңірек байыптап алу үшін аздаған уақыт керек еді. Дегенмен бойынан үлкен бір ауыр жүк сырғып түскендей сезінді.

	Жанды қатты жаралап кеткен сол бір алғашқы апталарда “Осы біз шыдай алар ма екенбіз? Ресей тарихында бұрын-соңды болып көрмеген мұншама апатты соғыстан аман қалар ма екенбіз?” деген ащы сұрақтар академиктің ой-санасына қайта-қайта орала берген. Жұмысы қаншама көп болса да күні-түні мазасын алып, тіпті түсіне де кіретін болып алған.

	Соғыстың алдында академик Челышев шетел баспасөзімен танысып отыратындай мүмкіншілік алған еді. Міне сол басылымдарда Гитлер әскерлерінің кеңес шекараларына жақын жерлерге шоғырланғандығы, олардың көп ұзамай шабуылға шығатындығы өне бойы жазылып ескертіліп жататын. Сол жорамалдар расында да шындыққа айналып, біздің әскерлер алғашында қатты шығынға ұшырағанда академик бұған белгілі дәрежеде Сталинді кінәлі деп тауып, іштей қатты күйзеліске түскен-ді. Өзі елді соғысқа дайындай отырып, соғыс басталған кезде өзінің оған дайын болмай шыққаны қалай деп ойлаған.

	Бірақ ол бұл қиыншылықты түсіндіре алмай, оны түсіндірудің кілтін де таба алмай одан әрі бұған басын қатырғысы келмеген. Тек кейін ғана бұл трагедияның сыры көп реттерде Сталиннің жеке басының мерездеріне байланысты екендігі тілге тиек бола бастады ғой.

	Шынында да сөйтіп ең қатерлі сәттің артта қалғаны ма? Бүгін таңертең Мәскеуден берілген хабар жүректерге сенім ұялатып кеткендей болып еді. Ал Сталиннің Онисимовке соққан мына телефоны одан да жақсы игі нышан ғой. Бірақ көңіл қуантар сәт сағатын сарсыла күткен Василий Данилович бұған әлі толық сенер-сенбесін білмей екі ұдай күйде отыр.

	- Егер біз осынша нәрсені өз иығымызбен көтерер болсақ, қазіргі қысылшаң кезеңде жабдық-саймандарды қайдан аламыз? – дейді ол. – Адам күшін қалай жеткіземіз?

	- Осының бәрі қарастырылып қойылған. Лаврентий Павловичке бізге деген құрылыс ұйымдарын қалыптастыру тапсырылған. Оның қарамағында адам күші жетеді. Одан басқа да не керектің бәрі бар. Ал оның адамдары жұмыс істеуге үйренген, тек өзіміз дайын болуымыз керек. Бізге не керек екенін дәл жеткізуіміз керек. Жұмыс чертеждерін де дайындап қоюымыз керек.

	Онисимов сол баяғы әдеті бойынша алда тұрған міндеттерді көңілдене, шабыттана тұрып баяндады. Кеше ғана өз інісі шіріп өлген лагерьлер енді бұған теңіздей толқыған қисапсыз адам күшін – жоғары тәртіпке бағынған, сондай тәртіпке бағынуға мәжбүр болған, соғыс жағдайында кез келген жерге оп-оңай жеткізуге болатын тұтқындар армиясын беретін болады.

	Александр Леонтьевич үстелге жайғасты да блокнотын өзіне жақындатып, Василий Даниловичпен ақылдаса отырып, болашақ болат құю зауыттарын салудың жоспарын жасай бастады. Жоспардың тармақтары оның әсем жазуымен өрнектеліп бірінен соң бірі тууда. Ең алдымен Оңтүстік Орал труба зауытының бірінші кезегін іске қосу керек. Онымен қатарластыра Челябі зауытын тұрғызу керек. Қазір оның орны дайын, жобасы да қолда. Бакальскі зауытының жобасы да дайындалып болды. Әңгіме барысында Челышев Бакальскі зауытының алаңына бітпей қалған Курскі зауытын көшіруді ұсынды. Соғыс басталар алдында бұл зауыттың алғашқы пештері құрастырыла бастаған еді, бірақ майдан шебі тым тақап қалған дықтан ол жұмыстар уақытша тоқтатылған.

	- Ондағылардың бәрін қазып аламыз да, қылшығын да қалдырмай осында жеткіземіз, – деді Онисимов.

	Осы кезде аяғын ептеп басып кабинетке хатшылар тобының бастығы, жалтырбас Серебрянников келіп кірді. Ол епті де жедел жүріспен наркомға жақындап барып:

	— Александр Леонтьевич, кіші Головня келіп еді, қабылдау бөлмесінде күтіп отыр, – деді.

	– Ол бізге дәл қазір керек, кіргізіп жібер, - деді нарком.





	47



	Ішке кірген Головня әлі жылынып бола қойған жоқ еді. Аязды жел қақтаған орақ мұрынды, ер мүсінді беті қыпқызыл болып тұр. Қолғапсыз жүрген болуы керек, қолдары да қып-қызыл, Қоңыр шолақ кожанкасының (кейін аңшы киіміне айналған кожанка осы емес пе екен?) төменгі жағынан белбеуленіп алыпты. Шамасы астынан жел өтпесін дегені болуы керек. Бірақ онысын наркомға кірер кезде шешіп тастауды ұмытып кеткен сыңайы бар.

	- Сәлеметсіз бе, - деді Онисимов. – Осындай киіммен сылаң қағып жүрсің бе?

	– Кеше ғана Орскіден шығып едім. Онда жылы болатын. Ал мына сіздерде қақап-ақ тұр екен. - Головня “уф” деп тітіркеніп қойды.

	- Отыр ендеше. Зауытты көшіру жөніндегі есепті әкелдің бе?

	– Өзім де сол үшін келдім. Алдыңғы күні ғана бітірдік.

	– Барлық жабдықтар орнында ма? Ештеңе жоғалтқан жоқсыңдар ма?

	- жоғалтқандарымызды тауып алдық, Александр Леонтьевич. Есепке сіздің бақылаушыларыңыз да қол қойды. Құжаттардың бәрі портфельге сыймады, шабаданға салуға тура келді. Ол ана жақта, әкелейін бе?

	- Жарар, кейін әкелерсің.

	Онисимов бұдан кейін жұмысшылардың қалай орналасқанын, орнынан әкелінген агрегаттардың қалай жиыстырылып сақталғанын, олардың қаншасы құрастырылып, жаңа алаңдарға қаншасы жіберілгенін сұрастырды. Шынын айтсақ ол мұның бәрін былай да білетін. Мәселен Кураковкадағы снаряд цехының Злотоус қаласына жайғастырылып, оның болат бере бастағанын, бірақ оның төбесі жабыла қоймағаны оған жаңалық емес-ті. Әйтсе де ол өзінің кәдімгі әдетіне басып, қолына түскен мәліметтерді тағы бір тексеріп алуды жөн көрді.

	Оңтүстіктің зауыттары шығысқа көшіріліп жатқан Мәскеудегі аласапыран күндері Онисимовтің ештеңені де қалт жібермейтін кереметтей тиянақтылығы бұрынғысынан да жетіліп, шыңдала түскен еді. Оны Челышев осы кіші Головня оқ пен оттың арасында жүріп Кураковка зауытын эшелондарға тиеп, олардың бірінен кейін бірін шығысқа жөнелтіп жатқан күндері байқаған болатын. Өзі де қызыл танау болып зыр жүгіріп жүрген зауыт директорын нарком онан әрі қамшылап сағат сайын телефон соғып, одан әр жәшіктегі заттарды мұқият қаттап, оларды темір жол қызметкерлерімен бірге актілеп, тиісті квитанциялар мен накладной қағаздарын толтыруды, бірде-бір вагонды қарауылсыз жібермеуді талап ететін. Оны да аз көріп, бүкіл көшіру барысын мұқият қадағалап отыру үшін солай қарай бара жатқан әскери самолеттермен өз бақылаушыларын жіберетін. Бір күні сол бақылаушылардың бірі наркомға аласапыран асығыста бункердің зат түсіретін тетігі мен грейдер кранының әлдеқандай бөлшектері қатталмай жөнелтілгенін хабарлағанда, оның осы Головняны жерден алып жерге салғаны бар. Сондай-ақ ол Шынжыры үзілгеннен жыланбауыры жылжымай қалған, сол себептен де пойызға тиеу қажетсіз деп табылған экскаватор үшін де мықтап таяқ жеген болатын. Сөйтіп жүргенде Кураковкадан соңғы пойызды да аттандырып салды-ау әйтеуір. Петр Головня мұны Онисимовке хабарлап, одан осы пойызбен жүріп кетуге рұқсат сұрады. “Жоқ, — деді оған Онисимов, — Енді әлі кете қоймаған жұмысшыларды жиыстыр да солармен бірге кет. Соларды ертіп алып, Донбассқа қарай жаяу тарт”, – деп бұйырды.

	Сөйтіп кіші Головня Кураковкадан жаяу кетті. Әрине, жалғыз кеткен жоқ, тұтас бір колоннамен кетті. Наркомның осындай нақты да ширақ бұйырықтарын естігенде оған қалың қабағының астымен қызыға қарап отыратын академиктің бойында: “Бізде осындай адамдар тұрғанда шынында да жеңіп шығамыз” – деген сенім ұялайтын.

	Ал сосын, Оралға келген соң, наркомның бұлтартпас бұйрығы бойынша әкелінген жабдықтардың бәрін құрастырып қана қоймай, ол жөнінде нақты құжаттарға негізделген есеп беруге тура келетін. Ол есепке көші-қонға жұмсаған әрбір сом ақша, әр түйір зат, әрбір орам жіпке дейін кіруі тиіс болатын.

	Жол-жөнекей эшелоннан үзіліп, жоғалып кеткен вагондар станциялардың жықпылдарынан ізделіп табылды. Жабдықтар салынған әрбір қорапты ашып, ондағы әрбір затты нөмір сандары бойынша тиісті құжаттармен салыстырып шығуға тура келді. Құрамына наркомат тексеру

	шілері кірген арнаулы комиссия әр қағазға, әр түрлі актілер мен ведомосттарға қол қойып отырды. Міне осының бәрін түгел бітіргеннен кейін ғана Головня Онисимовке есеп қағаздарымен келуге мүмкіншілік алды.

	Сұрайтындарының бәрін сұрап болғаннан кейін Александр Леонтьевич орнынан тұрды. Әрі-бері адымдай жүріп, қалтасынан “Беломор” папиросының көгілдір қорабын шығарды (соғыс жағдайында оның сүйікті сигаретін шығару тоқтап қалған еді). Кенеттен ол қораптың аузын Головняға ұсынып:

	– Ал кәні, біреуін суырып жібер! Мына қарбаласта сен де темекі тартатын болып алған шығарсың? – деді.

	Осынынң бәрін үнсіз бақылап отырған Василий Данилович Онисимов көңілінің көтеріңкі екенін сезді. Әйтпесе оның өз қарамағындағы адамдарға темекі ұсына қоятындай әдеті жоқ еді.

	- Таппадыңыз, Александр Леонтьевич, темекі тартпаймын, рахмет, - деді бұған Петр Головня.

	Онисимов папиросын тұтатып, оны тереңдете жұтты да түтін сыздықтатып сыртқа шығарды. "Жаңа ғана менімен Қожайын сөйлесті”, – деп манағы сөзін тағы қайталады ол. Бұл жолы ол бұл сөздерді кіші ГоловНЯға арнап айтқан еді. Ол енді өзінің іштей толғанысын жасырмай – бұл оның өзінен де байқалып тұрды – жаңа зауыттар салынуы керек екендігін және олардың тез салынуымен бірге тез арада өнім беруі де керек екендігін қайталап айтты. Ол шамасы, Сталиннің сөздерін мейлінше дәл мейлінше толық жеткізуге тырысып тұрған сияқты болып көрінді. Ол қабырғада ілулі тұрған Сталиннің суретіне бұрылып:

	– Болашақты қалай айқын көріп тұр десеңші, – деді.

	Нарком орнына барып отырды, сосын дереу қайтадан тұрып, қайтадан жүріп кетті.

	– Ал портфельсіз директор, сені қайтсек екен? Жұмыс, әрине, табылады. Бірақ, қай жұмыс қолайлы болар екен?!

	Ол портфельсіз директор деген қалжыңына өзі күліп алды. Күлкісі келмесе де күлкіге ұқсас бірдеңені көмейінен зорлықпен итеріп шығарды. Жалпы күлу деген нәрсе оның табиғатына келе қоймайтын қасиет. Қайткен күнде де Челышев өз күнделігінде өзім өз болып Александр Леонтьевичтің қарқылдай күлгенін алғаш көруім деп жазады.

	- Сонымен өзің айтшы, экс-директор, сені қайда жіберсек екен?! Өзің қайда барғың келеді?

	- Қандай жұмысқа болса да дайынмын. Қай жерге қажет болып жатсам, сонда жіберіңіз.

	- Ал егер директор етіп жібермесем ше?

	- Мейліңіз. Мен, мәселен, үлкен бір пештердің біріне баруға қарсы болмас едім, айталық жаңа Орал болат зауытына.

	– Жоқ, онда болмайды, онда адам көп. Бакальскі зауытына барасың ба?

	– Қай зауытқа дейсіз?

	— Бакальскі зауытына. Онда әзір ештеңе де жоқ. Тек зауыттың орны ғана бар. Жобасы бар. Директоры мен бас инженері бар. — Онисимов олардың аты-жөндерін айтты. - Геодезистер, менің білуімше, әр жерге қазық қағып, зауыттың жалпы нобайын белгілеп қойған болуы керек. Енді құрылысты қарқындата жүргізуіміз керек. Өте бір қызық та қызу шаруа болғалы тұр. Соған домна цехының бастығы болып баруға қалай қарайсың?

	— Барайын.

	- Олай болса іске кіріс. Әуелі зауыт алаңына бар, сосын Гипроземнің Челябинскідегі филиалына тарт. Зауыт жобасын мұқият зерттеп ал

	Головня атқаруға тиісті жұмыстарды нақтылап, саралай отырып, Онисимов қоңырау түймесін басты. Ішке лып етіп Серебрянников кіріп келді.

	- Осы біздің қоймада әлдеқандай қысқы киімдер бар сияқты еді ғой, – деді Александр Леонтьевич. Наркомат қоймасында қанша тон, қанша пима бар екенін анық біле тұрса да “әлдеқандай” деп сөйледі. – Бакальскі зауыты домна цехының бастығын (ол Головняға қарай мойнын бұрды) дұрыстап киіндіре аламыз ба?

	Жылы жүзді хатшылар тобының жетекшісі мән-жайды түсіне қойды:

	— Киіндіре аламыз, Александр Леонтьевич. - Олай болса айналыс осымен. Серебрянников сол лып еткен қалпы қайта шығып кетті. Онисимов Головняға бұрылып:

	— Барып киініп ал, – деді. – Бакальскідегі құрылыс алаңына, Челябинскiге барып қайт, сосын маған жолық. Ал есебіңді осында қалдырып кет. Сенсіз-ақ қарап түсініп алар.





	48



	Домна цехының жап-жаңа бастығы кетуге асыға қоймады. Бетінің қызарғаны аздап басылайын деді. Етжеңді, салалы саусақтарына да жан кіре бастады.

	– Александр Леонтьевич, менің сізге бір өтінішім бар, — деді ол.

	— Тыңдап отырмын.

	– Пештердің бірінің жобасына менің ізденістерімді ендіруге рұқсат етіңіз.

	- Тағы да баяғы әніңе бастың ба? Дәл бүгін сенімен ұрыспақ ойым жоқ еді, бірақ амал қанша? Сенің “Болат балқытушыдағы” мақалаңды оқыдым. Оқыдым да редакторға сөгіс жарияладым. Солай етуге бола ма екен?

	Онисимов едәурі-ақ ренжулі еді. Бірақ Петр Головня оған жұмсалатын шығынның болмашы ғана екенін, үлкен құрылыс көлемінде оның тіпті байқалмайтындығын айтып наркомДЫ көндіруге тырысып бақты.

	— Болмайды, – деп кесіп тастады оны Онисимов. – Өзіңнің де, менің де басымды қатырма. Гипрозем чертеждерінен ауытқуға ешқандай да жол бере алмаймын. Ол чертеждер ең тәуір американ үлгілерінде жасалған. Аспаннан алына салған нәрсе емес. Бұған Василий Данилович те мықтап араласқан.

	- Әркімді бетімен жібере берсек, сүйегімізді де жинай алмай қалармыз, – деп дүңк етті Челышев та.

	- Осымен бұл мәселені доғарайық, – деп түйді Онисимов. Ашуын басып, жадырай күлімсіреді. – Жақсылап киініп ал да, жолға шық! Бекітілгенің жөніндегі бұйрықты артыңнан жібереміз.

	... Осыдан бір сағаттан кейін, Онисимовтен шығып келе жатып, Челышев кіші Головн Яға тағы кездесіп қалды. Үстіне ине жіптен жаңа шыққандай шолақ тон, әрі қыры да сынбаған сүр байпақ киіп алыпты. Қолында жүн қолғап. Жып-жылы құлақшының қолына ұстап алған. Академикке қарсы келе жатқан Головня әкесі сияқты еңкіштеу көрінді. Челышевке жақындай бере кілт бұрылды да, бос қолын шекесіне апарып тоқтай қалды. Академик те тоқтады. Василий Даниловичтің кішкентай көздері ілтипатпен Головняны бастан-ақ шолып шықты.

	- Онисимовтің көзінше сіздің мақалаңыз жөнінде пікір айтқым келмеді, – деді ол. – Ал мен онымен танысып шықтым.

	Челышевтің айтып тұрғаны жаңағы “Болат балқытушы” журналында жарияланған мақала жайы болатын. Ол мақаласында Головня нақты чертеждер мен есептерге сүйене отырып, домна пеші процесін жеделдету жөніндегі өз әдісін суреттеп шыққан еді.

	- Танысып шықтыңыз, сосын?..

	- Достық көңілден және шын жүректен айтарым: мұныңыздан ештеңе де шықпайды.

	Бір қызығы, Петр Головня бұл сөздерге ешқандай да ренжіген жоқ. Қолғаптарын шешіп қолтығына қыстырды да, шолақ тонының ішкі қалтасынан блокнот пен қарындаш алып шығып, миығынан кекесінмен күле тұрып:

	– Василий Данилович, рұқсат етсеңіз осы сөздеріңізді жазып ала қояйын: “Достық көңілден әрі шын жүректен айтамын: мұныңыздан ештеңе де шықпайды”. Осылай ғой? Қарсылығыңыз жоқ па?

	— Хм... Еркіңіз білсін.

	- Енді бүгінгі күнді де белгілеп қояйық: 1941 жылдың 7 қарашасы. Күндердің күнінде, Василий Данилович, осы айтқандарыңызды есіңізге салатын боламын.

	Головня блокноттан басын көтерді. Челышевтің алдында ештеңеден шаршап шалдықпаған жадыраңқы көздер, ешнәрседен тайқи қоймайтын кекесін емеурін, кесе көлденең сызық дағы бар ашық маңдай тұрды.

	Дәл міне осы сәтте Василий Данилович жанын жеген күдіктен ада-жуда арылғандай болды. “Жеңеміз!” деген қанатты сенім жүрегіне берік ұялады. Оның көптен күткені де осы еді. Мәскеуден соғылған телефон мен оның мазмұнын бұлжытпай айтып берген Онисимовтің әңгімесі оны мұндай сенімге жеткізе қойған жоқ еді. Ал мына жағдай Дәл осы жерде оның көз алдында болып тұр... Оның бойына ұялаған жұмбақ сырлы сезім тек енді ғана анық ойпікірге ұласа бастаған сияқты. Егер мына жап-жас Головня, жас та болса көпті көріп үлгірген, оқ пен оттың астынан тұтас бір кәсіпорынды алып шыққан, сөйтіп бүкіл Ресейдi жайдақ вагонмен аралап келген Головня асықпайсаспай... "күндердің күнінде, Василий Данилович, осы айтқаныңызды есіңізге саламын деп тұрса, онда біздің жағдайымыздың жаман болмағаны. Өзі өмір сүретін, өзі мен біз өмір сүретін жарқын болашаққа сеніммен қарап тұрғаны.

	Челышевтің көңілі көтерілгені соншалық, тіпті кеудесі сыздап қоя берді. Көптен бері бірінші рет көкірегін кере еркін дем алды да, ештеңе деп тіл қатпастан өз бөлмесіне қарай кетті.

	... Сосын кейінірек мынандай оқиға болды.

	1945 жылы, Ұлы Жеңістен кейін, Челышев бір топ металлургтерді басқарып Америкаға барды. Міне, сол Америкадан, басқа жаңалықтармен бірге, ол Кураковкада дүниеге келген, кіші Головня өндіріске ендірген әдістер мен конструкциялық шешімдердің ондағы бірнеше домна пештерінде қолданылғаны жөнінде хабар әкелді. Пештердің өнімділігі Шынында да өсе түскен. Бүкіл Америкадағы домналардың бәрі бірте-бірте осы әдіске көшетін түрі бар деп мәлімдеді.

	– Бұл мәселеде мен шынында да ағаттық жіберіп алдым, – деп мойындады Василий Данилович,

	Ал Онисимов бұл жаңалыққа сыр бере қойған жоқ, жаздым-жаңылдым деп қатесін де мойындағысы келмеді. Бірақ бұрынғы орнына қайтып барып, қалпына келтірілген Кураковкада директор болып істеп жүрген Петр Головняға оң көзімен қарай бастады. Оның ізденістерін екі-үш зауытқа ендіріп, сынап, байқап көруге рұқсат етті.

	Бірақ Петр мұнымен қанағаттана қоймады. Әрбір қолайлы сәтті пайдаланып, менің әдісім жеткілікті қолдау таппай отыр, оны өндіріске ендіру мейлінше баяу жүргізілуде деп мәлімдеумен болды.

	Ақырында, 1952 жылы, Онисимовтің аты шулы Лесных пешіне байланысты Сталиннің қаһарына душар болған күндері, кіші Головня Орталық партия комитетіне шағымхат жазды (екі бірдей жайсыз оқиғаның бір уақытқа сай келуін қарамайсың ба!). Міне, осының нәтижесінде пайда болған қарама-қайшылықтар қақтығысының тарихын – біз мұны бұл жерде сөздің дәл мағнасында алып отырмыз – зауыт директоры мен мемлекеттік комитет төрағасының айқасын бұл кітапта айтып шыға алатындай түріміз жоқ, өйткені мұны кітап көлемі де, оның құрылымы да көтермей отыр. Реті келіп, сәті түссе бұл қақтығыстың ұңғылшұңғылын, кейде тіпті оның адам таңғаларлықтай қалтарыстарын ойда жүрген басқа бір кітаптар сериясының бірінде ештеңені де шашау шығармай болған жайттарды сол кезіңнің үлкен мәселелерімен байланыстыра отырып, шамам келгенінше тарихи шындықтан мысқалдай да ауытқымауға тырыса отырып баяндап берсем деймін. Онда да бізге Челышевтің баға жетпес күнделіктері көмектесетін болады.

	Ал қазір аздап мүлгіңкіреп отырған Василий Даниловичті жер бауырлай сыдыртқан жеңіл машина Андриановкаға қарай ызғытып алып барады. “Қарашы өзін, сайтан алғыр, ақырында ретін тауып бір шымшып алды мені, – деп ойлады академик. – Ал бұрын бұл ағаттықты ешқашан да есіме салып көрмеп еді... Дегенмен мінезді жігіт өзі. Ал мына даладан не табады ол? Мүмкін табатын да шығар... Кім білсін?..”





	49



	Кешкісін Василий Данилович қонақ үйінің жып-жылы, тыныш бөлмесінде отырды.

	Бір кездері осы Андриановкада, зауыттың бас инженері болып істеп жүрген кезінде, тақта тастан қаланған осы бір қабат ескі үйде біраз уақыт тұрғаны бар. Кейініректе Дон басқа келіп, осындағы зауыттарды аралап жүрген кездерінде де бұл үйде талай рет болған.

	Жолы түсіп Андриановкаға тағы келген Василий Данилович бүгін күні бойы талай адамдармен кездесті, екі жедел мәжіліс өткізді, біраз ескі таныстарымен әңгімелесті, зауытты бiр сүзіп аралап шықты, директормен тамақтанды, сосын оны кешкісін демалсын деп осы сүп-сүйкімді жылы бөлмеге әкеліп салды. Келгесін сырт киімдерін пижаммен ауыстырып қисая кетті, бірақ көп жата алмады.

	Ертең ол қалалық театрда домнашылар кеңесін ашуы керек, қысқаша кіріспе сөз сөйлеуі керек. Сонда ол не айпақ?

	Жуырда болып өткен өзінің жетпіс бес жылдығына арналған жиналыс есіне түсті. Осы оқиғаға байланысты Василий Даниловичті үкімет Ленин орденімен наградтады. Оның мұндай наградалары бұрыннан да бар болатын. Суреттерін газеттерге басты. Ғалым құрметіне арнап салтанатты мәжіліс өткізді. Қанша қысылса да, амал қанша, адамдар лық толған, киноюпитерлер жарқ-жұрқ еткен залдың мінбесіне көтерілуге тура келді. Қартайған кезінде де ұялшақтығынан арыла қоймаған Василий Данилович (ол жас кезінде де осы олқылығынан көп азап шеккен) өзінің мерейтойы күні Мәскеуден алысырақ болғанды қалар еді. мерейтойы өзінсіз өткені дұрыс болар еді. Оның үстіне Василий Данилович мерейтойыма жастар келмей қойса қайтемін деп қауіптенді. Өзінің жастарға керек емес екендігін көру барып тұрған масқара емес пе? Жо-жоқ, одан да көзін құртып алысқа кетіп қалғаны жөн!.. Бірақ мұнысынан да ештеңе шықпай қалды. Оны ешқайда жібермей қойды. Әйтеуір құдай оңдағанда бәрі дұрыс болып шықты. Жас ұрпақ өкілдері бүкіл театрға сыймай кетті. Бұған қатты тебіренген Василий Данилович барабара ашылып, еркін сөйлей бастады. Тіпті көбірек сөйлеп қойған секілді. Шамасы қарттығына басып, көсемсіп кеткен де болуы керек. Ал оның сөзге олақ екендігі жұрттың бәріне мәлім. Дегенмен оны залдағылар сілтідей тынып отырып тыңдады. Сол кеште оған ешқандай ресми қағазда жазылмаған, бірақ оған баяғыда беріліп қойылған Кеңес елінің бас дoмнaшысы деген құрметті атақ қайтып оралды. Ол өзін зейін қоя тыңдап отырған залға ризашылық сезіммен қарап тұрып, әшейінде айтыла бермейтін ең шынайы, ең басты жүрек жарды сөзін айтқысы келіп кетті.

	- Мен ескі Ресейден жаңа Ресейге бет қойған ұлы жорыққа қатысқаныма аса ризамын, - деді ол ашық үнмен. – Мен мұны өмірімнің ең үлкен бақыты деп білемін. — Бұдан әрі ол өз өмірінің ішінде металлург ретінде көріпбілген ғажайыптары жөнінде айтып берді. Алғашқы бесжылдықтар дәуірі, әбден тұралап, артта қалған елде Курако армандаған орасан зор зауыттар пайда болды. Тіпті оның қиялы болжай алмаған ірі-ірі өнеркәсіп алыптары дүниеге келді. Мұның бәрін бір сөзбен айтқанда "ғажап!” деп бағаламасқа амалың жоқ.

	Оны екінші таңғалдырған нәрсе мынау болды: Челышев жиналғандарға 1943 жылы Донбасста, Днепр жағалауында, шегініп бара жатқан неміс армиясының сондағы зауыттарды қалай талқандап кеткенін әңгімеледі. Олардың жүріп кеткен жерлерінде тау-тау болып үйілген кірпіштер мен ойран-топан болып бұратылған темір-терсектер ғана қалған еді. Соларды көргенде мұны енді ешқашан да қалпына келтіру мүмкін емес шығар деп ойлаған. Міне сол жермен жексен болған зауыттар не бары бірнеше жылдың ішінде қайтадан бой көтеріп, жаңаша құлпырып, бұрынғысынан да қуатты, көрікті болып шыға келді.

	Оның өз мерейтойында сөйлеген сөзі газетте мақала болып басылды. Редакция қызметкерлері мерейтой иесін де аздап қайран қалдырып, оған “Күтпеген үшінші керемет" деп ат қойыпты. Оған қоса қазіргі қайта құруларды мадақтап, Челышевтің табиғатына сай келе қоймайтын кейбір көпсітпе сөздерге де барыпты. Рас, бұған негіз беріп алғанын ол өзі де жақсы біледі. Мәселен, ол кезінде біраз кедергілерге душар болған, тіпті Металлургия ғылыми-зерттеу орталығының директоры ретінде өзі де мойындай қойғысы келмеген, ал бүгінде “болмайды” деген өрескел тыйым салушылықтан азат болған көптеген өндіріс жаңалықтары туралы айтпады ма?

	Оған қарап теруге жіберілген гранкаларды оқи отырып, оның біраз жерлері өзіне де өрескелдеу көрінсе де кәдімгі әдетіне басып, ешкіммен таласып жатпай-ақ астына қол қоя салған.

	Кеше ол ауруханаға барғанда газеттің сол нөмірі Онисимовтің диванында жатқанын көрді. Өзі ыңғайсызданып қалды. Мұның ыңғайсызданып қалғанын Онисимов те сезді, бірақ байқамаған болып, теріс айналып кетті.

	Сөйтіп ол кеше асығыста өзінің Онисимовпен кездескенін күнделігіне жазып алмап еді. Енді соны бүгін істеу керек, оған бүгінгі көргендерін де қосуы керек.

	Осыған бекіген Василий Данилович бiр жөткірініп қойып, қолына күнделік дәптері мен қаламын алып, үстелге барып отырды.





	50



	Заман туралы, өзі өмір сүрген елі, жері туралы жазып отыруды алдына мақсат етіп қойған және бұл ісінен бір сәт те жалығып көрмеген Челышевтің жазбаларын тағы да пайдаланып қалмақпыз.

	Өзімізге таныс жартылай люкс палатаға көтерілген Челышев Александр Леонтьевичті қабылдау бөлмесінде жолықтырды. Отырған жерін тап-тұйнақтай етіп ұстайтын Онисимовтің бөлмесі әдеттегісіне ұқсамайтын еді. Оның жол жүруге дайындалып жатқаны осыдан-ақ байқалып қалды. Орындық пен дөңгелек үстелдің үстінде беті ашық екі шабадан жатыр. Екеуі де жартылай неше түрлі папкалармен, кітаптармен, киім-кешектермен толтырылған.

	- Көріп тұрсыз ғой, жиналып жатырмын, – деді Онисимов көтеріңкі дауыспен. — Барар жерім “Шеглы” санаторийі.

	Үстіне ақ халат киіп алған еңгезердей академикті ол қонақжайлылықпен күлімсірей қарсы алды. Челышевқа науқас өзі туралы бірдеңе білгісі келгендей оған тесіле, барлай қараған сияқты болып көрініп кетті. Мүмкін ол ауруы туралы бірдеңе білгісі келген шығар. Бірақ көгілдір көздері мен өңін едәуір жұмсартып, тез тайдырып әкетті. Тағы да күлімсіреп қойды. Өңі тіпті де жаман емес. Өңі сарғыш тартып, біршама күлгіндене түскені болмаса, кісі қорқытарлықтай ештеңе байқалмайды. Тек сол жақ езуінің жоғарғы жағында ғана бұршақтай ісік пайда болған. Ол жөнінде емші қыз Василий Даниловичті палатаға кіргізер кезде: егер сіз ол кісінің бетінен әлдеқандай түйіншек көре қалсаңыз байқамаған бола салыңыз деп ескертіп қойған. Маңдайының шашымен шекаралас тұсынан да тағы бір ісік көрініп тұр.

	Кездесудің алғашқы сәтінде-ақ академик Онисимовтің ұнжырғасы түсіп кетпегенін байқады. Қызметке баратындай киініп, қырынып алған. Үстінде үтіктелген костюмсым, мойнында мұқият тағылған қара сұр галстук.

	- Енді мен сізді телеграф арқылы емес, тікелей өз бөлмемде құттықтауыма болады, – деп жалғастырды сөзін Онисимов.

	Өзінің мерейтой мәжілісінде басқа құттықтаулармен бірге Онисимовтің де жылы лебізді жеделхаты оқылғаны Челышевтің есінде еді.

	- Рахмет, рахмет... әйтеуір құтылдық қой одан да, - деді Василий Данилович,

	Александр Леонтьевичтің ишараты бойынша Челышев диванға барып отырды. Диванның жастығы тау болып үйілген газеттердің астында қалыпты. Міне, осы жерде ол газеттердің үстінде жатқан, әлгі өз мақаласы басылған "Известия” нөмірін көріп қалды. Көрді де қатты ыңғайсызданып, көзін тайдырып, бұрып әкетті. Тағы да Онисимовтің көзіне көзі түсіп кетті. Ал анау ештеңе көрмегендей айдалаға қарап үнсіз отыра берді. Бұдан Челышев Онисимовтің кейбір мәселелерді қозғағысы келмейтінін, өзін әлдебір шындықтардан аулақ ұстап, денсаулығын сақтауға тырысып отырғанын ұқты. Несі бар, Василий Данилович те науқастың жарасының аузын тырнамауға тырысады.

	- Маған, Александр Леонтьевич, сіздің бұ жерден ауысатыныңызды айтқан. Меніңше, өте дұрыс болған.

	- Дәрігерлермен сөйлесіп пе едіңіз?

	- Иә, сөйлескенмін, - Челышев шынында Онисимовке кірер алдында сақалды бөлім меңгерушісіне жолығып, науқастың жай-күйін сұрастырған. “Операция жасауға болмайды” деген ол – Сөйлескенмін, енді көңілім тынды. Жағдайыңыз жақсарып келеді. Ал ана жерде таза ауамен дем аласыз, дәрінің ең асылы сол ғой. Сосын тез-ақ жазылып кетесіз.

	– Әй, қайдам. Ұзаққа созылатын науқас қой бұл

	- Ештеңе де емес. Егер дәрігерлер бірдеңеге күдікті болса, санаторийге жібермес еді ғой. Бұл қауым басын қатерге байламайды.

	Диванға жайғасыңқырап отырып, Челышев ұзын аяқтарын созып жіберді. Оның осы күйі Онисимовке көңіл жұбатарлық сөздерден гөрі қаттырақ әсер етері хақ. Шынында да солай болып шықты. Александр Леонтьевич шын жүректен жадырай күлімсіреді. Дегенмен сол жақ езуіндегі болмашы түйіншегі күлкісін сәл бұзыңқырап көрсетті.

	Амал қанша, Челышев енді айтпай кетуге болмайтын бір мәселені еріксіз қозғауға мәжбүр болып отыр.

	– Мен де, Александр Леонтьевич, жолға шығуға дайын далу үстіндемін. Ертең Андриановкаға, домнашылар мәжілісіне ұшуым керек.

	- А, а, солай де. Қайтып келгесін әңгіме ғып айтып берерсіз. Келістік пе? Ал қазір не істеп жүрсіз, Василий Данилович?

	- Не тындыра қоюшы ек. Көбіне мәжілістер өткіземін. Күніге кейде екі-үшеуін. Бірақ ауызды қу шөппен сүрте беріп қайтеміз. Кейде тәп-тәуір нәрселермен де айналысамыз. Мәселен бүгін...

	Жанға батар қолайсыздықтан құтылғанын сезген Василий Данилович – ауыр тақырыптар арқауы артта қалды ғой - бүгін агломератшыларды тыңдағандарын хабарлады. Қазір олардың көңіл-күйлері жақсы: флюстелген агломерат шығару ісін жолға қойды. Бүгін олар сол жөнінде баяндады. Енді соның жай-жапсарын әңгімелей бастаған ғалым қасында отырған Онисимовтің қан-сәлсіз кішкентай қолдарын байқап қалды. Бір қолымен екінші қолын қысып ұстап отыр. Бұрын ол әдетте қолдарының дірілдегенін білдірмеу үшін осылай істейтін. Қалай байқамай қалған! Бұл әңгіменің оған онша ұнай қоймайтынын қалай ұмытып кеткен! Енді не істеуі керек? Дұрысы, Шекснадағы металлургия комбинаты жайында әңгіме қозғағаны жөн болар. Бұл әрине, Онисимовке сөз жоқ ұнайды.

	Осыған бекінген Василий Данилович агломератшылар жайын былай қоя салып, Министрлер кеңесі белгілеген комиссияның бұл комбинат жөніндегі күдіктің бәрін ысырып тастағанын әңгімелей бастады. Науқас көңілденіп қоя берді, өңіне қан жүгіргендей болды. Осыдан жарты жылдай бұрын бір мақала жарияланып, онда көмір мен кен орындарынан шалғай орналасқан комбинаттың жұмысы тек зиянға шығатыны, сондықтан оның салынуы қате болғаны дәлелденген еді. Міне осыған Онисимов қатты қиналып жүрген. Кезінде ол жоғарыдан берілген тапсырма бойынша таяу Солтүстікте металлургия базасын дамыту жөнінде мәселе дайындаған, ондаған мәжілістер өткізіп, әр цифрды мұқият тексерген; қолына есеп-шот алып отырып неше түрлі сметаларды, баланстарды, калькуляцияларды зерттеген. Ақырында бұл өңірде комбинат салу экономикалық жағынан тиімді деп тапқан. Бұл ұйғарымды жоғарыдағылар да қолдаған.

	Қазір ол комиссия мәжілістерінің қалай өткенін, оның шешімдерінде қандай тұжырымдар бар екенін ежіктей сұрастырумен отыр. Василий Данилович айтыс-тартыстың түйінін металлургтердің өздері шешкенін айтып берді. Олар өздерінің жұмысы шығынсыз істей алатындықтарын іспен дәлелдеп шықты. Бүкіл кеңес металлургиясының тарихында өндіріс көлемін тиімді пайдаланудың ең жоғары көрсеткішіне жетті. Және мұны озық технологияның жеке буынындағы емес, бүкіл кешеніндегі жоғары мәденитеттілігімен қамтамасыз етті.

	Онисимов үшін бұл қуанышты хабар еді. Жұмыс мәдениеті. Технологиялық сауаттылық. Әр істегі тиянақтылық. Шетел зауыттарының жұмысымен жақсы таныс Онисимов ондаған жылдар бойы өз металлургтерін міне осы рухта тәрбиелеп, жетілдірумен болған. Сол үшін де оны кезінде Серго қалжыңдап “неміс” деп атап кеткен.

	Василий Данилович дегенмен тағы да кібіртіктей қалды. Өйткені әңгіме тағы да қауіпті жерге келіп тірелді. Шынын да ол Онисимовке комбинат металлургтерінің өз кешендеріне көптеген жаңа техника мен технологияны ендіргендерін, олардың, әсіресе кіші Головня ұсынып жүрген әдісті өзгелерден батылырақ қолданып отырғандарын қалай айтпақ?

	Кенеттен Онисимов кіші Головняның есімін өзі атады:

	- Мынау есіңізде болсыншы... Андриановкада, әрине, сіз Петр Головняны да көретін боларсыз. Мәскеуге келсе, маған бір ретiн тауып кіріп шықсын.

	Мұны ол жай сөз арасында реті келіп қалған соң айта салған еді. Қолдары, бұрынғысынша, бірін-бірі ұстап отыр.

	- Жарайды, жеткізем бұл сөзіңізді, Александр Леонтьевич.

	Онисимов шып-ширақ күйі орнынан тұрды.

	- Отыра беріңіз, Василий Данилович. Ал мен, қарсы болмасаңыз, жайлап жинала берейін.

	Челышев та орнынан тұрды. Мақаласы басылған газет сол диванда жатқан күйі жата берді.

	- Мен де жолға дайындалуым керек. Рұқсат етсеңіз, жүрейін. Тезірек айығып кетуіңізге тілектеспін.

	- Рахмет. Ұмытпай келіп тұрыңыз. Мен сізді “Шеглыда” күтемін.

	Науқастың сәл діріл қағып тұрған нәзік қолын сүйекті саусақтарымен қысты да, академик мойнынан бір ауыр жүк түскендей жартылай люкс палатадан шығып кетті.





	51



	Үстіне қара көк пижам киіп алған Василий Данилович үстелде бар ынтасымен жазу жазып отыр. Жоғарыдағы жарық сөндіріліп қойылған. Үстел үстіндегі шамның сәулесі барған сайын қарттың әсем болмаса да әйтеуір түсінуге болатын жолдарымен толып келе жатқан дәптерінің бетіне жарқырап түсіп тұр.

	Кенет есік қағылды.

	– Иә, иә, кіріңіз, – деді Челышев, жазып келе жатқан сөйлемін аяқтай бере. Басын көтере беріп ішке кіріп келе жатқан кіші Головняны көрді. Жуынып, киімдерін ауыстырып киіп, тамақтанып алған сияқты. Үстінде Василий Данилович министрлікте көрген ересек адамнан гөрі жастарға көбірек лайықты қоңыр түстес сәуле шашып тұрған костюм, Көкшіл түсті көйлегі жап жаңа, бәтеңкесі де жалт-жұлт етеді. Осының бәрінде қамқор әйелдің тек өзіне ғана тән қайталанбас қолтаңбасы жатыр. Үстел үстіндегі шамның сәулесі алысырақта тұрған Петрдің әдеттегі тарғыл дау шашын қара етіп көрсетеді. Головняның бір қолы артында, аздап жымиып қарап тұр.

	- Сізді, Василий Данилович, мерейтойыңызбен құттықтауға рұқсат етіңіз, – деді.

	– Бүгін мені әбден-ақ құттықтады. Осыны енді қою керек еді.

	– Бірақ менің құттықтауымның айрықша мәні бар. Сізге мен құр алақан келген жоқпын. — Ол артына жасырып тұрған түрлі түсті қауырсындары жалт-жұлт еткен үпүлкен үйректің қоразын алға тартты. - Осыны қабыл алыңыз, Василий Данилович.

	– Мұныңыз не? Қайда қоям мұны? Ақыры атып алған екенсің ғой! Мен мұны күтпеген едім. Шынында да күтпеген едім.

	- Онда тіпті жақсы. Бұл сіздің “Күтпеген үшінші кереметіңізге” қосымша болсын.

	– Бұл шамасы, төртінші керемет болар.

	– Болса несі бар? Біз сізді, Василий Данилович, бұдан былай да таңдандыра беретін боламыз.

	— Немен таңдандырмақсыңдар? Ақыры бастадың ғой, әрі қарай айта бер. Тағы не ойлап таптыңдар?

	- Ой да, идея да жетерлік. Тек оларды іс үстінде тексеріп көру керек. Сол үшін Кураковкадағы металл балқытатын шихта пешін кіші домнамен ауыстыруды ұйғардық.

	Ап-ауыр үйрек қоразын қолына ұстап тұрып, Петр Головня өз ойын одан әрі жалғастырды. Металл балқытатын шихта – ескірген нәрсе. Бұл әдіс бойынша әуелі шойынды балқыту керек, ол үшін кокс керек. Одан әрі күкірттен арылып, шлак алу керек. Қанша машахат, қаншама шығын? Одан да кіші домнаны пайдаланған жөн емес пе? Оның үстіне бұл домналар әр түрлі тәжірибелер жасауға да қолайлы. Өнертапқыштардың қазіргі көксегені – сондай тәжірибелерді көбейте түсу. Мұны біз ұран етіп көтеруіміз керек, ізденістерге кең жол ашуымыз керек. Кіші домналарды өндіріске ендірудің мәні де осында. Біз бұған, Василий Данилович, тиісті қаражат көзін де ойластырып қойдық.

	“Нағыз инженер!” – деп ойлады кенеттен академик Челышев. Кезінде Курако да өзі туралы осылай ойлаған. Енді қарап тұрса, қарт Челышев та өмірден алаңдамай кете беруіне болады екен: жас таланттар, сенімді ізбасарлар өсіп келе жатыр екен. Әйтсе де несіне асығады, – әлі де өмір сүре түссе артық па екен?

	- Шамасы, мен осы төртінші кереметті де көріп қаламын-ау деймін, – деді қарт академик.

	- Сөзсіз көресіз!

	Петр Головня өзінің осы ыстық сөзіне қоса қолын да сермеп жіберді. Қолындағы аңшылық олжасына қарап күлімдеп қоя берді.

	- Рұқсат етсеңіз, Василий Данилович, осы үйректі осында бір жерге қойып кетейін.

	- Ой, керегі жоқ. Мұны қайтем бұ жерде?

	– Мәскеуге апарсаңыз да еркіңіз. Тіпті болмай бара жатса осында бәрімізге деп кешкі тамақ жасаттырарсыз.

	Петр жажағына қарап, диванда жатқан газетті көрді де үйректі соның үстіне қойды.

	Челышевтің есіне Онисимовтің палатасындағы диван мен оның үстінде үйіліп жатқан газеттер түсе кетті. Әңгімеге тікелей қатысты болмаса да Василий Данилович кенеттен:

	– Айтпақшы естіп пе едіңіз? Онисимовтің жағдайы өте қиын болып тұр ғой. Дәм-тұзы таусылып, күндері таяп қалды. Кеше кіріп шыққанмын, – деді.

	Петр Головня бұл хабарды үн-түнсіз қарсы алды. Василий Данилович сөзін одан әрі жалғастырды.

	– Сізге, Мәскеуге бара қалсаңыз, кіріп шықсын деген тілек айтты.

	Петр әлі үнсіз тұр. Ерінін жымқырып алған. Жақ сүйегіндегі бармақтай түйіншегі әрі-бері қозғалысқа түсіп, ойнақшып кетті.

	— Барып шыққаныңыз дұрыс болар еді, Петр Афанасьевич. Кураковканың директоры әлі сол үнсіз қалпы.

	— Бұдан әрі уақытыңызды алмайын, - деді ол ақыры тұнжыраған күйі.

	Аздап еңкіштеу, жалпақ жауырынды Петр Головня сырт айланып бөлмеден шығып кетті.

	- Ойпырмайдың қатыгезін-ай, селт етпеді ғой, – деп күбірледі Челышев.

	Аздан кейін ол қайтадан жазуға отырды.

	Бір сағаттан кейін Василий Данилович қалпағы мен пальтосын киіп алып, қонақ үйінің тас баспалдақтарымен сыртқа шықты. Андриановканың қызғылт-қоңыр түске боялған түнгі аспаны астында жайлап жүріп келеді. Алдыңғы жақта домашы-академиктің жан рақаты – зауыт көрінеді.



	1960 – 1964 ж.ж.





