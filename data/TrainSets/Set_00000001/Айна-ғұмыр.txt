	Рахымжан Отарбаев

	Айна-ғұмыр

	Пьесалар



	Рахымжан Отарбаевтың бұл кітабына пьесалары топтасты рылған. Тарихтағы табандылық пен тамырдағы тектілікті ұштастыра отырып, адам мен қоғам, тұлға мен тобыр тартысқан замана шындығын бүкпесіз суреттеген автордың әр туындыдағы айтар ойын ойлы оқырман өзі саралар.

	Талғамы биік көпшіліктің көңілінен шығары талассыз.





БЕЙБАРЫС СҰЛТАН


	Екi актiлi, төрт көрiнiстi тарихи драма

	Қатысатын кейiпкерлер:

	1.БЕЙБАРЫС СҰЛТАН

	2.ИТАЛЬЯН САУДАГЕРI

	3.ПҰЛЖЕТПЕС

	4.АНА

	5.УӘЗIР

	6.ИСА ТҰРАН ШАХ

	7.ХУАН ПIРӘДАР

	8.ЛЮДВИГ IХ

	9.АҒА ШАХИН

	10.БЕК

	11.ФАТИМА

	12.ҚАЛАУЫН

	13.ҚҰТIЗ

	14.ТӘҢIРБЕРДI

	15.ТӘЖI БАҚЫТ

	16.САЙД

	17.АХМЕТ

	18.ШЕЙХ

	Шапқыншылар, мәмлүктер, елшiлер, тұтқындар, шабармандар, перiштелер, шаһар әкiмi, дауыстар, қарауыл, жаршы, саудагер, т.б.



	Бiрiншi акт

	Бiрiншi көрiнiс

	Сахнаға жарық күңгiрт түсiп тұр. Халық әрлi-берлi сапырылысып, алуан түрлi дауыстар естiлiп жатады. Бұл – Кiшi Азиядағы Сиуас қаласының құл базары.

	Алыстан шығыс сазы естiлiп тұрады. Дауыстар: «Құл алыңдар, құл!», «Өзi қайратты, өзi ақылды». «Ақылын басына езiп жақсын, күшi болса жетедi». «Құл алыңдар, бұл Африкадан келген қара зәңгi». «Әкел берi, бағасы қандай?» «500 динар». «Қымбат. Ол бағаға мұндай қара күйенiң бесеуiн қатар аламын». «Құл алыңдар, құл, жарандар. Күшi бар, ақылы жоқ. Құлағы бар, тiлi жоқ. Көзi бар, бiрақ көрмейдi». «Әкел, әкел бермен. Ең қымбат құл осы!»

	Осы сәтте сатушылар да, құл алушылар да дүрлiгiсе қалады. Дауыстар: «Кеме келдi, кеме!» «Жаңа құлдарды түсiре бастады». «Сауда ендi қызады».

	Аяқ-қолдарындағы кiсендерi сылдырлап құлдар келе бастайды. Дауыстар: «Бұлар итальян саудагерлерi». «Орта Азия мен қыпшақ даласынан тұтқындар әкелдi». «Тездетiп таңдайық». «Бәрiбiр қара зәңгiден артығы жоқ». «Жо-жоқ, қыпшақтар асқан жауынгер халық». «Ең жақсы мәмлүк солар». Ортаға итальян саудагерi шығады.

	ИТАЛЬЯН САУДАГЕРI: Дон бойынан, Карпаттан келгендер, оң жаққа шығыңдар. Хиндустаннан, Курдстаннан әкелiнген тұтқындар, сол қанатқа сап түзе. Арараттан қолға түскендер әрмен тұр. Қазақ даласынан ұсталған қыпшақтар, басыңдар аяқты, жақындаңдар маған.

	(Кiсендерi сылдырлап, екi бала саудагердiң жанына таяп келедi).

	ДАУЫСТАР: Өзге ересек қыпшақтар қайда?

	– Оларды кемеден шығармаған болар.

	– Ең алдымен нашарын саудалайтын әдетi емес пе?

	– Мына екi сәби кiмге қорған болмақ?

	– Пiшту деген! Бұларды балапан құстай қолға үйрету жеңiл. Есейiп кетсе көнбейдi.

	ИТАЛЬЯН САУДАГЕРI: Ересек қыпшақтар кемеде көтерiлiс жасап, қырық пышақ боп қырқысты. Алла жар болып, бiрбiрлеп ұстадық та, кiсенiмен теңiзге әуп деп аттық. Акулалар ап деп, ап деп (мимикасын көрсетiп) қағып алып отырды. Сонда қыңқ деп дыбыс шығарған, жалыныпжалбарынған бiрi болса ше. Дайын құлдықтан гөрi өлiмдi артық көретiн неткен намысшыл халық!.. Кәне, келiңдер, сауданы осы екi қыпшақ баладан бастаймын. Қолаяғы бүтiн, тiсi түгел, көздерiнде от, кеудесiнде шоқ бар. (Саудагерлер қаумаласып, қауқылдасып қалады). Мұндай мәмлүктi алған да арманда, алмаған да арманда! Алдымен сен шық ортаға (итальяндық саудагер Қалауынды ортаға алып шығады). Кәне, таныстыр өзiңдi.

	ҚАЛАУЫН: Жасым он екiде. Есiмiм – Қалауын. Жайық бойын жайлаған қыпшақ ұлтынанмын. Нәсiлiм – берiш.

	ДАУЫСТАР: Үш жүз динар беремiн. Әкел қолды.

	– Жоқ, төрт жүз.

	– Мен аламын, бес жүз.

	– Алты жүз алтын динар. Кел, бала!

	– Мен атасының құнын берейiн, сегiз жүз.

	ИТАЛЬЯН САУДАГЕРI: Бұл қыпшақтың құны – мың динар!

	ДАУЫСТАР: Қой, әрi.

	– Оңбаған итальяндық, сараң ит.

	– Алтынға көмiлiп өлейiн деген екен.

	– Мә, мың динар. Әкел маған баланы!

	– Алған кiм?

	– Сұлтан Салық Наджиаддиннiң уәзiрi.

	– Жарадың.

	– Әй, ерiмай.

	– Сауданы қылыш шапқандай ғып жасайды.

	(Осы кезде Қалауын жанындағы Бейбарысқа тiл қатады. Екi баланың сәби үнi сахна сыртынан естiлiп тұрады).

	ҚАЛАУЫН (қуанып): Алақай, менi мың динарға бағалады.

	БЕЙБАРЫС (күрсiнiп): Сатылғаныңды да мақтан еттiң бе?

	ҚАЛАУЫН: Саған қанша берер екен, Бейбарыс? Аз ба, көп пе?

	БЕЙБАРЫС: Қымбат адамның қашанда арзанға бағаланатын әдетi емес пе?

	ИТАЛЬЯН САУДАГЕРI: Екiншi тұтқын қыпшақ, шық ортаға. (Бейбарыс ортаға шығады. Биiктеу жерге тұрады). Таныстыр өзiңдi.

	БЕЙБАРЫС: Жасым он екiде. Есiмiм – Бейбарыс. Жайық бойында моңғолдар тұтқынға алды. Ұлтым – қып шақ, нәсiлiм – берiш. Жамақ ханның ұлымын.

	ДАУЫСТАР: О, қыпшақ ханның баласы.

	– Кәне, көрелiк.

	– Түсiр басыңды, қақшаңдатпай.

	(Осы кезде сахна шетiне оймақтай жарық түседi де, сегiз-он жастағы бүлдiршiн қыз бала пайда болады. Бұл Бейбарыстың ата-анасы айттырып қойған Пұлжетпес едi. Бейбарыс пен Пұлжетпестiң тiлдесуi сахна сыртынан естiлiп тұрады).

	БЕЙБАРЫС: Пұлжетпес?

	ПҰЛЖЕТПЕС: Әу, Бейбарыс.

	БЕЙБАРЫС: Айттырып, ен тағып қойған қалыңдығым ең. Жат жерде әзiз басымыз саудаға түскен заманға тап келдiк.

	ПҰЛЖЕТПЕС: Мойыма, Бейбарыс. Тағдырдың бiр сынағы шығар.

	БЕЙБАРЫС: Пешенеге жазылған. Сол жазу түбi саған жетелеп барса екен менi.

	ПҰЛЖЕТПЕС: Күтем, Бейбарыс. Ұшқан құстан, ескен желден, көшкен елден жолдаған сәлемiңдi күтемiн. Шапқан аттың тұяқ дүбiрi боп оралар деп тосамын.

	БЕЙБАРЫС (даусы дiрiлдеп): Ерте ме, кеш пе, жаным ұяда болса жетемiн. Пұлжетпес, жетемiн саған!

	ПҰЛЖЕТПЕС: Күтемiн, Бейбарыс. Күтемiн, жаным!

	(Пұлжетпестiң даусы жаңғырығып барып үзiлiп кетедi. Өзi де ғайып болады).

	ДАУЫСТАР (сахнадағы): Көзiнiң ағы бар екен.

	– Көңiлiнiң мұңы бар екен.

	– Хан баласы дейдi өзiн.

	– Есi бүтiн мәмлүк шықпас.

	– Қой әрi.

	– Әй, итальян саудагерi, әкел алақанды, мә, сегiз жүз дихрам.

	– Алла айырмаған қос қыпшақты мен айырмайақ қояйын. Айырылса бiрбiрiн жоқтап iшқұса боп өлер.

	ИТАЛЬЯН САУДАГЕРI: Сегiз жүз дихрам? Аздау. Мен мұның өзiн моңғол саудагерiнен сегiз жүз дихрамға сатып алғам. Бақтым, қақтым, үш ай аузына адал асымды тостым.

	ДАУЫСТАР: Оттама! Барым осы. Iлмиiп өлгелi тұр.

	– Әй, ерiмай!

	– Ақшаның бетжүзiне қарамайдыау өзi.

	– Сөздi көрмейсiң бе, оттама деп жылқы тепкендей бiрақ қайырды.

	– Ойбайау, iлмиiп өлгелi тұр екен деп, жылан шаққандай еткен жоқ па!

	– Хахаха!

	– Хихихи!

	– Жеттi! (Ақырып. Бәрi сап басылды). Бейбарыс, жақында маған.

	(Бейбарыс Сұлтан Салық Надижи-ад-диннiң басына ақ сәлде ораған қауға сақал уәзiрiне таяп келедi).

	УӘЗIР (Бейбарысқа): Қолыңдағы не шөп?

	БЕЙБАРЫС: Жусан.

	УӘЗIР: Әкел бермен. (Иiскейдi. Мұрнын шүйiредi). Иiсi жаман екен, зытыр нәлеттi. (Лапылдап жанып жатқан отқа лақтырып кеп жiбередi).

	БЕЙБАРЫС: Тоқта! (Жан даусы шығып айқайлап жiбергенде, сахна қараңғыланады да, саудагерлер мен құлдар тобы жоқ болып кетедi. Жарық қайтадан жан ғанда майдан даласында тоқым жастанып жатқан Бейбарыс көрiнiс бередi. Түсiнен шошып оянады. Аяқ жағында бiр қара зәңгi қарумен мұны күзетiп, екiншi зәңгi бас жағында желпуiш желпiп тұр. Бейбарыс аласұрып жан-жағына қарайды. Аты кiсiнейдi). Апырай, Пұлжетпес, аяулым ғып атастырып, азабым ғып арпалыстырған бiр бейне ғұмыр бойы түсiмнен шығар емес. Жат өлкеде көңiлiмдi жебегенi ме, мынау қанды майдан қырғында қос қолтықтан демегенi ме? Жусан. (Ойланып) Тұшынып бiр иiскесең көкiрегiңдi шәйдай ашқан қайран Жайық бойының жусаны. Жас сәбидiң қарын шашындай бүр жарғанын көрер ме едi?

	(Алыстан айқай-сүрең, қарулар қақтығысы, жылқы кiсiнегенi естiледi. Бейбарысқа бiр шапқыншы келедi).

	ШАПҚЫНШЫ (бас иiп тағзым етiп): Уа, қадiрлi әскербасы, «Крест жорығына» шыққан француз жасағы бүгiн шабуылды тағы бастады.

	БЕЙБАРЫС (бес қаруын тағынып жатып): Дамиетта шаһарына азықтүлiк жеткiзiлдi ме?

	ШАПҚЫНШЫ: Жеткiзiп үлгердiк, әскербасы. Олар қазiр Мансұр айлағына беттеп келедi.

	БЕЙБАРЫС: Жарлығымды жеткiз. Ғазауатқа қатысқан барша әскердiң үштен бiрi Нiл өзенiне тоспа салып байласын. Тез.

	ШАПҚЫНШЫ: Астағыпыралла, Нiлдi байлайды!

	БЕЙБАРЫС (шалт қимылдап): Байласын. Оған Қалауын иелiк етсiн. Кiмдекiм майдан даласын тастап қашса, кәпiр болады. Мұсылман зиратына қойылмайды. Кiмдекiм Нiлдi байламаса сүйегiн судан табады, иман бұйырмайды.

	ШАПҚЫНШЫ: Құп! (Кетедi. Оның әлгi жарлықты жария еткен даусы естiлiп жатады. «Кiмде-кiм майдан даласын тастап қашса, кәпiр болады. Нiлдi байламаса, иман бұйырмайды»).

	(Сахнада соғыс көрiнiсi бастау алады. Сахнаның бiр тұсында Бейбарыс бас болған мәмлүктер, екiншi тұсында француздар. Қақтығыс өрши түседi). ДАУЫСТАР: Қауыра шап!

	– Сұқ найзаны!

	– Кес басын!

	– Жар өтiн!

	– Уа, жалдамалы мәмлүктер!

	– Асыранды иттер!

	– Арабтың артын жалаған құлдар!

	БЕЙБАРЫС (ашына ақырып): Уа, ғазауат! Уа, мұсылман! Шегiнушi болмаңдар! Қырыңдар кәпiрдi. Бауыздаңдар лақша! Ерiңдер соңымнан!

	ДАУЫСТАР: Құдайдың құлымыз!

	– Мұхамбеттiң үмбетiмiз.

	– Шәдиярдың сәруарымыз.

	– Шахит кетсек пейiштiң төрiндемiз.

	(Қырғын майдан жалғаса берiп сахна айналғанда екiншi бетке өтiп басылады да, сән-салтанатты сұлтан сарайында тақта отырған Иса Тұран шаһ көрiнiс бередi. Шығыс музыкасы баяу ойнап, қақ алдында екi жас сұлу мықын, бөксесiн бүлкiлдетiп билеп тұр).

	ИСА ТҰРАН ШАҺ (қызғын, қолын шапалақтап): Сұмдық әдемi билейсiңдер. Тағы, тағы. (Екi қыз екi жағын ан таяп келiп, мықынын шаһқа қарай лақтырып-лақтырып билетедi. Сықылықтап сұлулар күлген сайын шаһ та мәз-мейрам бола түседi). Ғажжап! Сендердiң марқұм әкем Сұлтан Салық Наджиаддин соқтырған күмiс теңгедей сыңғырлаған күлкiлерiңдi естiгенде (пауза) қара тырнағыма дейiн жыбырлап кетедi. (Екi сұлудың күлкiсi одан бетер күшейедi). Тұптура жыбырлап кетедi. Екеуiңдi де бүгiннен бастап гаремiме аламын. (Қолына күмiс тостағанды алып) Сол үшiн зәмзәм суын бiр толғап жұтайын (көтерiп тастайды. Iшке уәзiр Хуан кiредi).

	ХУАН: Рұқсат па, (тағзым етiп) күндей айбарлы, айдай дидарлы ұлы әмiршiм?

	ИСА ТҰРАН ШАҺ: О, уәзiр, қош келдiң! (Орнынан екi ұмтылып тұрады). Хуан пiрәдәр, жержаһанның хабаршысы, жақсылықтың жаршысы. Баста сөзiңдi!

	ХУАН (өтiрiк мұңайып, мүләйiмсiп): Бұ жолы Сiз тосқан жаңалықтың жаршысы бола алмай қатты қай мығып тұрмын, ұлы әмiршiм. Айбарыңыздан сескенiп, дидарыңыздан именiп, iшiмнен қан өтiп келдi, Иса Тұран шаһ.

	ИСА ТҰРАН ШАҺ (семсерiн құлаштай суырып алып): Күллi Египет билеушiсiнiң бетiне жел болып тиемiн деген пәнде болса айт жасырмай.

	ХУАН (мүләйiмсiп): Марқұм әкемнiң сүйген құлы деп қыпшақ Бейбарысты дәсерсiтiп қойдыңыз. Әскербасы ғып тағайындадыңыз. Нәсiлi бөлек, қаны бұзық емес пе.

	ИСА ТҰРАН ШАҺ: Бейбарыстан артық әскербасы жоқ. Қалауын ондай көзсiз ер емес. Бұқпасы бар.

	ХУАН: Сiз әскербасы ғып «крест жорықшыларына» қарсы шайқасқа жiбердiңiз. (Аярланып) Ал, оның не iстеп жатқанын бiлесiз бе?

	ИСА ТҰРАН ШАҺ (шошып): Жоқ! Не iстептi?!

	ХУАН: Нiл өзенiн байлатып, арнасын бiтеп жатыр. Жаңа ғана бiр зәңгiнi қолтырауын тұтастай жеп қойды. Пәр шепәрше ғып. Ол пәлелер өрiп кетсе, бәрiмiздi жалмап тауысар.

	(Иса Тұран шаһ тағына сылқ етiп отыра кетедi. Екi алақанын көтергенде музыка тоқтап, бишi қыздар екi бүйiрдегi есiктен жылыстап жоғалады).

	ИСА ТҰРАН ШАҺ: Нiлдiң суын бөгейдi. Не мақсат пен? Ау, ұлы дария оған бой бере ме? Жау қайда, дария қайда?

	Бiрi – француз, бiрi – су. Түсiнсем бұйырмасын. (Тағы да күмiс тостағанды бiр мәрте көтередi).

	ХУАН (еңкейiп сыбырлап): Ұлы әмiршiм, Бейбарыс се нiмiңiзге кiрiп, iштей iрiткелi жүр. Жұлдызшы солай дейдi. Тездетiп көзiн құртпаса, тақтан дәмелi дейдi.

	ИСА ТҰРАН ШАҺ (қарқылдап кеп күледi): Тақтан? Қолаяғын кiсен қиған мәмлүк ендi бағын тақта сынағысы келедi де. Мен тiрiде ойлағаны iске аспас, Хуан пiрәдәр. (Қатуланып) Бұйрығымды жеткiз Бейбарысқа! Тоқтатсын Нiлдi байлауын. Еркiнсiмесiн. Атасынан қалған дария емес ол. Ертеңге дейiн король Людвик тоғызыншы ны тұтқынға алып үлгермесе, өз кәлләсiн құзғын мүжидi. Иманын үйiрсiн. Бар. (Хуан пiрәдәр бүкең қағып, шыға жөнеледi. Иса Тұран шаһ көңiлдi кейпiне түсiп, алақанын шапалақтағанда музыка ойнап, екi бишi қыз екi бүйiрден шыға келiп әсерлi биiн жалғастырады. Сыңғырлаған күлкi естiледi. Сахна айналып қаракөлеңкеленедi де, Бейбарыс бастаған мәмлүктер көрiнiс бередi. Гүрiлдеген Нiл дариясының сарыны естiледi. Дарияны бөгеп, жанталасып жатқан жасақтың iс-әрекетi байыз табар емес).

	ДАУЫСТАР: Қапқа толтыр құмды.

	– Жүз қапты ат арнаға.

	– Лай су шайып кетпесiн.

	– Қолтырауын!

	– Шап басынан. Қылышпен!

	– Сүйре құйрығынан!– Түйре найзамен!

	– Арна аунап барады!

	– Бiте көмейiн. (Жанталас жалғаса бередi).

	ҚАРАУЫЛ: Әскебасы жойқын қимылдауда! Талайы кәлләсiн құшып жатыр. Жау отты қаруын iске қосты. (Гүрс еткен үн естiледi).

	(Доп мүлт кеттi. Француздар шегiнуде. Алды айлаққа қаша бастады).

	ДАУЫСТАР (дарияны бөгеп жатқандар): Мәмлүктердiң даңқы арта берсiн!

	– Бейбарыс жәй мәмлүк емес, ол – әскербасы.

	– Қыпшақ нәсiлi, қайтпас ер!

	– Қалауынның ерлiгi одан кем емес.

	– Жаужүрек деп Құтiздi айт!

	– Дария бөгелдi!

	– Су кемерiне келдi.

	– Ендi не iстеймiз?

	– Әскербасы Бейбарысқа ат шаптырыңдар.

	– Арнаны қай тұсқа бұрамыз? Әмiрiн тосайық.

	(Осы кезде дария басына Хуан пiрәдәр келедi. Маңғаз да өркөкiрек қалпы).

	ХУАН: Уа, өңшең айтпаса бiлмейтiн, ашпаса көрмейтiн, құлдың құлақкестi тұқымы. Жер жаралып, су аққалы жасап келе жатқан ұлы дарияны бөгеу – исламның құтқарушысы, теңдессiз әмiршi Иса Тұран шаһқа жасаған теңдессiз зиянкестiктерiң. Дарияның аңы, өлкемiздiң сәнi – қолтырауынды қырғандарың тегi бөлек дұшпандықтарыңды дәлелдеп тұр. Ашыңдар тоспаны, қашыңдар аулақ, өңшең кiсәпiр. Бұл – ұлы әмiршiнiң бұйрығы.

	ДАУЫСТАР: Уа, уәзiр, бұйрығыңа құлдық, бiрақ орындай алмаймыз.

	– Жау таяп келедi.

	– Бейбарыстың жарлығымен жасадық.

	ХУАН (ашына айқай сап): Ашыңдар дедiм тоспаны! Сендер француздарға жол ашып берiп жатырсыңдар. Қазiр жау жасағы Каирға сау ете түседi. Бұл не деген сатқындық?!

	ҚАРАУЫЛ: Бейбарыс келе жатыр. Ақ тұлпармен құйғытып келедi.

	(Ат тұяғының даусы естiледi. Сахнаға Бейбарыс шығады).

	БЕЙБАРЫС (аптығып): Дария байланды ма?! Жарады!

	Қайтпас ерлерiм менiң!

	ХУАН: Уа, әскербасы Бейбарысым, бұл не жанталас?

	БЕЙБАРЫС: Уәзiр, жау жағадан алғанда жұмсақ төсекте жата алмайтынымды бiлсеңiз неттi!

	ХУАН (басын шайқап): Жарамады. Ашыңыз тоспаны. Әмiрдiң бұйрығы солай. Ертеңге дейiн жауды талқандап, корольді қолға түсiрмесеңiз, дар тұзағы Сiздiң мойныңызды да айналып өтпес.

	БЕЙБАРЫС (қолын сiлкiп тастап): Жоғал әрмен, кәпiрдiң жансызы!

	ХУАН: Елден ерек жылқы етiн жеген, сүтiн iшкен сен

	де кәпiр! (Хуан жылыстап жоғалады. Жәй кетпейдi, кектесiп, айбат шегiп кетедi).

	БЕЙБАРЫС: Қарауыл! Қалауынға, Айтемiр, Тоқтемiр, Ибрагим Уаққа хабар сал. Мансұр айлағынан әскердi суыт алып шықсын. Жауға шегiнер жер қалдырмай, Каир бетте сап түзесiн. Қазiр дарияны басқа арнамен босатамыз.

	ҚАРАУЫЛ: Құп, әскербасы. Шапқыншы кеттi. (Айнала айқай-шуға, жанталасқа, қырғынға, қашты-қудыға бөленген. Ал Бейбарыс сахнаның қақ ортасында тұрып өзiн дүниенiң тiрегi сезiнгендей, өзгеге сездiргендей ойлы, мұңды қалпы жан-жағына – көрерменге көз тiгiп, сәл пауза жасап қалады. Алыстан күй сарыны естiледi). Әс кербасы, бұйрығыңыз орындалды. Әскерiмiз шайқасты тастап шықты да, француздар айлақта оңаша қалды.

	БЕЙБАРЫС (селк етiп): Ағытыңдар Нiлдi! Ақсын жаңа арнамен. Бассын айлақты. Жұтсын жауды. (Дарияның жойқын сарыны естiледi. Айқай-шу, ызы-қиқу естiледi).

	ҚАРАУЫЛ: Француздардың тiрi шыққандары қашып келедi. Көбi дариямен ақты. Король дариямен ақты. Король Людвик тоғызыншы бастаған бекзада топ ақ жалау көтерiп шықты. Жеңдiк жауды. Жарылқа, жаратқан ием. (Он шақты француз солдаты сахна төрiнен қашып өтедi).

	БЕЙБАРЫС (өз-өзiмен): Жарылқа, тәңiрiм, жалғызды. (Пауза. Бейбарыс айналасындағыларды көтерiп) Жүрiңдер, тұтқындаймыз корольдi!

	(Сахна қараңғыланады да жарық керi жанғанда Иса Тұран шаһтың сарайы көрiнiс бередi. Музыка әуенiмен төрт сұлу қыз шығыс биiн билеп тұр. Шаһ тақта отыр, бас уәзiр Хуан алдында мүттәйiм қалпы иiледi).

	ИСА ТҰРАН ШАҺ: Сөйле, Хуан пiрәдәрiм. Уәзiрлiк пен шабармандықты шатыстырып алған жоқсыз ба?

	ХУАН: Ұлы мәртебелiм, жау жағадан, бөрi етектен жармасып жатқанда жаным қыдырып кетпедi ме?

	ИСА ТҰРАН ШАҺ (қызғын): Жауың белгiлi, ал бөрiң кiм?

	ХУАН: Тiсi ақсиған көкбөрi дегенiм – Бейбарыс. Нiлдi бөгеп, жауға жол ашып, француздарға қосылып кеттi дейдi.

	ИСА ТҰРАН ШАҺ: Сөзiңнiң жалған еместiгiне жан бересiң бе?

	ХУАН: Жан беремiн, ұлы мәртебелiм, жан (жанталасып). Қауiп төндi сiз бен бiзге. Бейбарысқа қарсы ғазауат жариялап, майдан ашпасаңыз, күнiмiз қараң. Аспанда күн тұтылып, ай адасады.

	ИСА ТҰРАН ШАҺ: Ал, Бейбарыс әскербасы боларда әкем Сұлтан Салықтың алдында адалмын деп тұзға сиiп ант берген. (Сарай есiгi оқыс ашылып, iшке ентiккен Бейбарыс ентелей басып кiредi. Хуан шошып селк етедi).

	БЕЙБАРЫС: Рұқсат па, ұлы мәртебелiм? «Крест жорығына» шыққандар айқын жеңiлiс тапты. Көбi Нiлге ақты, батпаққа батты, азы қолға түстi. Людвиг тоғызыншының айғыр үйiр тобын алдыма салып айдап әкелдiм. Қабыл алыңыз.

	ИСА ТҰРАН ШАҺ (орнынан атып тұрып): Қайратыңнан айналдым, қайран Бейбарыс! (Тәлтiректеп) Кiргiз, басына шуда жамылғандарды! (Сарайға король бастаған төрт-бес француз кiредi. Бәрiнiң де басында ақ парик, үстiнде ақсүйектердiң киiмi. Көздерiнде пенснэ. Бiрақ су, балшық шашырап, берекелерi қашқаны көрiнiп тұр. Жүздерiнде үрей бар).

	БЕЙБАРЫС (шаһқа тағзым етiп): Ұлы мәртебелiм, қабыл алыңыз, шақырылмаған қонақтарды. Күтусiз келгенiмiзге (мысқылдап) кешiрiм өтiнемiз дейдi. (Король бастаған топ сәл ғана тiзе бүгiп, иiледi).

	ИСА ТҰРАН ШАҺ: Қолға түстiк деңдер, мырзалар.

	ЛЮДВИГ IХ: Қапы соқтық, әмiршi. Бар әскерiмдi тасқын жұтты. Әйтпесе... (Тұран шаһ бишi қыздарға ым қағады. Сұлулар тұтқындардың жан-жағына шығып сүйкене билеп естерiн алады. Әлсiн-әлсiн былқылдаған мықындарымен шошытады. Иса Тұран шаһ күле, Хуан үркiп, Бейбарыс ойлы қалпы қарап тұрады). Тойдық, әмiршiм, (қатайып) арабтардың биiне.

	ИСА ТҰРАН ШАҺ: Билеушiсiне ше?

	ЛЮДВИГ IХ: Бәрiне де.

	(Шаһ иек қағады. Бiр сұлу қыз бiр күмiс тостақан шарапты корольге ұсынады).

	ИСА ТҰРАН ШАҺ: Кел, король мырза, жеңiс үшiн iшейiк. (Шаһ тостағанды көтередi. Ал Людвиг то ғызыншы ызаланып, тiстенiп тұрып шарапты Хуанн ың бетiне шашып жiбередi).

	ЛЮДВИГ IХ: Кесiмiңдi айт, әмiршi. Басыма азаттық бер.

	БЕЙБАРЫС: Жаңа ғана өз кесiмiңдi өзiң шығардың, король!

	ИСА ТҰРАН ШАҺ: Алла азат еткен басыңды араб елiне әкеп тозаққа тықтың (басын шайқап). Ендi құтылу болмас.

	ХУАН (мүләйiмсiп): Әлбетте.

	ЛЮДВИГ IХ: «Қасиеттi жер», алыстағы арман болдыңау (аһ ұрып)...

	ИСА ТҰРАН ШАҺ: Арман күйiнде қалады. Бейбарыс, (француздарды көрсетiп) шудаларын сыпырып ал да, қырық есiк зынданға сал.

	(Өзi биiк баспалдақпен теңселе басып жоғары көтерiле бередi). Мен дүниенi биiк мұнара басынан қада ғалап тұрамын. (Хуан иiлiп тағзым етедi, Бейбарыс тұт қындарды алып шығып бара жатады, сұлулар биiн жалғастыра бередi. Сахна баяу күңгiрттене түседi).



	Екiншi акт

	Екiншi көрiнiс

	Сахнаның бiр шетiнен дауылпаз қаққан жаршы шығады.

	ЖАРШЫ (қуанышты): Уа, қадiрлi халайық, сұрағанға сүйiншi бар. Сирия мен Палестинаға көз тiккендер жеңiлдi. Француз әскерi талқандалды. Король қолға түстi. Сүйiншi, халқым, сүйiншi! Әмiр сарайында ұланасыр той өтпек. Баспанасызға үй тимек, қатынсыздар қыз сүймек. Уа, халқым!.. (Жаршы дауылпаз қағып сахнадан өте шығады. Iзiнше қарсы беттен шабарман шығады. Даусы зарлы).

	ШАБАРМАН: Уа, халқым, Күн тұтылды, Ай адасты өрiсiнен. Күллi Египет қара жамылды. Арабтың туы құлады. Дауыл бәйтеректi жықты. Арабтың туы құлады. Дауыл бәйтеректi жықты. Тұнығымызды ылайлады. Иса Тұран шах шаһит кеттi. Төрi жаннатта, жаны пейiште болғай. Уа, халқым, қоса күңiрен, жұл шашыңды, жырт бетiңдi.

	(Шабарман даусы жырақ кеткен соң, сахнадағы жарық қараңғыланып қайта жанғанда қара жамылған әмiршi сарайы көрiнiс бередi. Тақ бос тұр. Тақтың екi жағын қаумалап, Египеттiң игi жақсылары қанаттас жайғасқан. Жүздерi мұңды. Бiрақ көбiсi тақтан дәмелi).

	АҒА ШАХИН (бас уәзiр): Илаллалаилаллаһ! Уа, қара жамылған жамағат, уәзiрлер мен қадилар, шейхтар мен бектер. Тумақ – хақ, өлмек – хақ. Бұл – Алланың бұйрығы. Осы үрдiстi берiк ұстанып, Мұхамбет ғалейсаламның үмбетi болу – бiр бақыт. (Жиналғандар бас шұлғысып, «Әлбетте», «Орынды сөз», «Алланың әмiрi» десiп қалады). Ұлы әмiршiм Иса Тұран шахтың мәңгiлiк мекенiмен табысқанына бiр жұма өттi. Мұнара басынан қалай құлап, шаһит кеткенiне анық куә жоқ. Дау өршiп тұр. Ал, монғол әскерi құрттай өрiп, құмырсқадай жыбырлап, Бағдатты қоршауға алды. Әмiршi жоқ, тақ бос тұр.

	ХУАН (иiлiп): Алла атымен ант етемiн. Мұнара басына шығып әлемдi шолып тұрған әмiршiге қарай Бейбарыс көтерiлiп бара жатты.

	БЕК: Мен де көрдiм. Белiнде қайқыбас қылышы бар. Жүгiре басып мұнараға шықты.

	ФАТИМА: Артынша шах мұнараның ұшар басынан құлап түскен.

	ХУАН: Өзi тақтан дәмелi ғой.

	ҚАЛАУЫН: Жалған. Шах өлгенде Бейбарыс қалған жауды талқандап жүрген. Мен бұған Қалауын басыммен ант етемiн.

	ҚҰТIЗ: Шахтың бойын әзәзiл шарап билеген. Күнәһар – сол.

	ХУАН (шаптығып): Ұлы аруаққа неге тiл тигiзесiң? Оңбаған қыпшақ!

	ҚҰТIЗ: Шахтың ұлты курд едi, өзiң – жөйтсiң. Оны да ұмытпа, Хуан пiрәдар!

	ҚАЛАУЫН: Араб елiнiң мәмлүктен шеккен залалы жоқ. Айыбы – найзаға тұщы етiн, қылышқа талша мойнын, дойырға жон арқасын төседi.

	АҒА ШАХИН: Мәжiлiске Бейбарыс неге келмеген?

	ҚҰТIЗ: Ол жауабын кеше берген. Қазiр әскер басында.

	АҒА ШАХИН: Өмiр тұрғанда өлiмдi айтпа. Бiтпес дауды қудық. Шахтың аруағын күңiренттiк. Пейiштегi жа нын қозғадық. Күнәһар жоқ. Бейбарыс тақтан дәмегөй бол са, бiзбен тiзе қосар, қызыл тiлдi безер едi. Ұлы жеңiстi жұлып әперген сол. Алла разы.

	ХУАН: Тақ сұлтанын күтедi.

	ҚАЛАУЫН: Тақ жалғыз.

	БЕК: Дәмелi мың сан.

	ҚҰТIЗ: Жамыраған жұлдыз көп те, жарық Ай бiреу.

	ФАТИМА: Жұлдыздың жаманы Айды күндер.

	АҒА ШАХИН: Тақтың сегiз жастағы мұрагерi бар.

	ФАТИМА: Жыламай емшек ембейтiн жас бала сұлтандыққа жарамайды.

	ХУАН: Жанына ақылшы сайлайық.

	ҚАЛАУЫН: Жолы мен жоралғысы бас уәзiр Аға Шахинге түсiп тұр.

	АҒА ШАХИН (жан-жағындағыларға барлай қарап):

	Ә, тақ талас басталды ма? Мен сұлтандықтан бас тартамын. ҚҰТIЗ: Ендеше әскербасы Бейбарысқа жол ашайық.

	ФАТИМА (шар етiп, тұлданып): Қаңғып келген қыпшақтанақ көрдiкау көресiнi.

	ХУАН (қосамжарланып): Ендеше, арпа iшiнде бiр бидайдай Фатима Шаджаратаддүр ханымға кезек берелiк.

	Негiзiнде сұлтандық, нәсiлiнде тектiлiк бар әулет.

	БЕК: Басшың тырна болса, күнiң тырұлаумен өтер.

	ҚАЛАУЫН: Түнiң қарақшы боп, бiрiңдi бiрiң қырумен өтер.

	ФАТИМА: Сұлтан сүйегiн сыйлаған. Мен ҒалиАрыстанның тұқымымын. Еншiм бар тақтан.

	ҚҰТIЗ: Мәмлүктер – мемлекеттiң айбары. Тақтың дидарына жарасса кемдiк етпес.

	ҚАЛАУЫН: Бейбарыс тақымына тар келсе, парасаты мен пошымы кем соқпас Құтiз қайда қалады?

	ҚҰТIЗ: Иә, бәсе.

	(Өзеуреген, қол сермескен, кеуде соққан дау-дамай азкем үнсiз жалғасады. Мимикамен берiледi)

	АҒА ШАХИН (қатаң): Жеттi! Құлан өлiп, құрбақа дәуiрлеген екен (қолына әмiрдiң асасын алып). Жеребе тас таймын. Осы асасын ұшар ұстаған пәнде тақ мұрагерi атанады. Қалғаның соған жүрiп, құлдық ұрасыңдар.

	БӘРI: Дұрыс шешiм!

	– Табылған ақыл.

	– Иә, сәт.

	– Жұлдызды шақ, жарқыра.

	– Тигiзе гөр алақанымды.

	– Иә, жасаған.

	(Аға Шахин ұзын асаны қақ ортаға қадайды)

	АҒА ШАХИН: Кәне, жеребенi ұстаңдар. Бiрбiрлеп. (Бәрi ұмтылысады. Бiреуi қос қолдап жармасады. Көздерiн жұмады, күбiрлеп сыйынады. Иықтасады, кеудеден итерiседi). Алланың мейiрi Айбекке түстi (өзгелерi түгелдей күрсiнiп сала бередi. Фатима жаңа сұлтанның мойнына оратыла кетедi).

	ФАТИМА (көзiн ойнатып, сиқырланып): Бiлiп ем. Астыңнан тағың таймағай.

	(Сахна қараңғыланып, жарық керi жанғанда Хеопс пира мидасының жанында ұсталарға қару соқтырып, май дан даласында отырған Бейбарыс көрiнедi. Жанында өзiнiң тарихшысы қыпшақ Тәңiрбердi).

	БЕЙБАРЫС (қару соғып жатқан ұсталарға): Алмас қылыш қайтпас болады. Оттан суырып суға салыңдар. Әп, бәрекелдi! (Тарихшысына бұрылып) Не дедiк, Тәңiрбердi?

	ТӘҢIРБЕРДI (жазғанын оқып): «Сарайда тақ таласы шықты. Бас уәзiр Аға Шахин жеребе тастады. Өзi тақтан бас тартты. Барға қанағатшыл, көпке қамқор, аяулы адам едi».

	БЕЙБАРЫС: Жеребеде Айбек жеңiп, курд нәсiлi тағы да таққа отырды деп жаз. Араға жұма намазын салып, Фатиманы некелеп алды де. Хош. Мекер алдымен төсегiн, сосын көсемiн сатты де. Алланың өзi кешiргей, түн жамылып жас тоқалы сұлтанға қанжар сұқты де. Тақ Фатимаға бұйырды. Жаратқанның бермеген несiбесiн зорлықпен қан төгiп алды де. Мың жылда да өшпейтiндей етiп таңбалап жаз. Зорлық пен зұлымдық егiз туған. Фатиманы тақтан ел тайғызды. Орнына қыпшақ нәсiлi, менiң әзiз досым Құтiз сұлтан сайланды де. Қалғанын өзiң өрнекте. (Бейбарыс орнынан тұрып кетедi).

	ТӘҢIРБЕРДI (қолжазбасын қойнына жасырып): Сарайдың айтылмайтын астыртын ойындарын менен жасырмай жәйiп салады. О, атақты әскербасы, маған қыпшақ деп сенгенiң шығар. Ақтармын уыздай көңiлiңдi.

	(Сахнаға киiз үй құралын көтергендер шығады. Жандарында Бейбарыстың жары Тәжi Бақыт пен екi ұлы – Сайд және Ахмет бар).

	БЕЙБАРЫС (қуанып): Оу, ЕдiлЖайықты жайлаған қыпшақ көшiп келгендей болды ғой (киiз үйдiң әр құралына бiр жармасады). Бәрi де бала күнгi көрген мүлiк. (Тәжi Бақыт пен екi ұлы күле қарап тұрады). Мынау – шаңырақ. Бұл – үйдiң төбесi. Бәдәуилер сынды киiздi қаусырып бумайды. Киiз еркiн жайылады. Кереге, уық, уық па едi, есiмнен шығыпты. Үстiне анам құрт пен iрiмшiк, сарысу жаятын (терең күрсiнiп). О, кешкен дәурен...

	ТӘЖI БАҚЫТ: Бас ием, өзiң ұзақ жыл армандаған киiз үйдiң жарағын ұлы жорық алдында дайындатқанмын. Өзiң айтқансың, керегесi он екi қанат деп. Екi ұлың да жанын салды.

	САЙД: Тек құрастыруын бiлмедiк, әке.

	АХМЕТ: Әкем осындай киiз үйде көз ашқан десем, Сайд сенбейдi.

	БЕЙБАРЫС (екi ұлына мейiрлене қарап): Иә, Сайд, Ахмет әкелерiң шапқан тұлпардың тұяғы, жүзген кеменiң бауыры тозған алыста осы киiз үйде iңгәлаған. Киiз үйден шығып, күллi әлемге кеттiк.

	ТӘЖI БАҚЫТ: «Киiз үйдiң iргесiн түрiп тастап, қымызға қанып, қазы жеп сәскеге дейiн ұйықтар ма едi» деушi ең...

	САЙД: Жылқының етi. (Өз-өзiнен) Жей алмаймын.

	АХМЕТ: Қымыз. (Өз-өзiнен) Одан Нiлдiң суы артық.

	БЕЙБАРЫС (есiтiп, үнсiз бас шайқайды): «Құлынында кiсiнемеген ат болар, атасын көрмеген ұл жат болар» деген сол. Өз ортасы өгей еттiау бұларды.

	ТӘЖI БАҚЫТ: Құрмаймыз ба, бас ием?

	БЕЙБАРЫС: «Қыпшақтан қатын алғанның бiр iсi артық» деседi ақ сәлдесiне оранған арабтар. Құрсақ, құралық. Кәне, жiгiттер, қаумалаңдар (қара зәңгiсi, қыпшағ ы аралас киiз үйге көмектеседi. Киiз үй сахнаның төрiне емес, кейiнгi көрiнiстерге кесел келмейтiндей етiп шетке құрылған сипат бередi). Алдымен шаңырақты көтере ме, керегенi құра ма, уықты қайсысына байлайтын едi? Тәжi Бақыт, келшi берi, әкем айтып отыратын, шаңырақ деген өзiм, уық деген балаларым, ал кереге деген шешелерiң деп.

	ТӘЖI БАҚЫТ: Ендеше, екеуiмiзден бастайық. Сiз шаңыраққа, мен керегеге, балалар уыққа ие болсын.

	БЕЙБАРЫС (шаңырақты көтерiп): Әуп! Атабабаның аруағы жар болғай. Жат өлкеде көтерген шаңырағым ырыс ты болғай.

	ТӘЖI БАҚЫТ (күбiрлеп): Екi ұлға жұғысты болғай, әумин. (Абыр-сабыр, қуанышты кейiп киiз үй тiгу үстiнде жалғаса бередi).

	(Келесi көрiнiсте Бейбарыс ортада отыр. Бiр қара зәңгi күзетiп, екiншiсi желпуiш желпуде. Айналасының бәрi қару соғып жанталасып жатыр. Бейбарыстың алдында дар ағашы, онда екi аяғынан төмен қарай салбыратып асып қойған бiр француз тұр. Басы әлсiн-әлсiн бұлғақ қағады).

	БЕЙБАРЫС (әлгiге назарын тiктеп): Допты қарудың тiлiн бiлмеймiн дейсiң, а?

	ТҰТҚЫН: Бiлсем айтар ем, әскербасы.

	БЕЙБАРЫС: Өтiрiк! Жолбарыстай өңкиген темiрдiң құйрығына от тигiзiп тұрғаныңды соғыс үстiнде көрдiк.

	ТҰТҚЫН: Менiң мiндетiм – пiлтеге от тигiзу. Сосын «пух!» дейдi.

	БЕЙБАРЫС: Бiздiң қолға өткен соң неге «пух!» дегiзбедiң?

	ТҰТҚЫН: Өтiм аузыма құйылып барады.

	БЕЙБАРЫС (қамшымен француздарды құйрыққа бiр тартады, анау шоршып түседi): Мiне, құйрығыңнан от бердiм. Ол қайда барады?

	ТҰТҚЫН: Пiлтеге, ойбай. Пiлте жанады.

	БЕЙБАРЫС: Ә, пiлте жана ма? Пiлте бар бiзде (құйрығынан бiр ұрады). Пiлте жанып қайда барады?

	ТҰТҚЫН: Өтiме. Жоқ, ойбай, дәрiге. (Денесi жыбырлап) Дәрi тұтанып, допты атады. Доп...

	БЕЙБАРЫС: Доп мәмлүктi (ойланып).

	ТҰТҚЫН: Дәрi жоқ бiзде, дәрi. Өтiм, ойбай.

	БЕЙБАРЫС: Дәрi тап, жаса. Әйтпесе орнына өтiңдi құямын. Әкетiңдер мынаны! (Үш-төрт мәмлүк дар ағашымен қоса көтерiсiп алып кетiседi. Бейбарыс қаружарақ соғып жатқандардың жанына барып, әрқайсысын сынап көредi). Қылыш. Исфаһан үлгiсiмен соғылған қайқы қылыш. Отқа қақтадың ба, суға пiсiрдiң бе? (Мәмлүкке) Мә, ұста (бiр қылышты лақтырады, анау қағып алады).

	Кел. Жекпежек. Жекпежек.

	МӘМЛҮК: Әскербасы, қорқамын.

	БЕЙБАРЫС (ақырып): Кiмнен?!

	МӘМЛҮК: Сiзден.

	БЕЙБАРЫС: Шабам қазiр басыңды (төнiп кеп). Қылыштас.

	МӘМЛҮК: Сiздi онда моңғол жасағы деп ойлайын.

	БЕЙБАРЫС: Иә, моңғол жасағы.

	МӘМЛҮК (айбаттанып, кiжiнiп): Ә, онда мә, ендеше. (Екеуi құтырына қылыштасады). Айдалада өлген әкем үшiн! Мә! Сенiң қолында жан берген ағам үшiн! Мә, ит моңғол! (Екеуi бiр-бiрiн бұрышқа қуып тыға бастайды).

	БЕЙБАРЫС (күлiмсiреп жүрiп): Жарайсың, мәмлүк, жарайсың, ерiм. Қайқайта шап, орап жiбер қолыңды. Бұқ! Секiр жаныңа! Қорған. Ұмтыл iлгерi! (Жан-жағындағылар үрейленiп қарап тұрады). Шегiн дедiм! (Мәмлүк құлайды). Әп, бәлем! (Бейбарыс оң аяғынан кеудесiнен басып тұрып, қылышты мойнына тақайды) Жансауға ма?

	МӘМЛҮК: Жоқ.

	БЕЙБАРЫС: Жарайсың, тұр.

	(Шабарман жетедi айқалап).

	ШАБАРМАН: Уа, әскербасы Бейбарыс ием, Бағдатты жау алыпты, жау!.. Моңғолдан қырық елшi келдi. Сұлтан Құтiз сiздi тағатсыз күтiп отыр.

	(Бейбарыс сұлтан сарайына келiп кiредi. Құтiз тақта отыр. Жанында Қалауын, Хуан, т.б қадилар мен шейхтер. Құтiздiң қабағы қатулы). ҚҰТIЗ: Ә, Бейбарыс ерiм, келдiң бе?

	БЕЙБАРЫС: Есендiк, сұлтан.

	ҚҰТIЗ (даусын қатайтып): Ел есен емес, Бейбарыс. Сiз бен бiзге заманында құлдық қамытын кигiзген моңғолдар Бағдатты алды.

	ХУАН (өз-өзiне): Бiрiне сұлтандық сыйлаған, екiншiсiне әскербасы дәрежесiн бергiзген сол моңғолдар емес пе? Күпiрiмау, бұл қыпшақтарға жақпассың. (Даусын қатайтып) Шаһарға өрт қойыпты, өрт.

	БЕЙБАРЫС: Бастап келген қай ноян?

	ҚҰТIЗ: Құлағу мен Кетбұқа.

	ҚАЛАУЫН: Соқан десеңшi!

	ХУАН: Шаһар бегiн белiнен теуiп, екiге бүктеп тастапты.

	ШЕЙХ: Сұпының жайнамазын өртептi.

	ХУАН: Мешiттi атқора еткен. Нәжiс төгiптi.

	ҚҰТIЗ (асасын көтерiп): Үрейлерiң ұшпасын! Құлағу мен Кетбұқа аттандырған қырық елшi қабылдау тосып отыр.

	БЕЙБАРЫС: Сөйлеселiк.

	ҚАЛАУЫН: Лебiзiн бағалық.

	ҚҰТIЗ: Аз бөлiгi кiрсiн шұбырмай.

	(Iшке еңкеңдеп, тоңқаңдап, кейбiрi кердең қағып бесалты елшi кiредi).

	ЕЛШI: Египет әмiрi Құтiз сұлтанға жаһанның иесi, жердiң кiндiгi Шыңғыс ханның ұрпағы Құлағу мен Кетбұқадан бiр мәрте сәлем!

	ҚҰТIЗ: Сәлемiн қабыл алдық.

	БЕЙБАРЫС: Басқыншының сәлемiне зәрулiгiмiз жоқ.

	ҚАЛАУЫН: Одан да сойыл сойысатын жерiн айтсын.

	ЕЛШI: Ұлы Қаһанның ұрпағы сәлемсауқатпен қоса хат жолдады. Қабыл алыңыз (шиыршықталған қағазды Құтiзге тапсырады).

	ҚҰТIЗ (қағаздың орауын жазып оқып): «Өз ерiктерiңмен берiлiңдер. Каир қақпасын өз қолдарыңмен ашың дар. Әрбiрiңе бас амандығын тарту етемiз. Әйтпесе, әлемдi ат тұяғымен таптаған әскерiм сендердiң де тiрiңдi азапқа, өлiңдi тозаққа салады. Қайыр, хош. Құлағу, Кетбұқа. Мөрiмдi бастым».

	ҚАЛАУЫН: Оххо, дәмесiнiң зорын.

	ШЕЙХ: Аяғы боқта, төбесi көкте екен.

	БЕЙБАРЫС (моңғолдың бiр елшiсiне көз тiгiп үнсiз қалады. Өз-өзiнен күбiрлеп): Ауса ше? Одан берi аттай екi мүшел өтiптi.

	ҚҰТIЗ: Уа, уәзiр мен бектер, шейхтар мен қадилер, берер жауап, кесiмдi сөз айтыңдар.

	ҚАЛАУЫН: Бұл зымиян моңғолдарды бiлемiн. Бағдатты шауып, Каирды аман қалдырмайды. Ғазауат жариялайық.

	БЕЙБАРЫС: Ғазауат, тек қана ғазауат!

	ҚҰТIЗ: Египеттен өлiп айырылайық. Тiрiлей – жоқ!

	ЕЛШI: Сыйыңды қашырмай берiлгеннiң жөнi бөлек, сұлтан.

	ҚҰТIЗ: Жап аузыңды, сайқал неме!

	БЕЙБАРЫС: Көмейiне қорғасын құяйын мұның.

	ҚҰТIЗ: Сабыр, Бейбарыс!

	ХУАН: Шаһарымызды сақтаса, жанымызға мiгiр берсе, келiсiмге келiпақ өмiр сүрейiк.

	ШЕЙХ: Ойланайық онда (солқылдақтық танытып).

	ЕЛШI: Ойланған абзал (кергiп). Уақыт берейiк. Ертең сәскеге дейiн.

	ХУАН: Елшi құдайдың сөзiн айтып отыр. Соғысып қырылғанша...

	ҚҰТIЗ: Бұл жерде сөз – менiкi. Соғыс ашамыз.

	БЕЙБАРЫС: Ғазауат, тек қана ғазауат. Мен дайынмын. Әскерiм әзiр.

	ЕЛШI (етегiн қағып ұшып тұрады): Ақырғы шешiм осы ғой.

	ҚҰТIЗ (қатқыл): Ол шешiмдi жеткiзiп беру сендерге бұйырмады, елшiм. Түгелдей дарға асылсын! (Сырттан кiрiп келген мәмлүктер елшiлердi желкесiнен басып тұқырта қояды. Елшiлер қатты шошынған. Өзгелерi де үрейлi).

	БЕЙБАРЫС: Құтiз, елшiнi өлтiру – мұсылмандыққа жат.

	ҚАЛАУЫН: Пайғамбардың қадисiне жазылған.

	ХУАН (үрейi ұшып): Алла, Алла, өзiң кешiре гөр.

	ЕЛШI: Құран сөзiне көнбеген дүлейдi (жұлқынып) несiне сұлтан еттiңдер?

	ҚҰТIЗ: Жап аузыңды, зұлым! Сен елшi емессiң, жаушысың! Жаушының мойны тұзақты сағынады. Әкетiңдер!

	ҚАЛАУЫН: Құтiз әмiршiм...

	БЕЙБАРЫС: Қолыңды қандама.

	ҚҰТIЗ: Кестiмүздiм! Асылсын дарға!

	(Бейбарыс күзетшi мәмлүктi шақырып алып сыбырлайды. Мәмлүк шығып кетедi).

	ҚАЛАУЫН: Болары болды, (бетiн сипайды) әумин!

	ҚҰТIЗ (тағынан тұрып): Египеттiң төрт бұрышына шабарман кетсiн. Ғазауат жарияланды. Ат жалын тартып мiнер, найза ұстар, қылыш шабар еркек кiндiктiң бәрi «Қасиеттi соғысқа» шықсын! Аттануға асықсын. (Мәмлүк кiредi).

	МӘМЛҮК: Дар арқаны үзiлiп кетiп, бiр елшi жерге тiрi құлады. Қайтпек керек? (Құтiз Бейбарысқа қарайды).

	БЕЙБАРЫС: Зынданға сал.

	МӘМЛҮК: Құп.

	(Сахна қаракөлеңкеленедi. Қолына найза, қылыш, қалқан ұстаған үлкен топ ерсiлi-қарсылы жүгiрiседi. «Ғазауат, уа, ғазауат», «Қасиеттi соғыс», «Ил-алла-лаил-аллаһ», «Ғазауат, уа, ғазауат», «Қайран, Бағдат», «Шап моңғолды», т.б. дауыстар кернеп кетедi).



	Үшiншi көрiнiс

	Әмiршi сарайы. Төрдегi тақ үстiнде асаға сүйенген Бейбарыс отыр. Екi жанында екi қара зәңгi желпуiш желпiп тұр. Бейбарыстың оңы мен солында Қалауын мен Тәңiрбердi жылнамашы тiзе бүккен. Қалауынның белiнде қылыш, Тәңiрбердiнiң қолында қауырсын қалам мен ширатылған қағаз. Бейбарыс көзiн тарс жұмып, ойға шомған.

	БЕЙБАРЫС (көзiн оқыс ашып алып): Сөйле, Тәңiрбердi, жалғастыр жылнамаңды.

	ТӘҢIРБЕРДI: «Құлағу мен Кетбұқа ноянның әскерiне қарсы ғазауат басталды. Кәпiр қолы Қаирға таяғанда бәдәуилер көмекке жеттi. Оларға Алланың нұры төгiлсiн. Аспан асты қантозаңнан, жер бетi өлiктен көрiнбедi. Әскербасы Бейбарыс ақ боз атпен ойқастап, қоршауға түскен кәпiрлерге қарсы қолмақол шайқас салды. Айқайдан даусы қарлықты. Отты қарумен доп атты. Жаудың жалғыз әскерi қалғанша осы көрiнiс қайталанды. Ұрыста Құтiз әмiршi қаза тапты. Иманы салауат болғай. Таққа Бейбарыс сұлтан отырды. Тәңiрiм оның жанына жамандық бермегей».

	ҚАЛАУЫН: Оның иен даланы гүлзар баққа бөлегенiн, шаһарда тәртiп орнатқанын, кесiрдi тиғанын, елжұрты етегi мен есiн жиғанын неге жазбайсың?

	БЕЙБАРЫС (асасын көтерiп): Жә! Жылнамашы, таққа отырған соң менiң есiмiме қандай атаулар қосылып едi?

	ТӘҢIРБЕРДI (шиыршықталған қағазын жазып): Абулфутух Рукнуддин уа дүние Бейбарыс бин Абдулла аяБундукдари ассалиха анНаджани алАюби ан Ханафи аттурки...

	БЕЙБАРЫС (асасын көтерiп): Жә! Бiрбiрiн бұйдамен жетелеген керуендегi түйе сынды екен. Көтерiп жүру де оңай болмас (көңiлсiзденiп). Осының бәрi анам байғұстың «Барысым» деген жалғыз ауыз сөзiне тати ма? Уай, дүниеай!..

	(Сахна айналып қараңғыланады да, анасы мен 7-8 жасар кiшкене Бейбарыс көрiнiс бередi).

	АНАСЫ (балаға ұмтылып): Қайда жүрсiң, Барысымау? Iздемеген жерiм қалмады. Суға түсiп кеттi ме деп, иманым ұшты ғой.

	БАЛА: Садақ тартып ойнадым. Құс қарадым, аң қақтым.

	АНАСЫ: Жайық жағаладым де. Жайық деген ұлы дария, онымен ойнама, балам. Мұнда бекiре деген балық өседi. Қасиеттi. Толқын бетiнде қызғыш құс ұшып жүр.

	Әне, әне, көрдiң бе?

	БАЛА: Көрдiм.

	АНАСЫ: Ол да киелi.

	БАЛА: Туу, бәрi қасиеттi екен.

	АНАСЫ: Туған жерде бәрi де қасиеттi, ұлым. Жайықтың даласында жусан деген сағыныштың шөбi өседi.

	БАЛА: Жусан? Оны неге қасиеттi дейдi?

	АНАСЫ: Өйткенi, сағынған жан иiскесе ғана жұпар шашады.

	БАЛА: Ғажап. Мен де сағынып келiп иiскесем жұпар шаша ма?

	АНАСЫ (ойланып қалып): Ұзақ сағынғаннан сақтасын тәңiрiм. Құса боласың, құлыным.

	(Сахна айналғанда ана мен бала ғайып болады да, тақта асасына сүйенiп отырған Бейбарыс көрiнiс бередi).

	БЕЙБАРЫС (орнынан ақырып атып тұрады): Сағыныш! Ғұмыр бойы ұмтылсам да жеткiзбеген Жайық, жусанды дала... Көзiмнен бiрбiр ұшып, санамды сартап еттiңау... Жау тағдырыммен ойнаса да, Аллам пәндесiмен осылай да ойнай ма екен? Аа? Мынау тақты, маңдайдағы тепсе кетпес бақты, үлде мен бүлденi тәрк етсем, саған жетем бе, жоқ па? (Алыстан ән естiледi. «Бермедi-ау бiр хабар, бермедi-ау бiр хабар, Жайықтан қайтқан тырналар». Бейбарыс теңселiп келiп, тағына керi жайғасады. Осы кезде екi күзетшi мәмлүк баяғы моңғол елшiсiн алып келедi).

	ЕКI МӘМЛҮК: Сұлтан ием, әмiрiңiзге құлдық деп енгiздiк.

	Дар ағашынан құлайтын моңғол елшiсi.

	(Елшi жерге құлай кетiп, тағзым етедi).

	БЕЙБАРЫС: Тұршы, елшiм, елбең қақпа! Қайдан келдiң, қайда барасың?

	ЕЛШI (қолбаңдап): Қарақорымнан, сұлтан.

	БЕЙБАРЫС: Шатыспа, зынданнан келдiң, ендi Алланың алдына барасың.

	ЕЛШI: Алланың алдында бәрiмiз кездесемiз, сұлтан.

	БЕЙБАРЫС: Иман таразы – Алла тағала кiмдi қалай қарсы алар? Тоқтат былшылды! Одан да айт маған, дар ағашынан қалай аман қалдың?

	ЕЛШI: Күнәсiздiгiмнен шығар?..

	БЕЙБАРЫС: Қылша мойныңа iлiнген дар арқаны сол күнәсiздiгiңнен үзiлiп кетiп пе?

	ЕЛШI: Солай шығар, сұлтан.

	БЕЙБАРЫС: Күнәһарлығыңды көтере алмай үзiлген, опасыз! (Елшi қатты қорқып кетедi. Бейбарыс айбаттанып орнынан көтерiледi). Айт кәне, осыдан екi мүшел жас бұрын Қыпшақ даласына келдiң бе?

	ЕЛШI (абдырап): Қыпшақ даласы...

	БЕЙБАРЫС: Иә, Қыпшақ даласы. Жарты ауыз жалған сөзiң басыңды жұтады (қылышын қынабынан жарқ еткiзiп суырып алады). Сөйле!

	ЕЛШI: Ррас.

	БЕЙБАРЫС: Жайық бойын. Жамақ ханның ордасын шабыстың ғой.

	ЕЛШI (қалшыл қағып): Ррас.

	БЕЙБАРЫС (мұқатып): Ррас... Жамақ ханның қараторғайдай бiр баласының да тұтқынға алынғаны есiңде ме? (Елшi басын изейдi). Сосын итальян саудагерлерiне бұлдап сатылған. Аа, елшiм? (Елшi қалшылдап басын изейдi). Құлдыққа өтiп, ел асып, жер асып кеткен, құлақкестi мәмлүк атанған. Ол баланың есiмiн бiлесiң бе?

	ЕЛШI: Жоқ, жоқ. Ұмыттым.

	БЕЙБАРЫС: Есiмi Бейбарыс болатын! (Елшi «аһ!» деп шошына айқайлап жiберiп, құлайды, қолын ербеңдетедi). Ал, мен сенi танығам. Танығам сен жауызды! Өз қолыңмен өткiзiп, сөлкебайларды санап тұрып, күлмең қаққансың. Танығам! Маңдайыңдағы бармақтың басындай сүйелден танығам! Ал, сүйел бақ бiтпейтiн адамның маңдайына, тақ бiтпейтiн адамның шондайына шығады. Аххаха (ызалана күледi).

	ЕЛШI: Неге ғана тiрi қалдым екен? Ах! (Маңдайын тоқпақтайды).

	БЕЙБАРЫС: Арқаныңды кестiртiп, тiрi қалдырған мен.

	ЕЛШI: Неге? Не үшiн?

	БЕЙБАРЫС: Өмiр бiреу болғанмен, кезек екеу. Тiрлiкте жасаған жария жаманатың, аяр опасыздығың о дүниеге кетпейдi екен.

	ЕЛШI (орнынан атып тұрып): Бейбарыс, құлдыққа сатсам да, қолым құтты екен. Ақыры сұлтан болдың ғой. Қи жанымды!

	БЕЙБАРЫС (өзiмен-өзi): Өз жерiмде ұлтан болғаным артық едi ғой.

	ЕЛШI: Сұлтандықтың да кемi жоқ.

	БЕЙБАРЫС: Алдымен өлтiр, артынша жанымды қи дедiң. Бойыңа мәрттiк, жүзiңе ұят, жаныңа иман дарымаған екен. Ұятты өлiм қадiрсiз тiрлiктен артық. Бiрақ оны сен бiлермiсiң?.. Ей, менiң алағай да бұлағай ғұмырым, бiр кезгi елiмдi шапқан, ерiмдi тұтқын еткен жауымды ақыр аяғында өз қолыммен талқандаттың. Ризамын, жаратқан ием! Шырылдатып жанымды жаралатқан, жауқазыным ды үзген басқыншыны түптiң түбiнде аяғыма әкеп жық тың. Мұңды ғұмырыма да мың мәрте шүкiрлiк. (Бейбарыс екi мәмлүкке ым қағады. Олар француз инженерiн жеткiзедi). Әй, елшi, мынау – королiмен қоса қолға түскен французд ың тұтқын инженерi (инженер Бейбарысқа тағзым етедi). Бұл бiзге отты қаруын сыйлады. Нояндарыңның үлкен тобын сол қару жалмады. (Инженерге қарап сұлтан сәл басын иедi) Алла разы болсын! (Елшi «аһ!» деп қалып французға айбат шеге ұмтылады. Сахна қараңғылана бередi. Бейбарыс тақта, Тәңiрбердi жылнамашы жанында отыр). Жаз, Тәңiрбердi жылнамашы. «Үшбу хат» де (ойланып). «Алтын орданың айбарынан Ай бұққан, Күн тұтылған ардақты ханы Беркеге Египет сұлтаны Бейбарыстан бауырмалдық сәлем де. Одақтасыңыз Халифат елi Сiзге зор сенiм үмiт артады һәм денiқарныңызға амандық тiлейдi де. Сiз мұсылмансыз, ал жерiмiзге жаулықпен келген кәпiр туысқаныңыз Құлағу мен Кетбұқаның шаһит кеткен тағдырталайы үшiн бiзге кек сақтамассыз деп бiлемiз (ойланып). Мен сiзге достық қолымды создым»...

	(Бейбарыстың iшкi толғанысы сахна сыртынан даусы арқылы берiледi).

	«Уау, кең дүние. Есiгiң мен үшiн сағыныш боп ашылып едi. Сол сағыныш болып қайтадан жабылмаса қайтсiн?! Жайық деген ұлы дариям бар едi. Қыпшақ деген iргесi сетiнемеген қалың елiм бар едi. Сарайшықтай қалам бар едi, жұпар иiстi жусанды далам бар едi. Қос бұрымы төгiлген ару қызы қандай едi? Шараяқта бұрқыраған қымызы қандай едi?! Тасқа бiткен қарағайдай қияқты азаматын айтсаңшы. Иен даланы дүбiр қақтырған тұяқты қазанатын айтсаңшы?!.

	Кимешегi қарқарадай әжелерiм аман ба? Ақ сақалы кiндiгiне түскен батагөй аталарым аман ба?

	Ей, қарлығаш қанат үшбу хат, елге сен айта бар, Бейбарыстың кеудесiн сағыныш меңдедi дерсiң. Сол сағынышымды басар бiр түп жусан берiп жiберсiн дерсiң...»

	ТӘҢIРБЕРДI (сұлтанға үркiп қарайды): Әмiршiм, бұрын егiлмек тұрмақ емiренгенiңiздi де байқатпайтын едiңiз... Сырқаттанғаннан саусыз ба? Жаратқан иемай, жар бола гөр.

	БЕЙБАРЫС: Жоқ, ә... Тiсiңнен шықпасын. (Хатты қолына алып аялап ұстайды) Қанша жылғы арманым едi. Кiм арқылы жiберсем... Қос мүшелден кейiнгi тұңғыш... тұңғыш үшбу хат. Керуен жасақтайын ба, елшi салайын ба... Сен аман жетшi тек. (Кеудесiне басады. Сахна қар аңғыланып айналғанда Каир көшесi, абыр-сабыр ел-жұрт көрiнiс бередi. Бейбарыс, Қалауын, Хуан пiрәдар, мәмлүктер көшеде келедi. «Әмiршiм келедi», «О, ғажап, дидарлы жүзiн көретiн күн болады екен-ау», «Тәу етiп қой» деген дауыстар шығып жатады. Бейбарыс Қалауынға бұрылып) Арық қазылып бiттi ме?

	ҚАЛАУЫН: О, әмiршiм, арық заузаның орта шенiнде тә мамдалған. Бар арыққа су жүгiрдi. Диқан жұрты ғұмыры көрмеген молшылыққа кеңелдi.

	БЕЙБАРЫС: Жақсы. Хуан пiрәдар, еркектердiң бұзақылығы, кей әйелдiң сайқалдығы тыным тапты ма?

	ХУАН: Сiздiң құзырыңыз пәрмендi күшiнде. Қатаң бақылауға алынды. Құпия үйлер, долықты моншалар жабылды.

	ҚАЛАУЫН: Хуан пiрәдар, құп айтасыз. Елжұрт бұрынсоңды болмаған рахат күй кешiп жатыр. (Бейбарыс Қалауын мен Хуанға сынай қарайды. Осы тұсқа келгенде «Құл сатамыз, құл», «Әлемнiң әр түкпiрiнен әкелiнген», «Бойында күшi тасып, көзi шоқ боп жанып тұр», «Зәңгiсi бар, түрiгi бар, аралас» деген дауыстар естiледi. Сахнаның айналу екпiнiмен Бейбарыс бастаған топ кiсендеулi құлдардың жанына келедi. Осы дауыстар естiлiсiмен Бейбарыс қатуланып алады).

	БЕЙБАРЫС (тоқтап): Құлдардың иесi кiм, шық берi! (Топ iшiнен жылмаң қағып бiр саудагер шығады).

	САУДАГЕР (тәжiм етiп): Халифатқа әдiлдiк орнатқан әмiршiге тағзым (иiледi). Қызметiңiзге құлдық ұрдық.

	БЕЙБАРЫС: Сатуға түскен исi түрiк баласы қанша сан?

	САУДАГЕР: Бiршама, жүз қаралы.

	БЕЙБАРЫС: Шығар берi.

	САУДАГЕР (айқай салып): Әй, түрiктер, қотандағы қойларыңша иiрiле қалмай, шығыңдар берi. Шық, тез!

	(Кiсендерi сылдыр қағып, бiрiнен соң бiрi тiзiлiп бесалты жасөспiрiм шығады. Бейбарыс әрқайсысының тұсына тоқтап, бастарынан сипап, өз-өзiнен күбiрлейдi).

	БЕЙБАРЫС: Мiскiндерiмай менiң. Сендер де бұғауға түстiңдер ме? Менiң кебiмдi құштыңдар ма? Аяққолдарыңды кiсен қиып зарықтыңдар ма? Исi түрiктiң иелерi бiрiкпесе, небiр замандар бойы көрер күндерiң, шегер азаптарың осы ғой. Ауызбiрлiктерiң болмадыау. Кемталап емес едiңдер ғой. Аузына қанжар тiстеп туған қанатты қырандарымау менiң (қатайып). Әй, саудагер, исi түрiк баласын мен сатып алдым. Сұраған бағаңды ал, өйткенi бұлардың әрқайсысы бәсжетпес қой.

	САУДАГЕР (қалбақ қағып жағынып): Айтары бар ма, әмiршiм? Өзөзiнен жанып тұрған от қой. Айдап әкелген азабыңа тұрады. Мәрттiгiңiзге мың тағзым.

	(Сахна бiрте-бiрте қараңғылана бередi де, Бейбарыс бастаған топ iлгерi жүредi. Алдарынан әмiршi сарайы көрiнiс бередi. Бейбарыс, Қалауын, Хуан пiрәдар iшке енедi. Қолына дәу қарбыз көтерген ұлы Сайд кiрiп келедi де, қымсынып тұрып қалады).

	БЕЙБАРЫС (қуанып): Ә, Сайд, ұлым менiң, кел, кел берi.

	САЙД (әкесiне жақын кеп, қарбызды қояды): Сiзге.

	БЕЙБАРЫС: Әп, бәрекелдi. Қарбызыңның сөлi таңдайды теуiп тұрған шығар. (Сайд тағзым етiп шығып кетедi). Кел, Қалауын, жақында, пiрәдар (Бейбарыс қарбыздың бiр тiлiмiн қолына алады).

	ХУАН (боп-боз боп кетедi де керi шегiншектейдi): Iшiм бұрап, зауқым болмай тұр, әмiршiм.

	БЕЙБАРЫС (жайбарақат): Ә, солай де... Еркiң бiлсiн. Қалауын, ал, кәне. (Өзi ауыз тиiп жейдi де, ұсқыны бұзылады. Керi түкiрiп жiбередi. Қалауын мен Хуан тұра ұмтылады).

	ҚАЛАУЫН: Не болды, әмiршiм?

	ХУАН: Сақтай гөр, жаратқан.

	БЕЙБАРЫС: Уланған? (Тұра берiп тағына қайта отырады) Уланған қарбыз.

	ҚАЛАУЫН: Астағыпыралла, уланған.

	ХУАН: Уланған? Сайдтың iсi ме сонда?!

	ҚАЛАУЫН (шошып): Не дейдi?! Сұмдық!

	БЕЙБАРЫС (ес жиып): Әке тағынан дәмеғой де. Залымай! Азып туған ит болсаң, садақаға сұраусыз шалайын сенi. (Iшке үрейленiп Тәжi Бақыт кiрiп, Бейбарысқа ұмтылады).

	ТӘЖI БАҚЫТ (Бейбарыстың етегiн құша құлайды): Ол емес, кеш! Кеше гөр.

	БЕЙБАРЫС: Жатыры жаман ит! (Итерiп тастайды). Шұбар жыланды толғатқан екенсiң де.

	ХУАН (қипаңдап): Аллам сақтады, әмiршiм. Қап, әттең, алдымен мен жемеген екем...

	ТӘЖI БАҚЫТ (егiлiп): Кеше гөр, көзiңнiң ағы мен қарасындай екi ұлдың бiрiн.

	БЕЙБАРЫС: Жоқ! Кешiрiм жоқ!

	(Сахна қараңғыланып, азалы әуен ойнайды).



	Төртiншi көрiнiс

	Сұлтанның салтанатты сарайы. Түн пердесiн жапқан. Төрде Бейбарыс ұйқы үстiнде. Сахнаға жарық қаракөлеңкеленiп түсiп тұр. Бейбарыс түс көрiп жатыр. Сахнаға әр тұстан қара киiнген он шақты адам шығады. Қолдарында жалаңдаған қанжары бар. Бейбарысты айналып дыбыссыз жүгiрiседi. Дауыстары: «Ұйқыда екен», «Күзетшiсi жоқ», «Уәделескендей қимылдайық», «Қанжарды сен сал», «Жоқ, бауыздайық». (Бейбарыс әлсiн-әлсiн дөңбекшидi). «Алдымен өлiм биiн билейiк». Қара киiнгендер қанжарын жоғары көтерiсiп билеседi. «Бастан шабайық», «Түрiк билесе, түбiмiзге жетедi», «Қыпшақ де», «Шап, кәне», «Тағына мен отырам», «Бас уәзiрiң мен», «Қарама, сал қанжарды».

	Осы сәтте Бейбарыс «Уһ!» деп, қатты шошынып оянып кетедi. Қара көлеңке де, қара киiмдiлер де жоқ болады.

	БЕЙБАРЫС (ентiгiп): Уа, бұл неткен түс, өңге бергiсiз ғой. Тәңiрiмау, әлгi қара жамылғандар кiмдер? Тәж бен тақтың саудасын қыздырып жүр ғой сыртымнан. Тегiн емес, Бейбарыс, тегiн емес. Тектi жердiң ұлы едiң, тепкiге түсiп өлме, жарқыным. Жақыным ба, жатым ба? Қыпшағым ба, халқым ба? Қайсысы? Қара түндi жамылып, қастығын арқалап келер? (Тағына отырып) Жә, сабыр қыл. Үрей қуық, үргелек емес ең. Тепсiнген талай жауды тентiреткен сен емес пе ең, Бейбарыс? Сабыр, ендеше, сабыр. (Қалауын кiрiп келедi).

	ҚАЛАУЫН (иiлiп): Уа, әмiршiм, жау жаныңда екен. Құшағы мен пышағы қатар жүр екен. Жаралы бола жаздаппын.

	БЕЙБАРЫС (салқын, сабырлы): Не дедiң, жарқыным?

	Аптықпай баян ет.

	ҚАЛАУЫН: Қарбызға у сепкен Хуан пiрәдар!

	БЕЙБАРЫС: Хуан пiрәдар? (Бейбарыс тағынан атып тұрады) Алдыма ғұмыры дәм әкелiп көрмеген Сайд неге келген?

	ҚАЛАУЫН: Сыры бар екен.

	БЕЙБАРЫС: Аяр қақбасай, өзi ауыз тимеп едi. Ұлымның түбiне жеттiау (таққа сылқ етiп отыра кетедi). Дүние дөңгеленiп кеттi ғой.

	ҚАЛАУЫН: Жете жаздады.

	БЕЙБАРЫС (ол сөзге мән бермей): Жеткiз алдыма! (Есiктен екi мәмлүктiң жетегiнде сүйретiлген Хуан пiрәдар кiредi).

	ҚАЛАУЫН (ақырып): Неге басыңды имейсiң, залым, ә?!

	ХУАН: Онсызда кесiлгелi тұрған бастың несiн ием?

	БЕЙБАРЫС: Не дедi? (Таңырқап).

	ҚАЛАУЫН: Не десiн! Мен баян етейiн. Осында өзiндей жатжерлiк аспаз қатын барды. Соны айнытып, алтынмен арбап у септiрген.

	ХУАН: Бәрiмiз де жатжерлiкпiз.

	БЕЙБАРЫС: Ақиқат па осы, Хуан пiрәдар?!

	ХУАН: Ақиқат. Уымды қолтығыма тiккенмiн. Ұзақ жыл сақтадым.

	БЕЙБАРЫС: Тартынба, айтып қал, тақтан дәмелiсiң бе?

	ХУАН: Жоқ, әмiршiм.

	БЕЙБАРЫС: Тақ жоқ жерде ересен бақ та бұйырмайды. Ендi не?

	ХУАН: Тақ пен сор бiрге туған. Сорды бақпен шатыстырма, әмiршiм.

	БЕЙБАРЫС (құмартып): Онда менiң өлiмiмдi неге тiледiң?

	ХУАН: Айтайын, әмiршiм. Мен сенiң кiсенмен құл боп келiп көсем болған атағыңды қызғандым. Қызғаныш кеудемдi қыздырып тыншу бермедi.

	БЕЙБАРЫС (ойланып): Ым... (Бас изейдi).

	ХУАН: Менiкi – қызылкөз қызғаныш, әмiршiм. Ал Сiз айналаңызда қандай дерттiлердiң жүргенiн бiлесiз бе?

	БЕЙБАРЫС: Ол қандай дерт?

	ХУАН: Жалпақтаған жағымпаздар, жәреуке жандайшаптар, аңдысын күткен аярлар, қысқа күнге қырық құбылған қитұрқылар, шапан жамылған көркеуделер, жiтiкөз ұрылар, мықынын бұлдаған мекелер, бәрiн бiрдей санап тауысасың ба, әмiршiм. Олар сыртыңнан сатып, сенi күнде өлтiрiп жүр.

	ҚАЛАУЫН: Сайра, бiлшiгiм.

	ХУАН: Олар әмiршiнiң осы елге еткен еңбегiн – жерiн жаудан сақтағанын, бастарын дардан сақтағанын, жалқаулардың жонын тiлiп бай еткенiн, халифатты қылмыс пен сайқалдықтан арашалап, көңiлдердi жәй еткенiн бiледi. Бiлгенде қандай! Бiлген сайын айықпас дертi қозады.

	БЕЙБАРЫС: Олардан қалай құтылу керек? Сөйле, пiрәдар.

	ХУАН: Ешқашанда! Олар тақтың төрт бұтына үймелейдi. Әмiршiнiң балағынан кiрiп басында, қойнынан кiрiп қонышында жүредi. Бұлар – қоғамның жегi құрттары. Тақ шайқалса иесiн алдымен де тапайтын, қырық сан пәлемен матайтындар да солар. Жер жарылып су аққалы солай, топан су қаптағанша аясын кеңейтiп өрiстей бермек. Мен де солардың бiрiмiн, кессең бас мiне, шапсаң қылыш әне.

	БЕЙБАРЫС (ойлы): Жарайды! Бала күнде көрген бiр хикаямды баяндайын, құлақ қой, Хуан пiрәдар. Қыпшақ даласында баһи кешкен адамның зиратына жарты Ай белгiсi бар құлпытас қояды.

	ХУАН: Туған Айдың белгiсi ме?

	БЕЙБАРЫС: Жоқ. Зират басындағы белгi – керi туған Айдың белгiсi. Көрер жарығы, туар Айы, татар дәмi таусылды деген сөз.

	ХУАН (таңырқап): Ғажап екен.

	БЕЙБАРЫС: Ең ғажабы мынада! Құлыптастарға өлген адамдардың есiмi, ата тегi, руы жазылып, әрқайсысына бәлiзшi бiр күн өмiр сүрдi, үш күн, бес күн, жүз күн өмiр сүрдi деп өрнектейдi.

	ХУАН: Сонда қыпшақтар одан артық өмiр сүрмеген бе?

	БЕЙБАРЫС: Жожоқ! Жайдақ атқа секiрiп мiнетiн жүз жастағы қариялары бар қуатты жұрт. Бiрақ олар жақсылық жасаса ғана өмiр сүрдiм деп есептеген... Досжаранына, руластарына, елжұртына, күллi Отанына... (Пауза). Мә селен, (саусағын көрсетiп) үш жақсылық – үш күндiк өмiр. Құлпытастағы есеп осылай. Жүзге келсең де қалған ас iшiп, аяқ босатқан күндерiн ғұмырыңды құрамайды. (Хуан таңғалып, бас шайқай бередi. Бейбарыс қатайып) Айналасын қызғаныш боп шарпыған, қолтығына ғұмыр бойы у тыққан, күллi әлемге қара тырнақтай жақсылық сыйлауға әлi келмеген, Хуан пiрәдәр, сiздiң құлпытасыңызға «Туды да өлдi», – деп өшпестей ғып жаздырамын. (Жұдырығын түйiп) Өшпейтiн ғып! Кейiнгi ұрпаққа ащы сабақ болсын! (Алақан ұрады) Сөз тәмам!

	(Жарық сөнiп, керi жанғанда Бейбарыс тақтан қуанышпен ұшып тұрып жатады).

	БЕЙБАРЫС: Алтын Ордадан елшi келдi!!! Не дедiң, жанымау?!

	ТӘҢIРБЕРДI (кiрiп келе жатады): Елшi келдi, әмiршiм. (Бейбарыс есiкке аптығып, жүгiре басады).

	БЕЙБАРЫС: Алдынан өзiм шығамын. (Елшiнi құшақтап керi оралады). Шынымен, Алтын Ордадан, Берке ханнан ба?

	ЕЛШI: Алтын Ордадан, Берке ханнан, әмiршiм (басын иiп, бүгiлiп тәу етедi). Қалыптасқан дәстүрге сай ретiмен баяндайын, әмiршiм. Қыпшақ даласының алтын қақпасы...

	БЕЙБАРЫС (қолын көтерiп): Сабыр қыл, елшiм. Қос мүшел көз талып күткен хабарымды зарықтыра көрме.

	Сәлемдеме қайда?

	ЕЛШI (таңырқап): Он екi түйеге артылған асыл кездеме...

	БЕЙБАРЫС (тағатсызданып): Дүние емес, күткенiм.

	ЕЛШI: Тай тұяқ алтын, жаһұт пен гауһар...

	БЕЙБАРЫС: ЖоЖоқ. Асыл мен алтын керек болса менен сұра.

	ЕЛШI: Бес қару...

	БЕЙБАРЫС: Жусан бар ма, Жайығымның жусаны!

	ЕЛШI: Ее, шөп пе (қалтасынан шығарып ұсынады). Бар.

	БЕЙБАРЫС (ышқынып): Шөп емес ол! Бiр түп жусан. Сағынышым менiң. Кәне иiскейiн, жұпар иiсiң шығар ма екен? (Иiскейдi) Алламау, бұрқырап тұр ғой (көзiнен жас парлап қоя бередi). Бұрқырап тұр ғой. Менi де сағынған екенау... Жайығымның, халқымның, әкешешемнiң, Пұлжетпестiң бәрiбәрiнiң иiсi жұпар шашып қоя бердi ғой. (Айқайлап) Тәжi Бақыт, қайдасың? (Тәжi Бақыт пен екi ұлы кiрiп келедi). Тәжi Бақыт, жусан, Жайықтың жусаны iздеп келдi менi!

	ТӘЖI БАҚЫТ (қолына алып): Иiсi неткен ғажап. Иемау, осы екен ғой сағынышың.

	БЕЙБАРЫС: Осы. (Сосын Сайдқа көзi түседi. Құшағын жая ұмтылады). Бар ма едiң?

	САЙД: Бармын, әке, тiрiмiн.

	ТӘЖI БАҚЫТ (именiп): Қаһарың сынғанша көз таса ете тұрғанбыз. (Екi ұлы жусаннан иiскейдi. Мәз-мейрам болып, бастарын шайқайды).

	БЕЙБАРЫС: Кәрi залым үшiн шейiт ете жаздаппынау. (Құшағын жайып) Неткен ғажап күн едi.

	ТӘЖI БАҚЫТ: Қос iзбасарың қасыңда, бұдан өткен шаттық бар ма?

	БЕЙБАРЫС (ойланып): Қос iзбасар? Ахмет пен Сайд!

	АХМЕТ (басын иiп): Әмiрiңiзге құлдық, әке.

	САЙД (басын иiп): Бұйырыңыз, әке.

	БЕЙБАРЫС: Көп ғұмырым елiм деп, қараша жұртым деп, ат пен тақтың үстiнде кетiп барады. Жанымда жүргендерiңдi көңiлiме медеу тұтып, көз қырын аз салдым ба, қайдам, жалаң қылыштай жарқылдаған сәттерiңдi көрмейақ қойдымау, әттең.

	Найза ұстап жауға бармадыңдар,

	Құран ұстап дауға бармадыңдар.

	Кетпен ұстап егiн екпедiңдер,

	Ғылым қуып азап шекпедiңдер, – қамыстың үкiлi басындай елпiлдейсiңдер де тұрасыңдар. Мен сендердiң жастарыңда... (Жүзiн жұмсартып, күлiмсiреп) Жусан...

	(Иiскейдi). Бiр түп жусан.

	ТӘЖI БАҚЫТ: Бала болып кетiпсiң ғой, бас иемау.

	БЕЙБАРЫС: Бала? Балалығым оралды ғой менiң!

	(Сахна қараңғыланғанда арғымақ арқырай кiсiнейдi, тасырлаған тұяқ дүбiрi естiледi. Жаршылар дабыл қағып, ерсiлi-қарсылы жүгiредi. Дауыстар: «Әмiршiм Дамаскiге бет алды», «Аман барып, сау қайтқай», «Алла жар бол ғай». Жарық керi жанғанда сахнада Бейбарыс көрiнiс бередi. Жiгерлi. Алдынан шаһар әкiмi қол қусырып шығады).

	БЕЙБАРЫС: Ә, шаһар әкiмi.

	ШАҺАР ӘКIМI: Дүниеге iзгiлiк нұрын сепкен ұлы әмiршiм, Сiздiң нұр сипатыңызды көру – бiз пақыр үшiн сарқылмас бақыт. Өзiңiздi қол астыңыздағы Дамаск халқы тағатсыздана тосуда. Алла сапарыңызды оң еткей.

	БЕЙБАРЫС: Әумин!

	ШАҺАР ӘКIМI (шараяқ ұсынып): Қымыз. Қалауын айтқан, ат үстiнде жолсоқты боп шаршағанда әмiршiм тек қана қымызбен сусындайды деп.

	БЕЙБАРЫС (қолына алып): Қымыз? Жан рахаты ғой. Сiмiрейiн. Жұтайын сары даламның самалын. (Шараяқты орталай бере тәлтiректейдi. Шаһар әкiмi жылыстап жоғалады, шараяқ жерге құлап ақтарылып түседi). Бойымды өртеп барады ғой. Тағы да у қосылған ба? (Тәлтiректейдi). Сұм ажал, қанды шеңгелiңдi қапияда салдың ба?! Уа, жарық дүние, арманмен басталып, азаппен аяқталатын ба ең? (Арпалысып) Ғұмыр, құйрықты жұлдыздай тымтым қысқа екенсiң ғой. Әттең!.. Мынау кiмдер? Тым таныс бейне ғой. (Осы сәтте үш дөңгелек жарықта анасы мен Пұлжетпес және бала күнгi өзi пайда болады. Бұған қарай қол жая ұмтылады да, жоқ болып кетедi). Анам ғой, Пұлжетпес қой. Анау бүлдiршiн Жайық жағалаған өзiм ғой. Менi iздеп шыққандағы. (Бейбарыс та ұмсынады. Иесiн iздеп тұлпары кiсiнейдi). Өртенiп барам, күйiпжанып! Қанды шеңгел жауларымды шошытқан атақдаңқым, ажал, сенi үркiте алмадыау... (Сахнаға ақ қанатты перiштелер шығады. Тәлтiректеп жүрген Бей барысты демеп билейдi). Ақ қанатты перiштелер! Ақ қанатты перiштелерiм менiң! Мынау жусан деген – сағыныштың шөбi. Жусан. (Иiскейдi) Ақырғы рет иiскейiн. Айналдым жұпарыңнан! Мә, аманат сендерге (бередi). Иманды бiр ұл туар, мен шыққан топырақтан! Қайқы қылыштай жаланып, «Қайран баба, қайдасың?» деп жоқтар менi. Iздер шырқырап. Сонда қолына табыс етерсiңдер. Сендерге аманат! Аманат, перiштелерiм!

	Шымылдық





АБАЙ: СОТ


	Екi актiлi, төрт көрiнiстi трагедиялық драма

	Қатысатын кейiпкерлер:

	1.АБАЙ

	2.ӘЙГЕРIМ

	3.ОРАЗБАЙ

	4.ДҮТБАЙ БОЛЫС – Күтбай әкiм

	5.ДӘУЛЕТКЕЛДI

	6.КӨКБАЙ

	7.ҚОҢҚА – Қоңқи, осы заманның шалы

	8.АҚМҰРТ ОЯЗ

	9.ҚИЯС

	10.ТIЛМАШ

	Әйелдер, еркектер, жастар, молда, куәлар.



	Бiрiншi акт

	Бiрiншi көрiнiс

	Шымылдық ашылғанда Қарауылдағы Абай зираты көрiнiс бередi. Зираттың алдында Абайдың еңселi ескерткiшi тұр. «Абай Құнанбайұлы. 1845-1904 жж.» деп жазылған. Сән-салтанатты. Үйлену тойына лайық музыка ойналып тұрады. Сахнаның екiншi шетiнен жандарында дуылдасқан көңiлдi бiр топ жас бар үйленiп жатқан қыз бен жiгiт шығады. Бәрi Абайдың ескерткiшiнiң алдына келедi. Қыз бен жiгiт тағзым етедi. Гүл шоғын қояды.

	БIР ТОП ЖАС: Абай атамыз бен Әйгерiмдей болыңдар!

	– Бақтарың ашылсын!

	– Дәулеттерiң тасысын!

	– Қосақтарыңмен қоса ағарыңдар!

	– Жүз елу жасқа келiңдер!

	– Давай, сол үшiн iшемiз!

	– Шампан ашыңдар, шампан!

	– Қазiр...

	(Шампан ашылып, құйылады).

	ЖIГIТ: Ұлымыз болса, атын Абай қоямыз.

	ҚЫЗ: Қыз болса – Әйгерiм...

	(Бәрi дуылдасып, қошеметтесiп шампанды iшедi).

	БIР ТОП ЖАС: Горько! Горько!

	– Ащы! Ащы!

	(Ескерткiштiң алдында тұрған қыз бен жiгiт сүйiседi. Ұзақтау тұрып қалады).

	БIР ТОП ЖАС: Тұщы! Тұщы!

	– Тұщыды! Тұщыды!

	– Әйда, ән бастайық!

	– Ауылдың көшесiне әнмен кiрейiк!

	– Давай, тарт гитараны!

	(Бәрi қосылып ән бастайды. Кейбiреулерi ерсiлеу билеп те жiбередi).

	– Кеше ғана қосылған екi жасқа,

	Ойнақтаған ботадай бала берсiн!

	Бала берсiн!

	– Абай атамыздың арманы жоқ!

	– Екеуiңнiң де армандарың жоқ!

	(Қол шапалақтасады. Сөйтiп бәрi сахнадан шығып кетедi. Осы сәтте ескерткiш тiрi Абайға айналып, тұғырынан баяу қозғалып жерге түседi).

	АБАЙ (көрермендерге): Әлгi жастар рас айтты ма, халайық? Мен 150ге келiппiн. Ұлықпан пайғамбар мың жасаған. Жақсылықты көп көргеннiң арқасында... Заманы мен адамы келiстi кез болғаны ғой, шамасы... (Гүлдi қолына алып иiскейдi) Өңi жақсыақ, бiрақ иiсi қашып кетiптi. Әлде әлгi жас мұрындарға сiңiп кеттi ме? «Абай атамыздың арманы жоқ» (бас шайқап), һiм, һiм... Мыңмен жалғыз алысқан адамда арман болмаушы ма едi? Мың. Мың наданға, пасық пен сұмға, ит пен шошқаға қор боп кеткен мың арман! Атар таңын, батар күнiн көрмей... мың жасқа қартайтып, шөктiрiп кетпедi ме менi! Ұлықпан хакiм, Абай ақын... (Ойланып) «Ойнақтаған бала бер сiн» деседi әлгiлер. Иллайымда қосқостан бергей. Бiрақ артыңнан ерер, шаңырағыңды ұстар ұрпақты айдалаға, зират басына келiп тiлемеушi едi. Ақ отауда құрылған жiбек шымылдықтың iшiнде, тар төсектiң үстiнде сұрамаушы ма едi тәңiрден? Тәттi махаббаттан татымды бала келер өмiрге. Ұлымыз болса атын Абай қоямыз дейдi мына заманның жастары. Абай емес, есiмiн Абайла деп қой, Абайла! Абайла, бауырым, Абайла! «Кер кеткеннiң сақалы кеңiрдегi не бiтедi» деген. Ынтық болған ғашығын аузынан сүйедi екен... кенедей жабысып. Бiздiң кезiмiзде, ойхой, дәурен (ойланып, мұнданып), Тоғжан, Салтанат... (Басын шай қайды) Ақ бетiнен аялап өбiп, ақ тамақтан иiскеп... Қал қам деп, қарағым деп...

	Қызымыз болса Әйгерiм деп қоямыз дейдi атын. Әйгерiм! Ол кезде қандай шырайлы едi... Жаның балқып, жүрегiң толқып... Әйгерiм деп... Құмартып салған әнi қандай едi сол шақтың... (Ән салады).

	...Дүниеде, сiрә, сендей маған жар жоқ,

	Саған жар менен артық табылса да...

	(Сахна қараңғыланады да, айналған кезде ақбоз киiз үй көрiнiс бередi. Текшеленiп төсек жиналған. Керегеге кiлем iлiнген. Ортада кiшкене стол. Алдында қағаз бен қалам, сиясауыт, кiтап жайылған Абай отыр. Басында тақия. Қолында кiшкене домбырасы. Баяулатып ән салған қалпы).

	...Дүниеде, сiрә, сендей маған жар жоқ,

	Саған жар менен артық табылса да...

	(Иығына қарай сырғып кеткен шапанын көтере жамылады).

	АБАЙ (есiк жаққа қарап): Қияс, әй, Қиясбай, қайдасың?

	(Алдындағы зерен аяқтағы қымыздан бiрер толғап жұтады).

	(Есiктен Қияс көрiнедi. Асығыс. Басында дөңгелек, шошақ бөркiн iшке асығыс кiремiн деп маңдайшаға қақтырып, жерге түсiрiп алады. Бөркiн аламын деп еңкейгенде Абай тiл қатады). Тоқта, Қияс!

	(Қияс еңкейген қалпы Абайға аңтарылып қалады).

	ҚИЯС: А, а, Абай аға!

	АБАЙ: Қозғалма орныңнан. Жұрт сенi суырып салма ақын деседi. «Шайырлығым Абай ағамнан да басым» деп мақтанатын көрiнесiң (көңiлденiп, қағытып).

	ҚИЯС (қуақыланып): Ол рас, Абай аға.

	АБАЙ: Олай болса, табан астында шығарып бiр шумақ өлең айт. Айтсаң – бөркiңе дiлдә саламын. Ұтылсаң – жаныңнан таспа аламын.

	ҚИЯС (күлiп): Дiлдәсi көп адамсыз ғой, Абай аға. Бiр шумақ жел сөз Қияс ақынға не тұрыпты? Насыбай атқаннан да жеңiл. Ал, тыңдаңыз.

	Аспанда ұшып жүрген боталы iнген,

	Сары майға былғап жеген пiшен қандай!

	Өлеңдi айт дегенде жалт қарасам,

	Шошайып отыр екен қызыл түлкi.

	АБАЙ (рахаттана күлiп): Пәлi, жарадың, Қияс! Өлме, өлсең, қайтып келме! (Қалтасын қарманады). Ұйқасы қандай, ойы, ырғағы... Әкел бөркiңдi, мә, ауыз ақың...

	ҚИЯС: Абай аға, менiң дөңгелек бөркiме дiлдә ғана емес, қозылы қой да сыйып кетедi.

	АБАЙ: Таптың, таптың. Өйтпесең, Қияс боласың ба? Кешке көген басынан жетелеп кет. (Қағаз, қаламын қолына алады. Күбiрлеп)

	Мен жаралы жолбарыс ем...

	Қатты батты тырнағым... (Ойланады).

	(Iшке Әйгерiм кiредi. Бiр қолында зерен аяқ қымыз, екiншi қолында ыстық бауырсақ. Бауырсақты ортаға, зерен аяқты Қиястың алдына қояды).

	ӘЙГЕРIМ: Дәм алыңыздар, ыстық бауырсақ...

	АБАЙ (қағаз, қаламы қолында): Мен жаралы жолбарыс ем (ойланып)...

	ӘЙГЕРIМ (күлiмсiреп): Қатты батты тырнағың.

	АБАЙ: Тырнағың емес, Әйгерiм, қатты батты тырнағым. Мұны қайдан есiттiң, жарқыным?

	ӘЙГЕРIМ: Таңға жуық ұйқысырап, дембiлдембiл қайталадыңыз ғой. Татыйана, Пөшкiн деп. (Есiктен шығып кетедi. Қияс Абайдың алдындағы кiтапқа үңiледi).

	ҚИЯС: Абай аға, Жанатайдың мұрнын қисайтақисайта тартатын Көкбай секiлдi мынау кiм? Самайының шашы екi жағын көмкерiп кетiптi ғой.

	АБАЙ: Орыстың Пушкин деген иықты ақыны. Жауына намысын бермей жүрiп оққа ұшып өлген.

	ҚИЯС (кiтапқа үңiлiп): Иманды болсын. Өлсе де ер екен.

	АБАЙ (домбырасын шертiп, баяу әндетiп, Абайға ақбоз үйдiң сыртынан Әйгерiм де қосылады):

	Мен жаралы жолбарыс ем,

	Сен киiктiң лағы ең.

	Өлмей тiрi қалдың әрең,

	Қатты батты тырнағым.

	ҚИЯС: Паһ, паһ, шiркiн, сөзақ екен. Орыстың әуезе сөзiн қазақша тiрiлткен, Абай аға, өзiңiз де әулиесiзау...

	(Осы кезде үй сыртынан ежеңдеген дауыстар естiледi. Бiреу «Абайға кiремiн. Кiргiзбесең осы босағаны күзетiп жатамын» деп, екiншi бiреу «Кiрме, күт. Абай ағам қағаз, қаламмен отыр» деп итiс-тартыс болып жатыр. Абай елең ете түседi. Қиясқа иек қағады).

	АБАЙ: Өжеңдеген бұл кiм? Шерлi бiреу ғой. Бiлшi жайын. (Әлгi дауыс тағы естiледi. «Онда жатамын осы жерде. Арам Дүтбай Абайдың кесiмiне көнбесе көрейiн. Мiнiп келген өгiзiмдi соқаға байлаймын да тырп етпеймiн».

	Сыртқа шығып кеткен Қияс жедел қайтып келедi).

	АБАЙ: Тыныштық па, Қияс?

	ҚИЯС: Ой, құдайай, шекпенiн сүйреткен Қоңқа шалдағы. Аспандағы Айға таяқ лақтырғандай боп Дүтбайдың үстiнен арыз айта келiптi.

	АБАЙ (Қиясқа қабағын шытып): Астам сөйлеп, таңертеңгi алған қозылы қойың өрiсiне сыймай бара жатыр ма? Келтiр алдыма! (Қоңқа iшке кiрiсiмен табалдырыққа сүрiнгенi не тағзым еткенi белгiсiз, Абайға жете бере жалп етiп жығылады. Үстi-басы жұлым-жұлым).

	ҚОҢҚА: Ассалаумағалейкөм (қалбалақтап). Өзiң болмасаң, Абайжан, өзiң болмасаң ассалау... деп ауыз толтырып сәлем беретiн де адам қалмады ғой, сорлы Қоңқаға. (Қияс зерен аяққа қымыз құйып ұсынады. Қоңқа қымызға сұқ саусағын батырып, шыркөбелек айналдырып, қағып салады. Көрiп отырған Қияс бiрдеңе деп қағытқысы келген, Абай жымиып, ыммен Қиясқа үндеме деп белгi бердi).

	АБАЙ: Арызыңды айта отыр, ақсақал.

	ҚОҢҚА: Кемпiр өлiп... (басын қалтақтатып) Абайжан, келiннiң қабағына қарап қалдым, Абайжан. Қолымызда бетiне қарап, кiшткiшт деп отырған жиырмаотыз уақ жандық, бесалты iрiқара бар. Жалғыз бала ертеңдiкеш солардың көтiнде. Соңында дегенiм, шырағым. Кеше қысқа деп Қамыстыкөлден шөп шапқан, Дүтбай болыстың жiгiттерi сабап, басын жарыпты.

	АБАЙ: Қара жердiң түгiне iштарлық етiп жүр ме? (Қабағын шытып).

	ҚОҢҚА: Иә, шырағым. Жер бiздiкi, аяғыңды аттап баспа дейтiн көрiнедi. Келiн бажылдап жылағасын, қатын ғой, қайтсiн, шыдай алмай өзiм барғам. Болыс ауылының құтырынған жiгiттерi сынық мүйiз өгiзiмнiң құйрығын бұрап тулатып... Әлгi арам иттiң тулаған соң арқасындағы оқырасы қозып, айнала шауып, бас бермей... Шекпенiмнiң екi шалғайынан үркiп, шәтшәлекейiмдi шығарып (бөркiнiң iшiнен кiр орамал шығарып сiңбiрiп, қайтадан бөркiне салып, киiп алады). Жарықтық Имекеңнiң басына жыртқан жыртыс едi, әлi жүр. Айтпақшы, өгiзiм оңдырмай жығып кеттi, Абайжан.

	АБАЙ (ойланып): Ер жетiп қалған ұлың бар деушi едi.

	Не халде?

	ҚОҢҚА: Не халде болушы едi, Абайжан. Жарық басын белбеумен таңып алып, тоқым жастанып жатыр. Қаны сұйықтау неме едi, қарайды бiлем, осыдан жер басып жүрсем, бiреуiнiң түбiне жетем деп қақпа алашаны тоқпақтайды кеп. Тiрi жанда әдiлдiк сенде, Абайжан.

	Кесiмiн өзiң айт.

	ҚИЯС: «Бас жарылса бөрiк iшiнде» деген сол.

	АБАЙ (дауыс көтерiп, ренжiп): Ей, Қияс, бөрiк iшiнде деп басыңды күнде жарғыз да жүре бер, ендеше. Бiтiмшiлiктi емес, бүлiншiлiктi сылап, сипайтын қазақтың найсап мақалы таусылушы ма едi, түге. Бұл да соның бiрi. Дүтбай болыс болдым деп, мойнына ояз таққан қарала төбеттің қарғы бауындай бiрер сөлкебайын көтере алмай, астамсып, нәнсiп қалған екен. Бүгiн бiр Қоңқаға көз алартса, ертең жүз Қоңқа оның өңешiнен өтiп кетпей ме?

	ҚОҢҚА: Өз жеңгең Қаражан да түбi қалмақтан келген, «кiрмесiң» деп кемсiтiп, немересiн сүндетке отырғызған тойында алдыма қойдың мойны мен көтенiн қоймады ма? Аузымды қышытпа дедiм Қаражанға. Түбiм қалмақ болса қалмақ шығар, бiрақ осы елге келген жауды Тобықтыдан кем шабысқаным жоқ. Оңтүстiктен ауып келген Әуез қожа қандай болса, бұл елге мен де сондаймын, бiр елi кемдiгiм жоқ деп табақта жатқан тоқпан жiлiкке жармастым, Абайжанау.

	АБАЙ (сылқ-сылқ күлiп): Айтуыңыздың да, қол салуыңыздың да кемдiгi жоқ, Қонеке. Әй, Қаражан, оңбас, оңбас...

	ҚОҢҚА (арқаланып): Құдай қиған бесалты ауыз жел сөздiң несiн аяйын. Қоңқа әлгiндей деп көсiлген кезде Қаражанның өзi шыдай алмай албастының апасы құсап шыға жөнелдi.

	АБАЙ (күлiп, дауыстап): Әйгерiм, қайдасың? (Әйгерiм кiредi). Әйгерiм, Қоңқа ақсақалдың иiнi тозып кеткен екен. Менiң киiлмеген көйлекдамбалымның бiрiн шығарып бер.

	ӘЙГЕРIМ (жаратпай): Жер дауы ма, жесiр дауы ма дiңкелетiп, аққұйқаңды шығарып бiттi ғой, осы. Әлде Дүтбайға қызымызды бергенде, елге қиянат сенен, атшапан айып менен деп берiп пе ек?

	АБАЙ: Жә, Әйгерiм, берген жомарт емес, алған жомарт. Жоққа тарынба. Қай қатын төркiнiнен байының көйлекдамбалын арқалап келiп едi? Бәрi Кеңгiрбайдың дәулетi...

	ӘЙГЕРIМ (бетiн шымшып): Ойбай, садаға, Дүтбайға ашуланамын деп тыныш жатқан бабамды бiр аунатып түсiрдiмау... (Қалбалақтап, сандықты ашып көйлекдам бал алып, Қоңқаның алдына тастайды). Игiлiгiңiзге киi ңiз.

	ҚОҢҚА (сасып, қалбалақтап): Абайжанау, жiлiгi татымайтын жаман Қоңқаны аяқ астынан састырып, мырғамға батырдың ғой. (Әйгерiмге бұрылып) Ұл тап, шырағым, қошқардай етiп, қошқардай... Дүтбайға бола мазалап...

	АБАЙ: Бұл Дүтбайдың айыбы емес. Мойны жуан болыс қой, күнәсiн өзiне арқалатармын. Бұл – Қаражан жеңгемнiң айыбы. Игiлiгiңе ки (күлiмсiреп). Әлгiнде құны бiр жылқыға парапар сөз айттың ғой. Соны маған сат, Қоңқа?

	ҚОҢҚА: Сөз сатқан қазақты қайдан көрдiң, Абайжанау? Қызыл иегiмнен шыққан лебiздiң бәрi өзiңдiкi, басы бүтiн ал, кәдеңе асса, Абайжан.

	ӘЙГЕРIМ (күлiп): Сiздi ынтық қылған ол не сөз?

	ҚИЯС: Бiз айтсақ, қозылы қойдан артық бермейдi Абай ағам.

	АБАЙ: Қаражанға теңеу таба алмай қиналып жүргем. «Албастының апасы құсап» деп, әй, Қонқа, қара тiлдiң жорғасысыңау... Ал, алдым сөзiңдi. Атыңа мiнiп, өгiзiңдi жетелеп қайт.

	ҚОҢҚА: Рұқсат Алладан, қарағым. Мен қайтайын (орнынан көтерiлiп). Он салсаң бiр баспайтын қисық өгiзбен келiп, құйрықжалы көлде өскен құрақтай судыраған сәйгүлiк мiнiп қайтқалы тұрмын астыма. Не дейiн, екi дүниеде көңiлiңдi кiр шалып, қабағыңа татау түспегей. Әумин! (Бата қылады. Бәрi де бет сипайды. Абай мен Қияс оңаша қалады).

	АБАЙ (қолына қаламын ала берiп, ойланып): Әй, Қияс, ой қуып, қиял кезiп, қажыдым бiлем (қаламсабын қояды). Алдыма Оразбайға жылқысын алдыртқан Шүкiр келдi, артынша екi өкпесiн жел кернеп жесiрiнен айрылып, жер соғып қалған Сәлiмғазы жеттi. Қарашекпен ерлiбайлы Шодыр мен Дарияның Итбайдың жылқысының тұяғына тапталған егiннiң дауы қанша созылды (бас шайқап, терең тыныс алады). Базаралының шоқпардан сүйегi сынып, мертiгiп жатысы анау. Қоңқа шалдың арзуы мынау, қажыдым әбден, торықтым мүлдем (орнынан тұрады). Өзiң кiндiгiн кескен дүние мұқым зорлықзомбылықтан тұрса, жасаған иемау, (қолын жайып) арашашы ғып менi несiне шырылдаттың? Бiр менiң мұңыма бақ та, байлық та, қойны ыстық сүйген жар да, қылығы тәттi бала да ортақтаса алмады. Көңiлiме медеу ғып, өлең, сенi ермек еттiм. Ашынғанда шыққан ащы зарды өзiңе құйдым. Ертелiкеш күңiрендiм. Мойнымдағы тұмардай, құшағымдағы құмардай екi елi ажырамадым. Физули, Жәми, Сайхали, (ойланып) Пушкин, Лермонтов, Гете, данышпан Толстой, сендерде не арман бар? Жазған құлда шаршау жоқ деп, қазақтың Шыңғыстауын жамбастап жатқан Құнанбайоғлы Абай деген бiр мүскiннiң барын бiлесiздер ме?

	Өнерiмдi үйреттiм өңшең балапан жасқа. Көлеңкесiн көрiп, ерсiнiп жүрген немелер сөздiң сұйығына әуес, әуеннiң даңғазасына құмар. Арқасы кем, жiгерi жұқана, уайымы жоқ пәндеге өнер үйiрсектейтiн бе едi, тәйiрi.

	ҚИЯС (шошып, Абайдың алдын кес-кестейдi): Абай аға, Абай аға, өткен жолғыдай тағы да шiкiрттенiп қаларсыз. Сабыр етiңiзшi, сабыр.

	АБАЙ (тоқтап, Қиясқа): Әй, Қияс, құдайлығыңды айтшы, алты арыс ел таңғы ұйқыда жатқанда орталары нан бiреу оянып кетсе қайтер едi? Қандай дәрмен қылар едi?

	ҚИЯС: Ұйқышыл маубас халқын оятамын деп таң торғайы боп шырылдап, әрқайсысын бiр түрткiлер едi. Алуан әуенге басар едi.

	АБАЙ: Оған да оянбаса ше?

	ҚИЯС: Амал не... Абай аға.

	АБАЙ: Оянған жалғызжарымы тәттi ұйқымды бұздың деп тас атып қуаласа ше сорлы торғайды?

	ҚИЯС: Шыбын жаннан түңiлер едi... Абай аға. Сабыр етшi, сабыр. Ат ерттейiк, Шыңғыстаудың бөктерiнен аң қағып, тазы жүгiртiп қайтсақ қайтедi? Бойыңыз сергiп, ойыңыз тазарсын.

	АБАЙ: Жарайды, Қиясым. Ниетiң қабыл (жиналады).

	(Қияс Абайдың шапанын кигiзiп, кебiсiн салады. Есiк алдына шығады. Сахнада көрiнбегенмен, екi әйелдiң ошақ басындағы әңгiмесi естiледi. Абай мен Қияс елеңдесе қалады).

	I ӘЙЕЛ: Ойбай, шешей, не естiгенiң бар?

	II ӘЙЕЛ: Ертелiкеш тезек терiп, күл тасып жүрiп ненi естушi едiм? Бәрiнен мақұрыммын.

	I ӘЙЕЛ: Ойбай, шешей, онда құлағыңды берi әкел.

	II ӘЙЕЛ: Мә, мә, кимешегiмнен шығардым.

	I ӘЙЕЛ: Оспанның жесiрiн Абай қайның алғалы жатыр дейдi ғой.

	II ӘЙЕЛ: Көтек, не дейдi? Үш қатынның үстiне ме?

	I ӘЙЕЛ: Шешей, айтпа, тұптура масқара.

	II ӘЙЕЛ: Әлi топырағы суымаған iнiсiнiң төсегiне жатып, келiнiне қайтып жүзi жанып қол салмақ? (Сырттан аттың пысқырғаны естiледi).

	I ӘЙЕЛ: Оны айтасыз, Оспанға деп өлең шығарыпты, «Жақсы өлiпсiң, апырмай» деп. Iнiсiнiң өлгенiне қуанғаны ғой. Адамның бетi шыдар емес. Құрсын! Құрсын!

	II ӘЙЕЛ: Әй, бәсе, бiр пәленi сезiп емау. Қара жамылып отырған келiнiне әукесi салбырап себептенсебепсiз үш барып қайтты ғой. Тегiн жүр дейсiң бе? Жұрт өсек тасиды деп менi жазғырады. Көңiлiң сайрап тұрған соң қайтып айтпассың?

	I ӘЙЕЛ: Әкесi қажылықтан келмей тұрғанда келiнiн алып аламын деп жанталасып жатыр дейдi. Ал, шешей, тойға қамдана бер.

	II ӘЙЕЛ: Жас кезiнде қандай жiгiт едi. Жiгiттiң сұлтаны болатын. Болыс та болды дүркiреп. Бәрiн өлең мен әнге айырбастап жiбердi, ақыры. Өлең деген жыншайтанның iсi. Азғырып бiттi ғой, азғырып.

	(Абай бас шайқайды. Қияс жерге қарайды).

	I ӘЙЕЛ: Ойбай, шешей, осыны байыма айтсам, «Алса өз жесiрi. Сенiң не қимаң қышып отыр?» – дейдi. Кұндiз тапқанын түнде асағаннан басқаны бiлмейтiн, өй, сорлы. Бұл еркек дегендi қойсайшы. Дәмелерi Дәмекүлдiң дамбалындай.

	ӘЙГЕРIМ: Әй! (Шошынған үндер естiледi). Ошақтың басында өсектi сапырып отырсыңдар ғой, қымсынбай. Абай аламын десе, ей, қатын, сен тұрмақ, шешей, сен де жү гiрiп тиерсiң. О несiай!

	II ӘЙЕЛ (сасып): Әә, кәртейiп қалдым ғой, кәртейiп...

	(Мырс-мырс күлкi, қазан түбiн қырған қырғыштың үнi қайта естiледi. Аттың пысқырғаны, тұяқ дыбысы, иттiң үргенi естiледi. Абай қатты ашулы. Сахнаның бiр шетiнде қазандық басында отырған екi қатынға жетiп барады да, қамшымен екеуiн екi тартады).

	АБАЙ: Мә! Мә! Ендеше. Өңшең, найсап! Ал, керегi осы болса... Сабағаным үшiн менақ күнәһар болайын. Көтердiм айыбымды! Әйгерiм, қайдасың? (Әйгерiм келедi). Мына екеуiне екi бұзаулы сиыр бер де қолмақол көшiрiп жiбер. Ертеңнен қалмасын. Маған жаудан ағайын, саған өсекшiден абысын шықпас.

	(Абайдың бұл қарекетiн сахнаның екiншi шетiнде келiп тұрған семейлiк тiлмәш көредi. Тiлмәш бұтына сидитып шалбар киген. Басында тақия. Кiшкене теңге мұрты бар. Көзiнде көзiлдiрiк. Сүйкiмсiз).

	ТIЛМӘШ: Абай Құнанбайоғлы, зрясти... (Басын иедi).

	АБАЙ (ерiксiз күлiп): Здравствуй, тiлмәш, қош келдiңiз. Кәне, үйге кiрелiк.

	ТIЛМӘШ: Рахмет, асығыспын. Әлi күнге әйел сабайды

	екенсiз. Не хорошо (бас шайқайды).

	II ӘЙЕЛ (жағынып келiп): Өз әйелiңе ие бол, шырағым. Бiзден аулақ! Абайжанның шыбығының ұшы тисе бiзге сауап. (Қияс әйелдi оңашалап алып кетедi. Әйел бара жатып) Өз обалымыз өзiмiзге.

	ТIЛМӘШ (Абайға қарап): Әлгi әйел молданың iшiрткiсiндей қағаз жазса, все, под сот кетесiз, Абай. Так что... (Өз-өзiнен қоразданып).

	АБАЙ: Асығыс ол не шаруа? Айта бер, тiлмәш.

	ТIЛМӘШ: Знәшит, (сөмкесiнен қағаз алып) Абай Құнанбайоғлы, Петремборға, Сенатқа арзу жазыпсыз. Рас па?

	АБАЙ (елеңдеп): Кiм жоққа шығарып отыр? Мөрiмдi басқанмын.

	ТIЛМӘШ: Бұл бiр. Знәшит, Абай Құнанбайоғлы, Тобықты елi болыс сайлауы алдында тұр. Партия көп, ел жiкжiк. Үстiңiзден арзушағым бар.

	АБАЙ (паңдана, даусын жуандатып): Тағы не бар, тiлмәш?

	ТIЛМӘШ (саусағының басын жалап, дәптерiн парақтап): Знәшит... (Дәптерiн қайта-қайта парақ тайды, Қиясқа қарап) Жаңа мен не дедiм?

	ҚИЯС: Знәшит дедiңiз (келекелеп).

	ТIЛМӘШ: О, дұрыс. Знәшит, ояз он күннен қалмай Семипалат қаласына келсiн деп бұйырды. Оразбай, Дүтбай акалар да барады. Олар өте бикматур, жақсы адамдар (ықылық атады).

	АБАЙ: Өкшесi көтерiлiп отыр екен. Келедi де. Үйге кiр, дәм ауыз тиiп кет.

	ТIЛМӘШ: Жожоқ. Асығыспын. Ояз (сұқ саусағын көтерiп) басың барсын да, аяғың қайтып келсiн деген. Бiз деген службадағы үкiмет адамдарымыз.

	АБАЙ (көзiн сығырайтып, тiлмәшқа қарап қалады):

	Осы сен марқұм Зайдулла ноғайдың ұлы емессiң бе?

	ТIЛМӘШ: Ұлымын... Шешем әлi тiрi (тақ-тақ етiп).

	АБАЙ: Шешең сары шаш, көзi көк, бетi қызыл едi.

	Қартайған шығар.

	ТIЛМӘШ: Қартайған жоқ.

	АБАЙ (бетiн сипап): Иманды болғыр әкең... Ойхой, дәурен! (Мұңайып) Ей, Тiлмәш!

	Әкең жақсы кiсi едi жамбас жеген,

	Жақсыдан жаман туса оңбас деген.

	Шешеңнен бiр күпiрлiк кеткен шығар,

	Иттiң боғы қылшықсыз болмас деген.

	Ал, бар, осы сыйсыяпатыңмен.

	ТIЛМӘШ (шiкiрейiп): Так, так знәшит. (Жалт бұ рылып кетедi. Кешiкпей ат дүбiрi естiледi. Абай өзiмен-өзi теңселiп жүредi де қояды).



	Екiншi көрiнiс

	Абайдың үйi. Төрде Абай мен Көкбай тоғызқұмалақ ойнап отыр. Қимыл-қарекеттерiне қарағанда Көкбай ұтылып отырған сыңайы бар. Көкбай қолындағы бiр құмалақты қай ұяға саларын бiлмей аңтарылады.

	КӨКБАЙ (күбiрлеп): Мыңмен жалғыз алыссаң амалың не?

	АБАЙ: Мыңды аузыңа алмайақ қой, шайыр Көкбай.

	Алдымен тоғызқұмалақтан менi ұтып ал.

	КӨКБАЙ: Тобықтының бiрi Найманның мыңына татыса көрiп алдым. (Қолындағы құмалағын ұясына салады). Ендi әкiм Абай қалай жалтарар екен? Семейге жүрер алдында қызылсирақ боп ұтылмаса қайтсын? (Iшке еңселi бiр адам кiредi).

	ДӘУЛЕТКЕЛДI: Ассалаумағалейкөм.

	АБАЙ (басын көтерiп): Ә, Дәулеткелдi, уәлекөмассалам.

	КӨКБАЙ (тоғызқұмалақты жинап): Уағалей көм ассалам.

	АБАЙ: Төрге оз, Дәулеткелдi. Ал шаруаңды айт.

	(Дәулеткелдi төрге шығып отырады).

	ДӘУЛЕТКЕЛДI: Үстiмдегi киiмiм ғана өзiмдiкi, Абай. Аузымдағы сөз Оразбайдiкi. (Қамшысын алдына тастайды. Абай еңсесiн тiктеп отырады).

	АБАЙ: Мен бiлетiн Дәулеткелдi болсаң, бұрын амансаулыққа Кенгiрбай мен Өскенбайды бiр аунатып келiп жететiн едiң, бел шешпей жатып аптыққаныңа жол болсын.

	ДӘУЛЕТКЕЛДI: Сайлау өтедi, сиаз болады дегелi ел дүрбелеңiнiң үстiнде. Шар үлестiрмесем де, әркiмге атқа мiнерлердiң сөзiн үлестiрiп, әрi қисайып, берi жығылған Тобықты мен Жiгiтектiң қамын соғып, терлiгiм құрғар болмады, Абай.

	КӨКБАЙ (кекеткенсiп): Исi Найманға да күнiне қырық құдықтың арасын қосатын бiр шапқыншы керекақ, Дәулеткелдi. Бiз болсақ ондай кәделi iске татымай тұрмыз.

	ДӘУЛЕТКЕЛДI (Көкбайға ала көзiмен қарап): Оқуың – орыстiкi, Көкбай, өлеңiң – шайтандiкi. Осыны көрген ел айналаңа үйiрiлiп, сөзiңе ұйыйтын ба едi?

	КӨКБАЙ: Орыс жаман болса билiгiне неге мойынсұндың, Дәулеткелдi? Сонау жылы Оразбай кiшi қызы Тұрсынайды тұрмысқа бергенде қымызға қызып, бозаға бөртiп, үрген итпен жарысып, «Құдашажан, қалқамай, ендi есен болай» деп аңыратып ән салған кiм? Өлең шайтандiкi болса, ән – перiнiкi. Перiштелiк саған қашан түнеп едi, Дәулеткелдi?

	АБАЙ (қабағын шытып): Жәә! Перi кiм, перiште кiм, бұл араның имантаразысы екеуiң емес. Шаруаңа көш, Дәулеткелдi.

	ДӘУЛЕТКЕЛДI (Абайға жалтақтап): Ағайын бiрбiрiн өкпеге қиса да, өлiмге қимайды дейдi, Абайжан. Оразбай екеуiңнiң араңнан ала мысықты кiм жүгiрткенi маған қараң. Бiр елдiң бетке шығар екi арысы ұстасса, тiлеуiн тiлеп отырған ел сорлайды. «Абайға айт, Ақмұрт оязға бар ғанда тайдай тебiсiп, сынымызды қашырмайық» дедi Оразбай. «Жатқа белiмiздi бермейiк, үзiлген жалғанар, жоғалған табылар» дедi Оразбай.

	АБАЙ: Болыс сайларда ант берiп, мөрдi қолына ұстаған соң жалт берiп, жалпақ елге құйрығын ұстатпайтын Оразбай әлгi сөзiн маған емес, кемкетiк, көңiлi шерлi елiне айтса қайтедi? Бiрақ жан алқымға тығылғанда қара бастың қамы үшiн айтқан өлдiм дегенiне сенер ел қалды ма?!

	Қалған көңiл – шыққан жан.

	ДӘУЛЕТКЕЛДI: Суалып қалған көлдi қорғап шырпыры шығатын қызғыш құс болушы едi, Абай. Бәтуасы жоқ елдi қорғап шырпыр болған сенi көрдiм. Екiталай күн туса, жарғақ тон, жамау көтен, құлағынан басқа құны жоқ кедейкепшiк басыма мiнәжат болады деп отырсың ба! (Қамшысына қол созады). Көмейiңдi түсiндiм. Қабырғаңа батып отырған Шүкiрдiң жылқысы екен ғой!..

	АБАЙ: Тамағынан ат жалымен, түйе қомымен өтетiн Оразбай Шүкiрдiң он бес жылқысына қарап, iргесi жалаңаштанып қалып па?

	ДӘУЛЕТКЕЛДI: Iмiм, жылқысы құрғыр...

	АБАЙ: Әлде «ет тәттiлiгiн қойса, мен ұрлығымды қояйын» дейтiн түн жортып, түсi қашатын баукеспе Сүреңбаймен атақтас, кеуделес болғысы келгенi ме Оразбайдың?

	КӨКБАЙ: Ақмұрт оязға Абайдың үстiнен арыз айдап, әлi жетсе ұстап берiп, ұшпаққа ұшайын деп жүр ме?

	ДӘУЛЕТКЕЛДI: Мен болсам айтқан сәлемiн жеткiздiм. «Битке өкпелеп күпiнi отқа тастамайық» дедiм. Ырқы өздерiнде. (Қамшысымен жер таянып, орнынан тұрмақ болады) Рұқсат Алладан...

	АБАЙ: Жақсы жасадық па, жаман жасадық па, бiраз жасқа келдiк. Иманы бұзылмаған елдiң айналасы аз жылда сиқы қашқанын көрдiк. Бастан бүлiнген ел ендi түзеледi дей алмаймын, Дәулеткелдi. Еуропа жұртында «Балық басынан шiридi, бiрақ құйрығынан бастап тазалайды» деген мақал бар. Ол барымта мен қарымтаға, зорлық пен қорлыққа әуес болса не шара! (Ойланып) Кiм болғысы келедi Оразбайдың? Құнанбай болғысы келе ме? Ақ сөйлеп адалына көш, Дәулеткелді, осы елдiң көш бастар көсемi кiм?

	ДӘУЛЕТКЕЛДI (мүдiрiп): Құнекең.

	АБАЙ: Иә, Құнанбай. Сөз бастар шешенi кiм?

	ДӘУЛЕТКЕЛДI: Құнекең.

	АБАЙ: Елiн жау мен дауға бермеген батыры кiм?

	ДӘУЛЕТБАЙ: Құнекең.

	АБАЙ: Кем соққан кемшiлiгi бар ма Құнанбайдың?

	ДӘУЛЕТКЕЛДI: Қайдам...

	КӨКБАЙ: Бар. Құнекеңнiң кешiрiмi, қайтейiнi жоқ қой.

	ДӘУЛЕТКЕЛДI: Турап түсер ақ алмас қой.

	АБАЙ: Ендеше, Оразбайға сәлем айт, жердегi жем аспандағы құсты ұятқа қалдырады деген, қомағайланамын деп ел алдында жүзi күйдi. Ендiгi жерде Құнанбай болам демесiн. Таң алдында оянып тағдырымен жағаласып, жаны жай таппай жүрген Абай болам деп шалдықпасын. Оязға ойбеттенiп, соңындағы елге жылқыкөттенiп, қысқа күнде қырық құбылмасын. Менiң кеудеме өз өкпем сияр, жалпақ жұрттың өкпесi сыймайды, Дәулеткелдi. Өлсем әдiлдiктiң босағасында өлейiн. Айтып бар осыны. Суыт жүрген көрiнесiң, рұқсат Алладан...

	(Сахна қараңғыланып, жарық қайта жанғанда Семей қаласындағы ояздың қызмет үйiнiң қабылдау бөлмесi көрiнiс бередi. Төрде III Александр ағзамның портретi iлулi тұр. Арқалығы бар ағаш орындықтарға Оразбай, Дүтбай, Дәулеткелдi үшеуi құйрық басқан. Ауылдың үш қазағы оязды күткен сыңайы бар).

	ОРАЗБАЙ: Сонымен, Абай алдына келсем тiстедi, қырауқыраулап артына айналсам тептi де (Дәулеткелдiге).

	ДҮТБАЙ (сықылықтап): Жас жесiрiн алып, арам жеген төбеттей аузын майлап жатқан шығар.

	ДӘУЛЕТКЕЛДI: Бәрiнен әлгi мұрнын қисайта тартып, кiсiмси қалатын найманның ызасы өттi. Көксоққан Көкбайды айтамындағы. Желдi күнгi балағы мен жеңiн жел кеулеп, қалбаң қаққан қарақшы құсап Абайдың жанына отырып алып, сойылын соғып, құйрығын жалап бiттi емес пе!

	ОРАЗБАЙ (ұнатпай, шапанының етегiн сiлкiп): Ерте күнiн дырдумен кеш қылған, көрер таңын қатын бағып, көзбен атырған Абайдың жанында ақылесi бүтiн жолдас еретiн бе едi?

	ДӘУЛЕТКЕЛДI (Оразбайға жағымпазданып): Соны айтамау, Ореке.

	ОРАЗБАЙ: «Қасқа айғырдан қасқа тумаса да, төбел туады» деген, үрiмбұтағы түгел ән мен жырға, жыншайтанға әуес. Бәрiн желiктiрiп отырған Абайдың өзi. Ант атқан, кие ұрған десеңшi одан да.

	ДҮТБАЙ: Мынау жан алқымға тiрелген сын шақта ел қамын көздеп, белi мықты бестiдей төтеп беруге жарамай, шырық бұзып, кермал сөйлеп, кердең қаққаны несi?

	ДӘУЛЕТКЕЛДI (сыбырлап): Қайтадан болыс болғысы кеп, иегi қышып отырған сыңайын таныдым. Мен кiсiнiң iшiне тура кiрiп шығамын ғой.

	ОРАЗБАЙ (осқырынып орнынан тұрып кетедi): Бетiне қарап отырған болысың тырна болса, күнiң тырумен өтер. Келсiн қазiр сол Абай. Ақмұрт ояздың алдына жүгiнейiк. (Көтерiлiп-басылып) Көрейiк, қайсымыздың маңдайымыздан шертiп, қайсымыздың арқамыздан қағар екен. Өткенде елге шыққан тiлмәш түскiрi қайда жүр?

	ДӘУЛЕТКЕЛДI: Дұғай, дұғай сәлемiңiздi Ақмұрт оязға ыстылай жеткiздi ме екен? (Сосын Оразбайдың құлағына сыбырлап, көзiн қысып, бармақ басты жасайды).

	(Осы кезде есiктен бiр мұртты поручик кiрiп келедi. Дәулеткелдi отырған орнынан қалбаң қағып тұрып, әлгiге жарамсақтанып, қос қолын ала жүгiредi).

	ДӘУЛЕТКЕЛДI: Здрәсти, ассалаумағалейкөм, Ақмұрт ояз. Көкте – құдай, жерде – ақ патша. Екеуiнiң Семейдегi аса қадiрлi өкiлi (артына бұрылып, Оразбай мен Дүтбайға қарайды, олар орындарынан қозғалмаған, сосын абдырап сөзiн жалғастырады) өзiңiзсiз. (Поручник таңғалып, не дерiн бiлмей «здравствуйте» дейдi де, мырс етiп өте шығады. Бөлек бiр есiкке кiрiп кетедi. Артына бұрылып, Оразбай мен Дүтбайға көзi түскен Дәулеткелдiнiң өңi бұзылып сала бередi).

	ДҮТБАЙ: Әй, Дәулеткелдi, iшiмiздегi топ бастар көсемiмiз, сөз бастар шешенiмiз өзiң бе едiң?

	ОРАЗБАЙ: Мұрты аузына түскеннiң бәрi ояз көрiнiп, көзiңдi шел қаптады ма? Алдымызды орағытып, қурайдай пәленiң қойнына кiрiп, аузына түсiп кете жаздадың ғой.

	ДӘУЛЕТКЕЛДI (мұрнымен сөйлеп): Үстiбасы сарыала жез... Ояз ғой деп... Жел көтердi ме, аруақ көтердi ме...

	ДҮТБАЙ: Жiгiтектiң сүйегiне таңба салар желөкпе, үрейқуық неме ме едiң? (Осы кезде есiктен Ақмұрт ояз кiредi. Үшеуi де қалбаң қағып қалады).

	ОРАЗБАЙ (алдымен ұмтылып): Ақ патшаның үмбетi Яков Николаевич, аманесенсiз бе? Денiқарныңыз сау ма?

	ДҮТБАЙ (иiлiп тағзым етiп): Семей жұртының тең жарылқаушысы Жақып мырза, қуаттысыз ба?

	АҚМҰРТ ОЯЗ (қол алысып): Здравствуйте, дорогие мои, аман, аман. Бәрi жақсы.

	ДӘУЛЕТКЕЛДI: Здрәсти, Ақмұрт ояз.

	ДҮТБАЙ (алара қарап): Не оттап тұрсың өзiң? Ол өзiмiздiң қойған жанама ат емес пе?

	ДӘУЛЕТКЕЛДI (иiлiп, бүгiлiп): Здрәсти, Жақып мырза. Әйтеуiр, маржа аман ба?

	АҚМҰРТ ОЯЗ (жүзiне күлкi үйiрiлiп): Дада, дала қазақтары ат қоюға шеберсiңдер. (Мұртын сылап) Несi бар, қызкелiншектерге көбiрек ұнармыз. (Үшеуi мәз болып күледi. Жарамсақтанып).

	ОРАЗБАЙ (залға қарап): Алла, итай, масқарамызды шығардыау.

	ДҮТБАЙ: Көңiлiңiзге алып қалмаңыз, мырза, қазақтар жақсы көрген адамын еркелетiп, жанама ат қоятыны бар. Тiптi ондай ат осы тұрған бәрiмiзде де бар (қипақтап күледi).

	АҚМҰРТ ОЯЗ: Мұндай әдет бiздiң халықта да бар. СанктПетербургте сыртқы iстер департаментiнде iстеп жүргенiмде бiр жәмшiк болды. Әлгiнi «Ванька дурачек» деп қағытатынмын. Абай Құнанбаевич неге кешiктi? Үстiнен арыз жазылған адам әманда алдымен жететiн едi ғой.

	ОРАЗБАЙ (жаратпай): Өлген Оспанның қатынын алып, ағайынымен дүниемүлiкке таласып жатыр деген.

	ДӘУЛЕТКЕЛДI: Рас, рас. (Кеудесiн тоқпақтап) Мен – куә.

	ДҮТБАЙ: Байы өлген жесiрлердiң бәрiн соған аманаттадық. Жақып мырза. Жақында бiр жылқышы асау үйретемiн деп жүрiп, мойны үзiлiп өлген. Аламын десе, қолынан қақпаймыз. (Келекелеп) Алсын жесiрiн қатын ғып. Төртеуi не, бесеуi не? Алдынан жарылқасын.

	(Осы кезде iшке Абай келiп кiредi).

	АБАЙ: Здраво желаю, Ваше Величество. (Басын сәл төмен иiп) Яков Николаевич (қолын ұсынады).

	АҚМҰРТ ОЯЗ: О, Абай Құнанбаевич, (қолын ұсынып) амансыз ба, дала философы, қазақтың Иммануль Канты.

	АБАЙ: Аткөлiк аман, Яков Николаевич. Кант болу қайда? Оуэн болсақ та аздық етпес.

	ОРАЗБАЙ (залға қарап): Абайға келгенде осы Ақмұрттың аузы қисая қалады екен. Әттегенай, уәделi сөзiмiздi айтып үлгере алмадықау.

	АҚМҰРТ ОЯЗ: Түсiнемiн бәрiн, Абай Құнанбаевич, шығарма жазған адамның қайғышерi көп болады.

	АБАЙ: Рахмет, мәртебелiм. (Дүтбай мен Оразбайға қарап) Дүтбай, саған сөзiм жоқ. Ореке, ояздың алдына келдiк деп қазақы амансаулықтан да қалдық па? (Оразбай тымырайып үндемейдi). Әлде менiң үстiмнен айдаған арзуыңыз бетiңiзге шiркеу болып тұр ма?

	ОРАЗБАЙ: Жә, Құнанбайдың тұқымынан жазу қашып құтылып па? Сен де құр қалдым дейсiң бе? Жаз. Өшпейтiн етiп иттiң терiсiне жаз.

	АҚМҰРТ ОЯЗ (қатайып): Отырыңыздар. Даладағы даудың аяғы Семейге келiп бiтпес. Кәне, отырыңыздар. (Бәрi орындыққа тiзе бүгедi. Осы кезде сырттан шiркеудiң қоңырау қаққаны естiледi. Абайға қарап) Абай Құнанбаевич, әңгiменi алдымен сiзден бастайық. Сiз сенатқа арыз жазып, өтiнiш етiпсiз.

	ДҮТБАЙ (залға қарап): Әп, бәлем! Ақ патшаның құрығына бiр iлiнсең, екi дүниеде мойныңда кетер.

	АБАЙ: Жазғаным рас, Яков Николаевич. Не өтiнгенiмдi қайталап айтып берейiн бе?

	АҚМҰРТ ОЯЗ: Жожоқ, әуре болмаңыз, Абай Құнанбаевич. Арызыңыз Сенатта жатып маған келген. (Шкафынан төрт-бес парақ қағаз алады) Мiне. (Үңiлiп) Қазақ халқы жерден айырылды. Заңсыз алынды. Хұқы төмендетiлдi депсiз.

	АБАЙ: Рас, Яков Николаевич (бас изеп).

	ОРАЗБАЙ (залға қарап): Өлетiн бала молаға қарай қашады деген (мырс-мырс күлiп).

	АҚМҰРТ ОЯЗ: Абай Құнанбаевич, тыңдап алыңыз. 1868 жылы император Екiншi Александр ағзамның (шоқынып қояды) Жарлығымен қазақ жерi тұтастай Ресей мемлекетiнiң қарауына өтiп, жекеменшiгi болып жарияланды. Бұл үш жүздiң игi жақсылары мойындап, риза болысқаны шындық. Солай ма?

	ОРАЗБАЙ (елпiлдеп): Солай, солай, ризамыз, Жақып мырза.

	ДҮТБАЙ: Ақ патшаның құзырына кiм қарсы келушi едi. Әбден разымыз.

	АҚМҰРТ ОЯЗ: Демек...

	АБАЙ (қатуланып): Яков Николаевич, ол жарлықпен мен де таныспын. Бiрақ, сол кезде жерлерiң Ресей мемлекетiнiң қарауына өздерiңмен қосақталып өтiп жатыр, келiсесiңдер ме, жоқ па деп жалпақ жұрттан сұраған бiреу болып па?

	АҚМҰРТ ОЯЗ: Император ағзамның жарлығы – заң. Оны халықтың таластартысына салуға жол жоқ.

	АБАЙ: Дәуiрдәуiрден келе жатқан басыбайлы жерiн қазақтың өзi иеленiп қалса сөз басқа. Әңгiме өрiстiң де, тыныстың да тарылғанынан шығып тұр ғой.

	АҚМҰРТ ОЯЗ (көзi ақшиып): Демек, Сiз, қазақ жерiне орыстардың қоныстанғанына қарсы екенсiз...

	ОРАЗБАЙ: Айттым ғой, бұл бiр ел бұзған тентек адам деп.

	ДҮТБАЙ: «Бiр қарын майды бiр құмалақ шiрiтедi» деген осы!

	АБАЙ (жайбарақат): Мен қарсы емеспiн. Бiрақ әдiлiмен шешiлсе деп ем...

	АҚМҰРТ ОЯЗ: Қандай әдiлетсiздiк көрдiңiз? Айтыңыз, Абай Құнанбаевич.

	АБАЙ: Шұрайлы жердiң бәрi, Қара Ертiстiң қос қапталы түгелiмен қара шекпендердiң қол астында. Қара қазақ құнарсыз, таутасты өңiрге зорлықпен ығыстырылды. Мен осыған қарсымын.

	ОРАЗБАЙ (оязға жалпақтап): Астафыралла, (кеудесiн ұстап) не дейдi? Сүттей ұйып отырған елге ылаң салғалы тұр ғой мынау, ылаң!

	(Едендi тебедi).

	АҚМҰРТ ОЯЗ (жымиып, қуланып): Абай Құнанбаевич, қазақ деген қонақжай халық, алыстан аршыпашып келген қонаққа төрiн ұсынбаушы ма едi? Тағамның тәттiсiн аузына тоспаушы ма едi?

	ДҮТБАЙ: Әлбетте, солай.

	ДӘУЛЕТКЕЛДI: Атадәстүрiмiз бар емес пе? Ояз мырза дұрыс айтады.

	АБАЙ (залға қарап): Келген қонақ аунапқунаған соң кетер едi. Бұл мейманның әбден ығыр қылмай аттанбайтын түрi бар ғой. (Ақмұрт оязға қарап) Дұрыс айтасыз, ояз мырза. Сiзге бiр сауалым бар.

	АҚМҰРТ ОЯЗ: Қойғын.

	АБАЙ: Қойсам... (Сәл-пәл ойланып) Сiздiң жасаулы, жиһазды үйiңiзге беймезгiл мейман келсе...

	АҚМҰРТ ОЯЗ: Келсiн? Не шаруамен...

	АБАЙ: Шаруасы... Көп жоқ. Бар көздегенi – қаңғып жүрiп тамақ асырау.

	АҚМҰРТ ОЯЗ (түсi бұзылып): Берейiн тамағымды.

	АБАЙ: Ол мейман есiктен кiрiп төрдi менiкi десе, жатажастана келсе, маржа мен балашағаңызды жасқаса, күн бермесе қайтер едiңiз?

	АҚМҰРТ ОЯЗ (әңгiменiң төркiнiн ендi түсiнiп): Абай Құнанбаевич, бұл не, жұмбақ па, әлде қиялшыл қайсақтың әңгiмесi ме?

	АБАЙ (жайбарақат): Оның үстiне есiк көзiндегi өз төбетiңiз өзiңiзге үрiп, желке жүнiн күжiрейтiп, әлгi қадiрсiз мейманға жарамсақтанып, етегiне оралса ше? Яков Николаевич, (сынай қарап) бәлкiм, мазасыз мейманды дүрелеп қуып шығарсыз. (Осы кезде ашық тұрған терезе көзiнен мас еркектердiң «Налей самогон», «Ишь ты», «Давай, дружок, пей до дна!» деген дауыстары әрiректен естiлiп жатады).

	ОРАЗБАЙ (түңiлiп): Көп оқудан миы су боп, ауып кеткен ғой.

	ДҮТБАЙ: Далаға лағуын көрдiң бе, ерте күндi кеш қып.

	АҚМҰРТ ОЯЗ (түрi бұзылып): Қысқарт, Абай Құн анбаевич, келекеңдi. Тәлкек қылатын адамың мен емес! Мейман «есiктен кiрiп, төр менiкi» деп... өз төбетiңiз өзiңiздi қауып... дүрелеп қуып шығу... (Ояз ақырғанда Оразбай мен Дүтбайдың үрейi ұшып, шошып кетедi) Сенатқа арыз жазғанына қиылып кешiрiм өтiнер десем, жожоқ аспандап барады. Мұны дала философы деп, Михайлэс баскөз бол деп қайтақайта өтiнiш тапсырған соң, жел тигiзбей Пушкин мен Гетеге, Байронға теңеп жүрсем... (Тұтығып шәт-шәлекейi шығады. Оразбай, Дүтбай, Дәулеткел дi үшеуi қаһарлы ояздың арқасын қалқалап жан бағады).

	ДҮТБАЙ: Сорың қайнады, Абай! Шоқ! Шоқ!

	ДӘУЛЕТКЕЛДI (жылтың-жылтың етiп): Екi көзiң зынданның түбiнде жылтырар.

	ОРАЗБАЙ (Ақмұрт оязға қарап): Жақып мырза, көңiлiңiзге қаяу салмаңыз. Бұл өзi – сөзiнiң алды бар да, арты жоқ, тез тасып, тез басылатын шолақ өзендей бұзық адам. Басқабасқа, ормандай орысқа қыр көрсеткiсi келедi. Айналасына өңшең ақылсыз бозбастарды топтап, жағымсыз сөз таратып, елдi бұзып болады. (Дүтбай мен Дәулеткелдi бас изеседi). Арыз жазып, ақ патшаға да ауыз салып жатқанын көрмейсiң бе ендi. Болыс сайлауы алдында елге қисапсыз дүрбелең алып келдi. Ым... Ым...

	АҚМҰРТ ОЯЗ: Оны арызыңызда жазыпсыз. Айта түсiңiз...

	ОРАЗБАЙ: Абайдың аузынан шыққан әлгi сөз жалпақ елдiң пiкiрi емес. Орыс келсе, қуанамыз. Құшағымызды жаямыз. Тiптi түсiме енсе, перiште ғой, жақсылыққа бастағалы жүр деп жоримын. Иеленсiн елiмiздi, жайласын жерiмiздi. Кiм қолын қағып, бетiнен келiптi.

	ДҮТБАЙ (ілiп әкетедi): Баламды осындағы орыс школiне бергем. Кәдiмгiдей тiлi сынып қалыпты. Жаратпаған құлыным, орысшаңнан айналдым сол. Адам болудың басы да, әлсiнәлсiн «Сам дурак» деп қояды. Онысы «әке, бағытың дұрыс, алған бетiңнен тайма» дегенi ғой шамасы. Алған бетiнен тайып, Дүтбайға не көрiнiптi? Бұйыртса, немеремен отырмын (оязға мөлтең қағып қарайды).

	АҚМҰРТ ОЯЗ (арқасынан қағып): Мiне, мiне, көзi ашық азамат! Молодец!

	ДӘУЛЕТКЕЛДI (оязға жаутаңдап): Мен де оқытамын, мен де... Ұлдарым ержетiп – мұжық, қыздарым – құдай қосса, бойжетiп шетiнен маржа боп шығады (Абай ызалы күлiп, бас шайқайды).

	АҚМҰРТ ОЯЗ (ашуы қайтып): Абай Құнанбаевич, (саусағын шошайтып) Қасиеттi Россия империясы – жер шарындағы ең ұлы держава. Ең әдiлеттi мемлекет. Құлдарының өзiне бас бостандығын бердi. Саны аз, азынаулақ халықтың қам қоршысы, мейiрiмдi әкетайы. Қазақ тан өзге де қаншама ел өзi сұранып бодан болды. Қолтығын паналады. Қытай сынды қанды қақпаннан бас бақты, аман қалды. Солай, көкешiм. Жақсылықты ұмытпаған абзал. Әсiресе, сiз секiлдi ақылман адамға. Әлгi келiсiмiнсiз әңгiменi сiз айт қан жоқсыз, мен естiген жоқпын. Келiстiк пе, Абай мырза? Сенатқа жазған арызыңызға жауап алды, қанағаттанды деп есептеймiн. Солай ма?

	ОРАЗБАЙ (жанындағы екеуiне қарап масайрап): Ә, бәлем, нығыздапнығыздап төбесiнен ұрғандай ғып айтпай ма қасқаң? Кiммен бой теңестiргiсi келгенiн сездiау деймiн.

	АБАЙ (толғанып): Ресей ұлы ел, оқуы, ғылымы... Жан сүйсiнтер жақсысы... қадалған жерiнен... ия, қары ұзын қанды шеңгелi. Ақ алмастай туралығы, кейде доңыз қылық бейдауасыздығы... Бәрiбәрi аралас, тысы қайсы, астары қайсы, жалғаны қайсы, шыны қайсы, айырғысыз тұтас бiр әлем!

	АҚМҰРТ ОЯЗ (ойланып, өз-өзiмен бас изеп): Рас, рас алғашқыда арғы тегi комрад, немiс мен де таңғалып, таңдай қағушы ем орыс психологиясына. Бiрде сүйсiнiп, ендi бiрде... Мына шапанымен жер сызған дала ақылманы да сол маған таныс сезiмдi, бәлкiм төзiмдi шығар, бастан кешуде екен. Түсiнiктi... Демек, бұған басқаша әдiс қолдану керек.

	АБАЙ: Яков Николаевич, жаңа бiр уәжiңiздi Байрон деп қалдыңызау. Жақында оның «Еврей саздарын» оқығанмын.

	АҚМҰРТ ОЯЗ (таңданып): Мүмкiн емес. Оны қайдан ал дырттыңыз?

	АБАЙ: Бiр қымбат адам Петербордан берiп жiберiптi.

	АҚМҰРТ ОЯЗ: О, ол деген қайран серiнiң ақылойының iнжумаржаны, қайталанбас шедеврi емес пе? (Абайға қызыға қарайды). «Еврей саздары»... (Ойланып) Есiме түспей тұрғанын қарашы.

	АБАЙ: «Өмiр – арқан, жармасасың ұшына, Соңғы түйiн қолдан шықпаса екен деп».

	АҚМҰРТ ОЯЗ (шаттанып): Дәл, дәл солай! Разымын! (Қолын қысады). Абай Құнанбаевич. Мынау меңiреу даладан өзi нiң оқушысын тапқан Байрон қандай бақытты!

	ОРАЗБАЙ (залға қарап): Ояз, ояз дегенге бұл да түсiнiксiз шатыпбұтатын ұшыпқонба сорлы ма едi? Әлгi бет қаратпас айбаты, жаңағы тiккен қаһары зымзия боп қайда ұшып кеттi.

	ДӘУЛЕТКЕЛДI: Билiк – арқан, жармасасың ұшына (басын шайқап). Болыстығым қолдан шықпаса екен деп.

	ДҮТБАЙ (күйгелектенiп): Тәйт! (Ақырып қалады) Ой, жын иектеген нәлет! Құрттаған шыбыштың құйрығындай шыпшың қағуын.

	ОРАЗБАЙ (зiркiлдеп): Ояз мырза, елдi алатайдай бүлдiрген алдыңызда тұрған күнәһарға бiр тоқтам бола ма өзi? Әлде өзiңiздiң оң көзiңiз, оң қолыңыз – елдегi игiжақсыларды табанына сап таптай бере ме? Бiздiң алыстан ат сабылтып естиiк деп келгенiмiз осы! Болмаса өз тентегiмiздi өз қолымызға бересiз бе?

	ДҮТБАЙ: Балта шапқандай ғып бiр кесiмiңiздi айтыңыз, мырза.

	ДӘУЛЕТКЕЛДI (аяғымен көрсетiп): Тұптура айғыр тепкендей ғып...

	АҚМҰРТ ОЯЗ (столдан екi-үш парақ қағазды алып оқиды): Абай Құнанбайоғлы елдi жiкжiкке, партияға бөлiп, даудамайды өршiте түсуде. Бұлiк шығару ниетi бар. Болыс сайлауына өзi түсу үшiн...

	АБАЙ: Яков Николаевич, жауабын қолмақол берейiн. Бөжей – бiр жiк, Оразбай – бiр жiк, Дүтбай – бiр жiк. Абай жiкке, партияға бөлiнген емес. Абай – тұтас! Шытынамас, бөлiнбес ешқашан! Иманды болғыр Оспанның орнына болыстыққа жүрген жерiнен жөргем iлмейтiн тау фихты бiр адам сайланса дегенiм рас. Ал, қара басыма болыстықтың қажетi жоқ. Ей, Оразбай, жаутаңдап алған билiгiң еркiндiгiмнен садаға!

	(Ояздың құлағына Дүтбай бiрдеңе сыбырлайды. Ояз бас изейдi).

	АҚМҰРТ ОЯЗ: Елде есi бүтiн бiр адам бар. Ол – мына сiз. Қалғаны пышаққа сап болуға жарамайтын озбыр, дөкiр, барымташы, ұрықары, жалақор, алаяқ па? Сiздiң сөзiңiздi бақсақ, Абай Құнанбаевич, солай боп шықты емес пе?

	ОРАЗБАЙ: «Өзi ит жұрттың бәрiн шошқа дейдi» деген сол.

	АБАЙ: Яков Николаевич, Еуропаның тәлiмтәрбиесiн көрген зиялы адамсыз. Бiздiң ауылда қатындар немесе сол тұрпатты еркектер ғана сыбырласушы едi. (Ақмұрт ояз қызарып, қыбыжықтап қалады). Қайран аңқау қазақ ондай күнаһарлықтан ада. Адал, ақкөңiл, сенгiш, сезiмтал. Тек төбеде ойнап перi боп кеткендерi болмаса.

	ОРАЗБАЙ (қатуланып): Кiм перi, қайсымыз перiште, айт! (Қамшысын бiлемдеп) Әр сөзiңдi астарлап, баптап, сыламай!

	АБАЙ: Яков Николаевич, сiзден сұрасам деген сауалым бар.

	АҚМҰРТ ОЯЗ: Манағыдай мысалдың қажетi жоқ. Нақпанақ, қолға ұстатқандай ғып айтыңыз.

	(Абай сәл ойланып қалады. Осы кезде ашық терезеден орыстың ескi әнi естiледi. Мастар даусы: «Маруся, гав, гав, гав. Варвара, гав, гав, гав. Анфиса, гав, гав, гав...» Ояз тыжырынып, форточканы сарт еткiзiп жабады).

	АБАЙ: Яков Николаевич, құдайшылығыңызды айтыңызшы, Ресейде озбыр бiреу екiншi адамның 15 шошқасын тартып алып, бермей қойса қандай шара қолданар едi?

	АҚМҰРТ ОЯЗ: Дүре соғып, өңдiртiп бередi. Болмаса, дереу соттайды.

	(Оразбай мен Дүтбай жынданып кете жаздайды).

	АБАЙ: Ал, жазықсыз жанды соққыға жығып, басын жарса ше?

	АҚМҰРТ ОЯЗ: Бұзақыны қатаң тәртiпке шақырады.

	Қолаяғы на шынжыр салып бұғаулайды.

	ДҮТБАЙ (шыжбаңдап, алақ-жұлақ етiп): Әлгi тiлмәшi түскiр қайда жүр?

	ДӘУЛЕТКЕЛДI: Зымзия (екi алақанын жаяды).

	АБАЙ (Оразбай мен Дүтбайды нұсқап): Қараңыз, тап сондай айыпкерлер алдыңызда тұр. Ал, жазалаңыз! Ресей заңы бұлтартпас тура деймiз. Көрсетсiн әдiлдiгiн! Әлде ол заңның қазақ даласына қауқары жүрмей ме? Ендеше, ешкiмнiң бетжүзiне қарамай, айыпқа жығыңыз, iстi қылыңыз, бiр ұрты май, бiр ұрты қан, даланың екi көкжалын.

	Сонда өзге қазақ адалдықтың шекарасынан аттағалы тұрған аяғын керi тартып ала ма? Құлама құлқынына қарауыл қоймай ма?

	ОРАЗБАЙ (қамшысын ала Абайға өршелене ұм тылады): Уа, сiдiгi азған Құнанбайдың тұқымы, екi дүниеде де қос қолым жағаңда ойнар! (Дүтбай мен Дәулеткелдi арашаға түседi). Аузың тобадан кеппес! Жаныма жан жоламас, соңынан қара ермес зәнталақ! (Ояз абдырап столының үстiнде тұрған жез қоңырауды қаға бастайды). Жiбер деймiн, жiбер! Етiмнен өттi, сүйегiме жеттi, мұның қорлығы! Жеттi! Жiбер!



	Екiншi акт

	Үшiншi көрiнiс

	Абайдың Семейдегi пәтерi. Жұпыны ғана мүлкi бар. Сахнадағы жарық күңгiрт. Абай ұйқыда. Түс көрiп жатыр. Желдiң ызылдаған жағымсыз үнi естiледi. Жарық әр түрлi түске енiп құбылады. Бес-алты адам алақотан отыр. Орталарында жанған от. Жарық күңгiрт түскендiктен жүздерi анық көрiнбейдi. Қолына Құран ұстаған, ақ сәлделi молда тұр. Орталарында таңулы жалғыз әйел бар.

	МОЛДА (асасын көтерiп): Кәне, куәлар, сөйлеңдер. Ат басынай алтынды бұл әйел қалай ұрлады? Қайда апарып жасырды?

	БIРIНШI КУӘ (молдаға жүгiнiп, Құранды ұстап): Оллаһи, биллаһи, айтқаным шын. Молдекеау, таң алдында қуығымды зәр қысып, (жағымпазданып) қолыма торғайбас, имекмойын құманымды ұстап далаға шыққам, үлкен үй жақтан бiр сыбдыр естiлдi. (Көрсетедi) Ұрықа ры ма деп құлағымды түре қалдым. Бақсам осы әйел қойнына қысқан әжептәуiр жылтыраған заты бар, аяғын санапсанап басып шығып келедi екен. Ертеңiне үлкен үйден шу шықты: «Ойбай, ат басындай алтын жоғалды» деген.

	МОЛДА: Алтынды үйiне әкеттi ме, қайда беттедi, көрдiң бе?

	БIРIНШI КУӘ: Ойбайау, алтын арқалап бара жатқанын бiлсем, артынан қаламын ба, бiлмей сорладым ғой. Әйтеуiр безiп жоғалды. Қолындағысы жалтжұлт, жалтжұлт...

	МОЛДА (асасымен жердi ұрып): Екiншi куә, сен сөйле...

	ЕКIНШI КУӘ: Сөйлейiн, тақсыр. (Құранды кеудесiне қысып) Оллаһи, биллаһи, айтқаным шын. Таң алдында бәйбiшемнiң қасынан шығып, кiшi қатынымның отауына кетiп бара жатқанымда осы әйелдi көрдiм. Басында ақ орамал. Екi көзi шоқтай жанып безiп бара жатыр екен.

	Қолында ат басындай зат бар. Әлекең айтқандай, жалтжұлт, жалтжұлт...

	МОЛДА: Неге тоқтатпадың?

	ЕКIНШI КУӘ (қыбыжықтап): Бәйбiшенiң қасында ұйықтап қалып... Қара басып... кiшi әйел рай бермей... қай дан қайырылайын... даладағы қатынға, молдекеау...

	МОЛДА (асасымен жердi ұрып): Үшiншi куә, сен сөйле...

	ҮШIНШI КУӘ (Құранды кеудесiне қысып): Оллаһи, биллаһи, айтқаным шын. Бұл әйел ұрлаған алтынды өзiнiң ошағына жасырды. Күлдi көсеумен қазып, қайтадан көмiп тастады. Үлкен үйдiң ұрысы осы! Жазасын тартқызыңыз, молдеке.

	ӘЙЕЛ (жан даусы шығады): Өтiрiк! Жалған, молдеке!

	БIРIНШI КУӘ: Ұры – осы!

	ЕКIНШI КУӘ: Дәл өзi!

	ҮШIНШI КУӘ: Жазасын тартсын, азғын!

	ӘЙЕЛ (жалынышты): Жазығым жоқ, әкетайлар, сенiңдер. Сенiңдер маған. (Еңбектеп әрқайсысының алдына жығылады) Ұрлағаным жоқ! Ешкiмнiң ала жiбiн аттағаным жоқ. Сене гөрiңдер сөзiме.

	МОЛДА: Ақ сайтан азғырып алған шығарсың. Күнәңдi мойныңа ал, пақырым. О дүниеде жазаң жеңiлдейдi.

	ӘЙЕЛ: Ат басындай алтынды көтере алам ба, молдеке?

	Үшеуi де суайт, алаяқ, сенбе, молдеке!

	МОЛДА (ашуланып асасымен жердi ұрады): Уа, күнәһар, алтынды ұрламасаң, таң алдында үлкен үйден ненi қолтықтап бара жаттың? Айт, кәне?

	ӘЙЕЛ: Есiмде жоқ, молдеке! Ах, ах (қолын ербеңдетiп, тiлi байланып құлайды).

	БIРIНШI КУӘ (әйелдi нұсқап): Әне, әне, Алланың қаһары соқты!

	ЕКIНШІ КУӘ (сықылықтап): Тiлi байланды.

	ҮШIНШI КУӘ (қутыңдап): Бiз азаматтық парызымыздан құтылдық. Ұрыны өлiм жазасына кесiңiз, молдеке.

	БIРIНШI КУӘ: Үлкен үйге барып тездетiп қолүздiгiмiздi алайық. (Қолын уқалап) Уәделi... уәделi... қалтамызға томпайтып салайық. (Әйел қол-аяғын ербеңдетiп талып жатады).

	МОЛДА (үшеуiне қарап): Ендеше, осы куәлiктерiңнен екi дүниеде танбаймыз десiп, Құран ұстап жан берiңдер.

	(Алғашқыда үшеуi шошып, бiр-бiрiне үрпиiсе қарайды, сосын алма-кезек Құран ұстап, «Оллаһи, биллаһи, айтқаным шын. Екi дүниеде танбаймын» деп қайталайды).

	МОЛДА (асасын көтерiп): Ат басындай алтын ұрлап күнәһар болған пақыр ана өлiм жазасына...

	(Дәл осы тұста сахнаға Абай шыға келедi. Ашулы).

	АБАЙ (қолын көтерiп): Тоқта, молдеке! Сабыр ет! Әлде жан алу ма?

	МОЛДА: Жан беру, Абай. Жан беру. Жанды алатын Алла.

	АБАЙ (баяу басып келедi): Мына жатқан (әйелдi нұсқайды) пақырдың пәнилiгi мен бақилығына төбе би төрешi өзiң бе, молдеке?

	МОЛДА: Өзiм (асасын тарс еткiзiп).

	АБАЙ (үш куәнi нұсқайды): Мына үш мүскiн әйелдi ұры деп жан бердi ме?

	МОЛДА: Бердi, Абай. (Үшеуi де «бердiк» десiп, шулап қоя бередi).

	АБАЙ: Құран Кәрiмде өтiрiк куә боп, жан берген адам өледi дейдi, рас па, молдеке?

	МОЛДА: Рас. (Үш куә қорқа-қорқа бас изейдi).

	АБАЙ: Ендеше, мына әйел ұры емес. Мен осы үшiн жан бердiм. Оның ұрлағаны ат басындай алтын емес. (Үш куә «Ендi не? Алтын ұрлады», «Баукеспе қатын болатын» деп шыр-шыр ете түседi). Таң алдында алып бара жатқаны от болатын. Қоламта, қидың шоғы.

	ӘЙЕЛ (басын көтерiп, Абайдың тiзесiн құшақтай құлайды): Рас! Рас, ағатай, от алып ем, от. Тамыздық.

	Есiме ендi түстi.

	МОЛДА: Сонда үлкен үйдiң ұрысы кiм, ұрысы?

	АБАЙ (үш куәнi нұсқап): Мiне, үшеуi. Үшеуi де ұры. Жалғаншы! Ант атқан. (Көкке қолын жайып) Е, Алла, бар болсаң жазықсыз, мүсәпiрдi шырылдатып ұры атандыр ған, өтiрiк жан берген ал үшеуiн. Жұбын жазбай, қосағымен ал. (Абайдың «ал, ал» деген даусы күшейтiлiп берiледi. Осы сәтте Абай шошып оянады). Апырай, бұл неткен түс? (Толғанып, ерсiлi-қарсылы жүредi). Ұрланған алтын, байлаулы әйел, ақ сәлделi молда, жан беру... Түрi өзге түстен бөтен екен, тамыры тереңде жатпаса неғылсын. Жорытатын әлгi Көкбай шайыр қайда жүр? Әй, бiрақ мына өмiрдiң өзi көрген түстей, қайсыбiрiнiң ыңғайын бағып отырарсың. Iшкi күйiктi арпалысаарпалыса жеңе алмай, ақырысы дерттi болсам керек. «Мен өзiм тiрi болсам да, анық тiрi емеспiн. Әншейiн осылардың ызасынан ба, өзiмеөзiм ыза болғанымнан ба, яки бөтен себептен бе, бiлмеймiн. Сыртым сау болса да, iшiм өлiп қалыпты. Ашулансам да ызалана алмаймын. Күлсем де қуана алмаймын. Сөйлегенiм өз сөзiм емес, күлгенiм өз күлкiм емес, бәрi де әлдекiмдiкi»...

	Неге соншама қаңырап қалды бұл Семей? Аңыраған көңiлiңдi жұбатар, қолтығыңнан демер бар ма бұл жалғанда?! Кiсiсi көп даланың (ақтарылып) адамы аз! Шыңқұзы кем жапанның төбесi көп. Қу, сұмы мол қала ның төресi жоқ!

	(Теңселiп) Есiмнен ауыстым бiлем. Ауысайын, ауысайын. Сау жүрiп, елге қорған бола алғаным шамалы. «Жал ғыз ағаш орман емес, жалғыз Абай қорған емес!» Кiм айтса да, бәлкiм, бiлiп, бiлiп айтқан шығар?.. Не деп едi әлгi Ақмұрт ояз? Қайсысымызды жөн дедi? Түсiнсем бұйырмасын. Мен жаза бассам, қара заңның тiлiне салып жазықты етпей ме? Оразбай, Бөжей, Дүтбайлар кiнәлi болса, мойнына қиып қоймай ма? Бұл неткен босмойын саясат? (Ойланып) Ей, ей, (есiрiк қал меңдеген) Ақмұрт ояз, қайдасың, айтар сөзiм бар, қайда жүрсiң, түге? (Осы кезде сахнаға Ақмұрт ояз шығады).

	АҚМҰРТ ОЯЗ: Абай Құнанбаевич, көшеде (таңырқап) адасып жүрсiз бе? Ауырып қалдыңыз ба?

	АБАЙ: Адастым, Ақмұрт ояз, бiрақ көшеден емес... өмiрден! Ауырдым, Ақмұрт ояз, ауырған тәнiм емес, жаным. Орысша «душа» дейдi.

	АҚМҰРТ ОЯЗ: Түсiнем, (басын төмен салып) түсiнемiн...

	АБАЙ: Мен бiр жұмбақ адаммын... шешiмiн бiлмессiң, ояз.

	АҚМҰРТ ОЯЗ (басын шайқап): Өмiр сүру қиын. Қиын сiзге, бiлем. Әттегенай! Әсiресе, қазақ боп туып өмiр сүру қандай ауыр сiзге.

	АБАЙ: Ақмұрт ояз, тек ақ сөйле, (ойланып) Афиняне сказали семидесилетнему Сократу: «Ты нам мешаешь – выпей чащу с ядом». Солай деген жоқ па едi?

	АҚМҰРТ ОЯЗ (таңданып): Да, да, вы правы, Абай Кунанбаевич, Сократ смущал своих современников мудростью, логикой, страстью к парадоксам!

	АБАЙ: И ему сказали: «Уйди – мешаешь!» Мен, мен де сендердiң өмiр сүрулерiңе кеселдiк жасап, бүйiрден беймезгiл қадалған шаншудай болып жүрсем керек. Мен де iшкем уды. Кесемен емес, шыңыраудан қауғамен тартып. Мен iшпеген у бар ма?

	Афиналықтар Сократқа адалын, ашығын айтып едi, сендер, сендер, былық, бықсық, жорға өсек, қаңқуды қару еттiңдер. Тiрлiктiң басы – сайран, түбi – ойран, мен де кетейiн. Мәңгiлiк қонысыма...

	АҚМҰРТ ОЯЗ: Өмiрде ақылды адам бақытты болса, Сократ бақытты болар едi.

	АБАЙ: Ақыл – азап екен бiлгенге. Құдайау, қойын құрттап, қойыртпағын iшiп, уайым жоқ, қайғы жоқ, томардай ғып тышып жүрген можантопайдың тiрлiгiне кейкейде қызығатынымды айтсаңшы. Осыдан кейiн мен үшiн мына бетбақ тiрлiктiң не мәнi қалды дейсiң. (Осы кезде сахна күңгiрттенiп, алыстан шапқан аттың дүбiрi естiледi.

	Ол бiрте-бiрте жақындай бередi. Шұрқырап кiсiнейдi. Абай жанталасып ұмтылады).

	Өмiр! Шапқан аттай, ескен желдей, көшкен сеңдей боп өмiр өтiп бара жатыр! Өмiр, ғазиз өмiр өтiп бара жатыр. (Жүгiрiп) Ұстайын жалынан, iлiктiрейiн тақымымды. Жоғалайын көз көрмес, қол жетпеске... Тоқта! Тоқта деймiн! Даусыңнан айналайын жез қоңыраудай шұрқ ыраған. Тұяғыңнан айналайын Кiшi жүздiң күйiндей күмбiр қаққан. Алып кет менi, өзiңмен алып кет.

	(Абай алқынып тоқтайды. Бұл кезде Ақмұрт ояз кеткен. Орнында Әйгерiм тұр. Абыржулы, жалпы Ақмұрт ояз да, Әйгерiм де елес бейнесiнде келiп, елес сынды кетедi).

	ӘЙГЕРIМ (жүгiрiп келiп құшақтап): Иемау, неге сонша әбiгерге түстiң?

	АБАЙ: Естiмедiң бе, әлгi қанымды қыздырған дүбiрдi? Қанатым жоқ, ұшқан құсқа ере алмадым. Шапқан тұлпарға қосылып кете алмадым. Аяғыма күмiс кiсен, болат шiдер салған кiм?

	ӘЙГЕРIМ (Абайдың көңiлiн аулап): Иемау, ән салайын, тыңдашы. Өзiңнiң ынтығып, сүйiп айтатын әнiң. «Айттым сәлем»... Бiр сәт құлақ қойшы.

	Айттым сәлем, қаламқас,

	Саған құрбан мал мен бас,

	Бiр өзiңнен басқа жанға,

	Сағынышым айтылмас.

	Бiр өзiңдей жан тумас,

	Туса туар, артылмас.

	Бiр өзiңнен басқаға...

	Селт етпейдi, құдайау. Құз жартастай iштей бекiп, қатайып алыпсың ғой, иемау. Не көрiндi саған, не жаздық кешiрместей? Өз... өз әнiң емес пе, тау мен тасты күңiрентiп туған.

	АБАЙ: Көңiлiмнiң терезесiн шаң басқанда әнмен жуғам. Көзiмнiң жасын өлеңмен кептiргем. Серi көңiлдiң жетегiне ерген мырза дәурен едi онда. Өткел бермес қара Ертiстей жанжағың тепсiнiп тасып жататын... Бәрiн түгел су алды, Әйгерiм. Айналам шөлдеп қуарды, Әйгерiм. Ақ айдын көлiнiң құрғап қалғанын бiлмей, ертеңдiкеш шырпыр шығып жүретiн қызғыш құс болушы едi. Мен сол екем... Көзiм ендi жеттi. Ұзақ ғұмырды есек дәменiң арқасына сап текке сүйрелеппiн. Босқа әурелеппiн.

	ӘЙГЕРIМ: Махаббатың ше? Құлай сүйген ғашықтарың ше? Одан да безiндiң бе?

	АБАЙ (толғанып):

	Махаббатсыз дүние бос,

	Хайуанға оны қосыңдар.

	Қара тырнағыңа дейiн шымырлатып, сүйегiңдi балқытқан ақ махаббаттан садаға кетейiн. Менi осы күнге дейiн құлатпай демеп келген, тағдырыма үлес салған, қуансам – қанат байлап ұшқан, қайғырсам – жер бауырлап құшқан – сендер. Тек қана сендер. Борыштармын алд арыңда.

	ӘЙГЕРIМ: Сен емес, (қолын тербеп) сен емес, бiз саған қарыздармыз. Қатынды құл базарынан сатып алғандай билептөстеп, көсеуi ғып ұстаған мына даланың өңшең көкжал қасқырларының iшiнде сенiң жөнiң бөлек едi, ием. Сылап, сипап, жаным деп күйдiрiп, еркелетiп, емiнiп, тар төсекте сүйдiрiп, есiмiздi алдың. Әнiңмен арбап, күйiңмен қармап, лебiзiңмен байлап, күшқуатыңмен жайғап, алысқа ұзатпадың. Тесiк моншақ бiткеннiң саған ықыласы ауғаны содан.

	АБАЙ: Бiлем, бiлем, Әйгерiм. Бұл өмiр менi жар сүйдiрiп алдады, бала берiп, жөргек исiн жұттырып арбады. Жаныма құбылмалы күндей жолдасжора ерттi. Бәрi де көңiлiме медеу болмады. Алдай алмады менi. Қашып құтыла алмадым өзөзiмнен.

	ӘЙГЕРIМ: Өмiр қымбат емес пе, ием...

	АБАЙ: Өмiр! Өмiрдiң шын аты кiм? Бiлесiң бе?

	ӘЙГЕРIМ: Өмiр!

	АБАЙ: Жожоқ, оның аты – жалған. (Дауыстап) Дүние жалған! Алданғандардың бәрi де өмiр сүредi, ал мен сияқты алданбағандар мына жалғанмен жағаласып өтедi. Хош, Әйгерiм, борышкерiңдi кеш!

	(Осы кезде сахнаның сыртынан бес-алты әйелдiң сыңсып салған әнi естiледi. Абай әнi. Әйгерiм сахнадан кетедi. Абай сахнаның бiр шетiнде тұр. Ентiгiп Оразбай келедi. Алақ-жұлақ етедi. Жанында үш жiгiт бар).

	ОРАЗБАЙ (жанындағыларға): Ойданқырдан iздеп таппай жүрген Абайларың әне тұр, ой, өңшең көрсоқыр нәлет.

	БIРIНШI ЖIГIТ: Кәне, қайда? (Алақ-жұлақ етiп).

	ЕКIНШI ЖIГIТ (қолына былш еткiзiп түкiрiп): Қайда тұр, қайда?

	ҮШIНШI ЖIГIТ: Ой, қызталақ, әне, әне, отыр (залдағы бiреудi көрсетедi). Ұстаңдар.

	(Абай бұларға беттейдi. Әлгi өрекпiген үшеуi Оразбайды қалқалап, бұға түседi).

	ОРАЗБАЙ: Семейдiң көшесiнде (көзiн қолымен көлегейлеп) көлбеңдеп жүрген бұл кiм, ұрықары ма десем, тәңiр алғыр, өзiң екенсiң ғой.

	АБАЙ: Ендi құдайдың қара жерiн қызғанайын дедiң бе, Оразбай? Күн ортақ, жер ортақ, жақсы ортақ емес пе едi қазақта?

	ОРАЗБАЙ: Күндi бұлт басар (қамшысымен қонышын сарт еткiзiп ұрып). Абай, жерiң бөлiске түсер. Жақсы ортақ (мырс етiп). Ортақ жақсы сен бе? Исi қазақтың зармұңының, кемкетiгiнiң, жоқжiтiгiнiң дауқоры өзiң бе? Қамқоры сен бе? Аспандағы Айға таяқ лақтырғанша, қойныңдағы қатындарыңды, ойқырдағы балашағаңды жинап алмайсың ба, сорлы?

	АБАЙ (таяп келiп): Ей, Оразбай, тарт тiлiңдi, Кеңгiрбайдың тұқымы сенiң алдыңда сорлы көрiнiп отыр ма?

	ОРАЗБАЙ: Мұсылманша оқып, кәпiр боп кеткен, орысша оқып, есалаң боп қалған сенi көрдiм, Абай.

	АБАЙ: Таза мұсылмандықтан садаға кеткiр! Орыстың ғылымы дейдi. Ол сенiң ауылыңның маңына түнедi ме екен?

	ОРАЗБАЙ (үшеуiне белгi бередi. Сол кезде үш жiгiт әрi еңкейiп, әрi адымдап, қызық қимылмен Абайдың үш жағынан шығады): Не десең о де. Саған қояр шартым бар.

	АБАЙ: Жәй шарт емес, шартпашұрт қойсаң да тайлағым үрiкпес.

	ОРАЗБАЙ: Ол шартым (ойланып) аса ауыр емес. Ақмұрт ояздың алдындағы кешегi қыңыр, қысыр сөзiңдi қайтып ал. Тiлiң жетедi, сұрап ал өзiңе. Абайламаппын дей сал.

	АБАЙ (күйзелiп): Одан Оразбайға не қайыр?

	ОРАЗБАЙ: Кандидаттығыма күш бересiң. Болыс сайлауының алдында, болыс... Сенiң сол сөзiң алдымнан керiлген ала арқандай боп... Бiр айғыр үйiр жылқы бәсiресi...

	АБАЙ (өлең оқиды):

	Болыс болдым, мiнекей,

	Бар малымды шығындап.

	Түйеде қом, атта жал

	Қалмады елге тығындап.

	Жоқ (дауыстап). Жожоқ, Оразбай, Абайды сатылады деп келiп пе ең? Әлде, әлде (ойланып) бiр ауыз сөзiмнiң құны бiр айғыр үйiр жылқы дедiң бе?

	ОРАЗБАЙ (иiп): Иә, айтқаным айтқан.

	АБАЙ: Оразбай, босқа қолқа салма. Жылқың өзiңде, сөзiм өзiмде қалсын.

	ОРАЗБАЙ (ақшиып): Қазақ емеспiз бе, Абай?!

	АБАЙ: Бiр қазақ бiр қазақты бiр айғыр үйiр жылқыға сатып ала берсе, азаматта құн қала ма?

	ОРАЗБАЙ (ұмтылып): Уа, азаматтықтан садаға кеткiр, нәлет, кербаққан Абай, (үш жiгiт бiр басып, екi басып Абайды қоршай бастайды) адам деп айтқан қолқам шығын саған. (Тепсiнiп) Cатылмаймын дейдi бұлданып.

	Ат басындай алтын ба екен? Бұтқа толуын бұның! Мә, ендеше! (Қамшымен ұрады). Ал, көр сабағанды! (Жiгiттерге қарап ақырып) Қақшиып қатып қалғандарың не? Ұрыңдар иттi! (Үш жiгiт Абайға жабылып кетедi). Мә, ендеше! Аяма, соқ. Теп бүйiрден. Ұр шықшыттан.

	(Сахнада топалаң төбелес).

	ОРАЗБАЙ (оңашалау шығып, жiгiттерiне дем берiп тұрады): Жар басын! Кес тiлiн! Үз мойнын! Байла қолын! Бұғаула аяғын!

	(Абай жерге құлайды. Жiгiттер алқынған. Осы кезде сахна сыртынан Көкбайдың «Абай аға!» деп айқайлаған даусы естiледi. Тұрғандар елеңдесе қалады).

	ОРАЗБАЙ (жаратпай): Мынау әлгi найманнан шыққан жезбуаздың даусы ғой. Сауыны асып кеткен сиырдай мөңiреуiн (жiгiттерге қарап). Тез, тез, қараларыңды батырыңдар. Пәлесiнен аулақ!

	(Өзi де жылыстап жоғалады. Сахнаға жүгiре басып алдымен Көкбай, артынан ентiгiп шоңқаңдап шауып Қоңқа шығады. Жерде құлап жатқан Абайды көрiп шошиды).

	КӨКБАЙ (жүгiре жетiп, басын сүйейдi): Абай аға, бұл не сұмдық? Абай аға, көтершi басыңды!

	ҚОҢҚА: Абайжан, сүрiнiп кеттiң бе, қатты құладың ба? (Жерден топырақ алады) Ұшық, ұшық, ұшық, ұшық. (Абайдың аузына тосып) Мә, түкiршi, Абайжан, өзiмен кетсiн.

	КӨКБАЙ: Әтеңе нәлеттерай, Абай қайда деп алқынған түрлерi жаман едi. Жүрегiм шошынған... Жетiп тынған екен ғой мұраттарына!

	ҚОҢҚА (түсiнбей): Ал, ұшықтадым. Абайжанай, тасқа сүрiндiң бе, боққа сүрiндiң бе?

	АБАЙ (басын сәл көтерiп): Уһ, жалған дүние...

	КӨКБАЙ (Қоңқаға ренжiп): Сiзде бiр... Қайдағыны айтып... Қапияда сабап кеткен, Оразбайлар, сабап...

	ҚОҢҚА: Сабап? (Шошып) Не дейдi? Уа, қанды қол, тас бауыр иттердiң iсi ме едi бұл?!

	АБАЙ (қиналып, тұруға ұмтылады. Бетiне қан жұққан): Қайран қазағым, iстейiн дегенiң осы ма едi? (Сахна сыртынан әйелдердiң сыңсып салған әнi естiледi. Абай елеңдейдi).

	ҚОҢҚА (көкке қолын жайып, отыра қалып): Уа, шұнақ құдай, адамзаттан асып туған Абайды өңшең можантопайдың арасына алып келiп қамағаның аздай, айдалада тұщы етiне ащы таяқ тигiздiргенiң не? Бұл неткен масқарашылық! (Еңкiлдеп жылайды) Бар жазығы өзгеден мойны озықтығы ма? Тәңiрiм, жақсылығы үшiн де жазықты екенау... Бар екенiң шын болса...

	АБАЙ: Уа, Қоңқа! (Орнынан тұрып, Көкбайға сүйенедi). Алланың әмiрiнен адамның аярлығы басым. Жердегi Оразбай үшiн көктегi Алланы тергеп мазалама...

	КӨКБАЙ (Абайдың үстiн қағып): Жаныңызға жарақат салдыау... Өңшең мұндар.

	ҚОҢҚА: Басың аман әйтеуiр, Абайжан. Ақсарбас, ақсарбас.

	АБАЙ (теңселiп): Бүгiн көрген түсiм ұстап бергендей екен. Үлкен үйдiң алтыны жоғалып едi. Ендi таптырмас...

	ҚОҢҚА: Таңдайыңды басшы, Абайжан, жүрегiң ор нығар. Ақсарбас дедiм... Қайдағыны айтпашы...

	АБАЙ: Дүние бiр қауызға сыя келдi, Қоңқа. Базарым тарқаған екен. (Алдына сүзiле қарайды) Мынау не, Көкбай, елес пе, әлде...

	КӨКБАЙ (ол да көз тiгiп): Жiп қой, Абай аға. (Осы кезде сахнада үлкен дар тұзағы секiлдi арқан пайда болады).

	Арқан, қыл шылбыр, Абай аға!

	АБАЙ (теңселiп): Дар тұзағы десеңшi. (Дар тұзағы бiрте-бiрте кiшiрейiп Абайлар тұрған жерге жылжи түседi).

	ҚОҢҚА (үрейленiп): Апырау, барша қазақтың мойны бiрден сыйып кетердей алапат қой мынау. Не жаздық?

	КӨКБАЙ: Күнәһар пәнделерге арнап құдайдың өзi жiберген шығар.

	АБАЙ: Жақындап келедi. Кел, кел.

	КӨКБАЙ (тартқыштап): Түсi суық екен, құрысын қашайық, Абай аға. (Осы кезде аңқау Қоңқа қашып бiраз жерге барып қайтып оралады).

	АБАЙ: Тағдырыңнан қос ат мiнiп қашсаң да құтылмассың, Көкбай. (Тұзақ кiшiрейiп, бұларға тақап қалады). Бұл – маған арналған тұзақ. Өзiм қалап алған қыл бұрау. (Мойнын ыңғайлап iлгерi аттайды). Бақұл бол, бауырлар. Аз ғұмырда орталарыңда жүрiп тұрдым...

	КӨКБАЙ (етегiне жармасып, шырқырап): Абай аға, өле көрме! Маңдайының соры бес елi халқыңды ая!

	ҚОҢҚА (қорсылдап жылап): Сенiң орныңа мен өлейiн. Шыбын жаным садаға сенен. (Мойнын iлгiсi кеп, қалтақтатқанмен аяғы жүрмейдi) Ал, ал, аса ғой...

	КӨКБАЙ (Абайға): Сен өлсең, бұл даланың үмiтi мен сенiмi, арманы мен сағынышы, ары мен иманы бiрге өледi, Абай аға. Қоңқа жанымды қиямын деп тұр ғой орныңызға.

	ҚОҢҚА (көзiн тарс жұмып): Абай үшiн, қидым, қидым. (Көзiн жайлап ашады) Ендi қашан?..

	АБАЙ: Ей, Көкбай, бiрде дана, бiрде бала болдыңау, тәйiрi. Бұл Абайдың ғана басы сыятын, мойыны көтеретiн тұзақ емес пе? (Тұзақты қолына ұстап).

	КӨКБАЙ (жанталасып): Абай аға, шекпенiңiздi шешiңiзшi. Кәне, қарсылық көрсете көрме. Мiне, былай. Ал, ал, құдай (Абайдың шапанын шешiп алады да, тұзаққа желкелiгiнен iледi. Құдды, асылған адам сияқты етiп). Ал, ал, қыл тұзақ, тарт жоғары, ас дарыңа (шапанды iлген дар арқаны жоғары қарай көтерiле жөнеледi. Қоңқа мойнын сипайды. Көкбай қуанып) Абай аға... (Қолымен көктi көрсетедi).

	АБАЙ (толғанып, теңселiп): Мен өмiрмен ойнағаным жоқ, ойлағам. Ризамын саған, Қоңқа шал. (Алға көз тiгедi) Әне, әне, екiншi тұзақ келе жатыр. (Қолымен көрсетiп) Екiншi мәрте... Тағдырды екi қинау жарамайды, Көкбай.

	(Бәрi iлгерi көз тiккен қалпы тұр. Осы кезде сахна сыртынан әйелдердiң сыңсып салған әнi естiледi. Абайдың әнi. Зарлы).



	Төртiншi көрiнiс

	Көшенiң бойы бейнеленген. Биiк-биiк үйлер. Сол көшенiң бойында екi есiк. Бiрiнде «Әкiмшiлiк», екiншiсiнде «Казино» деген жазулар бар. Сахна сыртынан автобустың келiп тоқтағаны естiледi. «Абай атындағы аялдама! Әй, шал, сен осы жерден түсесiң. Здаш жоқ. Все. Кеттiк. Келесi аялдама – «Бiржан сал» деген жүргiзушiнiң даусы. Сахна сыртынан естiлген дауыстар (милицияның ысқырғаны)...

	– Тоқта, шал. Стой!

	– Ал, тоқтадық, шырағым (бұл Абайдың сөзi).

	– Қоржыныңда не бар? Шығар, наркотик пе?

	– Наркотыңды бiлмедiм. Мұның iшiнде...

	– Иә, iшiнде не бар?.. Уақыт жоқ. Давай.

	– Халқымның мұңы мен зары бар!

	– Охохохо! Халқым дейтiн кiм едiң сонша?

	– Ел адақтаған Қыдыр атамын.

	– Бар, бар жөнiңмен. Қайқай, әйда! Адақтай бер елдi. (Ысқырық).

	(Сахнаның бiр шетiнен Абай шығады. Бiрiншi көрiнiстегi ескерткiштен түскендегi киiмiмен жүр. Қолында қоржыны бар. Шаршаған, налыған).

	АБАЙ (қоржынын жерге қойып): Үһ! (Маңдайының терiн сүртедi). Қазағымның кең даласын түгел адақтап шықтым десем, кiм сенер. Арқа мен Атырау, Алтай, Бетпақдала мен Жетiсу... Қалмақтан арашалап қалған жер халқымның игiлiгiнде екен. Бәрi сатылған мына заманда саудаға салып, бұлдап жiбермептi, оған да шүкiр. Патшаның жасауылы құсаған әлгiндей қызыл жағалы, қызыл көз имансыздардың қолына түссе... (Басын шайқайды) Құдайым сақтасын! Ысқырығы құлақты тесiп, қоржынға жармасады. Мұның iшiнде не жатқанын ақтарып көрсе ғой... Ойхой, дүние! Аш қазақтың көз жасына, саясатқа алданған халықтың наласына тұншығып, батып өлер едi.

	Қажыдық, қайғы ойладық ұлғайды арман,

	Шошимын кейiнгi жас балалардан.

	Iсiн сатпай, мөлиiп көзiн сатып,

	Жұрттың бәрi бұл күнде болды аларман.

	Араға бiр жарым ғасыр салып оянып кетiп, халқыма қайта оралып ем, (бас шайқайды) қайғыма зар жамадым. Қайтайын кейiн, оралайын мекенiме. Тек бұл қоржынды өтiрiк өксiп – жұртым демейтiн, жалған күйiнiп – жерiм демейтiн жүрегi таза, жаны пәк сенiмдi қолға тапсырсам болғаны да. (Осы кезде сахнаға Қоңқи шал шығады). Кел, кел, теңдес.

	ҚОҢҚИ (аларып): Здәрсти. (Қолын ұсынады) Атым – Қоңқи.

	АБАЙ: Бұл не, өлген балықтың құйрығы құсатып ұсынып тұрғаның.

	ҚОҢҚИ: Здрәсти дегенiм.

	АБАЙ: Төс түйiстiрiп, баяғыдай арқадан қағысатын бiр жан таппадымау.

	ҚОҢҚИ (қолын сiлтеп): Ой, ол деген – ескiлiк қалдығы. Жаңаша «здрәсти». Все. Iс бiттi.

	АБАЙ: Тобықтыда Қоңқа деген ақ жүрек байғұс шал өтiп едi. Содан аумай қалыпсың, теңдес.

	ҚОҢҚИ: Өзiң кiмсiң? Не iздеп жүрсiң?

	АБАЙ: Жол болсын деген қайда? Әлде қазақы сыпайылық қаза болған ба? (Дауыстап) Жоқ iздеп жүрмiн, жоқ! Ал, тапқыш болсаң тауып бер!

	ҚОҢҚИ: Уа, айқайлама! Саңырау дейсiң бе? Зат жоғалтсаң, «Бюро находокқа» бар. Менен қайран жоқ.

	АБАЙ: Ал, өзiң не iстеп жүрсiң?

	ҚОҢҚИ: Мен осы Абай көшесiнiң қарауылымын.

	АБАЙ: Сен қарамасаң көшенiң таңын бөрi тартып кете ме?

	ҚОҢҚИ: Ұрықары көп, заман жаман, солардан қорғаймын.

	АБАЙ: Заманы емес, адамы десеңшi бұзылған, адамы.

	Ал, теңдес, қай туған боласың. Мен өзiм Тобықтымын.

	ҚОҢҚИ: Руым – Құранды. Ұраным – ұрдажық.

	АБАЙ: Таратып айтсаңшы, жетi атаңа дейiн.

	ҚОҢҚИ: Әкешешем «халық жауы» боп ұсталып кеткен. Өзiм детдомнан шыққанмын. Бiлмеймiн. Пәмилием – Сұраншиев.

	АБАЙ: Ал, өзiң айтқан Абайың кiм осы?

	ҚОҢҚИ: Тыңқылтыңқыл. (Қолымен домбыра тартқанды көрсетiп) Әншi, ақын. Әлдеқашан сүйрегi қурап қалған. Айтпақшы, көп қатын алыпты дейдi. Бабник.

	АБАЙ: Қайран сөзiм қор болған екен, тек Тобықтыға ғана емес...

	ҚОҢҚИ: Солай.

	АБАЙ: Елiңнiң жақсысы кiм, Қоңқи?

	ҚОҢҚИ: Жақсы? (Сұраулы өңмен ойланып) Жақсы көп, қазiрде ақшасы көптiң бәрi жақсы. Ақшасы жоқтың бәрi жаман.

	АБАЙ: Жақсылықты салып алып жүргендерге ел зәре емес.

	(Осы кезде сахна сыртынан ысқырық естiледi. Әлдекiмдер опыр-топыр қашады, бiреулер қуып өтедi).

	ҚОҢҚИ: Рэкет! Рэкеттер көшеге таласып жатыр. (Елеңдеп) Қай жеңгенiң менiкi. (Ойқастап) Ритсоқ! Ритсоқ! Давай! Давай!

	АБАЙ: Қашқаны да, қуғаны да алда. Әй, әй (бас шайқап).

	ҚОҢҚИ: Кейде атысып та алады. (Қолын уқалап) Бакс, бакс, доллар үшiн.

	АБАЙ: Ал, Қоңқи, қалаңның болысы кiм? Соған менi алып бар.

	ҚОҢҚИ: Болыс жоқ, әкiм бар.

	АБАЙ: Иә, әкiмтөреңе апаршы жетелеп. Аманатым бар тапсыратын.

	ҚОҢҚИ («Әкiмшiлiк» деген есiкке жетелеп әкеледi): Мiне, осы – әкiм. Аты – Күтбай. Тез кiрiп шық. Мен тоса тұрайын, шал. (Абай «әкiмшiлiкке» кiргенде, Қоңқи «Казино» деген жазуы бар есiкке кiрiп кетедi. Абай iшке енедi. Төрде – Күтбай әкiм. Жанында бiр жiгiт. Әкiм ашулы. Жiгiттi сыбап жатыр).

	КҮТБАЙ (Абайды көрiп): Күт. Күте тұрыңыз. Маңызды шаруа болып жатыр.

	ЖIГIТ (ызылдап): Күтекеау, ендi өл дейсiз бе, қайт дейсiз? Сiңiрiм созылып шапқылап жүрiп, барлық жерге өзiңiздi жапсырдым. (Күтбай алайып қарайды) Ойбай, суретiңiздi (шоршып түседi).

	КҮТБАЙ: Жапсырмай кет, жапсырмай кеткiр! Ауыздарыңның дуасы жоқ.

	ЖIГIТ: Халықты жинап алып күнде қақсаймын. Қарсыластарының бәрi де өңшең итшошқа. (Қолын сермеп) Сызып, өшiрiп тастаңдар дейiм. Елге жаны ашитын жалғ ыз Күтекең. Қазақтың бiр арысы. Осыған дауыс берсеңдер...

	КҮТБАЙ (жiбiп): Дұрыс, дұрыс, тәк...

	ЖIГIТ: Уақытынан бұрын зейнетақыларыңды аласыңдар. Ақшаны көбейтедi. Ауысқанын (көтерiлiп, мақтанып) кассаға саласыңдар...

	КҮТБАЙ: О, мiне, мiне, доверенное лицо деген осындай болуы керек.

	ЖIГIТ: Тамақ арзандайды. Не iшем, не кием демейсiңдер.

	КҮТБАЙ: Мәледес. Тек осыдан депутат болайын (алақанын уқалап).

	ЖIГIТ: Пәтерпұл кемидi. Күтекеңдi сайласаңдар қаңтарда жауған қар көп жатпай еридi.

	КҮТБАЙ: Оу, азаматым, сiлте!

	ЖIГIТ: Күтекең шетелден гумпомышты әкелiп, тау қылып үйедi. Үйлерiңнен шықпай жатып алып, шетiнен кертiп жей бересiңдер дейiм! (Мақтанып).

	КҮТБАЙ: Ойпырай! Сендi ме ел, сендi ме? (Елеуреп).

	ЖIГIТ: Сенгенде де қарық болып, қырылып қалды. Түгел риза. Тек қана Күтекеңе, Күтекеңе дауыс беремiз десiп, таласып жатыр.

	КҮТБАЙ: Мәләдес! Салғаннан солай демейсiң бе? Арқабасым кеңiп қалды ғой. Уһ! Уһ!

	ЖIГIТ: Ел алдына шығып «осылай да осылай» деп көздi тарс жұмып алып сiлтеп тұрсам, бiр имансыз «Өтiрiк, Күтбай алдамшы, оған сенбеңдер» деп қақсайды. Жағыңа жылан жұмыртқалағыр.

	КҮТБАЙ (шошып): Сосын?

	ЖIГIТ: Берiкболдың сенiмдi өкiлi екен. Былай алып шығып, ит тепкiсiн көрсетiп сабатып (сабағанын көрсетедi) жiбердiм. Қашып құтылды.

	АБАЙ (орнынан көтерiлiп): Уа, шырағым, Күтбай, әкiм деген соң келiп отырмын.

	КҮТБАЙ (қасындағы жiгiтке): Ал, iсiңдi жалғастыра бер. Кейiн келерсiң. (Қолма-қол жайдарланып) Оу, ассалаумағалейкөм, ақсақал. Келiңiз, төрлетiңiз. Кәне, кәне. Қоржыныңызды былай қойыңыз. (Қоржынды қозғай алмайды) Ойбуй, iшiнде не бар, ақсақал?

	АБАЙ: Оны көтеру екiнiң бiрiнiң пешенесiне жазылмаған, Күтбай.

	КҮТБАЙ (таңданып): Апырай, ә. (Орнына отырады).

	АБАЙ: Бiздiң елде, баяғыда Дүтбай деген болыс болушы едi. Түрiң, түсiң айнымай қалыпты. Ал, iсiңдi қайдам!

	КҮТБАЙ: Ол Дүтбай болса, мен Күтбаймын. Бұрынғының болысы, қазiргiнiң әкiмi. Солай, ақсақал. Менiң территориямда тұрасыз ба?

	АБАЙ: Жожоқ, мен ешкiмге бағынышты емеспiн.

	Емiнеркiнмiн.

	КҮТБАЙ: Қалайша? Паспорт, пропыска бойынша...

	АБАЙ: Аспан деген елдiң тұрғынымын, Күтбай (көктi нұсқайды). Уақытша келгем.

	КҮТБАЙ (жұмсарып): Ә, көк қабатты үйдiң бе? Құрылыс қарқынды жүрiп жатыр ғой, Құдайға шүкiр.

	АБАЙ: Үйлерiң биiктегенмен, өздерiң тым аласарып кеткен екенсiңдер.

	КҮТБАЙ: О, дұрыс айтасыз, ақсақал, құрылыс деген қанат жайып, қаланың денесiн (екi иығын қомдап) күн санап көтерiп барады.

	АБАЙ: Даланы аштық, қаланы рэкет жайлапты, Күтбай шырақ. Бұған не айтасың?

	КҮТБАЙ (терезеге қарап): Дала. Даланың еркiндiгiн өз қолына бердiк. Бiрақ еңбек етпейдi. Шетiнен жалқау, жатып iшер. Алма пiс, аузыма түс дейдi. Рэкет деген өзiмiздiң қазақ балалар ғой, өздерi бiр өңшең айналайындар. Сiз түсiнбейсiз, ақсақал, ол деген жаңа кәсiп. Ым, солай.

	АБАЙ: Құлға бостандық берсең, құдыққа құлап өледi деген. Бiрбiрiн алдаған, арбаған, тонаған халық. Сонда мұның аты қазақ болғаны ма?

	КҮТБАЙ: Ал, ақсақал, келген шаруаңа көш. Уақыт тығыз (сағатына қарайды). Алдынала кесiп айтайын, ауылдан қаланы сығалап келiп жүрген бiреу шығарсыз, прописка жасай алмаймын, пәтер бере алмаймын. Кезекте кiсi көп. Материалдық көмек және таусылды. Кассада тиынтебен қалды. Зейнетақыңды көтере алмаймын. Бюджетте ақша жоқ. Бала жетелеп келсең оқуға түсiре алмаймын. Оған тамыртаныстық, ең бастысы (бас бармағы мен балаң үйрегiн уқалап), ақша керек. Сосын не?

	АБАЙ (теңселiп, құлағын басты): Жеттi, Күтбай, жет тi. Алла риза болсын. Тек қояр бiр сауалым бар. Әлгiн де депутат болам деп бар уәдеңдi үйiптөгiп қазақ баласын бұрынсоңды көрмеген мырғамға батырып ең ғой. Қайда кеттi соның бәрi? Желге ұшты ма, жерге сiңдi ме?

	КҮТБАЙ (қызарақтап): Ой, ақсақалай, сiзде бiр.. Уәдеде не тұр. Айтылды, сендi, бiттi. Кейiн кiм тексерiптi.

	АБАЙ: Iс бiттi, қу кеттi екен ғой. (Қоржынын қозғап) Соншама неге ауырлап кеттi десем... Сенiң де үлесiң жеткiлiктi екен мұның iшiнде, Күтбай әкiм.

	КҮТБАЙ (түсiнбей мақтанып): Әрине, ақсақал, көзiмдi тырнап ашқаннан ел, ел деп қақсаумен келемiн.

	Қосқан үлесiмiз шашетектен.

	АБАЙ: Ей, Күтбай шырақ, сенiң ел алдап әкiм болғаныңды, алаяқтықпен депутат атанғалы жүргенiңдi (көктi мезгеп қолымен) ана жерде, биiкте отырған үлкен кiсiге айта барсам қайтедi? Менiмен оның ағайындығы бар едi.

	КҮТБАЙ (шошып): Не дейдi? Үлкен кiсi? (Қалбақтап, бейшара бола қалады) Келген беттеақ айтпайсыз ба, ақсақалау? Үлкен кiсi... Сiз сонда ағасысыз ба?

	АБАЙ: Иә, ағалыiнiлi...

	КҮТБАЙ: Тұрекеңнiң бе, кәдiмгi?

	АБАЙ: Одан да биiктеу.

	КҮТБАЙ: Сырекеңнiң бе? Опырай!

	АБАЙ: Жожоқ, Күтбай әкiм, одан да жоғарылау.

	КҮТБАЙ: Апырай, Нұрекең бе?

	АБАЙ: Таппадың, Күтбай әкiм.

	КҮТБАЙ: Одан биiк пәнде баласы жоқ қой. (Дағдарып) Ендi қайттiм?

	АБАЙ: Бар болғанда қандай! Құрекең. (Көктi меңзейдi) Ұмыттың ба, немене? (Күтбай көкке қарап алақ-жұлақ етедi. Мәңгiрiп). Құдайды (ақырып) ұмыттың ба, антұрған?! (Күтбай мықшиып қалады). Ең үлкен имантаразы сол! Тұрекеңнен де, Сырекеңнен де, Нұрекеңнен де әмiрi күштi жасаған ием ол! Адамды алдарсың, суларсың, өтiрiк күлiп, жалған жылап сендiрерсiң, сенерсiң. Бiрақ бiр құдiреттi әзәзiлiңе бағып ақ жолдан тайдыра алмассың!

	Айырмаң қайсы болыс Дүтбайдан?! Қырыққан серке бұттанып киген киiмiң бе, мойныңа таққан алабажалақ ноқтаң ба? Жабайылардың қатынындай жалбыраған шашың ба? (Абай айтқан сайын Күтбай бүкшие бередi). Баяғы құлқын бiр құлқын! Баяғы, баяғы, баяғы бәрi! Заман қанша құбылса да пәндесiнiң ниетiн тазалай алмаған екен... Әттегенай! (Қоржынын көтерiп алады) Аманат қоржынды табыстар адам таппадымау. (Шығуға беттейдi) Ал, хош тұр, (артына бұрылып) Күтбай әкiм.

	КҮТБАЙ (тығылған жерiнен бас көтерiп): Гудвай! Гудвай!

	(Абай қоржынын арқалап, «әкiмшiлiктен» шығады. Осы кезде Қоңқи да аузы-басын сипалап, «Казинодан» шығады. Көңiлi көтерiңкi. Осы кезде сахна сыртынан ысқырған дауыс, тасырлап қашқан аяқ үнi, айқай-ойбай қатар естiледi).

	ҚОҢҚИ (мәз болып қопаңдап): Ұр! Ұр, давай! Мәләдес! Асқариктер қуып бара жатыр. Шуриктiң жiгiттерi жаппай қашты. Қу, жер, ұр... давай!

	АБАЙ: Қошемет қылып қарқылдап неғып тұрсың? Уһ! (Қоржынын жерге қояды) Күтбайыңа да кiрiп шықтық.

	ҚОҢҚИ: Аузын қу шөппен сүрттi ме? Солай! Осы сен шал дәу де болса кемпiр iздеп жүрген жоқсың ба? Әкелшi құлағыңды (сыбырлайды). Жапжас, (бармағын шошайтып) мынауский. Тек қалтаң қалың болсын.

	АБАЙ: Тәйт, әрi, (ақырып) Құдайдан қорықпаған неме! Мықыны бұлтиған, шашы сымпиған деуiн. Аулақ, аулақ пәлекетiңнен!

	ҚОҢҚИ: Онда жүр, бүгiнгi жастарды көр. («Казиноға» жетелейдi) Өнерiн тамашала. Көңiлiң сүйсiнсiн. Жүр, жүр (алдына түсiп емпеңдеп).

	АБАЙ: Осы заман жастары ма? Жә, жүр онда. (Кiрiп кетедi. Артынша-ақ музыка, у-шу естiледi. Абай iштен атып шығады. Есеңгiреген қалпы) Аллам сақтасын. Жынперiнiң ойнағы ғой мынау. Қайтпасам болмас мәңгiлiк мекенiме. Әттең, қоржын, қоржын, кiмге аманаттасам екен? (Казинодан аузын сүртiп Қоңқи шығады, қызғын).

	ҚОҢҚИ: Тұра сала неге қаштың? Жастар аташкi жақсы екен деп жатыр. Абайға ұқсаған дейдi (мәз болып). Мен орталарына түсiп билеп те жiбердiм. (Билейдi) Гаккалина, гаккалина гамая. Еду я... Көрдiң бе?

	АБАЙ: Қазақтың қайғысы тойған жерiнде қалады. Солай, солай (қайғырып бас изейдi).

	(Осы кезде сахнаға екi әйел шығады. Көшедегi зат сататындар. Екi бөлек көтерiп алған зат, тамақ қоятын кiшкене столдары бар. Абайдың қатарына келiп тұра қалады).

	IӘЙЕЛ (сумаңдап): Айна менен тарақ бар. Алмасаң да қарап қал. Кел, келiңдер саудаға.

	IIӘЙЕЛ (қақылдап): Тамақ бар, тамақ бар. Өзi арзан, өзi тәттi. Алыңдар, алыңдар.

	АБАЙ (жақындап): Есенсiң бе, келiнжан?

	IӘЙЕЛ: Сәламатсыз ба, ата?

	IIӘЙЕЛ: Саудаға келiңiз.

	АБАЙ: Менiң қалағаным табыла қоя ма екен?

	ӘЙЕЛДЕР: Табамыз. Айтыңыз, ата, не керек?

	АБАЙ (саусағын бүгiп санап): Бiр қадақ ар бер, екi қадақ ұят бер, таудай талап бер, таусылмас намыс пен жiгер бер, тарыдай бақ бер.

	ӘЙЕЛДЕР: Ойбай, оны қайдан таптық?

	– Қоржыныңыз толы доллар ма? Өңшең қымбат нәрсе сұрадыңыз.

	– Жож... жоқ, бiзде жоқ, бәрi де түгесiлген Келмеске кеткен. Қазiр шығармайды.

	ҚОҢҚИ (кимелеп): Ендеше маған көсiпкөсiп арсыздықтан, ұятсыздықтан сал. Намыссыз нәйiстiктен, өтiрiктен, жаладан, ойнақтан өлшепөлшеп, кесiпкесiп бере қойыңдар.

	ӘЙЕЛДЕР: Бұл сұрағаныңыз табылып қалар.

	– Партияпартиясымен, вагонвагонымен келедi бiзге.

	(Көзiн ойнатып) Сұрағаныңызды табамыз, қайнаға.

	– Көзi көп товар ғой.

	(Қоңқи сауда жасаған болады). ӘЙЕЛДЕР: Мә, жиырма теңге.

	– Здашыңызды алыңыз.

	(Абай жиырма теңгелiкке қарап, жарыққа ұзақ тұрады).

	АБАЙ (көрсетiп): Мына күпiлi шал кiм?

	ӘЙЕЛДЕР: Ол – Абай. Ақын.

	– Фамилиясы Құнанбаев. Өткееен (даусын созып) ғасырда өмiр сүрген.

	АБАЙ: Абайдың басы здашқа айналғаны ма? Здаш деген тиынтебен, уақтүйек деген сөз емес пе? Бұйтiп құны кетер теңгеге Абайдың басын салып әурелегенi несi, түге. (Ашуланып) Одан да құны жоқ Дүтбай болыстың, болмаса бiр әкiмнiң басын сала салмай ма?!

	Бастарың байлы ма, шырақтарым? Менiң Әйгерiмiме ұқсаған жан екенсiң. Уа, дариғаай!

	ӘЙЕЛДЕР: Бай бар, ата. Жұмыста.

	– Бай жоқ, ата. Өлiп қалған.

	АБАЙ: Иманды болсын (бетiн сипайды. Қоңқи бiр қолымен аузын сипайды). Қызылшақа кiшкенелерiң өсiп жатыр ма?

	ӘЙЕЛДЕР: Садикте.

	– Ала таңмен сүйреп апарып тастаймыз.

	– Тамақ асырау керек, сауда жасаймыз.

	АБАЙ: Кiшкенесiнен ананың жылуына, әкенiң мейiрiмiне шөлдеп, жарымай, ортақ қазанда өскен бала жатбауыр болмай қайтсiн.

	ӘЙЕЛДЕР (жанындағы келiншектi көрсетiп): Мұның аты – Дiлдә. Ескi ақшасың деп келемештеймiн.

	– Қазiрде теңгенiң құны жоқ қой.

	– Иә, доллар болмаса, доллар (саусағын сытырлатып)...

	АБАЙ (мұңайып): Иә, Дiлдә да бiзге жат емес. Ойхой, дәурен!

	ӘЙЕЛДЕР: Сауда жоқ, бiз кеттiк, ата.

	– Хош болыңыз. (Екеуi де шыға жөнеледi).

	ҚОҢҚИ: Сменiм бiттi. Өткiзуiм керек. Кеттiм. (Абайға қарап) Сау тұр!

	АБАЙ: Бiр Аллаға аманатсыңдар. (Қоржынын арқалайды. Аңтарылып тұрады. Осы кезде сахнаға бiрiншi көрiнiстегi үйленiп жатқан жiгiт пен қыз шығады. Қолдарында жас сәби. Ораулы).

	ЖIГIТ (жүгiре басып): Ата, Абай ата. (Абай тоқтайды).

	ҚЫЗ: Ата.

	ЖIГIТ: Абай ата, сiздi iздеп шарламаған жерiмiз қалмады.

	ҚЫЗ: Табанымыздан таусылдық.

	АБАЙ: Жайшылық па, қарақтарым?

	ЖIГIТ: Былтыр үйленерде сiздiң ескерткiшiңiзге гүл қойып, ұлымыз болса, атын Абай қоямыз дегенбiз.

	ҚЫЗ (ұялып): Қыз болса Әйгерiм...

	ЖIГIТ: Ұлымыз бар, ата. Атын өзiңiз қойып берiңiз (сәбидi орауымен Абайдың қолына ұстатады).

	АБАЙ (сәбиге қарап): Кiшкене екен өзi (мейiрленiп). Маңдайы жазық, қыран қабақ жiгiт болғалы тұр екен. Тфә, тфә, тiлкөзден аулақ. Атыңды (сәл кiдiрiп) Абай емес, Абайла деп қойдым. Абайла! Елiңнiң үзiлмеген үмiтiн сенiң қолыңа бердiм. Саған аманат, Абайла. Жез бұйдалы халқыңды болашаққа өзiң жетелеп апар.

	Мынау қоржынды (жiгiт пен қыздың қолына табыстайды) ержетiп, оңы мен солын, батысы мен шығысын, досы мен қасын анық таныған соң табыстарсыңдар! Аманаттың жүгi ауыр. Абайла, бауырым, абайла!

	ЖIГIТ: Рахмет, ата!

	ҚЫЗ: Аманатыңызды орындаймыз. (Екеуi шығып кетедi).

	АБАЙ: Хош, мен де қайттым, мәңгiлiк мекенiме. Ризамын тағдырға. Жасаған ием қазақ дейтiн халықтың ұлы ғып жаратып, басыма сана, тiлiме бояу, қолыма қалам бердi. Жарқыратып маңдай, жабылдырып дұшпан бердi. Алдымды сағым, артымды сағыныш қып өмiр бердi. Бәрiне де шүкiр, ана. Бiр жарым ғасырдан соң оянып кетiп, елiме қайтып оралып ем, орталарыңа бiр Абай сыймады. Ел жаңарған, жасарған. Әттең, тереңiне бармай бетiнен қалқиды, ойсыз сәби секiлдi. Баяғы Оразбайлар, Дүтбайлар, Күнтуарлар, Қаражандар қаптап кетiптi елдi. Сөзiм тағы да өтпедi, зарым керең құлаққа жетпедi. (Абай осыны айтып бiрiншi көрiнiстегi ескерткiш тұрған тас тұғырға, өзiнiң орнына көтерiлдi де, тас мүсiнге айнала бастайды. Жарық төмендетiлгенде «Абай Құнанбаев. 1845-1904 жж.» деген жазу оқылады. Абай ескерткiшке айналады. Ендiгi сөз сахнаның сыртында жалғасады).

	АБАЙ: Кейiнгi жүрегi тас, көзi шөмен ұрпаққа тiрi әулиеден, ескерткiш Абай, сен жақын екенсiң. Мен мәңгi оянбауға бекiндiм. Сен қал орталарында. (Сәл тыныс берiп) Қай ғасырдың белесiнде жүрсең де, «Қайран елiм, қазағым» деп шырқыраған Абайдың даусын естiп жатарсың.

	Шымылдық





ЖӘҢГIР ХАН


	Екi бөлiмдi, төрт көрiнiстi тарихи драма

	Қатысатын кейiпкерлер:

	1.ЖӘҢГIР ХАН – хан

	2.ФАТИМА, ЗЫЛИХА – ханымдар

	3.ҚАРАУЫЛҚОЖА – Жәңгiрдiң қайын атасы

	4.ОЛЬДЕКОН – мұғалiм

	5.ГЕГЕЛЬ – ғалым, жиhанкез

	6.БЕРГМАН – ғалым, жиhанкез

	7.ИВАНОВ – патша шенеунiгi

	8.ЖАҚСЫБАЙ – батыр

	9.ЛАТИП – жағымпаз

	10.НЕССЕЛЬРОДЬЕ – Ресей сыртқы iстер департ аментiнiң директоры

	11.ГАСФОЛЬД – елші

	12.ПОКАТИЛОВ – Орал казактарының басшысы

	13.МАХАМБЕТ – батыр

	14.ИМПЕРАТОР, ИМПЕРАТРИЦА

	Пьесаға мұнан өзге билер, шәкiрттер, татар молда, приказчик, казактар, шал, кемпір, тілмаш қазақ, күйші, т.б. қатысады.



	Бiрiншi бөлiм

	Бiрiншi көрiнiс

	Хан ордасы. Кең де салтанаты асқан, Еуропаша жасақталған бөлме. Қымбат жиhаздар, түбi алтындалған қалыңдығы кереқарыс кiтаптар, шахмат құрулы, бильярд столы тұр, төбеде ондық шам, оның сары бояқ сәулесi император Бiрiншi Николайдың қабырғада iлулi тұрған портретiне түседi. Үстiне патсайы сусыма шапан, басына тақия киген Жәңгiр хан алдымен кiтаптарға үңiледi, бiрiн қолына алып парақтап, күбiрлеп оқиды да бас шайқайды. Керi орнына қояды. Шахмат тақтасына келiп ойланып тұрып бiр жүрiс жасайды.

	ЖӘҢГІР ХАН: Мына екi пешкi алға озыңқырап кетiптi. Ым... Корольдiң жаны жалаңаштанып қалған екен. Қауiпқатердiң алыстан ескен ызғырығы сезiледi. (Тағы жүрiс жасайды). Ым... Кiшкене қамсау болсын. (Жайлап басып бильярдтың жанына келiп кийдi қолына алып айналдырып тұрады да, шалт қимылдап бiр үйiр боп тұрған ақ тастарды перiп кеп жiбередi. Тас тақта бетiнде пышырап шашылады). Жаман айғырдың үйiрi осылай бетбетiмен кiсiнеп қашатын. (Кийге сүйенiп тұрып залға ойлы көз тастайды). Билеушi келiспесе қарашасы да даладан, далаға безiп... (Күрсiнедi) Жә, жетер үш жұмадан берi өзiмдiөзiм iштей мүжiгенiм, Жәңгiр шерлендi деп пұшайман болған орыс орманым, қараша – қорғаным жоқ. Лай судың ортасында жүрiп көрiнбей кеп қабатын ашқарақ шортан сынды бәрi де... «Тамағыма қылқаның кетер демес ем...» Махамбет. Айтады шiркiнiң! Төс қағыстырып, достыққа жарамадық, қылыш қағыстырып, дұшпан бола алмадық. Өңшең өліара. Менiң айналама жауығады, олардың артында – мен, менiң артымда кiм тұрғанын бiлсе неттi. Екi басты самұрық құс өзге түгел Жәңгiр ханның да еңсесiн езiп, қолаяғын бiр жiппен матап тастағанын сезсе қайтедi, жазған!?

	(Сырттан дауыс естiледi: «Қаракең келе жатыр», «Ханның қайын атасы келед». «Оу, Қараке, ассалау мағалейкүм, денi-қарыңыз...» Мұны естiп iштегi хан тыжырынады. Қолына қауырсын қаламы мен қағазын алып столға жайғасады. Iшке Қарауылқожа енедi, үстiнде етегi шұбатылған шапан, басында сәлде. Жүзiнен мейманасы тасыған қуаныш лебi еседi).

	ҚАРАУЫЛҚОЖА (екпiндеп): Ассалаумағалейкүм, (басын сәл иiп) бұл – шаңыраққа берген сәлемiм.

	ЖӘҢГІР ХАН (орнынан көтерiлiп): Ассалаумағалейкүм (қос қолын ұсынады).

	ҚАРАУЫЛҚОЖА: Уағалейкүмассалам (қолын алады). Жәңгiржан, аманесенсiң бе? Кітап ақтарып, қағаз күйелеп отырсың ба? Алыстан ат арытып келген немiс дей ме, қонақ бар деп едi.

	ЖӘҢГІР: Аманбыз, Қареке (қауырсын қаламын аударып-төңкерiп). Бала күннен ұстап қалған қалам ғой. Көп оқысаң – көзге зиян, аз оқысаң – басқа зиян. Меймандар бүгiн өкше көтермек.

	ҚАРАУЫЛҚОЖА (лекiте күлiп): Жөн айттың, Жәңгiржан. Төре мен қожадан оқутоқу қашып құтылған ба? (Құйрық басады). Би үстiнде бiр нұқат, ти астында екi нұқаттан аса алмай жүретiн қара қазақтың боғын қурайға шаншып өскен қарасирағы дейсiң бе?

	ЖӘҢГIР (сұлық): Көңiлдi көрiндiңiз...

	ҚАРАУЫЛҚОЖА: Жүрегiмдi жарғандай қуанышым бар. Жас болса, желөкпе болса «сүйiншiлеп» ат қояр едi.

	Жасамыспыз, Жәңгiржан.

	ЖӘҢГІР: Жұмбағыңыз таусылмадыау, Қараке. (Қабағын шытады) Ол не сүйiншi? Қазан университетiнен бiр жақсы хабар күтулi ем...

	ҚАРАУЫЛҚОЖА (жаратпай): Татаршылсыңау, Жәңгiржан. (Залға күбiрлеп) Қазан дейд... Ауыздарында Алла, қолдарында сауда... Құдайдан жалаңаяқ қашқан өңшең. (Жәңгiрге бұрылып) Ол жақтан үшбу келсе алдымен Фатима тоташтың қолына iлiнер, хан ием.

	ЖӘҢГІР: Ақ патшаның тойына шақыру тосып отыр ем...

	ҚАРАУЫЛҚОЖА: Ақ патшаның тойы... (Төрде iлулi тұрған Бiрiншi Николайдың портретiне көз тастайды) Құлдық, құлдық! (Жымиып, жарамсақтанып) Аткөлiгiң аман болғай, Жәңгiржан. Айтайын, үзiлдiрмей. Кеше Қиыл қырғынында Исатай өлiм тапты.

	ЖӘҢГIР (шошып): Исатай?!

	ҚАРАУЫЛҚОЖА (масайрап): Иә, Исатайды өлтiрдi! Казактар қоя ма қырына алса, найзаны тура жүрегiнен шанышты, жүрегiнен!

	ЖӘҢГІР: Уh! (Терең күрсiнедi. Құйрығы адасып жүрiп орындықты әрең табады). Исатай өлдi де...

	ҚАРАУЫЛҚОЖА (таңырқап): Ата жауың емес пе едi?! (Түсiнбей қалды ма дегендей) Исатай. Кәдiмгi Тайманның елбұзары. Махамбет қашып құтылыпты. Аллақұлдың итаршысы Қайыпқали сұлтан жылыстап жоғалыпты.

	ЖӘҢГІР: Поповтың әскерi ме?.. Бiлгем бiр сойқанның өтерiн. Исатайдың қаны сұраусыз кетпес. Қалың қазақ қайта көтерiледi десеңшi!

	ҚАРАУЫЛҚОЖА: Басшысынан айырылып қайда барады?! Шiлдiң боғындай басы ауған жаққа пышырар, ертеңақ.

	ЖӘҢГІР: Кеше – Исатай, бүгiн – Махамбет, ертеңгi ке зек кiмдiкi, Қареке? Қыл тұзақ тарылып келедi? Ойладыңыз ба?

	ҚАРАУЫЛҚОЖА (налып): Кешегi дұшпанның өлген соң қимайтын несi қалды. Түсiнбедiк, хан ием. Балта шапқандай ғып кеспесе, есiрiк меңдеген ел ертеңақ төбемiзге кертұқыл ойнатар... Әлде Орданы қоршап, шабам деп он күн жатқанын ұмыттың ба олардың?

	ЖӘҢГІР: Орысты айтақтап салып өлтiрткен мен дейдi. Аузымен алысып, құлағымен күн көрген қай қазаққа бәтуа айтарсың? (Қарауыл жаратпай екi иығын кезек қиқаңдатады. Сусыған сәлдесiн түзейдi, жөткерiнедi). Исеке, пейiште болғай дидарың, дүниеге мынау сыймаған (бетiн сипайды).

	ҚАРАУЫЛҚОЖА (бетiн сипар, сипамасын бiлмей сақалын саумалайды): Ым... (Залға қарап) Айналасын айғыр тепкендей ғып отыратын баяғы Жәңгiр жоқ екен. Тұ лыпқа мөңiреппiз... (Жәңгiрге) Ал, хан ием, рұқсат Алладан, мен қайтайын. Ел алыс, жер шалғай.

	ЖӘҢГIР (салқын): Хош тұрыңыз. (Қарауылқожа кетедi). Жағындағы сары жүнiн үрпиткен орысқа бiрбiрiмiздi өңгерiп беруге қалдық. Көкпардың серкесiндей етiп. (Ойланып) Осыдан он жыл бұрын өзiм тұқымын тұз дай құртқым келген Исатай мен Махамбет едi. Олар қайтпады алған бетiнен, өр суындай тасып... Мен iркiлдiм. Iрiккен күлiп келiп құшақтап тұрып пышаққа салатын әрiде жатқан саясаттын. Қуықтай екi өзеннiң арасын ереуiлдеткенде қайда барып пана табам деп жүр бұлар? Қайыс ноқта құтқармас қай басты да. (Орындығына отырады. Iшке Фатима тоташ енедi. Қолында зерен аяқ).

	Ә, тоташ...

	ФАТИМА. Шұбат iшiңiз, хан ием. (Жәңгiр ауыз тиедi). Бiр сергiмейақ қойдыңыз ғой... Қожекең ала таңмен шаң көтерiп шауып келiп едi, кеткенде де атының сауырына қамшыны көмiп, тасырлай жөнелдi...

	ЖӘҢГІР: Бұл елдiң қуанса да, ренжiсе де айызын ат пен әйелден қандыратын ежелгi әдетi емес пе?

	ФАТИМА. Әкесi әлдеқалай аттанған соң әлгi әдiрем қалғыр Зылихасы өзөзiнен жұлынып...

	ЖӘҢГIР (көңiлсiз): Жә... (Өз-өзiнен) Нар жайылар көңiлдiң жайлауында өңшең тоқал ешкi ойнақтадыау. Жә, Фатима тоташ, қатынқалаштың бұралқы сөзi сенiң аузыңның, менiң құлағымның теңi ме?

	ФАТИМА (басын иiп): Ғафу, хан ием.

	ЖӘҢГІР: Ақ патшаға әзiрлеткен тартутаралғының дайындығы қалай?

	ФАТИМА. Шүкiр. Он екi қанат киiз үйдiң сүйегi әзiр. Туырлығы мен бас құрын кеше дайын еттi. Түндiгiнiң жиегiне алтын зер жүгiртiп жатыр.

	ЖӘҢГІР: Ертең сәске уағында өзiм барып тағы бiр көрiп өтермiн.

	ФАТИМА. Хан ием, Ольдекон мырза шәкiрттерiмен келiп сiздi тосып отыр.

	ЖӘҢГІР: Аа? Салғаннан неге айтпадың? Бүгiн шәкiрттердiң мектептi аяқтаған ақжолтай күнi ғой. Кiрсiн де.

	(Фатима шығады, iшке Ольдекон бастаған бес-алты шәкiрт бала кiредi. Ольдекон – «Жәңгiр мектебiнiң» мұғалiмi, үстiне ескi стильдегi костюм, көзiлдiрiк киген. Шәкiрттер ақ көйлек-дамбалды, бастарында тақиясы бар).

	ОЛЬДЕКОН: Сәлематсыз ба, хан ием? (Ұстазы басын игенде, шәкiрттер тiзерлей кетедi).

	ШӘКIРТТЕР (жамырап): Есенсiз бе, хан ием?

	– Бақуаттысыз ба, ата?

	– Сiзге Алла разы болсын айта келдiк.

	– Сiздiң арқаңызда дүниенi таныдық.

	– Көзiмiз ашылды.

	ЖӘҢГIР (күлiп орнынан көтерiледi): Сергей Константинович, қош келдiңiз, қымбаттым. Бүгiнгi соңғы сынаққа өзiм барсам деп ниеттенгенмiн.

	ОЛЬДЕКОН: Естiгем, Жәңгiр Бөкеевич.

	ЖӘҢГІР: Он шәкiрт те сынақты ойдағыдай ұстады ма?

	ОЛЬДЕКОН: Бiлiмдерiнде кемдiк жоқ.

	ЖӘҢГІР: Бәрекелде! (Риза болып) Мұның бәрi сiздiң еңбегiңiз, Ольдекон мырза. (Шәкiрттерге бұрылып) Ал, ұлдарым, қандай пәндi тамамдадыңдар?

	ШӘКIРТТЕР (жамырап): Жағрафия.

	– Математика.

	– Орыс тiлi.

	– Дiни сабақ.

	– Физика пәнi.

	ЖӘҢГIР (қуанып): Жарайсыңдар. Мiне, дүниенiң ашқышы қолдарыңа түстi. Ендi айырыла көрмеңдер. Жаңа физика пәнi дедiңдер. Бiр сұрақ қояйын, кiм мүдiрмей тiл қатар екен?

	ОЛЬДЕКОН: Ал, балалар, айттым ғой, дайын болыңдар.

	ШӘКIРТТЕР: Дайынбыз, хан ием.

	– Әзiрмiз, ұстаз.

	ЖӘҢГIР (аз-кем ойланып): Ым... Мәселен, күн не себептен күркiрейдi?

	ШӘКIРТТЕР (жамырап): Аттас зарядтар бiрбiрiн керi тебедi.

	– Әр аттас зарядтар бiрбiрiн тартады.

	– Осыдан ауа үйкелiске түседi.

	– Электр қуаты пайда болады.

	– Оны бiз күн күркiредi деймiз.

	ЖӘҢГIР (шаттанып): Болашақтарым менiң, жарайсыңдар! (Шәкiрттердiң басынан бiр-бiрлеп сипайды). Ольдекон мырза, сiзге мың алғыс!

	ОЛЬДЕКОН (қуанып): Рахмет, рахмет, Жәңгiр Бөкеевич.

	ЖӘҢГІР: Тыншу бермеген көп арманның бiрiнiң ұшығына жеттiмау. Тәубе, тәубе. (Шәкiрттерге қарап қуланып) Ал бұрын күн күркiрегенiн қариялар қалай түсiн дiретiн?

	ШӘКIРТТЕР (жымыңдап): Әжем шайтан ашуланып әйелiн сабап жатыр дейтiн.

	– Қамшымен жонынан таспа тiлiп.

	– Жожоқ, перiште қуып, шайтан қашып жүр дейтiн.

	– Қорқатын ек.

	(Бәрi мәз боп күлiседi).

	ОЛЬДЕКОН: Ендi ше. Шайтан да, перiште де жоқ (алақанын жайып).

	ЖӘҢГIР (жымиып): Электр қуаты ғана бар екен.

	ШӘКIРТТЕР: Рас, рас.

	ЖӘҢГІР: Ал, ендi, алғашқы түлектер, Омбыдағы Неплюев кадет корпусының есiгi сiздер үшiн ашық тұр. Бұрынғы уағда мыз бойынша алған бiлiмдi жалғауға бек разымыз ба?

	ШӘКIРТТЕР: Уағдамыз уағда.

	– Разымыз, хан ием.

	– Аттанайық алысқа.

	ЖӘҢГІР: Өзiм күншiлiк жерге шығарып салам. (Бiр дорба күмiс теңге алып шәкiрттерге үлестiредi) Бұл мектеп бiтiргендерiңе берген көрiмдiгiм. Келiңдер, айналайындар! Мә, Мұхамбет Салық, Мақаш, кәне, жақында, Өтешқали, аш қалтаңды, Жүсiп, кел, кел, әп бәрекелдi.

	ФАТИМА (iшке еппен басып кiредi): Хан ием, Батыстан келген ғалымдар аттанар алдындағы дәмге жиналды. Сiздi тосуда.

	ЖӘҢГІР: Қазiр барамын.

	ОЛЬДЕКОН: Ықыласпейiлiңiзге мың мәрте рахмет, Жәңгiр Бөкеевич.

	ЖӘҢГІР: Ендеше алыс сапарға қам етiңдер, жас түлектерiм менiң. Хош. (Шәкiрттер тағзым етiп шығады. Хан Ольдеконға бұрылып) Сiз сәл бөгелсеңiз, алыстан туғандарыңыз келген, таныс етейiн.

	ОЛЬДЕКОН (қуанып, қалбалақтап): Жәңгiр Бөкеевич, рахмет. Кiмдер едi келген?

	ЖӘҢГІР: Ғалым hәм жиhанкездер.

	ОЛЬДЕКОН: Ооо! Қандай қуаныш!

	ЖӘҢГІР: Жүрiңiз, Сергей Константинович, жүрiңiз, қымбаттым. (Сахнадағы жарық сөнiп, керi жанғанда келесi бөлмеге өтедi. Сән-салтанатты бөлменiң ортасында жаюлы дастарқан, жасаулы стол тұр. Меймандар Гегель, Бергман, Иванов сұхбат құрып, Бөкей ордасы картасының жанында тұр. Жүздерi жадыраңқы).

	ГЕГЕЛЬ: О, Жәңгiр Бөкеевич! (Көтерiңкi көңiлдi үнге бәрi жалт қарасады).

	ЖӘҢГІР: Қымбатты меймандар, ғафу өтiнем, мектеп бiтiрген шәкiрттермен сұхбат құрып... Әрi түнде ұйқыға кеш жаттыңыздар, асықпай тынықсын деп.

	БЕРГМАН: Шәкiрт тәрбиелеу ұлы iс, Жәңгiр Бөкеев ич.

	ГЕГЕЛЬ: Мына даланың алғашқы реформаторы өзiңiз, құттықтаймын, мырза.

	ИВАНОВ (екi ғалымға жолбасшы боп жүрген ортақол шенеунiк. Ұғым көзқарасы да осы дәрежеде): Әрең деп ояндым. Ұйқы неткен тәттi едi.

	ГЕГЕЛЬ (мысқылдай күлiп): Сiз оянғанмен империя әлi өлi ұйқы құшағында. (Иванов аузын қисайтып бiр есiнейдi).

	БЕРГМАН: Түс көрiп жатыр.

	ГЕГЕЛЬ: «Кому на Руси жить хорошо» деген.

	ЖӘҢГІР: Құрметтi мырзалар, таныс болыңыздар, мек те бiмiздiң оқу iсiнiң меңгерушiсi – Ольдекон Сергей Констан тинович.

	(Меймандар қол берiсiп, алысып танысады).

	ГЕГЕЛЬ: Гегель. Жиhанкезботаник ғалым. Берлиннен. ОЛЬДЕКОН: Бақыттымын танысқаныма.

	БЕРГМАН: Бергман. Өлке тарихы мен табиғатын зерттеушi ғалым. Балтық бойынан.

	ОЛЬДЕКОН: Қуаныштымын.

	ИВАНОВ: Иванов дерсiз. Ныспым – Вася. Мырзалардың құзырындағы жол сiлтеушi шағын чиновник деп бiлерсiз.

	ЖӘҢГІР: Ал, қадiрлi мырзалар, дастарқанға жақындап, дәм алайық. (Бәрi стол басына келедi. Иванов шампанға жармасып, басымен арпалысып жатып, тарс еткiзiп ашады. Жәңгiр жаратпай шытынады. Орыс қыз – даяшы кеп Ивановтың қолынан шампанды алып фужерлерге толтырады). Жаңа таныстық үшiн көтерейiк, мырзалар. (Бәрi қостап қуанышты кейiпте iшiп салысады).

	ИВАНОВ: Маң далада, құм iшiнде шампан iшем деп ойласамшы. Кеше түнде тiптi қызып қалыппын.

	ГЕГЕЛЬ (қабағын шытып): Iшкенжегенiмiзден гөрi бәтуалы әңгiмеге көшелiк.

	БЕРГМАН: Дұрыс айтасыз. Кеше кеш Жәңгiр Бөкеевич ел мен жердiң тарихы мен табиғи байлығынан халық тың салтдәстүрi мен қолөнерiнен аса мәндi мағлұмат бердi.

	ОЛЬДЕКОН: О, Жәңгiр Бөкеевич – аса терең бiлiмдар жан. Жас шағы Астраханда, генералгубернатор Андреевск ийдiң үйiнде өткен. Орысша, француз, араб тiлдерiн ден қойып меңгерген. Батыс өлкенiң шежiресiн жазып бiтiрдi.

	ЖӘҢГIР (қысылыс танытып): Тым мақтап жiбердiңiз, мырза. Көргенiңдi iстеуге көп күш керекпес.

	БЕРГМАН: Дәрiгер Сергачев мырзамен жете таныстық.

	ЖӘҢГІР: Бақсыбалгердiң емдомынан гөрi халық қазiрде дәрiдәрмекке көп ден қоя бастады.

	ГЕГЕЛЬ: Ал, ЕдiлЖайық арасының топономикалық картасын жасатқаныңыздың өзi (картаны көрсетiп) ғажап емес пе?

	(Қонақтар дәм алысады, шампан құйылады).

	БЕРГМАН: Жәңгiр Бөкеевич, қарсы алғаныңыз, қамқорлығыңыз, сыйсияпатыңыз үшiн шексiз алғыс айтамыз. Сiздiң денсаулығыңыз үшiн көтеремiн (фужер қағыстырып iшiседi).

	ИВАНОВ (ыржалақтап): Базарыңыз керемет екен. Әсiресе, тұздаған балығы қандай! Оны сатып отырған күлiмкөз әне бiр жас қатын қандай! Топтолық, аппақ, шұжықтайау, шұжықтай!

	ГЕГЕЛЬ: СанктПетербург ботаника бағының бөлiмшесiн ашып қарағай, қайың, түрлi бұталы өсiмдiк ектiргенiңiздiң өзi таңғаларлық жағдай. Болашақ жазылар ғылыми кiтабыма үлкен бiр тарау боп енедi.

	ЖӘҢГIР (разы кейiппен): Рахмет, мырза. Сiздермен сұхбаттасып еңсем бiр көтерiлiп қалды.

	ОЛЬДЕКОН: Айтары жоқ.

	БЕРГМАН: Шындығын мойындасақ, малмен жатағы бiрге, қоса өрiптұрған надан халық деп есiтiп ек. Қателесiппiз.

	ИВАНОВ: Бәлкiм, Жәңгiр ханы жоқ жердiң бәрi солай шығар.

	(Ольдекон ыза боп бас шайқайды).

	ГЕГЕЛЬ: Ендiгi сапарымыз Дендер тұзды көлi мен Жайық бойына ойысады.

	БЕРГМАН: Көптеген зерттеу жүргiзбекпiз.

	ЖӘҢГІР: Жолбасшы болар екiүш жiгiттi дайындатып қойғанмын.

	ГЕГЕЛЬ: Жәңгiр Бөкеевич, Фатима тоташ кеше би үйiрмесiн ұйымдастырды деп есiттiк.

	ОЛЬДЕКОН: О, Фатима тоташ жас қыздарды iс тiгуге де баулиды.

	ИВАНОВ: Би? Частушкаға қосылып мен де билей алам. (Гегель мен Бергман тыжырынып қалады).

	ЖӘҢГІР: Қазiр өнерлерiн тамашалаймыз. Келесi бөлмеге өтейiк.

	(Жарық сөнiп, керi жанғанда сахна айналады да, келесi бөлме көрiнiс бередi).

	ИВАНОВ (кийдi қолына алып): Кеше оңбай жеңiлдiм, омақаса құладым.

	ОЛЬДЕКОН: Тасты тасқа әлi күнге жөндеп соға алмай жүр екенсiз. (Иванов қарқылдап күледi).

	БЕРГМАН: Да, шахматтың да түбiн түсiре ойнадық.

	ЖӘҢГІР: Кәне, мырзалар, жол жүрер алдында бүлдiршiн қыздардың өнерiне ден қоялық. (Бәрi жайғасып отырған соң хан алақанын шапалақтайды).

	ФАТИМА (есiктен еппен басып кiрiп, бас иiп): Қадiрлi меймандар, кешегi уағда бойынша қыздарым қазақтың ұлттық биiн орындап бередi.

	(Музыка. Әдемi киiнген 7-10 жастағы 4-5 қыз билей жөнеледi. Би аяқтала бере, сырттан ат тұяғының дүбiрi, әрлi-берлi жүгiрген ат дыбысы, дауыстар естiледi. Ольдекон сыртқа шығып, асығыс керi енедi. Жүзiнде абыржу бар. Музыка да, би де кiлт үзiледi).

	ЖӘҢГIР (орнынан көтерiлiп): Жайшылық па, Сергей Константинович?

	ОЛЬДЕКОН: Атты казактар. Мұздай боп қаруланған. (Өзге меймандар да үрпиiсе қалады).

	ЖӘҢГІР: Жай келiс пе?

	ОЛЬДЕКОН: Олар жай жүре ме? Ковалевскийдiң керуенi тоналды! Яицкiден шыққан жазалаушы отрядпыз деседi. Сiзбен шұғыл сөйлеспек.

	ЖӘҢГIР (шарасызданып): Мырзалар, қаштықудының ортасында күнiмiз өтiп барады. Мезгiлсiз мазалағанына айып етпессiздер. Өзi зордың көлеңкесi де зор деушi едi...

	ФАТИМА. Зорлығы да аз емес.

	(Жәңгiр тоташқа жаратпай жалт қарайды, тоташ жүзiн бұрады, меймандар да шарасыз кейiпке енген. Бишi қыздар қаздиып тұрып қалған).



	Екiншi көрiнiс

	Жәңгiр хан тағында отыр. Белiне қылыш асынған. Жүзi қатулы. Алдында әскери киiмдi, шендi, қару-жарақты екi казак тұр.

	ЖӘҢГІР: Менiң алдыма қаружарақпен пенде баласы кiрiп көрген емес.

	КАЗАК I: Заманның өзi ұйтқып тұр ғой.

	КАЗАК II: Даланың бағытсыз құйыны сынды. (Қаруын сипайды).

	ЖӘҢГІР: Ковалевскийдiң керуенi менiң Сарайымның төрiнде тоналмаған шығар (зәрленiп).

	КАЗАК I: Жожоқ, Жәңгiр Бөкеевич, айта көрмеңiз.

	Казак II (тiзе бүгiп): Бiздiң келiсiмiз, сiзге деген тiлектес көңiл.

	ЖӘҢГІР: Өзiм құрметтейтiн Ковалевский мырзаның ғылым үшiн жасақталған керуенiнiң зардап шеккенi, әрине, өкiнiштi.

	КАЗАК I: Мәселе сонда.

	КАЗАК II: Мiндет – тонаған қарақшыны тауып жазалау.

	ЖӘҢГІР: Нақты куә жоқ, кiмге жармасасыз?

	КАЗАК I: Куәнiң керегi не, бiз дала сотын жасаймыз.

	КАЗАК II: Тонаған әлгi Махамбеттiң қарақшылары. Көп бас ауыртып қажетi не?

	КАЗАК I: Көзiн құртамыз. Әрiсi императордың, берiсi Орынбор шекара комиссиясының қадағалауында отырған бейбiт керуендi тонаудан асқан басбұзарлық жоқ.

	ЖӘҢГІР: Казачество атаманы Покатилов мырзаның бұйрығы осы болса, менiң алдымнан өтудiң қажетi қанша едi?

	КАЗАК I: Мәселе керуен сiз билеп отырған өңiрде тоналғанында. Демек, жарлық бойынша жазалаушы отрядпен бiрге сiз де әскер шығарасыз. Күш қосып аттанамыз. (Жәңгiр тұнжырап отырып қалады).

	КАЗАК II: Астрахан, Царицын, Орал мен Орынбор казачествосының төрт жақты қоршауында тұрған бұзақылар тырп етiп көрсiн!

	ЖӘҢГІР: Қанша қол, қандай күш қажет?

	КАЗАК I: Қаруланған 500 жiгiт.

	ЖӘҢГІР: Бөкей ордасында казачествонiкiндей тұрақты әскер жоқ. Үш күн тосыңдар, үш жүз қол қосып берем. (Екi казак бiр-бiрiне барлап қарайды).

	КАЗАК I: Келiстiк. Бiзде аттарымызды тынықтырып алайық.

	ЖӘҢГIР (тұруға ыңғайланып): Күтiмдерiңiз болады. Көрiскенше, мырзалар.

	КАЗАК I (жалт бұрылып): Сiзге Орынбор шекара комиссиясының хатын арнайы табыс ет деп едi. (Iшкi қалтасынан хат шығарып ұсынады). Есiмнен шығып кете жаздады.

	ЖӘҢГIР (қуана қол созып): Рахмет. (Казактар кетедi. Хан хатты ашып оқиды). СанктПетербургте өтетiн Император ағзамның тәж кию тойына... Ым... құрметтi мейман ретiнде... (Дауыстап) Фатима уа, Фатима тоташ (iшке Фатима кiредi).

	ФАТИМА: Жай шақырдыңыз ба, хан ием?

	ЖӘҢГIР (хатты берiп): Тойға дайындал. Аттанамыз.

	ФАТИМА (қуанып, алып-ұшып): Келген екен ғой шақыру. (Оқып) Тәж кию тойы. Тездетейiкшi, хан ием.

	ЖӘҢГІР: Тартутаралғымыз әзiр ме?

	ФАТИМА: Әзiр. Түндiгiн өте әдемi етiп зерледi. Басқұрлары сүт емген құлынның құйрығындай күлтеленiп төгiлiп тұр.

	ЖӘҢГІР: Қайроллаға айт, кешке Сарытау арқылы жолға шығады. Жеккi аттарды қамдасын.

	ФАТИМА: Құп, хан ием.

	ЖӘҢГІР: Жақсыбай батырды шақырт. Тез жетсiн.

	(Фатима қуанып жүгiре басып шығып кетедi, Жәңгiр қылышын қынынан суырып шарт еткiзiп керi салады. Iшке Жақсыбай батыр енедi. Тiзе бүгiп, оң қолын кеудесiне қойып тәу етедi).

	ЖАҚСЫБАЙ: Ассалаумағалейкум, хан ием.

	ЖӘҢГІР: Уа, Жақсыбай, ауылаймағың аман ба?

	ЖАҚСЫБАЙ: Аманесен, хан ием. Не бұйырасыз?

	ЖӘҢГІР: Араға үш күн салып, үш жүз жiгiт алып казак әскерiне iлес.

	ЖАҚСЫБАЙ: Соғысты бастаушымыз ба, қостаушымыз ба, хан ием?

	ЖӘҢГІР: Шайқаста – қостаушы, қашқанда – бастаушы. ЖАҚСЫБАЙ: Жан ауыртпай теп десеңiзшi, хан ием.

	ЖӘҢГІР: Қолға түскенiнiң обалсауабына, жазықтыжазықсызына қарар емес.

	ЖАҚСЫБАЙ: Киiзге орап сабайық.

	ЖӘҢГІР: Түн қараңғысымен төрт тарапқа ат шаптыр. (Жан-жағына сақтана қарайды) Жазалаушы отряд келедi, сақ отырсын де. Он екi биге және хабар жетсiн. Сөз сапырғанға құр мәз болмасын. Қарауындағы елдi талауға салып алмасын.

	ЖАҚСЫБАЙ: Керуендi тонаған кәззәп қолға түссе ше...

	ЖӘҢГІР: Қылмыскерге кiм пана болмақ? Ол Махамбет пе, Мәмбет пе, заң алдында ортақ жауапкер. (Етегiн қағып) Жолың болсын.

	ЖАҚСЫБАЙ: Көрiскенше, хан ием. (Тағзым етiп шығып кетедi).

	(Жәңгiр кең бөлмеде, мұңды қалпы төрт бұрышты кезiп жүрiп алады. Тұрады, алысқа назар тiктеп ойланады. Мырс етiп бас шайқайды. Залды көзбен тiнтедi. Қоңырау шылдырлатады. Бөлмеге бiр татар жiгiтi кiредi).

	ЖӘҢГІР: Кел, Латип.

	ЛАТИП: Не бұйырасыз, хан ием?

	ЖӘҢГІР: Атты казактардың iшiне (сыбырлай сөйлеп) жансыз сал. Ковалевскийдiң керуенiн өздерi әдейi тонатып, бiздi жазықты қылмақ ниетi жоқ па екен? Iшкi бiр ойым осылай дейдi де тұрады.

	ЛАТИП (жылмаң қағып): Құп, хан ием.

	ЖӘҢГІР: Бар. (Оңаша қалған соң хан өз-өзiне күбiрлеп) Ұлтарақтай жердi ұлардай шулатып бiттiк. Мылтық асынып қоқаңдаған казагы, құрық ұстап қалбаңдаған қазағы, қымызға қызған биi, қыздырмаға қызған батыры, шығаршықпас жаны бар, бiр қолында тiзгiнi, бiр қолында дауы, қажып бiткен ханы бар, неткен жұртпыз? Сенiп сыр айтпайтын, кесiп iс iстемейтiн, шапса балтаң өтпейтiн, сабасаң шын жыламайтын, жүрегi емес, аузы қуанатын бұ не заман? Балақтан кiрген дұшпан бастан шығатын, қоныштан кiрген пәлежәле қойыннан не мойыннан шығатын, берге нi – алдамшы, алғаны – алаяқ, жаңалыққа iңкәрлiктi зор намыс көрген, бесалты тоқтышақты қорғаныш көрген бұ неткен дәуiр? Баяғының төресi – билiгiне, қожасы – баланың шопайшүметегiне, биi – руына, батыры – са уытына, қариясы – азанына, кемпiрi – қазанына, келiнi – ошағына, ұлы – босағасына ие боп түтiнiн түзу ұшырып отыратын кез қайда? (Ойланып, ызаланып) Бәрi де астанкестен!

	Әлде цивилизация әкелем деп бұ даланы мезгiлсiз мазаладым ба? Бiр iзбен кiрiпшығып, iн аузын баққан кесiрткедей тыныш жатқаныңмен төбеңнен төнген төрт бiрдей жат қамал жаныңды жәй таптыра ма? Әбiлқайыр бабам бас боп басқан бодандықтың бармақ таңбасы алдымды кескестей бердiау. Әйтпесе, жерiмдi жайлаған самогоншыл жаман казак сарайыма сұраусыз кiрер ме едi?

	(Жәңгiр ызаға булығып терiс айналып тұрғанда есiктен Қарауылқожа, князь Юсуповтың приказчигi, татар молдасы кiрiп, бөгелiп қалады).

	ТАТАР МОЛДА (даусын құран оқығандай созып): Ашшалаумағалейкүм, ханымыз. (Жәңгiр баяу мойын бұрады. Келгендердi тiнте қарайды. Молда басын иiп, еңкеңдеп, тоңқаңдап қалады).

	ҚАРАУЫЛҚОЖА: Ассалаумағалейкум, бұл шаңыраққа берген сәлемiм. Жәңгiржан, аманесенсiң бе?

	ПРИКАЗЧИК: Есенсiз бе, тақсыр?

	ЖӘҢГIР (елп ете түспей, ұстамды): Уағалейкүмассалам. Төрлетiңiздер. (Төрдi нұсқайды) Жайғасыңыздар.

	ТАТАР МОЛДА: Жәңгiржан, бiр адам таққа шықса, он адам атқа шығады деген...

	ҚАРАУЫЛҚОЖА (сәл жымиып): Мiнедi деңiз, әби.

	(Жәңгiр селт етпейдi. Приказчик ыржалақтап қалады).

	ТАТАР МОЛДА: Мiнгеннен шыққан бик матур, қожеке (ернiн тiл жүгiртiп жалайды). Ауа жұтып, ас iшiп жүргенiмiз тек сiздiң арқаңыз. Есiмiңiздi күнiне бес мезгiл намаз дұғама қосып, Алладан сiзге медет тiлеймiн. Жаңа қазанның iргесi кеңiп келедi. Бик, бик, матур.

	ҚАРАУЫЛҚОЖА: Фатима тоташтың туысқандары жаңа қонысқа «Новоказанка» деп ат қойып, айдар тағыпты.

	ТАТАР МОЛДА (бүкшеңдеп): Әммесi солай (таспихын санап мүлги қалады).

	ҚАРАУЫЛҚОЖА: Жәңгiржан, өзiңдi ақ патшаның тәж киер тойына аттанғалы жатыр деп есiтiп, теңiз бойынан өре шауып суыт жеткен бетiмiз. Ақ жол болғай! Қыдыр ием қолдағай!

	(Татар молда өз-өзiнен отырып бетiн сипайды).

	Князь Юсупов мырзаның приказчигi ғой, таныған шығарсыз? (Жәңгiр бас изей салады).

	ПРИКАЗЧИК: Юсупов мырза сiзге дұғайдұғай сәлем жолдады.

	ЖӘҢГIР (өңiн жылытып): Денiқарны сау ма мырзаның?

	ПРИКАЗЧИК: Шүкiр, бақуатты.

	ҚАРАУЫЛҚОЖА: Ақ патшаның тойына сәнсалтанатын келiстiрiп аттаныпты.

	ПРИКАЗЧИК: Иә, (бас шұлғып) екi кемеге сыйсияпат артып Едiл бойымен аттанды.

	ЖӘҢГІР: Бұйырса, СанктПетербургте жүздесермiз князьбен.

	ПРИКАЗЧИК: Князь сiзге сәт сапар тiлейдi. Менi арнайы жiбердi. (Шағын қол чемоданды ханға жақындатып қояды) Жолына қажет болар, ханға өз қолыңмен табыс ет деген.

	ЖӘҢГІР: Алла разы болсын.

	ҚАРАУЫЛҚОЖА: Жәңгiржан, күйеу атымен күл тасы деген, теңiз бойын өз үкiмiңiзбен князьға жалға берiп батаға аштырғалы желiмiз оңынан тұрып, табысы түскiр науадай құйылап тұр ғой. Құдай көпсiнбесiн.

	ЖӘҢГІР: Теңiз жағасындағы қараша тыныш па?

	ҚАРАУЫЛҚОЖА (секем алып): Тыныш, тыныш, қамыстың үкiлi басынан басқа қозғалған нәрсе жоқ.

	ПРИКАЗЧИК: Қыр басындағы бiрекi үй өртенiп кеттi... (Жәңгiр жалт қарайды).

	ҚАРАУЫЛҚОЖА (приказчиктi нұқып қап): Жожоқ, лашық десеңшi, кәдiмгi қамыс лашық. Желдi күнi от тиген де. Ошақты қатыны қараусыз қалдырып...

	ТАТАР МОЛДА (селк етiп): Ғайыптың iсi. Қате болайын десе қойдың құмалағы да ажалыңа себепшi. Ал, хан ием, өзiңiздi тойға Қазан, Үфi арқылы жүредi деп хамма жамағат тосулы. Жол қарап екi көздерi төрт болулы. Ақсарбас атаулы, мен тек бата бергелi келдiм. Иә, Алла...

	(Сахна сәл көлеңкеленедi де Жәңгiр хан, Фатима тоташты аттандырып салу жоралғысы көрiнiс бередi. Шашу шашқан ақ жаулықты апалар, бата берген қариялар, әрлi-берлi жүгiрiскен қыз-келiншектер, конфет, печенье терген абыр-сабыр балалар, кiсiнеген ат, пәуеске доңғалағының шиқыл үнi, үрген ит дауысы қоса-қабат естiледi).

	ДАУЫС: Абыройлы орал, хан ием!

	(Жарық сөнiп, керi жанғанда немесе сахна айналғанда ақ шаңқан киiз үй тұр. Қарулы ақ казактар қоршаған. Екi басшысы есiк алдында, жандарында бiр мұртты қазақ. Жолбасшы, яки тiлмаш. Киiз үйдiң iшiнен бiр шалды казак солдаты сүйреп алып шығып, анадай жерге итерiп құлата салады. Iштен бажылдап кемпiрi шығады. Келiнi көрiнедi. Бiр солдат үй сыртына мылтық атып едi, оқ тиген иттiң қыңсылағаны үдеп барып басылады. Төңкерулi қазанның шетi көтерiлiп бiр баланың басы көрiнедi де, керi жоқ боп кетедi).

	КАЗАК I: Тұр орныңнан, шал (шалды солдат желкелеп алып келедi). Айт, кiмнiң ауылы? (Зәрiн төгiп) Тез!

	ШАЛ: Әлiмбайдың ауылы. (Дiрдектеп) Әлiмбайдың...

	КЕМПIР (бажылдап): Жалғыз баланың атын айтып, жауға ұстап берейiн деп пе ең, ойбай, мына қақбастыай?! Әлде Қойлыбай деген өз атаңды қызғанып тұрсың ба бұлардан?

	КАЗАК II: Демек, Әлiмбай Қойлыбаевтiң ауылы.

	ТIЛМАШ ҚАЗАҚ: Қойлыбаевтар әлгi бұзақы Махамбеттiң нағашы жұрты.

	КАЗАК I: Тонаушының негiзгi ұясы десеңшi.

	КАЗАК II: Он бес күн сабылғанда маң даладан қурай мен түзгiннен басқа қарайған кезiкпеп едi.

	КАЗАК I (шалға): Айт, жаныңды жаhаннамға жiбермей тұрғанда, Махамбет пен оның қарақшылары қайда тығылып жатыр?

	ШАЛ: Шырағымау, Махамбет тығылушы ма едi?

	КАЗАК I: Әне, сөзiн қара, сөзiн! (Шалдың кеудесiнен нұқып) Тонаған керуеннiң мүлкiн қайда жасырдыңдар?

	КЕМПIР (бажылдап): Ауына тамызбай сиiп келгендi олжа көрiп жүрген бұл шал керуен тонай алушы ма едi, ойбай?

	(Бiр солдат жас келiншектi үй айналдырып қуып бара жатады).

	КАЗАК II (айқайлап, тәртiп берiп): Ей, ауылдың жанжағын түгелдей тiнтiп шығыңдар. (Солдаттар тасырлап жүгiре жөнеледi).

	ШАЛ (тiлмаш қазаққа тап-тап берiп): Әй, әтәңа нә лет, үйiме қол бастап әкелiп, шаңырағымды талқандайтындай әкеңдi мен өлтiрiп пе ем?!

	ТIЛМАШ ҚАЗАҚ: Тәртiп солай, шал, тәртiп ортақ.

	ШАЛ (жұлқынып): Ой, өйткен тәртiбiңнiң тап аузына... әлде Махамбеттi мен жасырыппын ба?

	КАЗАК I: Өле алмай тұрып патша ағзамның тәртiбiне тiл тигiзедi, а?

	ТIЛМАШ ҚАЗАҚ: Шын жаны күйiнсе аспандағы құдайды қарғайтын бұ қазаққа ем жоқ (қолын сiлтеп).

	ШАЛ (тiлмашқа тап-тап берiп): Құдайдан садаға кеткiр...

	КАЗАК II: Байлаңдар! (Шалды екi солдат сүйреп апарып түрулi тұрған керегеге таңып тастайды. Ырсылдап екi солдат келедi. Қолдарын жайып жоқ деген белгi бередi).

	КАЗАК I: Демек, бұ жолы да нысанаға дөп тимедiк.

	КАЗАК II (иегiмен киiз үйдi нұсқап): Өртеп кетемiз бе?

	ТIЛМАШ ҚАЗАҚ: Кiмдi мұқатамыз? Керуендi тонаған да, мүлкiн жасырған да бұлар емес қой.

	ШАЛ (жұлқынып): Ұят сендермен қоса туған, бiрақ бұрын өлген! (Екi казак бiр-бiрiне қарасады. Осы сәтте үй сыртынан айқай-шу, төбелес естiледi. Екi казак сасып, жата-жата кетiседi).

	КАЗАК I: Жау келiп қалды! (Наганын оқтап).

	КАЗАК II: Махамбеттiң әскерi шығар. (Төбеге оқ атады). Қап, қапияда басты!

	ТIЛМАШ ҚАЗАҚ (үй сыртынан қарап): Төбелесiп жатқан бiрақ адам ғой. (Осы сәтте бес-алты солдат жабылып жүрiп жасы он бес-он алты жасар бозбаланы сүйрелеп алып келедi. Бозбала: «Атамды байлап, атаңа нәлеттер... Мә, ендеше!» – деп дауыстап ұрғанда екi-үш солдат омақаса құлайды).

	КАЗАК I (орнынан көтерiлiп): Байла иттiң күшiгiн!

	КАЗАК II (жынданып): Ой, шiрiк өңшең! (Құлаған солдатты бөкседен тебедi) Мә, сыбағаң! Шошқаның майын қос қолдап жегенде керiм ең...

	КАЗАК I (жұдырықпен ұрып): Аузы аздық етедi, тыққыштағанда!

	(Солдаттар бозбаланы да жабылып жүрiп керегеге шалдың жанына таңысады).

	КАЗАК II: Өрте кеудесiн отпен! Шындық бұлардың аузынан сонда ғана шығады.

	КЕМПIР (казакқа тап-тап берiп): Менi де байла, құзғын, байла, шалымның қасына! Бiр молада өлейiн.

	(Бiр солдат ағаш басына ораған шүберекке от тұтатып бозбаланың жалаңаш кеудесiн өртейдi. Бозбала қасарысып, ләм демей отыра бередi).

	КАЗАК I (таңғалып): Болашақ Махамбет қой мынау.

	КАЗАК II (жынданып, селкiлдеп): Үйiмен қоса өртеңдер!

	(Осы кезде киiз үйдiң сықырлауығы екiге жарылып ашылып, сыртқа әдемi келiншек қолына бесiк көтерiп шығады да, бесiктi екi казактың алдына әкелiп қояды).

	ШАЛ (дегбiрсiзденiп): Келiн шырақ...

	КЕМПIР (екi казакқа қарап): Әй, азаматпын деп жүргендер, үй иелерi сапар шегiп кеткен, қалғаны кемпiршал, қатынқалаш, балашаға. Бәрi де мына бесiктегi сәбидей қауқарсыз. Қауқарсыз сәбимен соғысып қандай мұратқа жеткелi жүрсiңдер?(Екi казак белiнен қылышын жарқ еткiзiп суырып алып, келiншек пен бесiктi айналып жүре бастайды. Түрлерi әлем-тапырық). Ар, иман деген бар ма өзi сендерде?! (Бiр казак көзiн қысады, бұл оның бетiне түкiредi). Тiфу, оңбаған! (Екiншi казак қылышпен бесiктi қақ ортасынан тартып кеп жiбередi. Сәбидiң шар ете түскенi, кемпiрдiң бажылы, аттың кiсiнегенi, күн күркiреп, найзағай ойнағаны, келiншектiң зары – бәрi қоса қабаттасып кетедi).



	Екiншi бөлiм

	Үшiншi көрiнiс

	Санкт-Петербург шаһары. Император Сарайы. Сәнсалтанаты келiскен, алтын жалатқан бағандары жарқыраған сәулеттi зал. Баяу музыка ойнайды. Сәндi киiнген топ-топ бекзадалар, әскерилер, әр аймақтан шақырылған ұлт өкiлдерi сапырылыс үстiнде. Тосып алушылар, тырна аяқ фужерлерге шампан толтырып алған даяшылар зыр қағады. Есiктен Жәңгiр хан мен Фатима тоташ енедi. Кейбiреулермен бас изесiп, iзеттi сәлемдеседi. Ақсүйек қауымның мейманасы тасыған, шат-шадыман.

	ЖӘҢГIР (Фатимаға): Мiне, патша тойына да үлгердiк.

	ФАТИМА (төбеге, жан-жағына таңырқай қарап):

	Қандай тамаша! Қала да, Сарай да сәнсалтанатқа бөгiп тұр.

	ЖӘҢГІР: Бүгiн бал бередi, яғни би кешi. Ертең тәж кию тойы басталады деседi.

	ФАТИМА: Император балға қатыса ма екен?

	ЖӘҢГІР: Әлбетте.

	(Даяшы жандарына келiп иiлiп шампан ұсынады, хан мен тоташ екi фужер алып ауыз тиедi. Қастарына қолдарына фужер ұстап әңгiмелескен екi мырза кеп бөгеледi).

	НЕССЕЛЬРОДЬЕ: О, қазақ даласының ханы Жәңгiр Бөкеевич, қош келiпсiз.

	ЖӘҢГIР (қуанышты): Сәлематсыз ба, аса қадiрлi Нессельродье мырза? (Төртеуi де бас изесiп амандасады).

	НЕССЕЛЬРОДЬЕ: Ал, қашан келдiңiздер?

	ЖӘҢГІР: Кеше кешкiлiк. Таныс болыңыздар (тоташты нұсқайды), Фатима тоташ.

	НЕССЕЛЬРОДЬЕ: О, Фатима тоташ, естiгем, қандай әдемi есiм. (Басын иiп) Нессельродье. Сыртқы iстер департаментiнiң директоры. (Жанындағы мырзаны нұсқап) Гасфольд мырза, Ресей империясының швед корольдiгiндегi елшiсi.

	ЖӘҢГІР: Жәңгiр Бөкеевич, Бөкей ордасының ханы.

	ГАСФОЛЬД: Танысқаныма қуаныштымын.

	НЕССЕЛЬРОДЬЕ: Қазақ даласындағы соңғы ханымыз. Аса зиялы, бiлiмдар. Айтпақшы, Жәңгiр Бөкеевич, аса қуанышты әрi ризашылықты оқиға – сiздiң тәж киер тойға арнаған тартуыңызды алдық. Оh, қандай ғажап киiз үй. Сыртқы iстер департаментiнiң ауласына тiктiргенмiн, императордың өзi көрiп ерекше мейiрлендi. Айрықша алғыс бiлдiрдi. Сiзге көпкөп рахмет.

	ЖӘҢГІР: Естiгем. Қатты толқыдым. Сiзге және қамқорлығыңыздың алдында ғұмыр бойы қарыздармын (бас иедi).

	ФАТИМА (қуанып): Рахмет, мырза, бiздi шексiз шаттыққа бөледiңiз.

	НЕССЕЛЬРОДЬЕ: Жәңгiр Бөкеевич, той аяқталып елге атанарда менiң мекемеме де кiре шығарсыз. Ақылдасар шаруа, тапсыратын iс бар.

	ЖӘҢГІР: Әлбетте, мырзам.

	(Нессельродье мен Гасфольд өзге топқа беттейдi).

	ФАТИМА (қуанғаннан жүзi бал-бұл жанып): Қарашы, орыс бергенiңдi ұмытпайды.

	ЖӘҢГIР (қуақыланып): Татар алғанын ұмытпайды. Ал қазақ болса екеуiн де ұмытып кетедi. (Екеуi де мәз боп күлiп жiбердi).

	ФАТИМА. Бөкей ордасы татарға қарыздар шығар?

	ЖӘҢГІР: Ал, татар бiткен Жәңгiрге қарыздар.

	(Ортаға шыққан ұйымдастырушы: «Қадiрмендi меймандар, Ресей империясы астанасына аса мәртебелi император ұйымдастырған балға хош келдiңiздер. Қазiр би басталады», – деп жариялайды. Музыка, жұп-жұбымен әсем ырғақты би билегендер сахнаны кернеп кетедi. Орта ларында хан мен тоташ. Ұйымдастырушы: «Аса биiк мәртебелi император мен императрица, қарсы алыңыздар, қадiрлi меймандар». Жиналған жұрт гу етiп басылады. Төбеден ақ мамық жауады. Биiк баспалдақтан қол ұстасқан император мен императрица түсiп келе жатады. Жиналғандар қоғадай жапырылып тағзым етедi. Император мен императрица меймандарға аса жылы мейiрiммен қарап, бас изейдi).

	ИМПЕРАТОР: Ұлы Ресейдiң шапағатына бөленген мырзалар мен ханымдар, ұланасыр қуанышқа куә боп отырсыздар. Әрқайсыңыз Иисус Христостың мейiрiмiне, Ұлы билеушiнiң сенiмiне иесiздер. (Алыстан «Боже, храни царя» деген шiркеу әнi мен сыңғырлай қағылған қоңырау үнi естiледi. Жиналғандарың бiрi тағзым етiп, екiншiлерi әнге қосылып, шоқынып, үшiншiлерi таң-тамаша қалып жатады. Музыкаға император мен императрица баяу қалқып билей жөнеледi. Келесi би басталарда император елдi аралап кеп Фатима тоташқа таңдау тастайды. Екеуi құйын үйiрiп билейдi. Талай ханымның iшiн ит жыртқандай керi күй кешедi. Балды ұйымдастырушы: «Ханымдарға арналған бас жүлденi Фатима тоташ Мұхамбетжановна жеңiп алды!» – деп хабарлағанда жиналған меймандар мәре-сәре болысады. Хан мен тоташты құттықтасады).

	ИМПЕРАТРИЦА: Бас жүлдеге арналған сыйлықты табыс етемiз.

	ИМПЕРАТОР: Келiңiз, Фатима тоташ, қымсынбаңыз, сiз ғажайып билейдi екенсiз. (Ұяң басып жеткен Фатиманың иығына құндыз iшiк жабады).

	ИМПЕРАТРИЦА: Мұншама әдемi билеудi қайдан үйрендiңiз?

	ФАТИМА. Бойжеткен кезiмде Уфадағы би үйiрмесiне қатысқам.

	ИМПЕРАТРИЦА: Әдемi, (күлiмсiреп) өте әдемi! (Бас киiм мен сырға ұсынады). Ұялмаңыз, алыңыз.

	ИМПЕРАТОР (жиналғандарға назар тiктеп): Би леңдер, жарқындарым, билеңдер, билетемiн ғой мен сiздердi.

	(Музыка, би жалғаса түседi де жарық қараңғыланып, керi жанғанда Жәңгiр хан Нессельродьенiң алдында отырады. Кең де жарық кабинет, төрде Бiрiншi Николайдың алтын және екi басты самұрық бейнелi құрсаулы портретi iлулi тұр. Жәңгiр генерал-майор шенiндегi әскери киiм киген. Адъютант келiп екеуiне екi шыныаяқ шай ұсынып шығып кетедi).

	НЕССЕЛЬРОДЬЕ: Жәңгiр Бөкеевич, генералмайор атағыңыз құтты болсын. (Суық жымияды).

	ЖӘҢГІР: Рахмет!

	НЕССЕЛЬРОДЬЕ: Сiз өз нәсiлiңiздiң iшiнде бұл биiк дәрежеге тұңғыш рет қол жеткiзiп отырсыз.

	ЖӘҢГІР: Үлкен мiндет жүктейдi деп те бiлем.

	НЕССЕЛЬРОДЬЕ: Әлбетте. Басы ашық әңгiмеге көшейiк.

	ЖӘҢГІР: Зейiнiм сiзде, мырза.

	НЕССЕЛЬРОДЬЕ: Жәңгiр Бөкеевич, күлбүлтелемей турасына көшсек, Бөкей ордасындағы саяси ахуал мәз емес.

	Қанағаттанғысыз.

	ЖӘҢГІР: Түрлi себебi бар...

	НЕССЕЛЬРОДЬЕ (сөзiң бөлiп): Бiзге себебiнiң қажетi жоқ, қымбаттым. Құлақ қойыңыз, әкеңiз Бөкей қалмақ көшкен соң бос қалған ЕдiлЖайықтың арасын пайдалануға сұрады ма (бармағын бүгiп), сұрады. Ресей империясы әдеттегi кеңпейiлдiгiне салып рұқсат бердi. Қазақ даласына өзгеше басқару жүйесiн енгiзгенде жалғыз ғана Бөкей ордасында хандық басқару қалды. Бұл не, қорыққандық па, әлде сiздiң еңбегiңiздi, жеке басыңызды қадiрлегендiк пе? Резиденция салам дедiңiз, мектеп ашам дедiңiз, банк ашам дедiңiз, базар ашам дедiңiз, аптека ашып, дәрiгер, ұстаймын дедiңiз, қолыңыздан қақтық па? Жоқ. (Орнынан ашуға булығып тұрып кетедi). Сiзге қояр жалғызақ талабымыз болды. Қатаң тәртiп орнат, көтерiлiстi қанжоса етiп бас дедiк... Бастыңыз ба, (алақанын жайып) жоқ. Қайта ғылыми мәнi зор Ковалевскийдiң керуенiн тонатуға дейiн бардыңыз. Степан Разин мен Пугачевтың баскесерлерiн құрықтаған империялық күшке қарсы тұратын жабайы қарақшы дегендер кiмдер өзi?! (Былғары етiгiнiң өкшесiн көтерiп, ұшымен едендi езгiлейдi) Мiне, мынау! ЖӘҢГІР: Кешiрерсiз, тым қызынып кеттiңiз, мырза.

	НЕССЕЛЬРОДЬЕ (шақшиып қарайды): Қызынып...

	ЖӘҢГІР: Ресей империясы бодан елдерiн сауат аштырмай, аптека, дәрiгер ұстатпай, жалпы әлемдiк өркениетке iлестiрмей, қараңғылықта ұстамайтын шығар?

	НЕССЕЛЬРОДЬЕ (оқшырайып): Так, так...

	ЖӘҢГІР: Ендеше бiз де заң мен өмiр талабынан тысқары тiрлiк жасаған жоқпыз деп бiлем.

	НЕССЕЛЬРОДЬЕ: Ал, империяға қарсы бағытталған көтерiлiстi немен ақтайсыз?

	ЖӘҢГІР: Ақтамаймын. Бұл – басты кемшiлiгiмiз. Жалпы бiр ұлттың өзi iшiндегi наразылық, толқулар мен көтерiлiс дүниежүзiнiң тарихында елеулi орын алған, мырза. Тiптi Ресейдiң өз iшiнде де. Бiр қоғамда өмiр сүрiп отырмыз ғой. Демек, бiзге де жат емес. Мәселен, Француз революциясы...

	НЕССЕЛЬРОДЬЕ (шаңқ етiп): Француз революциясы!.. Сiз Ресей империясының сенiмдi өкiлi, хан басыңызбен көтерiлiстi, бұзақылықты жақтап, цивилизацияға ерудiң бiрденбiр жолы осы деп ойлайды екенсiз ғой... Ааа?.. Бiлсекшi!

	ЖӘҢГІР: Ешкiм де, ешбiр қоғамдық формацияда бұзақылықты, қантөгiстi жақтамаған, мырза. Мен тек жалпы түсiнiк ретiнде айтқам... Көтерiлiстiң бiр көсемi өлген, екiншiсiн бұғаулаймыз. Және бұл Ресейге қарсы бағытталған күрес емес, олай ойлауға оқымаған надан қазақтардың сауаты жетпейдi. Бұл өз iшiмiздегi ғана ашуараздық.

	НЕССЕЛЬРОДЬЕ: Екiншiсiн бұғаулаймыз деп жүрiп Ковалевскийдiң керуенiн тонатасыздар.

	ЖӘҢГІР: Айыпты жазаланады. Бiрақ әлi күнге кiм және қандай мақсатпен тоналғаны хақында нақты дерек жоқ.

	НЕССЕЛЬРОДЬЕ: Есiттiк, Жәңгiр Бөкеевич, казак әскерi өзi тонап алып, көтерiлiсшiлерге нақақ жала жауып отыр деген күдiгiңiз де бар көрiнедi.

	(Жәңгiр жалт етiп жан-жағына, залға назар тiктейдi, ерiнiн тiстеп, бас шайқайды. Нессельродье мысқалдай жымияды). Солай, Жәңгiр Бөкеевич.

	ЖӘҢГІР: Ым, түсiнiктi.

	НЕССЕЛЬРОДЬЕ: Ал, (басын бұлғаңдатып) бiзге мына жайт түсiнiксiз. Мәскеу мен СанктПетербург татарлардан қашып құтыла алмай отырғанда сiз Бөкей ордасына сол татарларды не себеппен қаптаттыңыз? Қазан мен Уфадан олардың панисламистiк, түрiкшiлдiк жасырын ұйымы әшкерленгенiнен хабарыңыз бар шығар?

	ЖӘҢГІР: Бұлар маған таза туысқандық ниетпен келгендер.

	НЕССЕЛЬРОДЬЕ: Мәселен, менiң жұбайым Сiбiрде туыпөскен. Оның соңынан барша сiбiрлiктер ере келген жоқ!

	ЖӘҢГІР: Бiзде бауырмалдық басымдау.

	НЕССЕЛЬРОДЬЕ: Тiлi тәттi, дiнi қатты мұсылмандарда бауырмалдық сезiмi бiзге қарағанда күштi дамыған екен ғой. (Жәңгiр тосылып, дағдарады). Жарайды, ал, Гегель, Бергман мырзалар маң далада несiн жоғалтып iздеп жүр?

	ЖӘҢГІР: Қарапайым табиғат зерттеушiлерi. Жиhангез, шақырған да мен емес.

	НЕССЕЛЬРОДЬЕ: Батыстың жасырын тыңшылары еместiгiне кiм кепiл?

	ЖӘҢГІР: Әркiмнiң арұяты өзiнде.

	НЕССЕЛЬРОДЬЕ: Айтпақшы, Жәңгiр Бөкеевич, «Прощай, немытая Россия, страна рабов, страна господь», – деген Лермонтовтың өлеңiн қолмен жазып таратқаны үшiн жер аударылған бұзақы Раевский де сiздiң қолтығыңыз дан пана тауыпты деп есiттiм.

	ЖӘҢГIР (шарасызданып): Раевский Бөкей ордасына Орынбор шекара комиссиясының чиновнигi Владимир Даль мырзаның рұқсат қағазымен келген.

	НЕССЕЛЬРОДЬЕ: Жалпы поляктардан сақ болғайсыз.

	ЖӘҢГIР (үнсiз бас изейдi): Есте тұтайық.

	НЕССЕЛЬРОДЬЕ: Айтпақшы (аяқ астынан жадырап сола бередi), Жәңгiр Бөкеевич, алтын ленталы «Әулие Анна» орденiн алуыңызбен құттықтаймын. Сiз де, бiз де Ресей империясының сенiмдi hәм тақуа құлымыз.

	(Нессельродье де, Жәңгiр де орнынан тұрады).

	ЖӘҢГIР (түсiнiксiз кейiпте): Рахмет!

	НЕССЕЛЬРОДЬЕ: Қош болыңыз.

	ЖӘҢГІР: Көрiскенше. (Бас иiп шығып келе жатып өзөзiнен) Билеңдер, жарқындарым, билеңдер, билетемiн ғой мен сiздердi. Хм...

	(Сахна айналғанда немесе жарық сөнiп, керi жанғанда Орал казачествосының атаманы Покатилов пен екi казак көрiнiс бередi. Сахнаның сәл қаракөлеңкелеу төрiнде әскери жаттығу жүрiп жатады).

	ПОКАТИЛОВ (екi казакка): Так, Жәңгiр хан СанктПетербургте деңдер. Оралатын мерзiмi таяды. (Ойланып) Керуен тонағандардың iзiне түстiңдер ме?

	КАЗАК I: Нақты куә жоқ. Сырт дерекке сенсек, Ковалевский мырза мен Махамбет бұрын кездескен, таныс адамдар деседi.

	КАЗАК II: Демек, ол тонатты деуге қисын жоқ.

	КАЗАК I: Көзiмiзге түскенiн жазаладық.

	КАЗАК II (күлiп): Келесiде iстер бұзақылықтарының есебiнен.

	ПОКАТИЛОВ: Дұррыс!

	(Покатиловқа адъютанты бiр қағаз әкелiп бередi. Оқиды). «Жеделхат. Құпия. Орал казачествосының атаманы Покатилов мырзаға. Бунтарь ақын Могомед Иптемишев кеше Орал қаласына келдi. Қасында Нурберген деген он жасар баласы бар. Оқуға алып келген сыңайлы. Бақылауды күшейтiңiз». (Ойланып) Түсiнiктi.

	КАЗАК I (елеуреп): Қырдан таптырмаған жауымыз өз аяғымен қалаға келсе не тұрыс бар?

	КАЗАК II: Атаман мырза, қазiрақ бұғаулап алдыңызға жеткiзейiк.

	ПОКАТИЛОВ (ойланып): Жоқ! Рұқсат жоқ. (Екi казак оңтарылып, екпiндерi басылып қалады).

	КАЗАК I: Неге?

	КАЗАК II: Ерiк өзiңiзде ендi...

	ПОКАТИЛОВ: Махамбет ұстасса сенiмен, не менiмен

	ұстасқан жоқ, өзiнiң ханына, биiне жауығып жүр. (Екеуiнiң жүзiне сынай қарайды) Бiрбiрiне жағадан ала түссiн, арпалыссын, азу тiстерiн ақситыссын, ақыры екеуi де құрып бiтедi. Бiрбiрiнiң тозтозын шығарады. Бiзге де керегi осы емес пе?

	КАЗАК I (елпiлдеп): Вот это тактика!

	КАЗАК II: Неткен ақыл!

	ПОКАТИЛОВ: Қазiр ұстап Махамбеттi түрмеге салсақ, қалған қолын талқандасақ Бөкей ордасында жымжырт тыныштық орнайды. Ал, ол тыныштық керек пе өзi бiзге? Жожоқ! Тыныштық болмағаннан кейiн ғана бiз казачество атанып, қару ұстап, жан бағып отырмыз. Екатерина екiншi патшайымның бұйрығы әлi күнге күшiнде.

	КАЗАК I: Демек...

	ПОКАТИЛОВ (сыбырлап): Демек, Жәңгiр ханның сойылын соғу керек, бiрақ аса қатты соқпау керек. Исатайы өлдi, ендiгi жерде Махамбеттi сабау керек, бiрақ жанды жерiнен ұрмау керек.

	КАЗАК II: Ақымақ басыма ендi жеттi.

	КАЗАК I: Маған да солай.

	КАЗАК II: Ендi қай бағытта қимылдаймыз?

	ПОКАТИЛОВ: Қоқанның ханы Аллақұл мен Исатайдың айтағына ерiп келiп, үш мың ләшкерiмен қайтадан қашып кететiн Қайыпқали сұлтанды тым үркiтiп алмау ләзiм. Ол Махамбеттей емес, таққа зәру. Жәңгiрдiң қауiптенетiн басты жауы сол. Ол бермен қарай өңмеңдеп бақса, Жәңгiр бiзге кiрiптар бола түседi. Кiрiптарлық жүрген жерде ноқта мен кiсенге де орын табылады.

	КАЗАК I: Түсiнiктi. Өте әдемi саяси ойын.

	КАЗАК II (ойланып): Жәңгiр хан, Махамбет, Қайыпқали сұлтан... өзара ши жүгiрту, ұғындым, атаман. Ал, татарларды ше?

	ПОКАТИЛОВ: Бұрынғы тәсiлмен қимылдаңдар.

	КАЗАКТАР: Құп болады.

	– Сау тұрыңыз.

	(Покатилов үнсiз бас изейдi).



	Төртiншi көрiнiс

	Хан Сарайы. Қазақы бөлме. Төрде Жәңгiр құс көпшiкте шынтақтап ойлы кейiпте жатыр. Бiр қырын шетте күйшi отыр. Салалы саусақтары былпыл қағып жанға жайлы майда қоңыр әуендi шертедi. Хан «Уh!» деп қалып бiр төңкерiлiп түседi.

	ЖӘҢГIР (басын тiктеп): Күйшiм, ендi «Ортекенi» бiр тартшы.

	(Күйшiнiң қарсы алдындағы үш аяқты қондырғы үстiнде жез табақша. Табақшаның бетiнде ағаштан ойып жасаған кiшкене киiк, яки ешкi мүсiндерi. Бәрi басын төмен салып жайылып hәм шөп жұлып жатқан кейiпте. Әлгi мүсiндердiң нақ ортасындағы бiреуiнiң ғана дене бiтiмi қомақтылау. Бұл – ортекесi). КҮЙШI: Құп, хан ием.

	(«Ортеке» күйi басталады. Күй басталуы мұң екен, саз ырғағына сай селкiлдеп, жез табақша үстiндегi киiк, яки ешкi мүсiндерi билей жөнеледi. Күй екпiнiмен бiресе тұра қашқан, бiресе саябырсыған қалып танытады. Тек ортадағы Ортеке ғана маңғаз қалпы әлсiн-әлсiн басын кегжитiп, иiс аулағандай оқшырайып тұрып алады. Күйшiнiң оң аяғының башпайларына жiп байланған. Киiк мүсiндерiн сол арқылы қимыл-қозғалысқа енгiзiп отыр. Күй екпiн ала түсiп кiлт үзiлдi).

	ЖӘҢГІР: Қолаяғың бiрдей жорға екен, күйшiм. Ал, айт, күй соңында ортеке неге сүрiнiп құлады?

	КҮЙШI: Оқ тидi, хан ием. Нақ жүректен.

	ЖӘҢГIР (орнынан тұрып кетедi): Топ бастаған көсемнiң қай заманда да қапия ажалдан аман құтылған кезi аз ғой. Рахмет. Өнерiң өрге басқай. (Күйшi иiлiп шығып кетедi. Қолында зерен аяқ қымызы бар Зылиха кiредi).

	ЗЫЛИХА (мәймеңдей басып ханның жанына келедi): Ойыңызды бөлмедiм бе, хан ием? (Жәңгiр үнсiз көз тастайды). Қымыз iшiңiз.

	ЖӘҢГIР (сiмiрiп): Мынау бiр бапты қымыз ғой, Зылиха.

	ЗЫЛИХА (көзiн ойнатып): Үлкен тойдан оралғалы сергiмейақ қойдыңыз ғой. Қай қырыңызға тап болып қаламыз деп қипақтапақ болдық. Әлде жақпас ас iштiңiз бе? Зауқыңыз болмай жүрген соң қымызды өз қолыммен ашытып, күбiнi қарулы жiгiттерге күндiзтүнi пiстiрiп, iшiне жеңдiбiлектей сүр қазы мен бiр дорба мейiз салдырып... Iше түсiңiз. Бiздiң қолдың дәмiн ұмытқан шығарсыз.

	ЖӘҢГІР: Ым... жай, жел қармап...

	ЗЫЛИХА (жайнақ қағып): Бәрiмiздiң де белiмiзде шықпай жүрген желқұз бар. Қозғалсаң бiттi, кiлт етедi.

	Емi табылса...

	ЖӘҢГIР (қабағын шытып): Жә, жә.

	ЗЫЛИХА (қағыныңқырап): Ел асып, жер асып тойға барып қайтқанында әкелген тоташтың қолүздiгiн алдық. Құдайау, қай бетiмдi шымшиын. Баржоғы бiр көйлектiк мата. Оның өзi селдiреп әйнек құсап, денең түгелi, оның ар жағы тұтас көрiнiп тұрғандай. Елжұрттың көзiне жалаңаш шығарып масқара етейiн дейдi ғой, жүзіқара...

	ЖӘҢГІР: Жә, жә...

	ЗЫЛИХА (шараяқты алып есiкке беттейдi): Құдайай, қай ниетiмiзден таптық, «жә, жә»дан басқа адал сөз естiмейтiн болдық қой.

	(Жiбек шапанды, тақия, қалпақты төрт-бес би кiредi. Ханмен амандасады).

	ЖӘҢГIР (суықтау): Төрлетiңiздер.

	БИЛЕР: Аткөлiгiң аманесен абыройлы оралдың ба, Жәңгiржан?

	– Алыс сапар, ақ патшаның алды сын ғой, тiлегiңдi тiлеумен отырдық.

	– Он екi қанат ақбоз үйдi көрiп бек риза болған шығар.

	– Iшiне төсеген Иранның қалы кiлемi қандай, күн көзi не жайғанда қырғауылдың қанатындай құлпырып, көзiңнiң құртын қоздырады.

	– Ақ патшаның көрмей жүрген дүниесi болмас...

	ЖӘҢГІР: Шүкiр. Тәж кию, таққа отыру тойы ойдағыдай өттi. Орта жүз бен Ұлы жүзден де игiжақсылар шақырылыпты.

	БИЛЕР: Ал, хан ием, ақ патша өзiңнiң атақәбиүрiңдi аспанға көтерiп, жандарал деген атақ берiптi. Құтты болғай.

	– Исi қазақта бұрынсоңды жандарал болған пенде баласы жоқ. Төбемiз көкке екi елi тимей қалды. Ұзағынан сүйiндiргей.

	ЖӘҢГІР: Айтқаныңыз келсiн.

	БИЛЕР: Жандаралдықпен қоса алтын алқасын қоса тағыпты.

	– Құдайдың бергенi баюға жақсы, патшаның бергенi айтуға жақсы.

	– Аман болсақ алтын аяқтан су iшермiз деген осы, хан ием.

	– Он екi би бас қосып құтты болсын айтуға келгенмен қабағыңызда татау бар, шiкiрттенiп қалыпты деп есiтiп iркiлiңкiреп қалдық.

	– Келерiн келген соң аз топпен алдынан өтелiк, бас қосар күндi белгiлер деп ойладық.

	ЖӘҢГІР: Алла риза болсын.

	БИЛЕР: Жандаралдық атағыңызға, алтын алқаңызға он екiмiз бiрiгiп он екi үйiр жылқы атадық.

	– Дүние баршылық қой, бiздiкiн көрiмдiк деп бiлерсiз.

	– Қашанда жiлiктiң мырза басы өзiңiздiкi, қалғаны бiзге жарасқан ғой.

	ЖӘҢГIР (ыңғай бермей): Сiздер атадыңыздар, мен алдым. Бек ризамын. Босқа әуреленiпсiздер. Сол қылқұйрықтың қажетi болмас.

	(Билер аңтарылып бiр-бiрiне қарасады. Өзара кү бiрлеседi. Жәңгiр жүзiн терiс бұрады).

	БИЛЕР: Ханекемдi бiрдеңенiң шалығы ұрған ба, мұнысы несi?

	– Қомсынып отырғаннан сау ма?

	– Қой, он екi үйiр жылқы қай ындынды да бiтер.

	– Жә, аңдысын аңдиық.

	ЖӘҢГІР: Айтқаным айтқан. Боқ дүниеге алданып етекбасты боп бекер жүрiппiз. Не артыңнан ермедi, не шындап ерiк бермейдi бұ қазақ. (Билердiң бiрi бас шұлғып, екiншiсi жорта мүлги қалады). Толған ай жаңаланбай жатып ел iшiн бүлiк жайлапты. Он екi рудың тiзгiнiн ұстап отырып тентек пен телiнi есiрткендерiң не? Әлде құл құтырса, құдыққа құлап өледiнiң керi ме? (Билер бағжаң етiп бiрбiрiне көз тастайды).

	БИЛЕР: Жәңгiржанау бұ күнде бүлiк таңсық па?

	– Исатай өлген соң Махамбет iргелес әлiмдердi көтеремiн деп жалаулатып жүр дейдi.

	– Патшаның құрығы ұзын деушi едi, соған келгенде келте соға бердi.

	– Қарауылқожа жалға берген теңiз жағасындағы жатақ орыстардың да мұрнынан ақ құрт ыршып тұр.

	– Онсыз да құйрығын теуiп ойнаған шу асаудай боп жүрген әлгi Махамбеттiң ағаш үйiн өртеп жiберiптi.

	ЖӘҢГІР: Естiгем. Әлгi Әлiмбай, Қойлыбай дегендердiң ауылындағы бала өлiмi ше?

	БИЛЕР (күмiлжiп): Иә...

	– Перiште ғой...

	– Перi иектеген кәпiрлер өлдiм дегенiңе қарай ма?

	– Бәрi тоналған керуеннiң кесiрi.

	– Көтерiлiстiң десеңшi.

	– Қойлыбай байғұстың иегiн шоштитып, сақалын кесiп әкетiптi.

	– Қой!

	– Таптаза масқара екен?

	– «Жылағанның алдынан өкiрген шығады» деген сол.

	ЖӘҢГIР (күйзелiп): Болмасты болдырам, көнбестi көндiрем деген екен. Әттең дүниеай! Естi деп жүргендерiм өз пайдасына ғана белi мықты, бестi екен өңшең.

	БИЛЕР: Хан ием, (сұрланып) айтқанның аузы, көргеннiң көзi, естiгеннiң құлағы жаман атанды ғой бұ заманда.

	Кiнәнiң бiр ұшы өзiңде.

	– Қожадан қатын алдым деп ауыл жағалап, балалардың шүметегiн уқалап жүрген Қарауылға дейiн есiртiп қойдың.

	– Түбi балағыңа жармасар иттi күшiк күнiнде құртар болар. Ағайын деп аяп едiң, Аллақұлға арқа сүйеп Қайыпқали сұлтан ауылыңа қайтақайта қол төңкермедi ме?

	– Махамбеттi зынданның түбiнде шiрiтер кез талай келдi. Кесiктi сөз, кесек iске бармай қойдыңыз.

	– Айналыпүйiрiлiп келiп ауыл қарғасы құсап отырған бiзге тырнақ батырасыз.

	ЖӘҢГІР: Бiр жағым өрт, бiр жағым құлама жар. Шыбын жанға бола Алла жар дейтiн жайым жоқ. Байыптысын баптармын, дарақысын таптармын. Сылапсипағаннан гөрi күткенiм әлгiндей сыншыл да, шыншыл уәж едi. Ертең намаздыгер мен ақшамның ортасында бас қосалық. Басы бүтiн сөз сонда айтылар. Хош. (Билер сыпырыла жөнеледi).

	(Сахна айналғанда дүбiр естiледi. «Ортеке» күйi ойналады. Жылқы кiсiнейдi. Шайқастан шаршап-шалдығып келе жатқан Махамбеттiң қолы көрiнiс бередi. Жараланған, бiр-бiрiн сүйеген, найзалы, қылышты, айбалталы, садақты, шитiмылтықты топ. Керегеге салып алып келе жатқан ауыр жарақат алғандар да жоқ емес. Қалың топ сахнадан өтiп бола бергенде соңдарынан Жәңгiр хан да шығады. Үстiнде генерал-майор шенiндегi әскери киiм).

	ЖӘҢГIР (дауыстап): Әй, Махамбет, тоқта, ат басын бұра кет. (Махамбет керi оралып ханға бетпе-бет кеп тұрады). Ит көйлегiн бұрын тоздырғанымыз бар едi, қазақы амансаулықты қаза қылдық па ендi?!

	МАХАМБЕТ: Ассалаумағалейкүм, қожа мен татарға, қала бердi кәпiрге қол берiп, алақан жайып, қазақылық алдымен сiзден қашқан жоқ па?

	ЖӘҢГІР: Уағалейкүмассалам, Құран Кәрiмде «Жерд егi билеушi – аспандағы Алланың уәкiлi» деген сөз бар. Бiр сәлемдi беруге де, алуға да татитын құнымыз бар шығар.

	МАХАМБЕТ: Әлбетте.

	ЖӘҢГІР: Исатай осы тұрған екеумiзге де аға едi, иманы жолдас болғай.

	МАХАМБЕТ: Батырдың құны мен батасының бұлына жетсеңiз ұзын жолдың үстiнде жарты ауыз сөзбен жарытымсыз көңiл айтпас едiңiз.

	ЖӘҢГІР: Еңкейме есiгi, шалқайма төрi таптырмас, ұшыпқонып жүрген шаңырақтың артынан қуалап жүрiп бата оқығанды қайдан көрдiң, Махамбет?

	МАХАМБЕТ: Жерден безсек те, елден безген жоқ едiк. Ендеше сақалын кестiрген Қойлыбайға да көңiл айтыңыз. Немересi шейiт кеткенмен, өзi тiрi. Дұшпан жеңген жауының екi көзiн жылау үшiн аман қалдыратын әдетi емес пе?

	ЖӘҢГІР: Әй, Махамбет, шалқақ басып, асқақ жүрiп болдың. Мәмiле басын түйейiк. Екi даушы бiр келсе, амалыңның кеткенi, екi ауру бiр келсе, ажалыңның жет кенi. Барар жер, басар тауды қуықтай екi өзеннiң арасымен өлшеме. Бұл өңiрге екеумiз тебiссек сиярмыз. Өзге тепсе өрiсiңнен шығарар.

	МАХАМБЕТ: Сауырыма тиетiнi жаттың тұяғы ма, жақынның тұяғы ма, аяйтын тұщы етiм қалған жоқ (кетуге ыңғайланады).

	ЖӘҢГІР: Қайт райыңнан, Махамбет. Қара орманға қарсы көтерiлген оңбас, қисық мүйiз өгiздей қыңыр мiнезiң басыңа бақ боп қонбас.

	МАХАМБЕТ: Алмас кездiк шабуға бар, қайтуға жоқ.

	ЖӘҢГІР: Бұ қазаққа өзiң хан болсаң не шапағат көрсетер ең? Байламы жоқ сөзiн бағасың ба, бәтуасы жоқ iсiн бағасың ба? Сенi құртсам халықтың азасына қалам, менi құртсаң патшаның назасына қаласың. Қайт, Махамбет, райыңнан, қайт.

	МАХАМБЕТ: Аллаға берген антым, адамға берген уә дем бар. Ендiгi жерде хан айтты деп ақ жолдан тайып, күнә кар атана алмаспын.

	ЖӘҢГІР: Жолдың бәрi соқпақ боларын, мойның – қазық, кәлләңа тоқпақ қонарын сезсең неттi, Махамбет!

	МАХАМБЕТ: Соның бәрiне төзiп бағар ер жүректi қия гөр, Алла! Хош, тағы да хош. (Махамбет жүрiп кетедi).

	ЖӘҢГIР (булығып өңiр тиегiн ағытады): Ұрынарға тау таппай, соғысарға жау таппай кеттi ме, тағы да... Түсiнбедiау жаттық пиғылымен шырқыраған жанымды! Кiм қалды мынау әзiз дүниеде? Бар ма сүйiнсем сүйенiш, жантайсам таяныш болар бiреулерiң?! (Құлашын жайып қақ ортада тұрған ханның жан-жағынан алты топ шығады. Олар – орыс әскерi (казактар), Қарауылқожа, татар молдасы, көтерiлiсшiлер, әйелдерi, билер, шәкiрттер. Ханды жаймен қаусыра түседi. Осы сәтте баяғы бесiкте жатып қылышпен шабылған сәбидiң шар етiп жылаған даусы естiледi. Бұл дауыс – Жәңгiрдiң жан-дүниесiнiң дау сы едi). Әкем Бөкей хан (алабұртып) «жиғаның бұ йыр сын, ұлым» деп жатып бақи кешкен. Талайы кәусар көңiлiмнiң қанатын күйдiрiп кетсе де бұл пәнидегi бұлағай дәуренде қимайтындарым да бар екен. Ал, жиғаным ше? (Жан-жағындағыларға қарайды) Түйежапырақтың көлеңкесiндей қысқа күнге қырық құбылған досжаран жиыппын. Көз аясына сыяр жерден әрiнi көрмейтiн қасдұшпан жиыппын. Күйектей сақалы мен атадан қалған мақалынан басқа дәнеңесi жоқ бай мен би жиыппын. Қызыл өрттей шарпыған қызғаныш жиыппын. Көзiн күлмеңдетiп қызқатын жиыппын. Оңған бөздей атақабырой жиып пын. Жиғантергенiң осы болса!.. (Өзгесi сахнаның әр түкпiрiне сiңiп жоғалады да, тек шәкiрттерi ғана қалады. Шәкiрттердi құшақтап, алға бiр-екi қадам басады). Маған жеткiзбей кеткен арман сендерге ұстата қойса жақсы. Маған талай жер соқтырған өкiнiш сендерден аулақ қашса жақсы.

	Болашақтарымай менiң!

	Шымылдық





БАС


	(Махамбеттiң өлмес рухына арнадық)

	Екi бөлiмдi, төрт көрiнiстi драма

	Қатысатын кейiпкерлер:

	1.НОЭЛЬ – антрополог

	2.ҚҰРАҚ – ауыл шалы

	3.ДӘУРЕН – жiгiт

	4.ЫҚЫЛАС ТӨЛЕЕВИЧ – бастық

	5.ҚАШҚАРИЯ – әйелi

	6.АЙЫМ – қызы

	7.БАЙМАҒАМБЕТ АЙШУАҚОВИЧ – министр

	8.ҚАЙЫПҚАЛИ ЕСIМОВИЧ – профессор

	9.ҚАРАУЫЛҚОЖА – ауыл әкiмi

	10.ИСАТАЙ – оппозиция мүшесi

	11.МАХАМБЕТ – ақын, маскүнем

	Пьесаға мұнан өзге Махамбеттiң, Баймағамбет сұлтанның, Қайыпқали сұлтанның, Ықыластың рухы және көпшiлiк, т.б. қатысады.



	Бiрiншi бөлiм

	Бiрiншi көрiнiс

	Сахна ашылғанда Ноэльдiң шеберханасы көрiнiс бередi. Сөреде, жарда, жерде антропотология ғылымына қа тысты заттар, бас сүйектер, мазар суреттерi тұр. Ноэльдiң өзi майшам жағып столда отыр. Шаршаулы, жағын таянған. Қарсы алдында тұғырда бiр бас сүйек тұр. Бұл – Махамбеттiкi. Оның жанында гипстен жасалған бас сүйектiң ет жамалған нұқасы. Тек сақалы ғана жоқ.

	НОЭЛЬ (орнынан тұрып бас сүйектiң жанына таяйды): Махамбет. «…Ерлердiң, басы қайда қалмаған?» Қайран, Маха. Сенiң басың Қаройда қалды. Кеңсайда жатсаң ше? Жақсылармен қол ұстасып, шеп құрып... Жожоқ, Маха, ол саған жараспайды. Әрi шабылған баспен олардың арасына кiре алмайсың. (Бас сүйектiң желке тұсына үңiлiп сипайды) Бiр, екi, үш мәрте қылыш тиген. Әлде айбалта. Айтылмай қалған соңғы сөзiң қандай екен?! «Қатынбаладан аулақ!» (Бас шайқайды) Жожоқ! «Қабырғалы қалың жұртым, қайдасың?» Келмейдi. «Қаумалаған қарындас қазақта бар да, менде жоқ» дегенсiң тiрiңде. Соны бiле тұра кiмге сендiң, Маха? Аа?

	(Бүйiрдегi есiк ашылып, кофе ұстаған әйел iшке енедi).

	ӘЙЕЛ (кофесiн тарс еткiзiп столға қояды): Жынды боп кеттiң бе? Ертеңдiкеш қу баспен сөйлесiп? Көр қазып бiр әуре, саудыраған сүйектi мүсiндеймiн деп екi әуре. Ендi онымен сырласып үш әуре. Бұл не сұмдығың?!

	НОЭЛЬ: Ендi сәл қалды. Сақалы, сақалы…

	ӘЙЕЛ (шаптығып): Өй, тап сақалын… Москваға көшемiз дегелi үш ай… Пәтер дайын, қызың телефоннан түспей зарлап отыр. Қал онда қу басты құшақтап. Күнi ертең поезға мiнем…

	НОЭЛЬ (жанығып): Эленора, бiр күн мұрсат бер. Бәрiн бiтiремiн де, басты басшыларға тапсырамын. Все! Кетемiз. (Әйел етегiн теуiп тастап ашулы қалпы шығып кетедi). Уh! (Бас шайқап күрсiнедi). Ертең күнi Атырау мен Алматыда қойылар ескерткiш осыған қарап жасалады. (Қолына картоннан қиып қараға боялған сақал кесiндерiн мүсiннiң иегiне апарып өлшей бастайды). Тәк, күйек сақал, үйлеспейдi, ұзын сақал, батырдiкi емес, бидiкi, селдiр сақал – әлжуаздiкi.

	Аллакем ақындық пен батырлықты Махамбеттiң бiр басына қиғанда, мен, антропотолог Шаяхметов, осы екi ұлы қасиеттi ұйытып ұстап тұрар бiр сақал жасай алмағаным неткенiм?

	(Шаршап столға отырады да, маужырай бастайды, сахна жарығы да көмескiленiп барып сөнедi. Шеттен дөңгелек ойма жарық пайда болады. Жарықта – тұтас ақ кебiнге оранған бассыз Махамбеттiң елес-бейнесi. Жа рықпен бiрге жылжып, бiр басып, екi басып столға тояйды. Ноэль қалғып кеткен. Елес-бейне жанына кеп тұрады. Жарық пен елес-бейне пайда болғаннан бастап Махамбеттiң өлеңi сахнаның сыртынан оқылады. Өлең терең күрсiнiспен оқылып тұрғанда бәсең қимылды қылыш, найзаның қақтығысы, аттың кiсiнегенi, тұяқ дүбiрi, жанталасқан дауыстар талып естiлiп тұрады).

	…Адамы қойдай қырылып,

	Құлазыған жер қалдыау!

	Қиқулап құстар қонатын,

	Суы тұнық көл қалдыау!

	Тәрбиелеп өсiрген

	Ата мен ана бұл қалдыау!

	Бұлардан ендi қимайтын

	Ендi менiң нем қалдыау!..

	Ақ жүрегiн тебiрентiп,

	Ер көңiлiн желдентiп,

	Ақ сүйектiң баласын

	Қара ұлына теңгертiп,

	Қоңыраулы найза өңгердiм,

	Жетiмдерге жем бердiм,

	Жесiрлерге жер бердiм,

	Ақырында, дүниеай,

	Сол ерлiктен не көрдiм?!

	(Елес-бейне өлең оқылып болғанда столға бiр затты тастайды да, ғайып болады. Ноэль шошып оянады).

	НОЭЛЬ (абдырап): Бұл кiм, тәңiрiмау? «Бассыз салт атты» құсап келген? Мынау не? (Елес-бейне тастаған затты столдан көтередi) Сақалы несi? Тоқта, тоқта, кәне? (Сақалды тарамдап мүсiнге жапсырады). Мiне, осы лай, қатып кеттi. Түуh, әлденеше күн азапқа салғанда… (Мүсiндi айналдыра қарап, сұқтанып) Осы бейнеңмен қал, Маха, қазақтың көзiнде, көңiлiнде, жүрегiнде! Мен шаршадым. Қажығаным сондай, елестер иектедi менi. (Мүсiндi қос қолдап жоғары көтередi) Разы бол маған!

	(Сахна айналғанда басты ақ матаға орап алған Ноэль Республикалық мәдени және тарихи ескерткiш тер дi қорғау қоғамының басшысы Ықылас Төлеевичке келедi.

	Төрде Ықылас Төлеевич отыр).

	НОЭЛЬ: Ықылас Төлеевич, сәлематсыз ба?

	Ы. ТӨЛЕЕВИЧ: Саламат, Ноэль Жұмабаевич, саламат (маңғаз қалпы). Ал, көш көлiктi болсын.

	НОЭЛЬ (қолындағысын столға қойып): Рахмет.

	Ы. ТӨЛЕЕВИЧ: Республикамызды басқарған жарықтық Жұмекең ақсақалдың ұлы, өзi Ресейге көшiп барады. Құрметпен шығарып салайық деп жоғары басшылыққа құлаққағыс еттiм. Ал, өзiм Мәдени және тарихи ескерткiштердi қорғау қоғамының Құрмет грамотасын әзiрлеп қойдым.

	НОЭЛЬ: Рахмет. Марапатқа зәру емеспiн, Ықылас Төлеевич, тығыз шаруам бар. Рұқсат болса…

	Ы. ТӨЛЕЕВИЧ: Айт. Қоғамға қатысты болса, шешуге әзiр мiз.

	НОЭЛЬ: Именно осы қоғамға қатысты. Махамбетттiң мүсiнiн қалпына келтiрдiм, оны өзiңiз бiлесiз…

	Ы. ТӨЛЕЕВИЧ: О, Махамбет Өтемiсовичтi ме, бiлмегенде ше. Ұлы ақын, қазақ халқының мақтанышы ғой.

	НОЭЛЬ: Дұрыс айтасыз, ұлы тұлға… Көтерiлiс көсемi.

	Ы. ТӨЛЕЕВИЧ: Оған сөз бар ма, бауырым! Жалғыз қызым Айым осы Махамбет творчествосынан қорғағалы жүр.

	НОЭЛЬ: Үлкен жаңалық. Тақырыбы қандай?

	Ы. ТӨЛЕЕВИЧ: «Махамбет өлеңдерiндегi бостандық сарыны». Тақырыбы қатып тұр ендi. Ал, жетекшiсi – атақты академик Қайыпқали Есимович.

	НОЭЛЬ: Құтты болсын. (Ораулы затты қозғап) Ал, ендi…

	Ы. ТӨЛЕЕВИЧ: Иә, иә, тездетiп шаруаңа көш.

	НОЭЛЬ (орауды жазып): Мынау – сол өзiм қазып алған Махамбеттiң басы.

	Ы. ТӨЛЕЕВИЧ (шошып): Астапыралла, не дейдi! Жап, жап орауын. Құрсын!..

	НОЭЛЬ (таңғалып): Бастан несiне шошыдыңыз? (Қолына алып Ықылас Төлеевичке қарай беттейдi). Он шақты тiсi тiрiсiнде түскен. Желке сүйекте айбалтаның үш бiрдей iзi бар. (Төмен қараған қалпы) Мiне, бiр, екi…

	Ы. ТӨЛЕЕВИЧ (стол айналып қашып): Таста, атаңа ғана нәлеттi. Адамның иманын ұшырмай. Ғалым, ғалым дегенге осылардың есi ауып кеткенау деймiн.

	НОЭЛЬ: Ықа, айнала қашпасаңызшы. Өзiңiз әлгiнде ғана мақтаған ұлы ақынның басы ғой.

	Ы. ТӨЛЕЕВИЧ (ит көрген текекөзденiп): Ну и что?

	НОЭЛЬ: Қазақ халқының мақтанышы… Қызыңыз қорғайын деп жатыр.

	Ы. ТӨЛЕЕВИЧ: Әкет, әкет, жасыр, жап. (Алқымын ашып, су құйып iшедi) Сендер бар ғой, (саусағын безеп) сендер! Айдыңкүннiң аманында кiсiнi шошытып өлтiрерсiңдер. Өңшең жынды! Тыптыныш отырған кiсiге қарай қу басты ала шауып, ала жүгiрiп… Сендер ме, сендер!..

	НОЭЛЬ: Мен мiндетiмнен құтылдым, Ықылас Төлеевич, ендi ақынның басын Сiздiң мекемеге тапсырамын.

	Ы. ТӨЛЕЕВИЧ (тағы шошып): Қалайша? Не үшiн? НОЭЛЬ: Солай. Москваға алып кетпеймiн ғой.

	Ы. ТӨЛЕЕВИЧ: Сонда мәдени... (тұтығып) тарихи ескерт кiштердi қорғау қоғамы қу бас жинайтын орын ба?

	НОЭЛЬ: Сiз қорғап отырған сол мәдени, тарихи ескерткiштер шындап келгенде адам сүйегiнiң үстiне салынған мазарлар ғой.

	Ы. ТӨЛЕЕВИЧ: Ал, салынсын.

	НОЭЛЬ: Сонда сiздерге үстi керек те, астында жатқан боздақтардың құны көк тиын болғаны ма?

	Ы. ТӨЛЕЕВИЧ: Әй, слушай, сен маған жөн айтуға шықтың ғой. Кiмсiң сен өзi?

	НОЭЛЬ: Махамбеттiң қасында түк те емеспiн. Бұл бас – (кетуге ыңғайланып) Қазақстанның байлығы. Осында қалуға тиiстi. Ал мен…

	Ы. ТӨЛЕЕВИЧ (жанталасып): Тоқта, Ноэль, мен қазiр… Мәдениет министрi Баймағамбет Айшуақович пен ақылдасып алайын. (Ноэльге жаратпай қарап) Осы сендердiң шырт етпе мiнездерiңай, алашапқын асы ғыстықтарыңай. (Телефонды тере бастайды). Мұндай жауапты шаруаны байыппен, ақылмен шешу керек. Алло, әлө, ассалаумағалейкөм, Баймағамбет Айшуақович, бұл мен ғой. (Елпiлдеп) Иә, иә деймiн. (Қыт-қыттап күлiп) Тап солай дедi ме? Осы сiздiң үйдегi жеңешем тура бар ғой, данышпан. Iи, құйттай қолғабысымды… Сiздiң көлеңкеңiз кеңау, рулы ел сыйып кеткендей. Шiли өнеге ғып айтып отырамын (қыт-қыттап күледi). Иә, көп шаруа жоқ, Баймағамбет Айшуақович, әлгi Махамбет ақынның басы бар ғой, ана бiр жылы Ноэль Шаяхметов қазып алып мүсi нiн жасаған… Ол бас әлi күнге Алматыда не бiтiрiп жүр дейсiз бе? (Ноэльге ежiрейiп қояды) Ендi сөреде тұрып қалған да… Соны Ноэль бiзге тастап кетемiн дейдi… Ақынның аяу лы басы ғой, соны Мәдениет министрлiгi алып қалмас па екен деп звондап отырғаным. Өзiмiз де қимаймыз, берсек тек сiздiң беделiңiз үшiн ғана беремiз. Өйткенi ол Махамбет Өтемисовичтiң әзiз басы ғой… Мәдениеттiң басқа қатысы жоқ дейсiз бе? Академияның тарих және этнография институты алмай, Ноэльға қолтықтатып жiберiптi. Япырай, а?.. Ал, сау болыңыз. (Ноэльға кiжiнiп) Осы сендер ме, сендер, тыныш жатқан басты көрден қазып алып…

	(Iшке баса-көктеп ақын кiредi. Бұл кәдiмгi алматылық Махамбет ақын. Әдеттегiдей қызғын. Адуынды. Үстiбасы алқа-салқалау). Әй, шырағым, жай ма? (Жаратпай) Басакөктеп. Бұл мемлекеттiк мекеме ме, әлде…

	НОЭЛЬ (жүзiн жылытып): О, амансыз ба, Махамбет ақын?

	МАХАМБЕТ: Аманбыз, бауыр. (Ықыласқа қарап) Көкемнiң қабағы келiспей тұр екен.

	Ы. ТӨЛЕЕВИЧ: Үлкен орынның үлкен жауапкершiлiгi, мiндетi болады, шырағым. Ол көше айнала берiп бiр жартыны бөлiп iшу емес. Басымыз қатып отыр.

	НОЭЛЬ: Өткенде оқыған өлеңiңiз... Ендi сұмдық. Қалай едi, Маха?

	МАХАМБЕТ: Шарап iшiп шалықтадым, ол анық.

	Қанатсыз да қалықтадым, ол анық.

	Өлең жазып арықтадым, ол анық.

	Өмiр сүрiп жарытпадым, ол анық.

	Дүниеге iңкәр болған жүзiмдi

	Топырақпен көмiңдершi мола ғып.

	НОЭЛЬ: Классика!

	Ы. ТӨЛЕЕВИЧ (осқырынып): Көмiңдер де көмiңдер, бұл не пәле, а? Ал, көмсiн. Қазып алсын.

	МАХАМБЕТ: Ықылас, мендей ақын молаға сыя ма?

	Ы. ТӨЛЕЕВИЧ: Симағанның кесапатын көрiп отырмыз, сенсiзақ. (Қалтасынан ақша шығарып ұсынады) Мә, шарап iш те, шалқи бер. (Ноэль басты нұсқап ұмсынғанмен. Ықылас Төлеевич қабағымен жасқап тастайды). Иә, әлгi тақпағың, шынында да, жақсы екен. Ал, хош…

	МАХАМБЕТ: «Мы вольные птицы, пора, брат, пора» деген Пушкин. Хош.

	НОЭЛЬ: Ал, Ықа, рұқсат етсеңiз мен де алыс жолға жиналуым керек.

	Ы. ТӨЛЕЕВИЧ: Әй, сонда мен мына қу басты қай қажетiме жаратамын, а? Бәрiң бiрдей тастап қашып. (Есiктен профессор Қайыпқали Есiмов ене бередi). Ошағыма тас етем бе? (Аяқ астынан елпiлдеп) Оу, Қайыпқали Есимович, құр меттiм, сәлематсыз ба, төрлетiңiз. Кәне, кәне, былай. Қиналғанда жететiн перiште секiлдiсiзау.

	Қ. ЕСIМОВИЧ: Есенсiздер ме? Әлгi Махамбет деген берекесiз ақынды көргем көшеден, бiр қағусыз кеткен пәле ғой, тек iлiнiсе кетедi. Жарықтық, ана Махамбеттiң де мiнезi сондай болды деушi едi. Жайына жүрген кiсiнiң басын да бұ жұрттың не шаруасы бар?!

	НОЭЛЬ (мысқылдап күледi): Ендеше, мiне, сол бас.

	Қ. ЕСIМОВИЧ (таң-тамаша қалып): Қойшы, рас па? (Басты айналдырып көредi. Тiсiн санайды). Әлгi өзiң қазып алып зерттейтiн бе? Мiне, тарих. Тiрiсiнде жүгенқұрық тигiзбеген асау ақынның басын ұстап тұрмыз.

	Ы. ТӨЛЕЕВИЧ (профессордың ыңғайына жығылып): Рас, бәрi ғылымның еңбегi.

	Қ. ЕСIМОВИЧ: Атақты антрополог Герасимовтың адал шәкiртi ретiнде ғылымға көп еңбек сiңiрдiң, бауырым. Махамбет деген (көзiлдiрiгiн түзеп) ұлы тұлға. Жалаугер ақын – Исатайдың серiгi. Халқымыздың мақтанышы. (Саусағымен аспанды түртiп) Сен соны тiрiлттiң.

	Ы. ТӨЛЕЕВИЧ: Мiне, аталы сөз! (Басты сипап) Дәтi жетiп қалай шапты екен, иттерiң!?

	Қ. ЕСIМОВИЧ: Несiн айтасың?..

	Ханым, ханым дегенге

	Көтере берме бұтыңды,

	Көпірте берме ұртыңды, –

	деген ғой қасқайып.

	Ы. ТӨЛЕЕВИЧ (қомпылдап): Пау, пау, шiркiн! Айтқыш қой. Ал, Қайыпқали Есiмович сiзден бiр өтiнiш, осы Махаңның басы өзiңiз басқаратын әдебиет пен өнер институтында тұрса қайтедi?

	Қ. ЕСIМОВИЧ (басты итере салып): Жожоқ! Бастың әдебиет пен өнерге қандай қатысы бар? Тiптi байланысы жоқ қой.

	НОЭЛЬ (Қайыпқали Есiмовичке): Осы сiз докторлығыңызды да Махамбет поэзиясынан қорғаған жоқ па едiңiз?

	Ы. ТӨЛЕЕВИЧ (емпiлдеп): Иә, тап солай.

	Қ. ЕСIМОВИЧ (жаратпай ажырайып): Ал, ол – поэзия, ал, бұл – бас. Кәдiмгi қу бас. Все!

	НОЭЛЬ: Сол поэзиясы түскiр осы бастан шыққан жоқ па, ағасыау?

	Ы. ТӨЛЕЕВИЧ (құптап): Шыққан. Тасқын судай ағылып шыққан.

	Қ. ЕСIМОВИЧ (қулыққа көшiп): Рас. Бәрi рас. Бiрақ сендер мынаны бiлесiңдер ме? (Маңғазданып) Герасимов Ақсақ Темiрдiң зиратын ашарда өзбек шалдары зар жылаған. «Аша көрме, бұл соғыс құдайы сынды. Қозғасаң бiттi соғыс басталып кетедi» деп. Тарихи шындық. Ал, ертеңiне фашистер елiмiзге басып кiрдi. Осыны ұмытпаңдар!

	НОЭЛЬ: Махамбеттiң көрi қазылғалы аттай он жыл болды, әзiр елiмiз тыныш.

	Ы. ТӨЛЕЕВИЧ: Бейбiтшiлiк. Сасар дәнеңе де жоқ.

	Қ. ЕСIМОВИЧ: Жожоқ (басты әрi ысырып). Бұл сол тұрған, сақталған жерiн де бүлдiрiп кетуi мүмкiн. Қиратқыш күш қой. Ал, өлеңдерi ше, оны зерттеймiз.

	Ұрпаққа мұра, ұлтқа ұран. Қорғаймыз, қолдаймыз. (Ықылас Төлеевич ендi не iстедiм дегендей жанындағы екеуге жаутаңдап қарай бередi. Осы кезде iшке осы мекеменiң қарауылы Дәурен кеп кiредi).

	ДӘУРЕН (әрi қаймығып, әрi ызалы): Ағалар, ке шi рiңiздер, ақынның басын маған бересiздер ме, мен сақ тайын. Жастайымнан өлеңiне де, өзiне де табынып өскем…

	Ы. ТӨЛЕЕВИЧ (қуанып кетiп): Сен әлгi бiздiң қарауыл баласың ба? Ой, айналайын…

	Қ. ЕСIМОВИЧ (құтылғанына қуанып): Әне, бiздiң болашағымыз қандай кемел! Ағаларының өкшесiн басып желкiлдеген жас буын өсiп келедi.

	Ы. ТӨЛЕЕВИЧ (Ноэльға қолын ұсынып): Ал, сәт сапар. Құрмет грамотаңды артыңнан салып жiберермiн.

	НОЭЛЬ (басты ақ матаға орап Дәуренге ұстатады): Саған аманат, бауырым.

	Ы. ТӨЛЕЕВИЧ: Дәурен қарағым, осы бетте пәтерiңе алып кет, үйiңе сақта. Атаңның аруағы желепжебеп жүредi.

	Қ. ЕСIМОВИЧ: Пәлежәледен аулақ боласың. (Ноэль дiң жүзiне мысқылды күлкi жүгiредi, бас шайқайды, ал Дәурен ақ матаны қолтықтаған қалпы қаздаңдай басып есiктен шыға бередi).



	Екiншi көрiнiс

	Ауыл әкiмiнiң кеңсесi. Төрде әкiм Қарауылқожа Бабажанов отыр. Алдында таяқ ұстаған шал. Ашулы. Бұл – Құрақ. Махамбеттiң туысы, әрi бастың жоқшысы.

	ҚАРАУЫЛҚОЖА: Ой, ақсақал (өз-өзiнен шаршап). Өткен жолы ұры алған жылқыңды iздеп елдi бөрлiктiрдiң. Бұ жолы әлгi ғалымдар қазып әкеткен Махамбеттiң басын iздеп шәтшәлекейiмiздi шығарасың. Адам бiр пайғамбар жасына жеткен соң, байыз тауып, Алладан қу жанына тыныштық тiлемес пе? Жоқ, бiздiң ауылдың шалдары әйтеуiр екi қолға бiр ермек тауып алғыш.

	ҚҰРАҚ: Шырағым, Қарауылқожа, менiң ала алмай жүрген ұзында өшiм, қысқада кегiм жоқ. Атамның басы қайтадан қабiрiне жерленуi керек.

	ҚАРАУЫЛҚОЖА: Оны алматылық ғалымдар бере ме бiзге? Алтынмен аптап, күмiспен күптеп бiр жерге қойған шығар.

	ҚҰРАҚ (мырс етiп): Алтынмен аптап... Қараусыз әр жерде қалды деп естимiн. Жоғалып кетер...

	ҚАРАУЫЛҚОЖА: Ит өлген жерге сiңiр создырып баратын қаражат қайда, ақсақалау? (Екi алақанын жаяды) Ақша жоқ. Бюджет бас iздеңдер деп ақша бермейдi. (Телефон шырылдайды). Алло, әлө, Мәмеке, ассалаумағалейкөм. Сiз екенiңiздi түскен звоноктанақ танимын ғой. Иә, иә (жалтақтап). Телефоны түскiр кiсiнеп қоя бередi. (Жағымпаз күлкi. Пауза). Үйленгелi жатыр ма? Ой, азамат. Қайдан дейсiз?.. Өскеменнен. Пау, Алтайдың аруы десеңiзшi! Әне, болар бала боғынан деген. Құдалыққа... (Пауза). Бас құда болып барам. Бұл мен үшiн шексiз құрмет қой, Мәмекеау. Жаным ұясында болса барам. Сiз үшiн құда емес, Құдайдың алдына да туралап жетермiн. Ееех! Солай, солай. Ал, хош. (Телефонды қойып, Құрақ шалға жаратпай, тыжырынып қарайды).

	ҚҰРАҚ: Әй, Қарауылқожа, үкiмет Махамбеттiң басына ақша бөлмесiн. Ал мына жатқан атақты Мұрат Мөңкеұлы, Малайсары, Дәрi, Қара, Итемгендердiң зиратына неге белгi орнатып, жаңартпайсыңдар? Көз алдарыңда тұр ғой. Ойданқырдан қырғын халық кеп түнеп, тәу етiп жатады.

	ҚАРАУЫЛҚОЖА: Ақсақал, мұсылманның дәстүрiнде зират жаңартуға болмайды. Шариғат қоспайды.

	ҚҰРАҚ: Өй, сен де бiр... (Таяғын еденге тарс еткiзiп).

	ҚАРАУЫЛҚОЖА: Жата берсiн. (Қолын сiлтеп) Жаңартсаң өлiм тiлейдi. Босқа рәсуә боламыз.

	ҚҰРАҚ (налып): Атыңнан садаға кетейiн, алты алаштың ардақтыларыай...

	ҚАРАУЫЛҚОЖА (күбiрлеп): Тууын әр жерде туып, өлгенде бiр жерге жинала қалғанын қарашы, иттердiң. (Дәлiзде дау-айқай көтерiлiп, iшке қолына алабажақ ту ұстаған ауыл оппозициясының жетекшiсi Исатай кiрiп келедi. Екпiнi тау жығардай).

	ИСАТАЙ (артқы есiкке қарап): Өй, өңшең атаңа нәлет! Құдайдан сұрап алған жалғыз әкiмiмiзге кiргiзбеймiн деп... Көрдiң бе?.. Топалаң болған қойдай қылармын.

	ҚАРАУЫЛҚОЖА (орнынан тұрып): Әй, Исатай, бұл не қара дауыл көтерiп... Туыңды бұлғап...

	ИСАТАЙ (Құраққа): Ассалаумағалейкөм, аға (қол бередi). Амансыздар ма, жеңешем қалай, қуатты ма?

	ҚҰРАҚ (кәдiмгiдей қомпаңдап): Шүкiр, шүкiрмiз, шырағым.

	ИСАТАЙ (Қарауылқожаға): Сiз бiрдеңе дедiңiз бе?

	ҚАРАУЫЛҚОЖА (кiжiнiп): Кiмдi топалаң болған қойдай етпексiң, а?

	ИСАТАЙ (туын бұлғап): Демократиядан қия басқанның бәрiн де.

	ҚАРАУЫЛҚОЖА: Әй, өй, оппозициялық деп өйтiп тайраңдай берме. Ортақ тәртiп бар. Заң зәкөн бар.

	ИСАТАЙ: Дұрыс. (Елiрiп) Тәртiп ортақ. Талап бiрдей. Ендеше, бюджеттен ақша қаралды, неге ауылға газ жүрмейдi? Әлi күнге қи жағып көңiрсiп отыр. Су құбыры неге тартылмайды, құдықтың ашып кеткен суын iшiп, жұрт безер болды? Ал, әлгi ортақ тәртiп қайда? Кәне, көрсет көзiме!

	ҚҰРАҚ: Өй, аузыңнан айналайын (емiренiп, емпеңдеп). ҚАРАУЫЛҚОЖА (Құраққа кiжiнiп): Өй, сiз де бiр...

	ИСАТАЙ: Алақандай елдi алалайсың. Шопыр ғып балдызыңды алдың. Хатшың – құдашаң. Бухгалтерiң – көңiлдесiң... Көршiң...

	ҚАРАУЫЛҚОЖА (тұра ұмтылып): Ой, атаңа нәлет. Көзiңе көк шыбын үймелетейiн...

	ҚҰРАҚ: Ал, Махамбет үшiн ақша жоқ деп алақан жаясың. Құдалыққа табар ең...

	ИСАТАЙ (Қарауылқожаға тап-тап берiп): Қаңғып келген ит. Саған қор еткенше, өзiм барып алып келем ол басты.

	ҚАРАУЫЛҚОЖА: Махамбетiңмен қоса құры, зәнталақ.

	ИСАТАЙ (туды жарға сүйеп): Не дедiң? Қайтала... ҚАРАУЫЛҚОЖА: Оттама.

	(Қарауылқожа мен Исатай жағаласа кетедi. Жеңiмпазы анықталмас қазақы төбелес басталады. Құрақ – арашашы. Әр түрлi одағай дауыстар естiледi. Стол құлайды, ту жығылады. Сырттан бiр еркек пен екi әйел кеп ажыратысады. Сахнада жарық сөнiп, қайтадан күңгiрттенiп жанады. Ортада Махамбеттiң кеудеден жасалған шағын бюстiсi тұр. Бетi ақ пердемен жабылған. Айналасы гүл ұстаған қаумалаған халық. Орталарында Баймағамбет Айшуақович, Қайыпқали Есімович, Ықылас Төлеевич және қызы Айым бар. Бәрi де үлкен басшыны күтулi. Топтың шет жағына ораулы басты ұстаған Дәурен де кеп тұрады. Елеусiз. Ақын Махамбет топтың ортасында).

	МАХАМБЕТ (даусын естiрте): Түнде Махамбет бабам түсiме енiп: «Әй, Махамбет», – дедi маған. «Менiң атымды саған тегiн қоймаған шығар. Кәне, өлең оқы», – дедi. Шошып оянып...

	Б. АЙШУАҚОВИЧ (маңғаз қалпы, ернiн шүйiрiп): Осы қазақ түс көргiш. Қағаз күйелегеннiң бәрi Әуезовпен қолтықтасып жүрiп, Айтматовтан бата алып жатады (кеңккеңк күледi. Бiраз жұрт қостайды). Ал, бiзге ешкiм аян бермейдi.

	Ы. ТӨЛЕЕВИЧ: Баймағамбет Айшуақович, өте дұрыс айтасыз. Өйткенi сiз мынау өмiрге реалистiң көзiмен қарайсыз. Ал, бұлар қияли бiрдеңе. Шатыпбұтып...

	Қ. ЕСIМОВИЧ: «Түс – түлкiнiң боғы» деген. Бiлмесе бұ қазақ айта ма?

	МАХАМБЕТ (өзеуреп): Жожоқ, мен келiспеймiн... Бабама арнап өлең жаздым. Оқимын қазiр... (Қойнынан қағазын суырып).

	Б. АЙШУАҚОВИЧ (қолын сiлтеп): Жә, оқырсың, қоя тұр. Бiрдеңе десең осылардыңақ арқасы қозып кетедi.

	Үлкен басшы келсiн. Сосын.

	Қ. ЕСIМОВИЧ: О кiсi жәй кешiктi ме екен?

	Ы. ТӨЛЕЕВИЧ: Үлкен кiсi болмаса қай шараның да сәнi кем ғой.

	(Баймағамбет Айшуақович ұялы телефонын құлағына тосады).

	Б. АЙШУАҚОВИЧ (елпiлдеп): Жарайды, бопты, үлкен кiсi айтса бiзде не жан қалады. Құлдық, құлдық. (Дереу маңғазданып) Мырзалар мен ханымдар, үлкен кiсi аса маңызды шарадан босай алмай, Ұлы ақынның бюстiсiн ашуды маған аманаттапты. Кәне, айнала қаумалаңдар. Тек, Махамбет Өтемiсов 1804 жылы туып, айыкүнi белгiсiз, 1846 жылы опат болған. Ұлы ақын. Исатай Тайманов екеуi шаруалар көтерiлiсiнiң басшысы атанған. Бiздiң еркiндiгiмiз бен бостандығымыздың негiзiн қалаған. Үлкен еңбек пен iзденiстiң арқасында осы бюстiнi жасаттық. Осыны ашуға рұқсат етiңiздер.

	ДӘУРЕН (күбiрлеп, мысқылдап): Хм, үлкен iзденiс. (Басты кеудесiне қыса түседi. Баймағамбет Айшуақович ақ перденi түсiредi. Ақынның жүзi көрiнедi. Жұрт ду қол соғып тамашалайды. Гүл қояды).

	Б. АЙШУАҚОВИЧ: Ендiгi сөз профессор Қайыпқали Есимовичке берiледi.

	Қ. ЕСIМОВИЧ: Жиналған жамағат, жастар, мен Махамбет өмiрi мен шығармашылығын ғұмыр бойы талмай зерттеп келемiн. Кандидаттығым мен докторлығымды осыдан қорғадым. Жалғыз мен емес, бүкiл қазақ Махамбеттiң рухы алдында қарыздар. (Орамалын алып көзiн сүртiп, бiр сiңбiрiп тастайды). Көңiлiмнiң босап кеткенiн қарашы.

	Бүгiн бiр борышымыздан құтылып тұрмыз.

	(Бiр журналист қыз қолына микрофонын ұстап шыжбақтап профессордың алдына жетiп келедi).

	ЖУРНАЛИСТ ҚЫЗ: Құрметтi профессор мырза, Махамбет Өтемiсович неше әйел алған? Бұл бiрiншi сұрағым.

	Қ. ЕСIМОВИЧ (жекiрiп): Оның қатынын кiм санапты! Өзi ақын болса, өзi жорықта жүрсе... А?.. Төплиi қисайып жүрiпақ тесiк моншақ тастамайтындар аз ба? Сұ рағының түрiн. Салғаннан алқымнан алып... (Журналист қыз көптiң iшiне сiңiп кетедi). Мiне, менiң шәкiртiм Айым Ықыласовна (Дәуренмен қатар тұрған қызды нұсқайды) қандай әдептi бала. Аспирант. Бұйырса, «Махамбет өлеңдерiндегi бостандық сарыны» деген тақырыпта қандидаттық қорғайды. Қайдағы бiр қиякелдi сұрақ қоймай, осы құрбыларыңнан үлгi алыңдар.

	Ы. ТӨЛЕЕВИЧ: Тағы кiм сөйлейдi? Кәне, ұлы жиын үстiнде тартынбаңыздар. (Қозғалыс).

	ДӘУРЕН: Махамбет аға өлеңiн оқысын.

	(Көпшiлiк: «Оқысын», «Оқысын», «Тыңдайық», «Арқалы ақын», «Рұқсат»).

	МАХАМБЕТ (жұлқынып ортаға шығады): Журналист қарындас, сұрағың орынды. Махаң (бюстi алақанымен қағып) екi әйел алған. Несiбелi жау қолына түскен соң Типанды алған. Екеуi де ақ некелi. Бiздер ғой, алғашқысын алып, қалғанын жорға жүрiске салатын.

	Ы. ТӨЛЕЕВИЧ (күбiрлеп): Тiлiңе шоқ түскiр!

	Қ. ЕСIМОВИЧ: Ол әлi дәлелдеудi керек ететiн шындық.

	Б. АЙШУАҚОВИЧ (қабағын шытып): Ал, оқы, әлгi өлеңiңдi. Сосын жиынды жабамыз.

	МАХАМБЕТ: Жиынды жапсаңыздар да Махаңның жүзiн қайтып жаппассыздар. (Тамағын кенеп)

	Қазағымның намысы едiң жанитын,

	Жау күтумен бұзылыпты сан ұйқың.

	Басың кеттi, мынау марғау даланың

	Машинаға мiнгiзем деп әр итiн.

	Әй, Махамбет!

	(Көзiн тарс жұмып алып шабыттанып өлең оқыған ақын «Әй, Махамбет!» деп көзiн ашып қалғанда айналасында жан жоқ. Түгелдей тарап кеткен. Сонадай жерде Дәурен мен Айым тұр. Оларға қарап: «Бақытты болыңдар!» – деген ақын бюсттiң алдына арқа сүйеп отыра кетедi).

	АЙЫМ (Дәуренге қарап): Дәурен, рас айтасың ба?

	ДӘУРЕН: Әрине. Мен ғұмыры жалған сөйлеп көрген жоқпын.

	АЙЫМ (ораулы ақ матаны нұсқап): Бұл сонда Махамбеттiң басы ма?

	ДӘУРЕН: Иә. Бұл – аманат. Әлгiнде тарихын айттым ғой.

	АЙЫМ: Маған көрсетесiң бе? Қорғағалы жүрмiн.

	ДӘУРЕН: Саған көрсетем. Басқаға жоқ.

	АЙЫМ (қуанып): Алақай! Жүр, менiң «Джипiме» отыр. Шымбұлаққа барайық. Қыдырайық. Сол жерде көрейiк (қолтықтайды).

	ДӘУРЕН (тартынып): Жожоқ, папаң көрiп қалса ұрсып жүрер. Менi жұмыстан шығарып жiберген.

	АЙЫМ (томсарып): Үлкендердiң мiнезi қызық кейде. Кешiр.

	ДӘУРЕН: Жожоқ. Өкпелемеймiн. Қу басты құшақтап, сонымен сырласып жүрген мен кiммiн, тәйiрi. Олар үлкен кiсiлер...

	АЙЫМ (кiнәлi кейiппен): Қазiр қайда жұмыс жасайсың?

	ДӘУРЕН (ыңғайсызданып): Көше сыпырамын. Подвалда тұрам. Бiздiң тiрлiк осы, Айым. Шынымды айтсам «Джип» деген машинаға мiнiп көргенiм жоқ. Сен аспирантсың... Ал, мен...

	АЙЫМ: Ал, сен бәрiмiзден де таза, адалсың. Сондықтан да саған өмiр сүру қиын. Түсiнем...

	ДӘУРЕН (Айымның қолын аялай ұстап): Ресторанға шақырар ем, ақшам жоқ. Подвалға бармайсың...

	АЙЫМ (жұлып алғандай): Барам. Жүр. Кәне, басты ендi мен көтерейiншi. (Дәурен үнсiз жымиып ораулы басты Айымның қолына ұстатады. Екеуi подвалға келiп кiредi. Подвалда (жертөле) шелек, сыпырғы, шүберек, т.б. заттар самсап тұр. Жарық қаракөлеңке боп түскен. Дәурен сасып, Айымды қайда отырғызарын бiлмейдi. Өзiнiң жерге төселген төсегiне жайғастырады. Орауын шешiп, басты өзi жасаған ағаш тұғырға қондырады. Басты көрiп Айымның «Ах!» деген ащы даусы шығып кетедi).

	ДӘУРЕН: Кешiр, Айым. Бабамыздың бас сүйегi осы.

	Мен мұны күзетемiн, бұл менi.

	АЙЫМ (Дәуренге тығылып): Қорқам, Дәурен. Қорқынышты...

	ДӘУРЕН (басты сипап): Өлгендерден қорықпа, Айым, тiрiлерден болмаса...

	АЙЫМ (басқа торғай адымдап таяйды): Кешiр, баба. Бiз сенi емес, сөзiңдi ғана қорғағанға мәз боп жүр екенбiз. Нағыз ұрпағың – мына Дәурен.

	ДӘУРЕН: Жожоқ, жоқтаушысы ауылдағы Құрақ атам. Бiз одан асып кете алмаймыз. Жақында хат жазыпты. «Бiр миллион адам сыйған Алматыға Махамбеттiң басы сыймады ма? Зейнетақымды жинап барып алып кетемiн» дептi (күледi). Бастық бiткеннiң iшiн кептiрiп балағаттапты. Сондай қызық адам ол!

	АЙЫМ (көзi боталап): Бiр миллион адам сыйған Алматыға... (Басын шайқайды).

	ДӘУРЕН (жасып): Солай...

	АЙЫМ (ақ матамен басты аялап сүртедi): Жалғызсыратпаспыз сiздi...

	(Осы кезде аяқ басқан, күбiрлескен дыбыстар естiледi де, Дәурен жалма-жан Айымды жетектеп келiп жасырынады).

	ДӘУРЕН: Бүгiн – жұма. Аруақтар келдi. (Сыбырлап) Қорықпа, зияны жоқ. Әңгiмесiн тыңдайық.

	(Алдымен ақ кебiнге оранған бассыз Махамбеттiң рухы кеп жайғасады. Артынша қара бүркенген бейнелер бұ рыш-бұрышқа отыра-отыра кетедi. Беттерi бүркеулi. Махамбеттiң рухы темiр соғып, қайрай бастайды. Айым қорқып Дәуренге тығыла түседi).

	МАХАМБЕТТIҢ РУХЫ: Әлгi Типан қайда жүр? Отқа неге жыңғыл салмайды? (Тық-тық балға даусы). Әй, Типан... (Бұрыш-бұрыштан мырс-мырс күлкi естiледi). Бұл қайсың?

	БАЙМАҒАМБЕТТIҢ РУХЫ: Мен Баймағамбет сұлтанмын, Махамбет. (Қара бүркенгеннiң бiрi бетiн ашып тастайды). Таныған шығарсың...

	МАХАМБЕТТIҢ РУХЫ: Танымай...

	Сендей нар қоспақ баласы,

	Маған оңаша жерде жолықсаң,

	Қайраңнан алған шабақтай,

	Қия бiр соғып ас етсем,

	Тамағыма қылқаның кетер демес ем.

	БАЙМАҒАМБЕТТIҢ РУХЫ: Дәмесiнiң зорын қара!

	(Керi бүркенедi).

	ҚАЙЫПҚАЛИДЫҢ РУХЫ: Әй, Махамбет, кешiрiселiк бiрбiрiмiздi. (Бет пердесiн ашады) Мен Қайыпқали сұлтанмын, есiңде ме?

	МАХАМБЕТТIҢ РУХЫ: Есiмде, сұлтан. Бәрi есiмде. Қиялымолада бiздi тастап қашқаның да, қайран Исатайдың түбiне жеткенiң де есiмде. Бәрi сенiң сатқындығыңның кесiрi. (Қайыпқали рухы да жүзiн бүркеп алады). Тағы қайсың барсың? Ықылас...

	ЫҚЫЛАСТЫҢ РУХЫ: Мен мұндамын (бұл да жүзiн ашып алған).

	МАХАМБЕТТIҢ РУХЫ: Екi дүниеде қолым жағаңда кетер!

	ЫҚЫЛАСТЫҢ РУХЫ: Өлгендер өкпелеспейдi ғой, Махамбет.

	МАХАМБЕТТIҢ РУХЫ: Рухымыз да бiрiкпес.

	ЫҚЫЛАСТЫҢ РУХЫ: Айтшы, мына қылыштарды не үшiн соғып, айналаңа қоймай тығып отырсың?

	МАХАМБЕТТIҢ РУХЫ: Ұрпағыма керек болады.

	ЫҚЫЛАСТЫҢ РУХЫ: Ұлтқа ұран болар ұрпағың қалды ма, батыр?

	МАХАМБЕТТIҢ РУХЫ: Туады әлi.

	ЫҚЫЛАСТЫҢ РУХЫ: Бiз көппiз, батыр.

	МАХАМБЕТТIҢ РУХЫ: Бiлем. Қала мен далада Баймағамбеттер мен Қарауылқожалар, Қайыпқалилар мен Ықыластар өрiп жүр.

	ЫҚЫЛАСТЫҢ РУХЫ: Бiздiң нәсiл өмiршең. Осыны ұмытпа. Ал, хош... (Бүркене қалады).

	МАХАМБЕТТIҢ РУХЫ (дауыстап): Әй, Типан, от сал деймiн. (Осы кезде Айымның «Ах!» деген ащы даусы естiледi де, рухтар көзге көрiнбей кетедi. Дәурен Айымды қолтықтап орнынан тұра бастайды).



	Екiншi бөлiм

	Үшiншi көрiнiс

	Сахнада Ықылас Төлеевичтiң үйi көрiнiс бередi. Өзi стол басында шай iшiп отыр. Жанында әйелi Қашқария. Айым кiтап оқыған қалпы. Үшеуi де үнсiз.

	ҚАШҚАРИЯ (шай құйып жатып): Сол ұшумен Парижге келдiк. Қаласы қандай! Адамын айтсаңшы. Дүкенде дүниемүлiк көздiң жауын аладыау, жауын алады. Ы. ТӨЛЕЕВИЧ (немқұрайлы): Ым... Солай де.

	ҚАШҚАРИЯ: Қонақүйiн айтпа. Тура жұмақ. Сауданы да өкiртiп жасадық.

	Ы. ТӨЛЕЕВИЧ: Ым... Солай де.

	ҚАШҚАРИЯ: Қалтам қағылғанда барып есiмдi жидым. Ы. ТӨЛЕЕВИЧ: Жақсы болған.

	АЙЫМ: Әке, Махамбеттiң басына мазар салынған ба? Ы. ТӨЛЕЕВИЧ: Бар деп естимiн.

	ҚАШҚАРИЯ (шатынап): Әй, бұларға бүгiн не болған, а? Сендердiң жоқтарыңды жамайын деп арқа етiм арша, борбай етiм борша боп жүрсем, бiрiң кергiп, екiншiң қайдағы бiреудiң мазарын сұрап. Жын қақты ма?

	АЙЫМ: Өлеңдерi қандай, шiркiн!

	ҚАШҚАРИЯ: Кiмнiң? Француздардың ба?

	АЙЫМ (күлiп): Мама, Махамбеттiң...

	ҚАШҚАРИЯ (одан әрмен тулап): Өй, Махамбетiңмен қоса құры. Сен ғалым болып басыма көктас қоймайақ қой. Әкеңнiң де жарытқаны шамалы. Бұл оқсатса мен тасынам ба.

	Ы. ТӨЛЕЕВИЧ (сабырға шақырып): Аман келдiң, болды, Қашқария Абиловна. Ал маған пенсияға кет деп жатыр.

	ҚАШҚАРИЯ (шошып): Неге?

	Ы. ТӨЛЕЕВИЧ: Жасың жеттi деседi. Әрi арызшағым көп.

	ҚАШҚАРИЯ: Әрiп танитыны арыз жазбаса, қазақ бола ма?

	АЙЫМ: Әке, шынында да зейнеткерлiкке шықсаңызшы. Демалып...

	ҚАШҚАРИЯ: Жәй пенсиясы құрсын. Әспеттеп республикалық дәреже берсе ғана... Құрметтеп, орденмен марапаттап...

	Ы. ТӨЛЕЕВИЧ: Ауылдың жаман шалдарына дейiн тыныш жатпайды. Құрақ деген пәлеге тап болдық. Махамбеттiң басын тауып бер деп құлаштап арыз айдайды. Жетпiс жетi атамызды түгендеп балағаттайды... Мiне, демократияның жемiсi.

	ҚАШҚАРИЯ (шаптығып): Ауына тамызбай сиiп келгенiн олжа көрiп отырмай ма, өңшең қақбас.

	Ы. ТӨЛЕЕВИЧ: Қасында Исатай деген бiр оппозиционер бар. Күнде қиқу.

	АЙЫМ: Әке, ескерткiштi ашқанда Махамбет аға жақсы өлең оқыды. Солай ма?

	Ы. ТӨЛЕЕВИЧ: Осы, Айым соңғы кезде тым өзгерiп барасың. Сондай өлең бола ма? Ол – жүрген бiр жынды.

	ҚАШҚАРИЯ: Қорғатам деп осы өзiң, баланы бүлдiрiп болған. Өз басына өзi ие болмай жоғалтып алып жүрген Махамбеттен кандидат атанып ұшпаққа шықпас. Таста нәлеттi. Саудаға түс.

	(Айым басын шайқап, ернiн тiстейдi. Осы сәтте есiктен Қайыпқали Есiмович енедi. Бәрi шұрқырай амандасады).

	Қ. ЕСIМОВИЧ: Ассалаумағалейкөм.

	Ы. ТӨЛЕЕВИЧ (елпiлдеп): Ассалау. Қош келдiңiз. Төрлетiңiз.

	ҚАШҚАРИЯ (қуанып): Сәлематсыз ба? (Айым бас изейдi).

	Қ. ЕСIМОВИЧ: Осылай беттегенде оң қабағым тартып, оң езуiм қышып едiау. Базарлықтың үстiнен түскенiмдi қарашы.

	ҚАШҚАРИЯ (еркелей күлiп): Сiздiң пышағыңыз қашанда майдың үстiнде ғой, Қайекеау. Тездетiп шай қой, Айым. Ұстазың келдi.

	Ы. ТӨЛЕЕВИЧ: Арнайы жеңгеймен қосып шақырамыз деп, әнемiне деп отыр ек. Тiптi жақсы келдiңiз.

	ҚАШҚАРИЯ: Мұны сол қонақтықтың беташары дейiк. (Әдемi галстуг бередi) Мынау Парижден арнайы өзiңiзге әкелген қолүздiгiм. Жеңгемдiкiн әдейi тереңге тығып қойдым. Шақырғанда табыс етем.

	Ы. ТӨЛЕЕВИЧ (коньяк ашып құяды): Ал, Қайыпқали Есiмович, бiрiншi тостыны өзiңiздей ғұлама ғалыммен дос еткен тағдырыма риза болып алғалы тұрмын. (Үшеуi ақжарқын күлiсiп көтерiсiп қояды).

	Қ. ЕСIМОВИЧ (орнынан көтерiлiп): Келесi тостыны Қашқария Абиловнадай құтберекемiз үшiн iшейiк.

	Ы. ТӨЛЕЕВИЧ: Шiркiн, Қайекеңдердiң сөз тастасы бөлек қой. (Қашқария жағынып, жармасып профессордың бетiнен сүйедi. Айым басқа бөлмеге кетiп қалады).

	Қ. ЕСIМОВИЧ: Айымның естiмегенi дұрыс. (Сыбырлап) Құпия бар, құпия. (Күйеуi мен Қашқария профессордың екi жағынан шығып, аузына құлақтарын тоса қояды. Бiресе оң, бiресе сол құлақтарын. Профессор қуанып, қуланып «құпия бар» дегенде екеуi әлгi қимылды және қайталайды. Осы кезде сырт етiп есiк ашылады, ерлi-зайыпты екеуi екi жаққа дереу шегiнiп кетедi де, профессор сол еңкейген, қуланған қалпында тұрып қалады. Iшке министр Баймағамбет Айшуақович кiрiп келедi. Үшеуi жапатармағай жүгiрiп, жарыса сәлемдеседi).

	– Ассалаумағалейкөм!

	– Баймағамбет Айшуақович, ассалау...

	– Сәлематсыз ба, ой, хош келдiңiз.– Төрлетiңiз.

	Б. АЙШУАҚОВИЧ: Амансыздар. Қызыл iңiрде кiрiп мазалап жiберген жоқпын ба? О, Қайыпқали Есимович, қалайсыз, жақсысыз ба?

	Қ. ЕСIМОВИЧ: Шүкiр, Байеке, Ықаң мен Қашқария ханымның жалғызы Айымжан менде аспирант қой, қорғайтын уақыты таяу, ақылдасып, кеңесiп отырғанымыз.

	(Ықылас қонағын төрге отырғызып, Қашқария жұлқынып шауып дастарқан жасап, коньяк тасып әлек).

	Б. АЙШУАҚОВИЧ (орнынан көтерiлiп, қолында рюмка): Ал, ендеше, Айымжанның сәттi қорғауы үшiн деп көтерiп қояйық. Қайыпқали Есимович аман болса, әлiақ доктор боп шыға келедi. (Бәрi қауқылдасып, жайраң қағып iшiп салысады). Айтпақшы, тақырыбы қандай едi?

	ҚАШҚАРИЯ: Махамбеттiң несi...

	Ы. ТӨЛЕЕВИЧ (ыңғайсызданып, түзеп): Сарыны.

	Қ. ЕСIМОВИЧ (тамақ шайнап, малжаңдап): Өлеңдерiндегi...

	Б. АЙШУАҚОВИЧ: Махамбет деген ұлы тұлға.

	Ы. ТӨЛЕЕВИЧ: Ұлттық мақтанышымыз ғой.

	Қ. ЕСIМОВИЧ: Сүйенiшiмiз ғой.

	ҚАШҚАРИЯ: Өлеңi қандай өлеңi! «Мен, мен едiм, мен едiм» дегенде тура қара тырнағыңа дейiн жыбырлатып жiбередi.

	Ы. ТӨЛЕЕВИЧ (елеусiз етiп): Шымырлатып де...

	Қ. ЕСIМОВИЧ: Ендеше осы тостыны Махамбеттiң рухы үшiн алайық (рюмкаларды сылдыр қақтырып алып қойысады).

	Б. АЙШУАҚОВИЧ (маңғазданып): Ал, Сiздер осы Махамбеттiң бюстiсiнiң ашылуына үлкен басшының не үшiн келмегенiн естiдiңiздер ме?

	Ы. ТӨЛЕЕВИЧ (шошып): Жоқ! Маңызды шара дегесiн...

	Қ. ЕСIМОВИЧ (құпияны бүгiп): Сыры бар шығар.

	Б. АЙШУАҚОВИЧ: Оның сыры мынада... (Сөзiн бастай бергенде өзге бөлмеден жетiп келген Қашқария алтын жүзiктi қолына ұстап Баймағамбетке жақындайды. Жүзiнде жайдары күлкi).

	ҚАШҚАРИЯ: Байеке, бұл сiзге сонау Парижден алып келген сыйлығым.

	Б. АЙШУАҚОВИЧ: Өй, Қашқария ханым, бұл қалай, ыңғайсыз ғой... (Десе де, Байекең саусағын Қашқарияға ұс тата салады). Түу, соншама қымбат дүниенi... Әуре бол... Рахмет, рахмет.

	Ы. ТӨЛЕЕВИЧ (мәз боп): Бiздiң бәйбiшенiң осындай көшелiлiгi бар ғой. Ал, құтты болсын, Байеке!

	Қ. ЕСIМОВИЧ (тұнжырап): Құтты болсын! (Галстугiн түзеп, тамағын қырнап, мойнын қылқаңдатып қояды).

	ҚАШҚАРИЯ: Кәне, осы рюмканы аса құрметтi де мәртебелi Байекең үшiн көтерелiк! (Iшiп салысады).

	Б. АЙШУАҚОВИЧ (жүзiгiн сипап): Рахмет, достығымыздың куәсiндей ғып қолымнан тастамаспын. Ал, ен дi әлгi мәселе, үлкен басшы...

	Ы. ТӨЛЕЕВИЧ (елең қағып): Иә, Байеке, үлкен басшы...

	Қ. ЕСIМОВИЧ: Соны айтыңызшы.

	Б. АЙШУАҚОВИЧ: Келмеген себебi бiзге ашулы көрiнедi.

	Ы. ТӨЛЕЕВИЧ (иманы ұшып): Ашулы?.. ҚАШҚАРИЯ: Құдай, сақтай гөр. Қ. ЕСIМОВИЧ: Жайшылық па?

	Б. АЙШУАҚОВИЧ: Әлгi ауылдағы Құрақ деген кесiр шал үлкен басшыға хат жазыпты. Осылай да осылай, бұлар Махамбеттiң басын жоғалтып жiбердi деп.

	ҚАШҚАРИЯ (жұлып алғандай): Надан шалдың кесiрiай!

	Ы. ТӨЛЕЕВИЧ (өз-өзiнен): Осы Махамбеттiң әуресiақ... Бұйырмысты пенсиямызға да жөндеп шығармас.

	Қ. ЕСIМОВИЧ (өз-өзiне): Шоқ, шоқ. (Естiртiп) Бас сүйек деген не өзi? Символдық ғана нәрсе. Жоғалады, табылады.

	Б. АЙШУАҚОВИЧ (профессорға жаратпай аларып қарап): Ғалымдар да бiр қияли...

	Ы. ТӨЛЕЕВИЧ: Ал, сонымен...

	Б. АЙШУАҚОВИЧ: Сонымен табыңдар, шалдың сөзi рас боп, шынымен жоғалып кетсе, мәдениетке, әдебиетке қатысты мекемелердiң басшылары түгелдей (қолын сермеп, жүзiгiн жалт-жұлт еткiзiп) орнынан қоштасады деп пәрмен берiптi.

	Ы. ТӨЛЕЕВИЧ (отыра кетедi): Уh!

	Қ. ЕСIМОВИЧ: Ғалымдарға бастың қатысы жоқ шығар?

	Б. АЙШУАҚОВИЧ: Бар. Әсiресе содан қорғап нанын ажыратып жүргендерге бар дептi.

	ҚАШҚАРИЯ (шыр-пыр боп): Ендеше, Махамбеттен ендiгi жерде қорғатпайды да десеңшi...

	Б. АЙШУАҚОВИЧ: Сол бас, Ықа, сiздiң мекемеде сақтаулы емес пе?

	ҚАШҚАРИЯ (қуанып): Қойшы...

	Ы. ТӨЛЕЕВИЧ (дел-сал қалпы): Кезiнде болған.

	Б. АЙШУАҚОВИЧ (жұлып алғандай): Қазiр қайда?

	Ы. ТӨЛЕЕВИЧ: Бiр қарауыл балаға сақтауға бергем. Оны осыдан үш жыл бұрын жұмыстан қуып жебiрдiм. (Пауза).

	ҚАШҚАРИЯ (жан даусы шығып): Маған неге бермедiң, Ықылас?! Сандыққа салып қояр едiм ғой, сандыққа!

	Қ. ЕСIМОВИЧ (тұнжырап): Иә, сол баланың қолында кеткен.

	Б. АЙШУАҚОВИЧ (аларып): Ғалым дейдiау...

	Қ. ЕСIМОВИЧ (қитығып): Әдебиеттану ғылымы қу басты зерттемейдi, творчествоны, бiлесiз бе, творчествоны!

	Б. АЙШУАҚОВИЧ: Сол творчествоңмен қоса... (Ықыласқа) Әлгi баланың аты кiм?

	ҚАШҚАРИЯ: Айтпақшы, атыжөнiмен тауып алуға болады ғой. Бұл күнде шөптiң арасына түсiп кеткен ине табылады.

	Ы. ТӨЛЕЕВИЧ (дағдарып): Есiмде жоқ... Бiр қатқан қара бала, ауылдiкi.

	Б. АЙШУАҚОВИЧ: Қап! Құртқаныай!

	Ы. ТӨЛЕЕВИЧ: Есiңiзде шығар, сiзге звондап, «осы бас ты не iстеймiз, Ноэль бiзге тастап барады» деп ақылдасқанымда, мәдениеттiң басқа түк қатысы жоқ дегенсiз.

	Б. АЙШУАҚОВИЧ (жұлқынып): Есiмде жоқ. Мүмкiн емес.

	Қ. ЕСIМОВИЧ (қырсығып): Есiңiзде. Ықаң звондап ақылдасқанда қасында мен отырғам. (Ықылас бас изеп қоштайды).

	Б. АЙШУАҚОВИЧ (жұдырығын түйiп): Қаштықудыға қашаннан берi куә боп жүрсiң, аа?

	Қ. ЕСIМОВИЧ: Бiлмеймiн, бас керегi жоқ, құрт деген өзiңiз.

	Ы. ТӨЛЕЕВИЧ: Сабыр етейiк. Сол басты, Қайеке, әлгi қарауыл балаға берейiк деп бата қайырған да өзiңiз ғой. Б. АЙШУАҚОВИЧ (ежiрейiп): Мiне, мiне!

	Қ. ЕСIМОВИЧ (Ықыласқа): Шақырып алып балаға баст ы ұстатқан өзiң! Менiң түк кiнәм жоқ. Бетiмдi сипасам сипаған шығармын. Онда тұрған не бар? Министр құтыл пәледен деп отырса.

	(Қашқария жаны қалмай шай құйып, коньяк үлестiрiп әуре).

	Б. АЙШУАҚОВИЧ (коньякты алып профессордың бетiне жiбердi): Мә саған, министр!

	Қ. ЕСIМОВИЧ (ұмтылып): Мына атаңа нәлет кiмдi басынғандай, аа? (Бұл да министрдiң бетiне коньяк шаша ды) Мә, ендеше!

	(Қашқария ойбайлайды, Ықылас Төлеевич арашаға түсемiн деп орындықты жығады. Баймағамбет Айшуақович профессордың галстугiн тас қып ұстап алған, сүйрелей бастайды. Осы кезде бүйiрдегi бөлмеден Айым шығады. Әлгi көрiнiс жалғаса бередi. Айым мұңданып, кiнәлап қарайды).

	АЙЫМ: Садағасы кеткiрлерай!..



	Төртiншi көрiнiс

	Ықылас Төлеевичтiң кабинетi. Төрде – өзi, жанында – Баймағамбет Айшуақович пен ауыл әкiмi Қарауылқожа. Жүздерi жайдары).

	Ы. ТӨЛЕЕВИЧ: Апырмай, Байекеай, жақсылық та бұл заманда аяқ астынанау.

	ҚАРАУЫЛҚОЖА (қыстырылып): Жақсы атану да солай.

	Б. АЙШУАҚОВИЧ (маңғаз): Солай, бауырлар. Үлкен басшы ерекше ақылды адам ғой, кәрiнен қайтыпты.

	Ы. ТӨЛЕЕВИЧ: Сөз жоқ, ақылды адам. ҚАРАУЫЛҚОЖА: Азамат қой...

	Б. АЙШУАҚОВИЧ: Кәрiнен қайтқан бетте «Бәйтерек» қорына бәйге жариялатыпты. Кiмдекiм Махамбеттiң бас сүйегiн тауып әкелсе, соған жүз мың доллар ақша берiледi деп. (Көзiн ежiрейтiп, сұқ саусағын шошайтады: «Жүз мың доллар!»)

	Ы. ТӨЛЕЕВИЧ (өз-өзiнен құнжыңдап): Қолға түсiп тұрған байлықтан қаралай айырылып...

	ҚАРАУЫЛҚОЖА: Елжұрт дүрлiгулi. Бiраз желөкпе қызыл сирақ боп қыр кезiп кеттi. Молаларды қазып тастамаса болар. (Ықылас пен Баймағамбеттiң көздерi аларып, ауыздары қисайып барады).

	Б. АЙШУАҚОВИЧ: Қалайша?

	ҚАРАУЫЛҚОЖА: Солай. Осы күнгi жұртта бәтуа жоқ, бiр қу басты әкелiп Махамбеттiкi деп қарап тұрады.

	Ы. ТӨЛЕЕВИЧ: Мүмкiн емес. Жоғалған бастың желкесiнде үш бiрдей айбалтаның iзi бар.

	Б. АЙШУАҚОВИЧ (үш саусағын көрсетiп): Үшеу?

	Ы. ТӨЛЕЕВИЧ: Иә, үшеу. (Қолының қырымен алдындағы столды ұрып) Айқыртып тұрып шапқан.

	ҚАРАУЫЛҚОЖА: Ой, бәрекелдi!

	Б. АЙШУАҚОВИЧ: Iздеу керек. Жанталасу керек!

	Ы. ТӨЛЕЕВИЧ: Қайыпқали Есимович пен Қашқария Абиловна Алматыны карта бойынша екiге бөлiп алып iздеп кеттi. Иншалла дейiк, таптырар.

	ҚАРАУЫЛҚОЖА: Ауылдастар шулап кеттi. «Кiмдекiм басты тауып әкелсе, соны Парламентке депутаттыққа сайлаймыз» десiп.

	Б. АЙШУАҚОВИЧ (Ықыласқа): Ендi қашан? (Алақанын жайып) Бiр хабарын бермей ме? Таң атқалы зарығып отырмыз.

	ҚАРАУЫЛҚОЖА: Гүмпiлдеген хабар менiң де табанымды қыздырып... Бабамыз үшiн жан пида деп. (Ықылас телефонның құлағын бұрағыштап жатады). Бар жұмысты жиып қойып...

	Б. АЙШУАҚОВИЧ (шаршап): Уh! Тезiрек бiтсе екен.

	(Осы кезде есiктен Қайыпқали Есiмовичтiң басы көрiнедi. Үшеуi де өре түрегелiп ұмтылады).

	– Қайекең деймiн.

	– Табылды ма?!

	– Бар ма?

	– Қайыпқали Есимович! Өлтiрмесең айтшы!

	Қ. ЕСIМОВИЧ (қалпағымен бетiн желпiп): Осымен Махамбет Өтемiсовтiң басына екi мәрте ақша тiгiлген екен. Бiрi – тiрiсiнде жоғалту үшiн, екiншiсi – жоғалған басты табу үшiн. Парадокс!

	Ы. ТӨЛЕЕВИЧ (қуанып): Демек, табылған ғой...

	Б. АЙШУАҚОВИЧ: Қайекең әйтпесе бүйтiп бипаздар ма? (Қарауылқожа ернiн шүйiрiп профессордың қойны-қонышын тiнтiп қарайды. Бас шайқайды).

	ҚАРАУЫЛҚОЖА (өз-өзiнен): Осы тауып алып, жасырып келiп отырғаннан сау ма, өзi? Боғын тығып ойнағанды сүйетiн ғалым емес пе?

	Қ. ЕСIМОВИЧ: Әзiрге Дәуренжаннан дерек жоқ. (Жанындағы үшеуi де сылқ етiп отыра кетедi). Бүкiл институт қызметкерлерiн көтердiм. Күндiзтүнi сабылып жүрiп 5060 Дәурендi тапты. Бiрақ Қойшыбаев емес (алақанын жаяды).

	Ы. ТӨЛЕЕВИЧ (дағдарып): Ендi...

	Қ. ЕСIМОВИЧ: Кiмдекiм ғылыми атақтан дәмелi болса, табыңдар деп нұсқау бердiм. Еден жуатын жаман қатынға дейiн көше кезiп кеттi. Тосайық.

	ҚАРАУЫЛҚОЖА: Әлгi Дәуренжан қайда туыпөскен?

	Бәлкiм, ауылына кетiп, жатып алған шығар?

	Ы. ТӨЛЕЕВИЧ: Кадр бөлiмi сол графаны толтырмапты.

	Б. АЙШУАҚОВИЧ: Осы жауапкершiлiктiң жоқтығы ғой бәрi. (Аларып) Шорту!

	Ы. ТӨЛЕЕВИЧ: Байымен қысқа күнге қырық қосылып, қырық айырылып жүрген қатын едi. Жұмыстан қудым.

	ҚАРАУЫЛҚОЖА (қыстырылып): Менiң бухгалтерiм де тап сондай.

	(Осындай дағдарған сәтте есiк тарс етiп ашылып iшке қолтықтаған заты бар Қашқария кiредi. Есi шығып кеткен. Әлде қуанғаннан, әлде тынымсыз шабыстан. Кабинетте отырғандар қапелiмде аңтарылысып қалады). Ы. ТӨЛЕЕВИЧ (алдымен ес жиып): Қау... Қашеке.

	Б. АЙШУАҚОВИЧ (абдырап): Олжалы оралдыау бәйбiшеңiз.

	Қ. ЕСIМОВИЧ: Шыққыр көзiм не көрiп тұр?

	ҚАШҚАРИЯ (столға дүңк еткiзiп қояды): Таптық. Мiне!

	ҚАРАУЫЛҚОЖА: Қаланың еркегiнен гөрi әйелi алымды дейтiн...

	Ы. ТӨЛЕЕВИЧ (орауға жармасып): Айналдым сол.

	Б. АЙШУАҚОВИЧ (жармасып): Көрейiкшi... Көзайым болайықшы.

	Қ. ЕСIМОВИЧ: Қашеке, (Қашқарияға жалбақтап) ортақ олжа ғой, солай дешi.

	ҚАРАУЫЛҚОЖА: Бiр Махамбеттiң әлегi де, шапағаты да бәрiмiзге жетер. Таласпайық.

	ҚАШҚАРИЯ (орауды жазып жатып): Табанымнан тоз дым. Жiлiк майды сарқып барып...

	Б. АЙШУАҚОВИЧ: Апырмай, әлгi қаңғып жүрген неме бiр жерге лақтырып кеттiау деп ем.

	Қ. ЕСIМОВИЧ: Бәйбiшеау, (көзiн мөлитiп) қайдан таптыңыз?

	ҚАШҚАРИЯ: Иесiз пәтерден. Жартылай бұзылған пештiң үстiнде тұр.

	Б. АЙШУАҚОВИЧ: Тезiрек орауын ашсаңызшы, көрейiк. Қиындығы да, қызығы да ортақ қой. (Қашқария орауды ашқан кезде бас сүйек шыға келедi).

	Ы. ТӨЛЕЕВИЧ (жүрегi жарылардай боп): Тап өзi! Айнымаған Махамбет!

	Қ. ЕСIМОВИЧ (жанталаса жабысып): Ойбай, сол, сол.

	Б. АЙШУАҚОВИЧ (бұл да басқа жармасып): Тегiн бас емес. Табылатынын бiлгенмiн.

	ҚАРАУЫЛҚОЖА (бас тимей айнала жүгiрiп): Желкесiн қараңдар, желкесiн! (Айқайлап) Үш рет шапқан, үш рет.

	Б. АЙШУАҚОВИЧ (басты әуелете жоғары көтередi): Қарайық. (Бәрi де басқа ұмтылып, жоғары тырмыса қалады). Бар болса санаңдар.

	(Бәрi жамырап санайды).

	– Бiреу!

	– Екеу!

	– Үшеу!

	– Бесеу! (Мұны айтқан Қарауылқожаны бәрi көздерiмен жеп жiбере жаздайды).

	ҚАШҚАРИЯ (шаңқылдап): Қайдағы бесеу? Мынау кiм өзi, албасты құсаған?!

	ҚАРАУЫЛҚОЖА (бажылдап): Үшеу! Үшеу! Көзiлдiрiгiмдi алуды ұмытып кетiппiн.

	Ы. ТӨЛЕЕВИЧ (жалма-жан телефонға жармасып): Әлә, әлө, «Бәйтерек» қоры... Әлө, әлө... Нұрбек Өтепович...

	Б. АЙШУАҚОВИЧ (телефонды қолымен баса қояды): Ықа, абырой ортақ, алдымен келiсiп алайық.

	Қ. ЕСIМОВИЧ (қоштап): Иә, үлкен iсте ауызбiрлiк керек.

	ҚАРАУЫЛҚОЖА (басты Қашқарияның қолынан тартып алғандай ғып): Көрейiкшi... Жақсыны көрмек үшiн. (Осыдан кейiн басты бiрiнен соң бiрi жұлып алып жатқан үнсiз талас жалғаса бередi де, сахна айналып Дәуреннiң подвал (жертөле) үйi көрiнедi. Қаракөлеңкеде подвалда Дәурен отыр, жанында Айым. Махамбеттiң басы ағаш тұғырда тұр. Тым-тырыс).

	ДӘУРЕН (жаудырай қарап): Айым...

	АЙЫМ: Айта ғой, Дәурен.

	ДӘУРЕН (қыздың саусақтарын аялай сипап): Сосын... Атамыздан ұяламын. Әйтпесе айтар ем...

	АЙЫМ: Ұят деген қандай жақсы.

	ДӘУРЕН: Кандидаттығыңды қашан қорғайсың? Осы күзде ме?

	АЙЫМ (мұңайып бас шайқап): Жожоқ! Қорғамаймын. Сенiң еңбегiңнiң жанында бiздiкi не, тәйiрi?..

	ДӘУРЕН: Олай деме.

	АЙЫМ: Солай. Көп нәрсеге көзiм ашылды. Өмiрдi көк тiреген биiк үйден емес, подвалдан бастау керек екен.

	ДӘУРЕН: Бiздiң тағдыр осы жерден басталды. (Осы кезде әдеттегiдей аяқ басқан, күбiрлескен дыбыстар естiледi).

	АЙЫМ (сыбырлап): Тағы ма?

	ДӘУРЕН (сыбырлап): Тыныш. Бүгiн – жұма. Аруақтар келедi.

	(Алдымен ақ кебiнге оранған бассыз Махамбеттiң рухы кеп жайғасады. Артынша қара бүркенген бейнелер бұрыш-бұрышқа отыра-отыра кетедi. Беттерi бүркеулi. Махамбеттiң рухы тағы да темiр соғып, әлдененi қайрай бастайды).

	МАХАМБЕТТIҢ РУХЫ (қара бүркенген бейнелерге арнап): Осы сендер соңымнан неге қалмайсыңдар?!

	(Баймағамбет сұлтанның, Қайыпқали сұлтанның, Ықыластың рухтары беттерiндегi жабындыны ашып бiрдей тiл қатады).

	РУХТАР: Қалмаймыз, Махамбет! Бiз сенiмен болашаққа бiрге барамыз. (Бәрi де бетiндегi қара жабындыны бүркеп алады).

	МАХАМБЕТТIҢ РУХЫ (дауыстап): Типан, әй, Типан, Нұрсұлтанға айт, атты ерттесiн. Дұшпан көбейiп кетiптi. (Подвалдан төмен қарай тарсылдап басып түскен аяқ дыбысы естiледi. Әлдекiм даурығысады. Рухтар ақ буға айналып көрiнбей кетедi. «Дәуренжан, ботам, бармысың?» деген дауыс естiледi. «Дәуренжан...»)

	ДӘУРЕН (шошып оянғандай): Бұл Құрақ атам шығар.

	Хат жазып едiм...

	АЙЫМ: Ауылдағы ата ма? Басты iздеп жүрген?

	ДӘУРЕН: Иә. (Есiк ашылып, iшке Құрақ, оппозиция мү шесi Исатай кiрiп келедi).

	ДӘУРЕН (тұра ұмтылып): Ата!

	ҚҰРАҚ: Дәуренбiсiң? Даусыңнан айналдым. (Құшақтайды).

	ИСАТАЙ (туына сүйенiп): Айналайынау, Алматыңды айналып әрең таптық қой.

	ДӘУРЕН (қысылып): Осы подвалда...

	ИСАТАЙ (Айымды нұсқап): Келiн бе?

	ДӘУРЕН (мүдiрiп): Ым... жоқ.

	АЙЫМ (Құраққа): Сәлематсыз ба, ата! (Басын иедi). Сiздi Дәурен көптен күтiп жүр.

	ҚҰРАҚ: Бақытты болыңдар, жарығым. (Көзiн көлегейлеп қарап ағаш тұғырда тұрған бас сүйектi көрiп қалады). Апырымай, Құдай бар екен ғой, мынау шынымен атамның алтын басы ма?! (Бастың алдына жетiп тiзерлей бередi).

	ИСАТАЙ (аңырап): Қайран, Маха, бармысың? Исатай деген мүскiн мен болам. Жергiлiктi басшыларға сыймай жүрген... Алаштың ала туын желпiлдетiп жүрген. (Құрақ басты құшақтап алады. Дәурен мен Айым екi қолтығынан сүйей бередi. Исатай туды желпiлдетiп жүр).

	ҚҰРАҚ: Бұйырмысты топырағына жеткiзгенше ендi көзтаса етпеспiн.

	ДӘУРЕН: Бiрге боламыз, ата.

	АЙЫМ: Мен де сiздермен ауылға кетем.

	(Төртеуi басты көтерiп шыға келгенде бiрден Ықылас Төлеевичтiң кабинетiне тап болады. Мұнда жоғарыдағыдай бастың үнсiз таласы жүрiп жатады. Екi жақтың қолында екi бас, бiр-бiрiн көргенде состиып тұрып қалысады).

	ҚАШҚАРИЯ (бажылдап): Айым, сен мұнда не iстеп жүрсiң?

	АЙЫМ (жайбарақат): Махамбет атамыздың бас сүйегiн ауылға алып барамыз.

	Ы. ТӨЛЕЕВИЧ (ұмтылып): Дәурен... Қайда жоғалдың?

	ДӘУРЕН: Осындамын, Ықылас аға. Қайыпқали Есимович екеуiңiздiң тапсырмаларыңызды орындадым. Мына (нұсқайды) басты үйiмде алты жыл күзеттiм. Ендi ауылдан Құрақ ата келiп...

	Б. АЙШУАҚОВИЧ (шошынып): Не дейдi? (Қолындағы басты әуелете көтерiп) Мына бас ше?

	ҚАРАУЫЛҚОЖА (өжеңдеп): Сенбеңiз! Мынау (Құрақты нұсқап) алжыған шал. Ал анау (Исатайды көрсетiп) делқұлы. Мен осылардың әкiмiмiн. Шын бас (Баймағамбетке) сiздiкi!

	ҚАШҚАРИЯ (Айымға тап-тап берiп): Мына жүзiқараның жүрiсiай, а, қайдағы бiр қағылғансоғылғанға ерiп.

	Ы. ТӨЛЕЕВИЧ (қулыққа көшiп): Сабыр, сабыр, жамағат. Дәуренжан, ақыл жастан деген, осы екеуiн өзiң ажыратшы, қайсысы – шын, қайсысы – жалған.

	Қ. ЕСIМОВИЧ: Сөйт, айналайын. Мен батамды даярлай берейiн.

	ҚҰРАҚ (аңтарылып): Қарай ғой, айналайын. Бiзге танығы емес, қанығы керек.

	(Дәурен Баймағамбетке беттейдi. Баймағамбет қолын көтерген қалпы басты төмен түсiрмейдi).

	ДӘУРЕН (ұмсынып қарап): Бұл – гипс. Ноэль аға жасаған алғашқы нұсқа. Жасанды бас. (Баймағамбет қолындағы басты сылқ еткiзiп столға қоя салады). Мiне, қараңыздар (тырнағын батырып көредi), үгiлiп жатыр. (Баймағамбет Ықыласқа, Ықылас Қайыпқалиға, Қайыпқали Қарауылқожаға естерi ауып кеткендей мағынасыз қарайды).

	ҚАШҚАРИЯ (Дәуренге): Өй, садағаң кетейiн, адам болатын бала екенiн салғаннан танығам...

	ҚАРАУЫЛҚОЖА: Таласып, тартыспайық. Қазаққа Махаң ортақ, демек, бiз де соның iшiндемiз.

	ҚАШҚАРИЯ: Мiне, мiне, ақыл сөз.

	ҚАРАУЫЛҚОЖА: Бәрiмiз де iздедiк. Бiрге таптық. Ендi ауылға апарып қосыла көмемiз.

	Ы. ТӨЛЕЕВИЧ: Дұрыс, бәрiмiз де абыройға ортақпыз. (Құрақтың қасына кеп басты ұстасады. Исатай екеуi итерiсiп жатады).

	Қ. ЕСIМОВИЧ: Аттанайық Жайыққа. Жетейiк Қаройға. Халқымыз тосып қалар.

	Б. АЙШУАҚОВИЧ: Жүрер алдында әлгi қордың құжатын әзiрлеп кетейiк. Бәйгесi...

	ҚАШҚАРИЯ (жалма-жан қағаз алып жаза бастайды): Бәйге шарты бойынша басты iздеп тапқан адамдар мыналар: Баймағамбет Айшуақович, Ықылас Төлеевич, Қа йыпқали Есiмович және Қашқария Абиловна... (Айым ұялып бетiн басады).

	Ы. ТӨЛЕЕВИЧ: Жетер. Сағыздай созып керегi не? ҚАШҚАРИЯ (Құраққа қарап): Қария...

	ҚҰРАҚ: Шырағым, маған атағың да, ақшаң да қажет

	емес. Нағыз керегi осы (басты нұсқайды). Шүкiрмiн.

	ҚАШҚАРИЯ (Қарауылқожаға қарап): Сiз...

	ҚАРАУЫЛҚОЖА: Мен депутаттыққа түсем. Оған таласпайсыңдар.

	ҚАШҚАРИЯ (жазып): Демек, жүз мың доллар осы аталған төрт адамның ортасында бөлiнедi. Все! Бұл бас емес, қолға қонған бақ.

	Қ. ЕСIМОВИЧ (өрекпiп): Махаңның зираты басында баяндаманы мен жасаймын. (Iшiнен күбiрлеп) Ар жағында академиктiң де ауылы алыс емес.

	Б. АЙШУАҚОВИЧ: Махаңның ешкiм бiлмейтiн құпия қадiрқасиетiн мен санамалап берем. Әлi тiрi жанға айтқан жоқпын. Министр болып қашанғы жүруге болады. Басқа да биiктер бар емес пе?

	Ы. ТӨЛЕЕВИЧ: Кәне, елге дейiн Махаңды бәрiмiз де төбемiзге көтерiп барайық. Ал, қозғалдық.

	(Исатай туын бұлғап алға түседi. Дуылдасқан топтың iшiнде Құрақ шал да кете барады. Бәрi Махамбеттiң бас сүйегiн жоғары көтерiп алған. Манадан берi шеттеу тұрған Махамбет ақын (маскүнем) столда қалып қойған гипс басты қолына алады. Мырс етiп бас шайқайды. Өлең оқиды).

	МАХАМБЕТ:

	Сыймайды екен қалыпқа

	Талантты боп туған iрiлер.

	Сендерден қалған даңққа

	Таласып жатыр тiрiлер!

	Шымылдық

	2003 жыл





МАХАББАТ МҰНАРАСЫ


	Екі бөлімді, төрт көріністі драма

	«Аңыздың ақыры» романы бойынша пьесалық нұсқасын жазған – Рахымжан Отарбаев

	КЕЙІПКЕРЛЕР:

	1.ӘМІРШІ – АҚСАҚ ТЕМІР

	2.БӘЙБІШЕ

	3.КІШІ ХАНЫМ

	4.БАС УӘЗІР

	5.БАС ШЕБЕР

	6.ЖАС ШЕБЕР

	7.ҚАСАР МЕРГЕН

	8.ҚАЗЫНАШЫ

	9.БӘЙІТШІ ШАЛ

	Сыбырлағыштар, қосшы қыздар, жендеттер, Әтек, құл дар, күңдер, т.б.



	Бірінші бөлім

	Бірінші көрініс

	Әміршінің салтанатты сарайы. Сахнада сүйегіңді балқытқан музыка мен алуан түсті жарық ойнап тұрады. Сахнаның оң тұсынан жанында күтуші нөкер қыздары бар Бәйбіше шығады. Екі қыз Бәйбішенің соңынан сүйретілген етегін көтеріп, бір қыз жүзін желпеуішпен желе-жортып желпіп келеді. Осы сәтте қарсы беттен тап осындай сән-салтанатты Кіші ханымның тобы шығады. Екі топ қатарласа бергенде Бәйбіше кілт тоқтап, Кіші ханымға көзінің аласын молайта қарап, мырс етіп «Тақымы асау тоқал, есенсіз бе?» деп тіл қатады. Жанындағы нөкер қыздарын сықылық жайлайды. «Ерқашты болған аттың жауыры қапелімде жазылмайды деп естимін, Бәйбіше» – Кіші ханым да есесін жібермейді. Кіші ханымның нөкер қыздары үн шығара алмай үздіге күледі. Екі топ қозғалысқа еніп, қарама-қарсы тұсқа өте шығады.

	Сахнада жарық сөніп, қайта жанғанда Кіші ханым өз отауында жалғыз қамығып отырады.

	КІШІ ХАНЫМ (орнынан оқыс ұшып тұрып): Кәрі қыр шаңқы, мүйіздеуін тіріде қоя ма, жоқ па? «Тақымы асау тоқал» деп қалыпты. Өңшең шуылдақ қарбашаның көзінше тым құрығанда «Кіші ханым» десе тағынан таяр ма еді?! Тіфә, тіфә! Тақ деппін, Жаратқан ием, өзің кешір. Оған тақ қайда, тайқы маңдайына бақ та бұйырмас ендігі жерде. Әміршім менің күндіз күйдіріп, түнде жандырған құшағымнан босана салып, соңғы жорығына дабыл қаққан жоқ па? Өзегіне шоқ боп түсіп, жанын жәй таптырмай бұрқсарқ қайнатып жатқан сол да. Шоқ, шоқ олай болса! (Қиялданып) Әміршім ат тұяғына дауылпаз қақтырып жеңіспен оралғанда тағы да, тағы да кіші отауға түссе...

	Аймалап құшып, тобық қаққан қолаң шашыма оратылып, аспандағы Айдың көзін қызықтырып, қытығымды қандырып... Әншейінде бұлбұлдай сайраған қызыл тілім «шоқ», «шоқтан» басқаға келмей жатса арман не? (Кішкене күміс қоңырауды қолына алып қағып-қағып жібереді. Ішке күзетші Әтек бас сұғады). Кеше бас уәзірдің аузынан Әміршім хақында қандай әңгіме естіп қалдым дедің?

	ӘТЕК: Құлағымды тіге қалсам, Әмірші ием батыстағы Берке сарайын әдеттегідей жерменжексен етіпті де, халқы қойдай маңырап келіп, Әміршінің қол астына өтіпті деді.

	КІШІ ХАНЫМ: Ат басын елге қашан бұрмаққа ниет етіпті?

	ӘТЕК: Құлағымды тіге қалсам, (ойланып) ол жайлы бас уәзір тіс жарған жоқ.

	КІШІ ХАНЫМ: Ендеше, құлағыңды мұқият тіге жүр.

	Сенің бар құның құлағыңда тұр.

	ӘТЕК: Құп, ханым, құп. (Бас иіп шыға жөнеледі).

	КІШІ ХАНЫМ (ойланып): Әспеттеген Сарайының тасын топырақтай шашып, халқын қойдай иірісімен әміршім әдетте жан рахатына бөлейтін құтты мекеніне суыт ораларды. Қалың қол кернейлетіп, сырнайлатып, дауылпаз қақтырып шәһарға кіргенде қуанғаннан көрдегі мүрденің өзі сақсақ күлер. Содан кейінгі беубеу дәурен, (қиялданып) сары қарын, сары тіс боп, үстінен немерелерінің жөргек иісі сасыған Бәйбішеге ерегіскенде... Әміршімді сонадайдан таңдай қақтыратын қандай сыйсияпатпен қарсы алсам екен? (Ойланып) Әлгі соқыр бәйітшіні шақырып алып әміршімнің ғажайып жорығы мен теңдессіз жеңісі жайында дастан шығартып, ауызданауызға таратсам ба? Бірақ көзге көрінетін, қолға ұстайтын зат емес. Заржақ бәзбіреулер таңдайын ойып қақсап айтаайта жалығар, сосын ұмытылар. Одан да... Алтынмен аптап, күміспен күптеп ертұрман мен бойына бес қаруын соқтырсам ба? Бірақ Әміршім оған да зәру емес. Аузымен құс тістеген қанатты тұлпар әзірлетсем бе? (Өз-өзінен мырс етіп) Жержаһандағы тұлпар, көктегі сұңқар, тіпті тірі пенде біткеннің кеудесіндегі шыбын жан да соныкі емес пе?! Сәрсенбі күні таң алдында тәтті ұйқыда түсімде ұшар басы көкке өрмелеген керемет көгілдір мұнара көріп ем ғой. Бойыма, бұйырса, ұл бала, әмірзада бітер деп жорығам. Сол түсімде көрген кереметті әміршімнің жеңіс салтанатына арнап салдырсам... Бәлкім, аян түс шығар. Оны «Махаббат мұнарасы» деп атасам... Менің мәң гілік махаббатымның ескерткіші. Әміршім ғұмыр бойы сүйсінумен көз жазбай өтер едіау. Ал, бәйбішеге шоқ, шоқ... (Қоңырау қағып жібереді. Әтек кіреді).

	ӘТЕК: Құлағым сізде, ханым.

	КІШІ ХАНЫМ: Әміршімді осындағы өсекші жұрт қашан оралады деп жатыр?

	ӘТЕК: Құлағымды тіге қалсам, (шарасызданып) әзірге ештеңе ести алмадым.

	КІШІ ХАНЫМ: Бар, әлгі шалғы мұрт хиндустандық бас шеберді шақыр. Тез.

	ӘТЕК: Құп, ханым, құп.

	(Сахнаға Кіші ханымның нөкер қыздары шығып, Кіші ханымды ортаға алып шыркөбелек би билейді. Сахна қараңғыланып айналғанда құрылыс алаңы көрініс береді. Бас шебер, т.б.)

	БАС ШЕБЕР (өзгелерге бұрылып): Кіші ханымның аса мәртебелі бұйрығы солай. Уақыт тығыз, бірақ сол аз мерзімде шаһардағы ең биік мұнаралы ғимаратты көтеруіміз қажет. Көз арбаған көк күмбезді мұнарасы ақша бұлтқа бір тиіп, бір тимей тұруы қажет.

	(Біреу шегін тартады, бір шебер ысқырып жібереді.

	Декорациядағы биік бір мешітті көрсетіп)

	– Мынадан да зәулім етіп пе? (Бас шебер бас изейді).

	– Анадан да көрікті етіп пе? (Бас шебер тағы бас изейді).

	– Сонадан да ауқымды етіп пе? (Бас шебер және бас изейді).

	БАС ШЕБЕР: Бәріңе түсінікті шығар. Кешікпей күйген қыштың алды келіп жетеді. Кірісесіңдер.

	– Әміріңізге құлдық. Тек мұның көгілдір мұнарасын кім әспеттеп шығарады?

	БАС ШЕБЕР (мұртын ширатып): Жаппар есімді жас шеберді таптым. Әкесі – құмырашы, өзі асқан мұнарашы. Жапжас болып қайдан оқыған өнер екенін ит біліп пе? Сырының өзі тасқа жұққанда (таңдайын тақ еткізіп) көрерге көз керек, көз!

	– Тышқан жылы салынған анау мешіттің (қолымен нұсқап) мұнарасын көтерген бармағынан бал тамады де ген Жамаладдин әміршім сыйлаған шара табақ алтын динарды етегіне сала қашып бір түнде жоғалып тынған. – Тәйірі, бұл да сөйтер.

	БАС ШЕБЕР: Жап аузыңды, кәззап! «Құлға бостандық берсең құдыққа құлап өледі» деген сол.

	(Сахнаға үш құл шыға келіп, арасы үш-төрт қадамнан тұра қалады да, бір қолдан бір қолға кірпіш лақтырып өткізіп, құрылыс салынатын жерге көз ілеспес жылдамдықпен жеткізе бастайды). Міне, ит арқасы қияннан күйген кірпіш те келіп жетті. Кәне, піссімілә деп алғашқы тасты өзім қояйын (тасты орналастырады). Құдайым досқа күлкі, дұшпанға таба қылмай, Әмірші иемнің мейірін, Кіші ханымның ықыласын түсіре көр (бетін сипайды. Жанында тұрғандардың бәрі «әумин» деседі).

	ҚҰЛДАР (өзара күңкілдейді): Жетім қыздың тойындай етіп бастағаны несі?

	– Әмірші иемнің өзі болса, ақсақалкөксақал түгел қаумалап келіп сәскеге дейін қоймай бата берер едіау.

	– Ханым демесең, аты қатын ғой.

	– Иә, қатын бастаған көш оңатын ба еді?! Кері кеткеннің сақалы кеңірдегіне бітіп, ақыры құлап тынбаса не қылсын...

	(Абыр-сабыр құрылыс үстіне Әтек кіреді). ӘТЕК (шіңкілдеп): Әй, бас шебер, іске сәт.

	БАС ШЕБЕР (мардымсып): Тастың алды жетіп қалана бастады. Ханым бұйырған соң жанымызды аузымызға тістеп шауып жатырмыз, Әтекеау.

	ӘТЕК (шіңкілдеп шошып, айбат шегіп): Әтегі несі мына иттің?! Пахраддин атымды ұмытып. Ханымға айтып, бұзаудың тіліндей тіліңді түбінен жұлдырып, құлағыңа қорғасын құйғызайын ба осы! (Тап-тап береді, құлдардың күлкісі естіледі).

	БАС ШЕБЕР (өтірік-шынды сасып): Қап, осы аузымнан қағынамау... Кеш, батырекесі. Мен Әтеке десем, Әтек дегенім емес, Атаеке дегенім...

	ӘТЕК (сабасына түсіп): Е, бәсе... Әміршім Кіші ханымды маған ғана сеніп аманаттайды. Төсегіне дейін өзім саламын. Сарайдағылар мені жас жігіт дейді (мадиықтанып).

	БАС ШЕБЕР (залға қарап): «Тоқал ешкі өзін лақпын деп ойлайды» деген сол. (Әтекке қарап) Ал, не тапсырасыз?

	ӘТЕК: Кіші ханым ғимарат құрылысын күн сайын келіп өзім көріп тұрамын деді. Уақыт тығыз, тездетсін де ді. Әміршім жайлы жақсы хабарға құлағыңды сала жүр деді (шошып). Жоқ... жоқ (тілін тістей). Соңғысын өзі ме ғана мұқияттап айтқан. Ия, тездетсін деді.

	(Құрылыс ісі қызып жүріп жатады. Осы сәтте соңына ерткен күтуші нөкерлері бар Бәйбіше келеді. Адуынды. Долы қалпы).

	БӘЙБІШЕ: Бұл не деген ертеңдікеш құлақ сасытқан шаңшұң?! Балғаның тарсылы, тастың дүңкілінен тас керең болуға айналдық. (Бас шеберге тап-тап береді) Бұл не, мола ма, мазар ма? (Әтек қорқып, Бас шебердің арқасын паналайды).

	БАС ШЕБЕР: Сабыр, Бәйбіше. Кіші ханымның пәрменімен бір Аллаға және Әмірші иеме сиынып іске кірістік. (Әтек те бас изейді).

	БӘЙБІШЕ: Құрттаған шыбыштың құйрығындай боп тұрған (Әтекті нұсқайды) әнебіреуің кім? (Әтек бүкең қағып сахнадан шығып кетеді).

	БАС ШЕБЕР: Әміршімнің әдеттегідей жеңіспен оралу құрметіне арналған ғимарат, Бәйбіше. Құдай қаласа (алақанын уқалап).

	БӘЙБІШЕ (жұлқынып): Тоқтат! Үш жылда етегі бір қанамаған тоқал енді Әміршіні мұнара салып алдарқатайын деген ғой (мысқылдап). Қуын қарай гөр.

	(Нөкер қыздар жәреукеленіп)

	– Бәйбішем, «Махаббат мұнарасы» болады депті.

	– Көрген жанды күндік жерден қуанышқа бөлейді депті.

	– Сіздің жатын бөлмеңізге, оны айтасыз, оңаша отауыңызға күн көзін түсіртпеймін депті.

	– Мұның маңынан аяғын аттап бастыртпаймын депті.

	БӘЙБІШЕ (ышқынып): Ә, солай де! Біліп ем... Ойының ойранын, тойының топалаңын шығарайын. (Нөкер қыздар сықылықтап күледі, Бәйбіше бастап сахнадан шығады).

	БАС ШЕБЕР: Кірісіңдер іске! Жедел. Жедел. (Сахна қараңғыланады, Кіші ханымның отауы. Кіші ханым оңаша моншақтарын тізбелеп отыр. Ентіккен Әтек есіктен жорғалап кіріп, Кіші ханымның алдына құлдық ұрып құлай кетеді).

	КІШІ ХАНЫМ (шошып): Бұл неткен жайсыз хабар?

	ӘТЕК (басын көтеріп, жыламсырап, дауысы жетім ботаның дауысындай боп): Ханымау, Бас шеберге өзіңіз айтқан нұсқауды бұйрыққа айналдырып, билікті қардай боратып тұрсам, Бәйбіше... Бәйбіше жетіп келіп, тура алқымымнан ала кетті. Ойпырмай, күшті қайдан тапқанымды білмеймін (өз-өзімен бұлқынып), бұлқыныпбұлқынып шығып кеттімау.

	КІШІ ХАНЫМ: Сосын?

	ӘТЕК: Құлағымды тіге қалсам, Сізді, тіпті айтуға аузым барар емес, құрттаған шыбыштың құйрығы деді.

	КІШІ ХАНЫМ (сұстанып): Айта бер.

	ӘТЕК (аузын басып): Тоқал ешкі деді.

	КІШІ ХАНЫМ (айқайлап): Айта бер.

	ӘТЕК («ым-м» деп тұншығып жылайды): Күннің көзіне шымылдық құрып жауып тастаймын деді. Сізді өңкей қараңғыда ұстаймын деді.

	КІШІ ХАНЫМ (ызалы әрі қуатты күлкіге басып): Күннің көзін... басып отырам дейді. Қай жерімен? Күйіп қалмасын. Бар, құлағыңды тіге жүр. (Әтек кетеді. Балға мен тастың, құрылысшылардың даусы жарқын-жұрқын естіліп жатады. Сахнада жарық сөніп-жанғанда Кіші ханым нөкер қыздарымен, бар сән-салтанатымен құрылыс басына келеді).

	Ендігі жердегі қимыл-әрекет үнсіз, музыка әуеніне бағынып, мимика түрінде өтеді. Бас шебер Кіші ханымды көре салып тағзым етіп, құрылыстың жайын қолымен көрсетіп баян етеді. Құрылыстың ұлы денесі, негізінен біткен. Тек зәулім мұнарасы ғана қалған. Оны салатын жас шебер Жапарды жетектеп әкеліп Кіші ханымға таныстырады. Жас шебер көзі-басы қиылған әдемі жігіт. Кіші ханым мен жас шебердің көзі түйісіп, арбасып қалады. Бір сәт үнсіздік орнайды. Музыка да тыным алады. Екеуінің айналасында тұрғандар үнсіз, бұғынып бір-біріне қарасады. Бұл көзқарас Кіші ханымға кешірімсіз қылық та, жас шеберге болашақтағы өлім жазасымен тең. Сахнаның екі шетінен бұларға білдіртпей екі бас сығалап өтеді. Бұлар – Кіші ханымның күндесі Бәйбіше нің жандайшаптары. Есін жиған Кіші ханым оқыс қимылдап, алға аттап басады. Музыка да қуаттай жөнеледі.

	Мұнараның қалай, қайтып шығарылатынын жас шебер жаны қалмай Кіші ханымға түсіндіріп жатады. Кіші ханым бас изеп мақұлдаған мәзірет білдіреді. Осы сәт нөкер қыздар әсем биге ойысады. Бұл ойлағандарын орындай алатын Кіші ханымның ерке қуанышы еді. Жарық қайтадан сөніп-жанғанда Кіші ханым оңаша отауында ойланып отырады.

	КІШІ ХАНЫМ (өзімен-өзі): Жәудіреген көзінай шіркіннің! (Өз-өзінен шошып кетеді) Не дедім, жасаған ием? Адам қарап отырып күпір болайын десе қиын емес екенау. (Жан-жағын сығалап қарайды) Ешкім жоқ. Аңдамаған сөз, Алла, кешіргей. (Моншақтарын аударып-төңкеріп қы зықтайды. Назданады. Насаттанады. Тағы да аңдамай сөйлейді) Жанары сондай нұрлы екен. Бір қарағанда тұла бойыңды балқытып бара жатқандай... (Тағы шошып) Маған не көрінді? Сырқаттанғаннан саумын ба? (Бетауызын, денесін сипап көреді) Бәрі орнында сияқты. Қайдағыны қайдан шатып отырмын? Шебер болмақ түгілі тағы бірдеңе болса да, басқан ізімнің садақасы. (Есіктен Әтек енеді. Жағымпазданып, мияулап).

	ӘТЕК: Ханымау, құлағымды тіге қалсам, жас шебер дейсіз бе, немене... Бір қалта динарға татитын сүйінші хабар жеткізгелі тұрмын.

	КІШІ ХАНЫМ (елеңдеп): Сүйінші сенікі. Тез айтшы.

	ӘТЕК: Әмірші ием жеңіс дабылын қақытырып, кернейлетіпсырнайлатып үш күндік жерге келіп қалды дейді. КІШІ ХАНЫМ (қуанып): Оны кімнен естідің?

	ӘТЕК: Құлағымды тіге қалсам, қойма ұстаушы Бәйбішеге сыбырлап жатыр екен. Тура үкідей ұштым өзіңізге, үкідей (қалтасының аузын ашып-жауып. Кіші ханым қалтасына динар тастайды. Еркелегенсіп) Тән қалтамдағыдан айырылсам да, жан қалтамдағы толық болсын.

	КІШІ ХАНЫМ: Ендеше шақыр бас шеберді.

	ӘТЕК: Құп. (Шыға жөнеледі. Ізінше бас шебер ішке енеді).

	КІШІ ХАНЫМ: Мұнара қашан бітеді? Немене алты ай бойы сипақтап жүріп алдыңдар?

	БАС ШЕБЕР: Алты айда айналасы ат шаптырым мұндай ғимарат бітсе де зордың күшімен бітеді, ханым.

	КІШІ ХАНЫМ: Айта бер.

	БАС ШЕБЕР: Жанталасамыз деп арыпашыдық. Мойнымыз ырғайдай, битіміз (бас бармағын көрсетіп) торғайдай болды. Қанаты жоқ, әйтпесе ұшып кетер еді. Мұнара бітуге келді. Әне, қалған бар жұмысы (көкті меңзейді. Асқақтаған мұнараның бітпей тұрған жыр тығы көрінеді).

	КІШІ ХАНЫМ: Бүгін, ертең. Екі күнде бітсін.

	БАС ШЕБЕР (ойланып, қиналып): Бүгін, ертең (саусағын бүгіп), тағы бір күн қосыңыз.

	КІШІ ХАНЫМ: Екі күн. Айтқаным айтқан.

	БАС ШЕБЕР (шарасызданып): Болсын, ханым. (Шығып кетеді. Ханым мұнараның бітпей тұрған әлгі жыртығына қарайды. Жыртықтан өзінен көз алмай қарап тұрған жас шебердің басын көреді. Жас шебер күлімсірейді. Кіші ханым қабағын түйеді. Осы көрініс екі-үш мәрте қайталанады).

	КІШІ ХАНЫМ (күрсініп): Көзінай! (Ашу шақырып) Құрып кетсін көзі! Түнде түсіме енгені несі? Ұятай... айтуға адам аузы қиыспас... Үш жұма өтті, тесіктен мөлиеді де тұрады жазған. Десе де, көзінай! (Жанталасып) Үш күн қалды Әмірші келуіне. Не деп кетті әлгі бас шебер? Біте ме, жоқ па мұнарасы? Дұшпанның сағын сындырып оралғанда, Сізге арнап «Махаббат мұнарасын» тұрғыздырып ем, бір жамауы жетпей қалды десем... күлер де қояр. Бірақ сол күлкінің астарында қандай ызғар жатқанын тірі пәнде білмес... (Мұнараға қарайды. Қайтадан өзіне қарап тұр ған жас шебердің басын көреді. Дағдарады. Ғашықтық дертін түсінгендей болады). Ажалымен ойнаған бала күшік... Арыстаным ырылдаса көмекейінен көктей өтерсің. (Қоңырау қағады. Нөкер қыз кіреді).

	Бұл жерде де сахнадағы қимыл-әрекет үнсіз, музыка сүйемелдеуімен өтеді. Кіші ханым себет толы алма, алмұрт, жүзімді нөкер қызының қолына ұстатып жас шеберге жұмсайды. Сәлден соң себетті сол қалпында ұстап кері оралады. Кіші ханым қараса, тағы да жас шебердің өзінен көз алмай тұрған басын көреді. Мұны жіберіп, екінші нөкер қызды шақырып, оған табақ толы ет ұстатып жас шеберге қайта жұмсайды. Алдыңғы көрініс қайталанады. Жас шебер өзінен көз алдырар емес. Үшінші нөкер қызға бір қалта динар беріп жібереді. Жас шебер алмай жібереді. Кіші ханымнан әлі көз жазар емес. Кіші ханым күрсінгенде, музыка да солқ ете түседі. Бұл – шарасыздық. Кіші ханым оңашада өз-өзімен арпалысады. Мұнара бітпей қалса жұртқа таба болмақ. Жас шебердің көңілін тапса, масқараға ұшырамақ. Не істемек керек? Ақыры айламды асырайын деп, күңін шақырып алып, өзінің сән-салтанатты киімін кигізеді, аузыңа ие бол деп ыммен ұғындырып, жас шеберге жұмсайды. Сәлден соң жас шебер мен ханымның киімін киген, бет пердесі бар күңнің сұлбасы мұнара жыртығынан көрініс береді. Жас шебер алданып, күңді ханым деп құшып, тілегіне жетеді. Мұнараның жетпей тұрған жері тез-тез бүтінделіп, көзді арбай түседі. Көңілді музыка. Сән-салтанатымен асқақтаған «Махаббат мұнарасы». Сахнаға Кіші ханымды ортаға алып билеген нөкер қыздардың көңілді тобы шығады.



	Екінші көрініс

	Сахна сыртында дауылпаз даусы, керней үні, аттың кісінегені, адамдардың қуана дүрлігісі, тұяқ дүбірі естіледі. «Әміршім қалың әскермен қалаға кірді», «Жеңіспен оралды», «Ұлы той басталады», «Қазынадан алтын динар есепсіз шашылады», «Жетім-жесір кеңірдектеп тояды», «Жалбыз шарабы судай ағады» деген жарқын-жарқын дауыстар сахнаны кернеп кетеді. Аттың тұяқ дүбірі сахна іргесіне таяп келіп тоқтайды. Қылыш асынған, үстіне жорық киімін киген Әмірші (Ақсақ Темір) көрінеді. Бір аяғын сылтып басып сахна төріне жеткенде алдынан тағзым еткен, құлдық ұрған бас уәзір бастаған бір топ сарай қызметшілері шығады.

	– Аткөлігіңіз аман, абыроймен оралдыңыз ба, Әміршім?

	– Қарсыласқан жаудың қабырғасын үгіп, мерейіңіз тасыды ма, Әміршім?

	– Арпалысқан дұшпанның омыртқасын үзіп, ай дарыңыздан жел есті ме, Әміршім?

	ӘМІРШІ: Ақ ісімізді Алла қолдап, аруақ жар болды.

	– Ұлы жеңісіңізбен, Әміршім.

	– Көкте – құдай, жерде – сіз, Әміршім.

	– Халқыңыз тілегіңізді тілеп, ертеңдікеш мінәжат етуде, Әміршім.

	– Сіз жоқта Күн көгінен, Ай аспанынан, Жұлдыз жүрісінен жаңылғандай болды, Әміршім!

	ӘМІРШІ (жөткірініп): Жә! (Қолын көтере беріп, жоғары қараған сәтінде көк тіреген көгілдір күмбезді жаңа мұнараға көзі түседі. Қараған, аң-таң қалпы тұрып қалады). Бұл қашан пайда болған? (Өз-өзіне) Ғажап екен. (Бас уәзір бастаған топ қаумалай, қауқылдасып кетеді).

	– Кіші ханым сіздің ғажайып жеңісіңізге арнап салдырды, Әміршім.

	– Текті жердің бұрымдысы екенін көрсетті, Әміршім.

	– Сізге деген біз бен өзінің ризашылығын, құрметін осылай бейнеледі, Әміршім.

	– Шаһардағы ең зәулім бұл көгілдір күмбез ел арасында «Махаббат мұнарасы» атала бастады, Әміршім.

	ӘМІРШІ (қолын көтеріп): Жә! Бас шеберді шақырыңдар, барып тамашалайық.

	(Бәрі көгілдір мұнараға беттейді. Бас шебер жанына жас шеберді ертіп, Әміршіге есеп беріп тұрады).

	БАС ШЕБЕР: Әмірші ием, алпыс шебер алты ай бойы жатпайтұрмай Сіз деп қызмет етті. Бес жүз құл тас жеткізді. Екі жүз құл тастың бетін өңдеді. Құрылысқа арба жеккен тоқсан бес пілді пайдаландық. Мешіт ғимаратының ішінде әрқайсысының биіктігі жеті құлаштық төрт жүз сексен бес баған бар.

	ӘМІРШІ (разы кейіпте): Бәрекелді! Мына көгілдір мұнара қай шебердің қолтумасы?

	БАС ШЕБЕР (жас шеберді нұсқап): Ортөбелік құмырашының ұлы Жаппар бар өнерін салып бақты.

	ӘМІРШІ (сынап қарап): Анасынан адал сүт емген екен. (Әмірші мешіт пен мұнараны әлі тамашалай түседі. Қасындағы бас уәзір бастаған жәреуке топ марапат, қошемет сөзден жалығар емес. Бірінен бірі асырып бағады).

	– Әміршім, зер салыңызшы, алыстан қарасаң кісіге жарқырап күледі.

	– Жақын келсең биіктей, асқақтай түседі.

	– Әрі күлімдеп тұрған өңі сұстана, айбаттана бастайды.

	– Дәл іргесіне келсең зеңгір көкті төбесімен тіреп шалқалап жатып алады.

	ӘМІРШІ (разы кейіпте, өз-өзінен күбірлеп): Махаббаттың мәңгілік мұнарасы шынында да осындайақ шығар. (Айналасындағыларға асқақ қарап) Той. Той! Сауын айтыңдар.

	(Сахнадағы жарық сөнеді. Ерсілі-қарсылы шапқыншы көбейеді. «Той», «Әміршім жеңіс тойын жасамақ», «Жаңа мешітке байғазы бермек», «Махаббат мұнарасын» қызықтамақ», «Жетім-жесір, ғаріп-қасірет бір тойынб ақ», «Алтын динар уыстап шашылмақ». Сахнадағы жарық кері жанады. Әсем музыка ойнайды. Төрде, тақта Әмірші отыр. Көңілді. Екі жағында екі қыз желпуіш желпіп тұр. Той салтанаты екені бірден сезілгендей. Жиналған жұрт та емен-жарқын. Сахнаның оң жағында Бйбіше мен бір топ нөкер қызы көрінеді. Бәйбіше тәкаппар қалпында отырғандарға болар-болмас бас изеп өтіп, Әміршінің оң жағына жайғасады. Артынша Кіші ханымның тобы көрінеді. Нөкер қыздар музыка жетегінде қысқа қайырым билеп өтіп, Кіші ханыммен бірге Әміршінің сол жағына тізе бүгіседі. Бәйбіше Кіші ханым мен нөкер қыздарына көзінің аласын молайтып атып қарайды).

	БАС УӘЗІР (сахнаның екі бетіне мойын соза қарап): Құтты болсын айтқан тойшы қауымның аяғы әлі сұйылар емес.

	(Отырғанның бірі бас уәзірдің қимылын қайталап)

	– Пайпай, жаяуы мен жорға мінгені аралас ағылып, ала шаң аспан астын кіреулендіріп тұр екен.

	(Тағы бірі мойын созып)

	– Біразы жаңа мешіттің іргетасын сүйіп тағзым етіп жатыр.

	(Тағы бір жағымпаз)

	– Әміршімнің арқасында масайрасын бейшаралар, масайрасын. Мейманасы тасысын.

	(Сахна сыртынан естілген дауыс)

	– Уа, халайық, Ұлы Әміршімнің дүниенің төрт бұрышын түгел бағындырған айтулы жеңісіне арналған тойды бастаймыз. Ұлы Әміршім ғұмыр бойы айбарлы дұшпанмен арыстандай арпалысып, жолбарыстай жұлысып ат үстінде келе жатса бәрі де сендердің қамдарың үшін, халайық!

	Тұлымды ұл, бұрымды қыздарыңның келешегі үшін, халайық (дауыс бірте-бірте алыстай береді). Жаңа мешіттің, яки «Махаббат мұнарасының» құрметіне де отыз күн ойын, қырық күн тойым болады. Көкпар тартылады, алтынқабақ атылады, түйе палуан, өгіз палуандар күреседі... Көрген де арманда, көрмеген де арманда.

	БАС УӘЗІР (Әміршіге қарап): Әлгі әңгіменің жалғасын, Әмірші ием, ләппайлап ести отырсақ дейміз (өзгелері де қостай кетеді).

	– Ләппай.

	– Ләппай, тақсыр.

	– Ләппай, Әміршім.

	ӘМІРШІ (нығыздана түсіп): Содан Ақтөбенің айм ағындағы сайтандай сары шашты кәпірлермен ше каралас, қойындас жатқан Берке сарайына дейін қырық күндік жол шектік. Құлан жортпас, құс ұшпас небір шөлді даланы текеметтей тілдік те отырдық, тілдік те отырдық. Тоқтамыстың әскеріне қарсы үлкен шайқас салдық (көтеріле түсіп). Менің от пен суға бірдей суырылған сарбаздарыма төтеп берсін бе?! Пашақпашағы шығып, бетбетімен қашты.

	БАС УӘЗІР: Біліп ем. Уа, аруақ! (Жәреукеленіп) Өзің қолда. (Емпеңдеп) Қайран, еңіреген ерімай!

	– Елімнің қамқоры, жержаһанның иесіай!

	– Тоқтамыс тілерсегін қидырған қарсақ құсап орысының құшағына тығылған шығар.

	ӘМІРШІ: Берке сарайын тыптипыл етіп талқандап, жартылай кәпірге айналған жұртын бағындырып, мұсылманның жасыл туын сүйдіріп, билеушімді тағайындап, Қап тауына астым. Қап тауының жотажорасында өріп кеткен ұсақ ұлттарды қол астыма алып, Еділ мен Жайықты көктей өтіп Сарайшық шаһарына кеп, иманы бұйырғыр нағашым Батудың басына дұға бағыштадым... Кәне, той тамағын тостырмаңдар. (Бәрі жапа-тармағай дастарханға қол жүгіртеді. Әмірші алдында тұрған ыдыстан үлкен қызыл алманы қолына алады. Алма қақ ортасынан тілінген. Екіге ашқанында ақсарбас құрт шығады. Әмірші тіксініп қалады. Бәйбіше көз астымен Кіші ханымға қарайды. Өзге жұрт аңдамайды. Әмірші алманы ыдысымен қоса беріп жібереді). Осы жорықтың құрметіне салынған мешіттің бас шебері мен мұнарашы жас шебері қайда, шақырыңдар алдыма. (Ішке екеуі енеді).

	БАС ШЕБЕР (тізерлей кетіп): Құлдық, Әміршім. ЖАС ШЕБЕР (иіліп): Бізден де бір құлдық.

	(Бас уәзірден кейіндеу отырған біреу күңк ете түседі)

	– Шөгеру білмейтін тайлақтай тұрысын қарашы. (Тағы да қопаң қағып) Желкесінен алып жерге жанши қояйын ба осы?

	ӘМІРШІ (зілсіз жекіріп): Тәйт, бейбастақтанба! Жігерлі жасқа осындай өткір мінез жарасады. Бар қыры түгел майырылып болған өздеріңмен салыстырасыңдар ма? (Мейірленіп) Кел, жақын кел, ұлым.

	БАС УӘЗІР (Әміршіге қалбалақтап): Көреген десе, көреген ғой.

	(Бәрі бас шұлғып, қолдай кетеді. Өзара күбірлесіп айтысады).

	– Көреген.

	– Асқан данышпан десеңші.

	– Пайғамбарлықты қимай отырсыңдар ма?

	– Ойбай, нақ өзі.

	– Алланың жердегі елшісі ғой.

	– Біз секілді күнәкарлардың арасына көзі қиып қалай жібереді екен?

	– Кімді айтасың?

	– Алланы айтам да.

	ӘМІРШІ (шалқып-тасып): Қазынашы, қайдасың?

	(Шапанына малынған қазынашы бас уәзірдің жаны нан бой көтереді).

	ҚАЗЫНАШЫ: Ләппай, Әміршім.

	ӘМІРШІ: Мешітті көтерген алпыс шеберге алпыс қалта алтын динар үлестір.

	ҚАЗЫНАШЫ: Әміріңізге құлдық.

	ӘМІРШІ: Мына бас шебер мен жас шебердің сыбағасын келтірт. (Қазынашы иек қаққанда, екі жігіт екі табақ алтын динарды көтеріп әкеліп екеуінің алдына тартады).

	БАС ШЕБЕР (алып жатып): Сүйекке біткен сахилығыңызға тәнтімін, Әміршім.

	ЖАС ШЕБЕР (тағзым етіп, көз астымен Кіші ханымға қарайды): Шексіз ризамын, Әміршім.

	(Осы сәтте алманы алып кеткен әйел тағы да табағымен алма әкеліп Әміршінің алдына қояды. Әмірші ең үлкенін қолына алады. Тағы да ортасы тілік. Тағы да ақсарбас құрт өрмелеп шығады. Бәйбіше тағы да кектеніп Кіші ханымға қарайды. Мұны бұл жолы Әмірші де аңдап қалып, көңілсіз ойға беріліп, біруақ үнсіз отырып қалады. Алманы табағына қоя салады. Тегін нәрсе еместігіне көзі жетеді).

	ӘМІРШІ (тым-тырыс бола қалған жанындағыларға қарап): Тойға бәйітшілер неге шақырылмаған?

	БАС УӘЗІР: Осы екі бәйітшіні дүйім елдің арасына бөлдік. Қазірде бірінен бірі дауыс асырып, кеңірдектері өртеніп жатқан шығар. Шақыртайық ең жүйрігін.

	ӘМІРШІ (қолы көтеріліп): Қоя тұр. Жыр айтқанда көмейі бүлкілдеп таңға қайтару бермейтін сұңғыла шал бәйітші бар деп есіткем. Соны алдыр.

	БАС УӘЗІР (екі иығын кезекпе-кезек билетіп, күбіжіктеп): Қайдан білейін... Оңбай кетті, қара басты деседі.

	ӘМІРШІ (қабақ шытып): Күлбілтелемей турасына көш, Бас уәзір.

	БАС УӘЗІР (жасып): Ақылын алдырып алыпты деседі. Аузына не түссе соны оттайды деседі.

	(Өзге еркектер де әдеттегідей қостай жөнеледі)

	– Алжыған қақпас та.

	– Әміршімді күндейді дейді.

	– (Сыбырлап) Қандас бауырларын қырғынға ұшыратты депті, ойбай.

	– «Айналайын қасиетті топырақ, мұнша мол ғып туармысың қырттарды», – деп махалланың көлеңкесінде аңыратып отыр.

	– Сен не дедің?

	– Қолым бос болмады. Желкесін жеті түйер ем.

	ӘМІРШІ (ашу шақырып): Рас сөз бе осының бәрі?

	– Тура шындық, Әміршім.

	– Куәландырып жан берейік, Әміршім.

	– Оның барар төрі – зындан, Әміршім.

	ӘМІРШІ: Алдыртыңдар алдыма! (Әмірші әлгі алманы қолына ұстап, есіне әлдене түскендей кері тастап жібереді. Осы кезде шапанының екі өрімі жырым-жырым соқыр шалды екі жігіт ішке дедектетіп сүйреп кіргізеді. Бәрі ошарыла қарайды. Әмірші бастапқы райынан қайтып, мысқылдай жымиып) Әлемнің төрт бұрышына түгел тіреу қойған Әмірші жайлы ғайбат айтыпсың, бәйітшім, осы ақиқат па?

	БӘЙІТШІ ШАЛ: Рас десем өзіме обал, өтірік десем өз ге ге обал, Әміршім. Мәселе, менің сөзімнің сізге қалай жетуіне байланысты. Самал соқса ішінде шаңтозаң болмайды. Олар жолай жүре келе ілеспей ме?

	ӘМІРШІ: Ендеше кірген бетте Әміршіге неге тағзым етпедің? Соны айт!

	БӘЙІТШІ ШАЛ: Зағиппын, Әміршім. Абайламай жандай шаптарымыздың біріне қарай иіліп қоям ба деп қорықтым. Әйтпесе, бақа басымды имей сізден аяды дейсіз бе?

	ӘМІРШІ: Ә, өзің соқыр екенсің ғой.

	БӘЙІТШІ ШАЛ: Соқыр болмасам, ақсақтың қолына түсетін бе едім?! (Бас уәзір бастаған топтың үрпиісіп, имандары ұшып кетеді. Бәрі бәйітші шалға кіжіне, тістене, одырая қарасады).

	ӘМІРШІ (тағында шалқайып, рахаттана, ұзақ күледі. Бұл күлкіге Бас уәзір бастаған топ та қосылып кетеді): Жарайсың, бәйітшім. Біртуар ер екенсің. Қазынашы, бәйітшіге бір табақ алтын динар сыйла. Қалған ғұмырын тарықпай өткізсін.

	БӘЙІТШІ ШАЛ (тағзым етіп, шыға бере): Дегеніңе жет, Әміршім.

	ӘМІРШІ: Берген емес, алған жомарт. Аман жүр, бәйітшім.

	(Әмірші алақанын екі қаққанда тойшылар еппен тұрып, бас иіп тағзым етіп тарай бастайды. Әмірші тағында жалғыз өзі ойланып отырып қалады. Көңілі ала бұртулы. Айналасына көз тастайды. Қылышын суырып, қынабына кері салады. Бас шайқайды. Тұрып, кері отырады. Сахнадағы жарық баяу сөніп, кері жанғанда Кіші ханымның отауы көрініс береді. Кіші ханым терең ұйқыда. Бас жағында балауыз жанып тұр. Баяу басып Әмір ші жақындай береді. Осы кезде Кіші ханым түс көргендей бұлқынып түседі. Езу тартып ұяң жымияды. Әмірші кілт тоқтайды. Жаймен үңіледі. Кіші ханым кеудесіне көпшікті қысып алып умаждап, әр түрлі интимдік дыбыстар шығара бастайды. «Көзім-ай» деп дауыстап та жібереді. Әмірші қатуланып қарап қалған. Сәл басылған әлгі әрекет Кіші ханым тарапынан кері қайталанады. Ұйқысырап көпшікті кеудесіне қысып алып умаждайды, уһілейді. «Сағындым... Аямашы» дегенді үзіп-үзіп айтады. Бөксе жағы да билеп кетеді. Зығырданы қайнаған Әмірші шыға жөнеледі).



	Екінші бөлім

	Үшінші көрініс

	Сахнада Әміршінің ордасы. Өзі төрде тақта отыр. Жалғыз. Мұңайған. Жан-жағына секем ала қарайды. Көзіне көгілдір мұнара тағы шалынады. Селк еткендей боп тыжырынады. Тақтан көтеріле түсіп, кері отырады. Көзін жұмады. Осы кезде сахна қараңғыланады да, түндегі оқиға қайталанады. Бұл жолы қысқа қайырым. Сахна шетіндегі әлсіз жарықта ұйқыдағы Кіші ханым көрініс береді. Тағы да құс көпшікпен арпалысып жатыр. Кеудесі көріктей солқылдап, ынтығып сөйлегенмен, бұ жолы да даусы естілмейді. Ұйқысырап үздіккен қимыл-әрекетін жалғастыра береді. Әмірші алақанын оқыс шапалақтап қалғанда Кіші ханымның елесі жоғалады да, Әміршінің өзі көрінеді. Көзі жай отындай жарқыл қағып, ашулы. Ішке күтуші қыз еніп, алдына дәм қояды. Ішінде кешегі ыдыстағы алма, жүзім. Күтуші қыз шығысымен Әмірші үлкен қызыл алманы қолына алып, ақсарбас құртты тағы көреді. Музыка ойнап, Кіші ханымның нөкер қыздары шығыс биіне басады. Орта шеніне келгенде Әмірші оң қолын көтереді.

	ӘМІРШІ (сұсты): Тоқтат, әзәзіл сиқырды. (Бишілер жылыстап жоғалады, өз-өзіне) Кешегі кең кеудеге сыймаған қуанышшаттығымды кім ұрлаған? Жауымды жаралы жолбарыстай етіп жайратып келгенде сарайымн ың ішінде арыстан ақырып жатыр ма?! Айналамның бәрін әзәзіл жайлағандай бұл неткен құпиялы жұмбақ? Махаббат мұнарасы. Астатөк той. Сызданған Бәйбіше, сиқырланған Кіші ханым. Өзегін ақсарбас құрт кеулеген қызыл алма. Құрт! Бір емес, екі емес, қайтақайта көз алдымда билеп шығады. Хан сарайға, екі отауға сыймаған екі күндестің бірбіріне ор қазған айлашарғысы ма? Әлде бірі анық күнәһар боп, төрім мен төсегімді сатқандығын сездірген ишарасы ма? Жазықсыз бекері, күйті қанбаған мекері қайсы, анықтайын. Қыны мен қылышын қоса құртайын аспан асты, жер үстінен.

	(Алақанын екі мәрте шапалақтайды. Сахнаның екі тұсынан екі саққұлақ сыбырлағыш кіріп кеп, жортақтай жүгіріп Әміршінің алдына тағзым ете кетеді. Әмірші екеуін қолымен ишара жасап өзіне шақырады). Ақ сөйлеңдер! Адал мен харамның ара жігін ажыратпай, көздеріңді шел басып жүрмесін. Өз көңіліңдегі наланы пәнде баласына таңбай, Әміршіге ғана қатысты ақиқатқа жығылыңдар. Әйтпесе, алдаспан сілтенгенше тілдерің кәлимаға келмей қалады.

	ЕКЕУІ (дірдек қағып): Құп, тақсыр, ием.

	– Әдеттегідей әділіне құлаймыз, Әміршім.

	(Әмірші сыбырлағыштың бірін тағының жанына шақырып алып, оң қолымен көгілдір мұнараны нұсқап, алдындағы қызыл алманы көрсетіп, жаймен сөйлейді. Даусы көрермендерге естілмейді. Ендігі әңгімені сыбырлағыш бастайды. Ол да сол қалыпты, Әміршінің құлағына қоймай сыбырлап жатқанменен даусы залға жетпейді. Есесіне әміршінің қарсы алдында тұрған екінші сыбырлағыш біріншінің не айтып жатқанын қимыләрекетпен көрсетіп тұрады. Алдымен зәулім мұнараның бірте-бірте бой көрсету сәтін қол қимылымен бейнелейді. Мұнара біте келгенде бүтінделмей қалған тесікті ұғындырды. Сол тесіктен жас шебердің Кіші ханымға ғашық боп ертеңді-кеш көз жазбай сұқтана қарағанын білдірді. Кіші ханымның жас шеберді қорқытып-үр кіткенін, ақыр аяғында жалынғанын сездірді. Жас шебер көнбеді. Тесік бітелмеді. Ертеңді-кеш жәудіреп қарауын қоймады. Өз киімін беріп күңін жұмсады. Жас шебер Кіші ханым деп күңді құшты. Мұнара бүтінделді).

	ӘМІРШІ (ащы даусы шығып): Шеберге Кіші ханым аяғымен өзі барды ма?

	СЫБЫРЛАҒЫШ (бұл жолы даусы шығып): Жожоқ, Әміршім, күңі, күңі барып құштырып, мауқын бастырып келді.

	(Әмірші қолын сілтегенде екі сыбырлағыш кері шегініп жоғалады).

	ӘМІРШІ (өз-өзінен долданып): Ортөбенің құм жалап өскен күшігінің дәмесінің зорын қарай гөр! Дегеніме жеттім, ханымның қыпша беліне қолым тиді деп жүрген ғой. Шамашарқын білмей, аспандағы Айға құрық лақтырған неменің екі көзін ояр болар. Падишаның ақ төсегінен дәмеленген сұғанақ неменің анық жазасы осы. (Алақанын екі мәрте шапалақтағанда жендет кейпінде і әлгі екі сыбырлағыш ішке енеді). Мұндай теңдесі жоқ мұнара өзге өңірде орнамау үшін қандай қаракет жасау қажет, жендетім?

	ЕКЕУІ: Жас шебердің көзін ояр болар, әміршім.

	– Ойып, орнына мақта тығып қояр болар, әміршім.

	ӘМІРШІ (сынай қарап): Тілектеріңді бердім ендеше. (Екі жендет бас иіп шыға жөнеледі. Әмірші мысқылдай жымияды. Сахнаның әмірші отырған төрі қараңғыланады да, жарық екінші жартысына түседі. Ішке жас шеберді сүйрелеген екі жендет енеді. Екі қолы мен мойнына кісен түскен жас шебер үрейге бой алдырып, айналасына жаутаңдап қарай береді. Екі жендет одағай қимылдап, ырсыл қағып жүріп қол-аяғын байлайды).

	ЖАС ШЕБЕР: Жазығым не, ағатай?

	ЕКЕУІ: Жазығың көп, балатай!

	– Бейкүнә бола қалыпты. (Тап-тап беріп) Сүйегіңді жіліктеп тергізейін бе осы!

	– Істікті шоққа сал.

	– Салдым. Қазірақ нарттай қызарып шыға келеді.

	– Оң көз менікі.

	– Маған сол көз де жарайды.

	ЖАС ШЕБЕР (шырқырап): Құдайдан қорық, адамнан ұял, жендет.

	ЕКЕУІ: Құдай деп қалыпты (мырс-мырс күліп).

	– Адам дейді.

	ЖАС ШЕБЕР (ышқынып, отырған жерінде мөңкіп секіріп): Жазаға кессе мені Әміршімнің өзі кессін. Армансыз боп өлейін. Апарыңдар алдына!

	ЕКЕУІ (кекетіп): Әмірші дейді.

	– Сенен басқа шаруасы құрып қалған ба тақсыр иемнің?!

	ЖАС ШЕБЕР: Екеуіңнің мына зұлымдықтарыңнан хабардар ма Әміршім?!

	ЕКЕУІ (бір-біріне қарасып): Жоқ.

	– Мұндай ұсақтүйек шаруа өзімізден қалмайды.

	ЖАС ШЕБЕР: Ендеше мені халықтың алдына алып шығып дар ағашының астында әшкере жазалаңдар!

	ЕКЕУІ (қарқ-қарқ күліп): Халық? Бір баланың бақырғанына ел зәру емес. (Аузын сипап, мардымсып) Дәмесінің зорын қара!

	ЖАС ШЕБЕР (ышқынып, көкке қарап): Әке, қандай ақыл айтып едің сен маған?

	САХНА СЫРТЫНДАҒЫ ӘКЕ ДАУСЫ: Тым биікке

	шыққанға сенбе дегенмін, ұлым! Күндердің күнінде жылан боп шағады, жылқы боп тебеді дегенмін, ұлым!

	ЖАС ШЕБЕР (жанталасып): Әй, қос жендет, беліме түйген, ышқырыма тыққан бір табақ алтын динарды ал да, басыма азаттық бер. Бірақ түнде көз көрмеске, қол жетпеске жоғалайын. Сағымға айналайын, елес боп көзден де, көңілден де ұшайын.

	(Қос жендет меңіреу кейіпке еніп, қолына ұшы қыпқызыл екі істік темірді ұстап кеп жас шеберді тұқырта басып, үстіне қона түседі).

	ЕКЕУІ: Жазығым не дедің, Жаппар. Жазығың – бұл өлкеде теңдесі жоқ мұнара көтергенің. Оған тайталас түсетін мұнара бұдан былай жер бетінде зеңгір көкке қол созып тұрмауы керек. Баржоғы сол.

	– Сұраған халқыңа солай де.

	(Екі жендет екі істік темірмен шебердің көзін ағызады. Жас шебердің жан азабына шыдамай шыңғырған жан даусы шығады. Екі жендет жас шеберді сахнадан алып шыға береді).

	– Ертеңақ жазылып кетеді. Шыбын қонбасын деп орнына мақта тығып алсаң болды.

	– Қолыңа таяқ ұстасаң әліақ аттай шауып, атандай желіп кетесің.

	(Сахнада жарық тұтас жанғанда төрде тақ үстінде асасын ұстаған Әмірші отырады. Орнынан көтеріліп, зәулім мұнараға тіктеле қарап тұрыңқырап қалады. Бас шайқайды).

	ӘМІРШІ (тамсанып): Шіркіннің шеберін! Көңілі босмойын иттей бұлғақтап, Кіші ханымға көз сүзбесе де талабы мен тағдырының осылай аяқталарын сезбедіау, жазған. Шын шебердің қолы ортақ емес бұл жалғанда. Сыбырлағыш пен жандайшаптарымды ел арасына, базар ортасына қаншама жіберсем де, бөтен хабар жеткізбеді. Жас шебер мен күң (қабақ шытып), Кіші ханым хикаясы, демек, ешкімге мәлім емес. Әйтпесе екі елі аузына еркі жоқ бір жыбырлақ табылмас па? Кім бар? (Ойланып) Кім қалды? Бас шебер... (Алақанын екі шапалақтағанда әдеттегідей екі сыбырлағыш жетіп келіп тағзым етеді).

	Бас шебер ше?

	ЕКЕУІ (біріншісі алақанын жайып, иығын қушитады): Сақтықта қорлық жоқ, Әміршім. Бар құпиясырды ішіне қатып, тымтырыс жүрмесін. Майлы қасықтай жылпылдап сөзге тартсақ та сұрланып, сырт орай береді. Жылдар өте келе өтірікті шындай, ақсақты тыңдай етіп...

	ӘМІРШІ: Шақырыңдар ендеше! (Екі сыбырлағыш шыға жөнеледі. Ізінше бас шебер ішке енеді).

	БАС ШЕБЕР: Әміріңізге құлдық ұрдық (басын иіп, қолын қусырып тағзым етеді).

	ӘМІРШІ (тақта үнсіз бас изейді. Ойланады): Әй, бас шебер, мұнараның ұшар басына қарашы.

	БАС ШЕБЕР (көз тігіп): Қарадым, Әміршім.

	ӘМІРШІ (өзі де көз тігіп): Қарасаң, ұшар басына таяу оң қапталдағы бір тастың артық тұрғанын неғып көрмедің?

	БАС ШЕБЕР (сасып): Артық тұрған тас? Әміршімау, көзім жасаурап кетіп ештеңе көрмей тұрмын.

	ӘМІРШІ (қату): Ендеше мен көрдім. Көгілдір мұнараның бар көркін көлегейлеп тұр. Ертең әлемнің әр түпкірінен елшілер қабылдаймын. Сонда онсыз да бір бармағын бүккен мүттәйім немелер бір тастың кесірінен сырттай сыпайылағанымен, іштей сын тағып кетсе, не демекпін. Салған сен емес, салдыртқан біз қымсынамыз.

	БАС ШЕБЕР (тағзым етіп): Кеше көріңіз. Ұқтым, Әміршім.

	ӘМІРШІ: Ұқсаң – тап қазір мұнараға көтеріл де, артық тасты құрт!

	(Бас шебер тағы да тағзым етіп шығып кетеді. Сәлден соң екі жендет бас шеберді де жас шебердің кіріптар қалпына ендіріп, қол-аяғына кісен сап айдап әкеледі). ЕКЕУІ: Әміршім.

	– Әміршім, мына шебер бар сұмдықты ішіне бүккен ит екен.

	ӘМІРШІ (қатуланып): Баянда тез.

	ЕКЕУІ: Іңір жамылып, (көрсетеді) аяғын санап басып, екі құлағын жымқырып, (қимылмен көрсетіп) көгілдір мұнараға баспалдақпен өрмеледі дерсіз.

	ӘМІРШІ: Әрі қарай?

	ЕКЕУІ: Қолында өткір балта. (Көрсетіп) Бір тасты шақ еткізіп салып кеп қалды дерсіз. (Қол-аяғын бірдей сермелеп) Түгелдей қирата бастады.

	БАС ШЕБЕР (жанталасып): Жалған, тақсыр ием. Өзіңіз (алға ұмсынып), өзіңіз... айтып...

	ӘМІРШІ (ақырып): Жап аузыңды, кәззап!

	ЕКЕУІ: Зиянкестінің қолын қайырып, аяғын бұғаулап... – «Махаббат мұнарасын» аман сақтап қалдық, Әміршім.

	БАС ШЕБЕР (кемсеңдеп): Әміршім, өзіңіз... өзіңіз...

	ӘМІРШІ (екі жендетке қарап): Басқа пәле неден?

	ЕКЕУІ: Тілден.

	– Тілден, Әміршім.

	ӘМІРШІ: Ендеше тілін қырқып шұнтитып, тастаңдар зынданға харамды! (Әмірші отырған тақты төрдің жарығы сөніп, бас шебер мен екі жендеттің аясына ғана жарық түседі. Бір жендет қанжарын жалаңдатады).

	БАС ШЕБЕР (ышқынып): Тіл, қайран тілім...

	ЕКЕУІ: Тілдің енді керегі қанша? Охохоой! (Күліп) Барар жерің бәрібір жердің асты.

	– Көртышқанмен үнсіз сырласасың.

	– Әп, бәлем! (Бір жендет бір түйір етті кесіп алып лақтырып жібереді. Ызылдаған, ыңылдаған бас шебердің үні талып-талып естіледі. Жарық сөнеді. Қайта жанғанда тақта отырған Әмірші көрінеді. Тастай боп қатып қалған. Сол сәтте құлағына бас шебердің даусы келеді).

	САХНА СЫРТЫНДАҒЫ ДАУЫС: Барар жерің сенің де жердің асты, Ақсақ Темір! (Әмірші шошып, тағынан атып тұрады. Аң-таң. Жан-жағында тірі пәнде жоқ. Дауыс қайдан шықты ендеше? Әлгі дауыс қайтадан есті леді) Барар жерің сенің де жердің асты, Ақсақ Темір! (Тіпті еркек пен әйел даусы қоса-қабат жамырай жаңғырып, қорқынышты естіледі. Әмірші жанталасып, жан-жағына қарманып, арпалысады).



	Төртінші көрініс

	Сахнада шаһар көшелері көрініс береді. Әрлім-берлім шапқыншының даусы естіледі. Тұяқ дүбірі, қоңырау дауысы, көңілді үндер. «Әміршім саятшылыққа бет алды», «Қоңыраулы күймесімен аттанды», «Жанына Қа сар мергенді ертті», «Көп қолмен аттанды» деседі. Аулақтағы мешіттен Құран сүрелерін оқыған молла даусы талып жетіп тұр. Абыр-сабыр жалғаса береді. Музыка қостайды. Жарық көлеңкеленіп, кері жанғанда табиғат аясына Әмірші мен Қасар мерген алшаң басып шыға келеді. Аңшы киімі, садағы, қылышы бойларында.

	ӘМІРШІ: Уа, Қасарым, өзгелер киік қуып, алданыш етсін. Өзге жұрт құм санаса, біз екеуміздің ежелден тас санайтын әдетіміз емес пе? (Күліп) Үйірімен үш тоғыз деп ірі аңдарға ғана көз сүзейік, садақ жебесін қамдайық.

	ҚАСАР МЕРГЕН: Айтқан лебізіңіз Құранның сүресіндей ақиқат, Әміршім.

	ӘМІРШІ: Өзіңе қояр сауалым бар, Қасар мерген.

	ҚАСАР МЕРГЕН: Құлағым – лебізіңізде, ниетім Сізге бұрылған, Әміршім.

	ӘМІРШІ (кілт тоқтай қалып): Не себептен менен іргеңді аулақ салып, соңғы кезде жалғыз өзің таутасты кезіп, кісікиік боп кеттің?

	ҚАСАР МЕРГЕН: Биік таудың басын көр де, етегіне барма деген, Әміршім.

	ӘМІРШІ (таңғала қарап): Барса ше?

	ҚАСАР МЕРГЕН: Өзің құдайдай сыйлаған жанның пендешілігін көріп, көңілің ел көшкендей құлазып қалуы мүмкін.

	ӘМІРШІ (аңтарылып): Аах! Солай де... Енді түсіндім. Бұл сөзді басқа айтса... Әрине, айта алмайды. Сенің осы ерлігің ғой менің еркелетіп ұстап, бетіңнен қақпайтыным.

	ҚАСАР МЕРГЕН: Разымын, Әміршім, разымын.

	ӘМІРШІ: Өйткені кешегі жас дәурендегі қияметқайым қаштықудыны, теперішті бастан бірге кешпедік пе. Бірақ тым суық тартып, өзгердің, Қасарым.

	ҚАСАР МЕРГЕН: Жалғыз мен емес шығар, Әміршім. (Тау жотасын нұсқап, сыбырлап) Әміршім, әне, әне үйірімен үш тоғыздың басы.

	ӘМІРШІ: Арқар!

	ҚАСАР МЕРГЕН: Арқар. Мүйізінің адалбақандай боп шаншылуын, шіркін! Жол сіздікі.

	ӘМІРШІ: Оңаша қалғанда сенен бұрын аңға садақ кеземейтінімді өзің білесің. Жол – өзіңдікі! (Қасар мерген басын иіп, садағын оңтайлап бүкпеңдей жөнеледі). Жол өзіңдікі, Қасарым. (Әмірші өз-өзімен қалып) Мұ ның да көңіліне күдік қонақтаған ба? Желді күндей ұйытқып, іргем жалаңаштана бастағаннан сау ма өзі? Қасар, қайран Қасар дос. Сенен маған жау шықпас. Шапқыншылыққа ұшырап, елден, жерден безгенде қу мекиен далада атып алған жалғыз шілді жарып жеген біз емес пе ек? Сексеуілдің шоғына қақтаған шілдің дәмі әлі күнге таңдайымды сорады. (Осы кезде жолбарыстың ырылдаған, маңайын құйрығымен сабалаған үні естіледі. Әмірші жалма-жан садағына жармасады. Айналасын шолады. Жолбарыстың өзі көрінбейді, бірақ әлгі ырыл мен құйрығын сабалаған үн жақындай түседі. Әмірші са дағын кезеп шыр-көбелек айналады. Жолбарыс таяй бе реді. Осы кезде кісеннің сыңғыры, ышқынған үн естіледі. Сахнаға аяғында, қолында кісені бар бас шебер шығады. Ұсқыны тым үрейлі. Сақал-мұрты өсіп кеткен. Ышқына ызылдап, тісін қайрап, тура Әміршіге қарай қадам басады. Әр түрлі одағай қимыл көрсетіп келеді. Сахнаның екінші бетінен «Оу, Әміршім, жазығым не, жазығым?» деген жас шебердің сүйегіңді сырқыратқан даусы мен кісен сыңғыры естіледі. Артынша өзі сахнаға енеді. Ұсқыны үрейлі, ұстібасы жұлым-жұлым. Екі көздің орнында ақ мақта тұр. «Оу, Әміршім, жазығым не, жазығым?» дегенді тынымсыз қайталап, Әміршіге тура беттейді. Екі қолын алға созып, саусақтарын ашып-бүгіп, әлдекімді қылғындырардай сұсты. Жолбарыстың әлгі әрекеті одан сайын жақындай түседі).

	ӘМІРШІ (үш жаққа бірдей садағын кезеп): Аулақ, аулақ, пәлекет! Бұл не, тура келген ажал ма, әлде елес пе? Зынданнан кім босатты бас шеберді? (Ақырып) Жас шеберді мұнда жетелеп келген кім? Қайда әлгі ытырынған жолбарыс? Неге тура атылмайды маған?! Қашанғы айбат шегеді ту сыртымнан? Қасар мерген қайда жоғалды?! (Жан таласып үшеуінің ортасында арпалысады. Бас шебер мен жас шебер мұның даусын естімегендей ілгерілей түседі. Шалт қимылдап, садағын атып жібереді). Мә, сыбағаң! (Жолбарыстың ақырып барып құлап түскені естіледі). Әміршіге ең соңғы рет атыла алмай арманда кеттіңау, шұбарым. Тәңірім сенің теріңді менің табаным үшін жаратқан. (Алаңдап) Әлгі екі мүсәпір қайда кеткен? (Жолбарысты атқан сәтте бас шебер мен жас шебердің елесі ғайып болған-ды). Жын ба, пері ме, сағым ба, елес пе? (Жерге отыра кетіп, жантайып) Туралап айтқанда, бір ажалдан құтылдым. Ал әлгі жан қинаған азап ше? Осының бәрі не үшін? Бәсе не үшін? (Ойланып) Анам байғұс жан тәсілім етерде не деп өсиет қалдырып еді? (Осы кезде сахна қараңғыланады да, кішкене дөңгелек жарықта төсекте әл үстінде жатқан анасы, жанында екі бүктетіліп еңкейіп отырған Әмірші көрініс береді).

	АНАСЫ (сыбырлап, әлсіз үнмен): Балам, сен арманыңа жеттің. Ал мен арманда кетіп барамын. Үстіңдегі ақ ордаңды, сауытыңды мықты көрме – одан да оқ өтеді. Қаптаған қалың әскеріңді қалқаныңнан мықты көрме – оған да көз өтеді. Жанжағыңдағы әр қатыныңнан тар аған торпағыңды айбар тұтпа – оларға да сөз өтеді. Қайбір ыстықсуығыңды бір көріп, бір көрпеден өретін әйелің бар. Әр көрпенің астындағы әйел де бір – үйірдегі бие де бір. Сауырындағы сенен гөрі бауырындағы құлыны жақын, ұлым. Уһ! Тағы не айтайын дедім... Жылқы баласының еркегі тісі қатайған соң, үйірден алдымен атасын шайнайтын. Содан сақ бол. Қартайған шағында апа нын бөлтіріктеріне алдырып, желдің өтінде қалған кәрі бөрідей әрісәрі күнге ұшырамайын десең, көп баланың бірін баулы. Тіріде өз қолыңмен тағыңды ешқайсысына берме, қырқысып бітер. Тұғырдан түскен соң, балалы қатыныңды сағалама – балаларына арқа сүйеп, басыңның қадірін кетірер, баласыз әйелді сағала – баласыздығынан қорғаштап, өзіңді пана тұтып, өлеөлгенше сыйлап өтеді, ұлым. (Жарық сөніп, тұтастай сахнаны алып кері жанғанда тақ үстінде мүлгіп отырған Әмірші селк ете түсіп көзін ашып алады. Алдында мүттәйім қағып бас уәзір тұр).

	ӘМІРШІ: Уа, бас уәзір, дүниеде не жаңалық? Не көріп, не білгенің бар?

	БАС УӘЗІР (қыбыжықтап): Дүниенің тілегі сіздің үстіңізде, Әміршім...

	ӘМІРШІ: Ел не дейді?

	БАС УӘЗІР: Ел сізді бұрын көреген деп табынса, енді жолбарысты жалғыз оқпен жайратқаныңызды естіп, жан біткенде жоқ баһадүрлігіңізге табынып, құлдық ұрып жатыр, Әміршім. (Өзі де иіліп-бүгіліп құлдық ұрады).

	ӘМІРШІ (ойланып): Ымм (бас изеп). Солай де...

	БАС УӘЗІР: Солай, Әміршім. Шығыстағы Қытайдан, құбыла беттегі Хиндустаннан елшілер келіп, қабылдауыңызды зарығып тосып отыр. Әрқайсысының керуенкеруен қолүздігісыйлығы бар, Әміршім.

	ӘМІРШІ: Кірсін. (Көзін қайта жұмады. Басын көтеріп алғанда сахнаның екі жағынан елші емес, жоғарыдағы кейіпте бас шебер мен жас шебер кіріп келе жатады. Екеуі де әмірші отырған таққа беттейді. Ұсқындары зәрлі. Әмірші жан-жағын қарманады. Жанталасады. Қолына ештеңе ілінбейді, даусы құмығып шықпайды) Уа, кімсің?

	Жөніңе көш, мүсәпір пәндем.

	БАС ШЕБЕР МЕН ЖАС ШЕБЕР (бөліп-бөліп айтады): Біз дүниедегі жетімжесірдің, ғаріпқасірдің елшісіміз, Әміршім.

	ӘМІРШІ (жанталасып): Айт. Айт та, ал.

	БАС ШЕБЕР МЕН ЖАС ШЕБЕР: Ол кінәсіз шабылған бас пен бүйкүнә ойылған көздің...

	– Қырқылған тіл мен жазықсыз төгілген көз жастың өтеуі, Әміршім. Қазынаның қақпасын қаншама айқара аш саң да өтей алмассың деп қорқамын.

	ӘМІРШІ: Алыңдар. Алыңдар да жоғалыңдар!

	БАС ШЕБЕР МЕН ЖАС ШЕБЕР: Жожоқ, елден жиыптерген арам байлығыңды төксең де, қолдан жасаған атақабыройыңды салсаң да оңайлықпен енді бізден құтылмассың.

	– Иә, қолдан жасалған құдайдың қашанда алды қатты, әмірі үстем. (Екеуі Әміршіні тақ айналдыра қуалай түседі).

	– Сенің де барар жерің жердің асты, Әміршім.

	– Соны ұмытпа! Ол жердегі тергеутексеру бұл жерден гөрі әділірек, әрі қаталдау.

	– Сол жерде кездесуге жазсын. (Екеуі елеске айналып жоқ боп кетеді. Әмірші сұлқ етіп тағына отыра кетеді).

	ӘМІРШІ (орнынан ақырын көтеріліп): Дүниенің бәрін соқыр мен мылқау, сыбырлағыштар мен жыбырлағыштар, жағымпаздар мен әтек жайлап кеткен бе? Аа! Аспан Алланікі болса, жер үсті менің иелігімде емес пе? Осы жаннат жайдан қу жаныма бір байыз таппағаным ба? (Көзіне көгілдір мұнара шалынады). Бәрі, бәрі осы сиқырлы мұнараның әлегі. (Қолын екі шапалақтағанда екі жендет жетіп келеді). Құртыңдар мына мұнараны!

	Өшіріңдер жер бетінен. Жоғалтыңдар көз алдымнан!

	ЕКЕУІ: Бұйрығыңыз орындалады, Әміршім.

	– Қазір талқандаймыз, Әміршім! (Қойқаңдап шыға жөнеліседі. Әмірші тақта отырады. Өз сөзі сахна сыртынан беріледі).

	САХНА СЫРТЫНДАҒЫ ДАУЫС: Ей, ей, Әміршім, ақылға сал, есіңді жи. Мұнараның астында азан шақырылатын мешітің жатыр. Мешітті талқандап, ер атыңды есер ғып, елжұртыңа кәпір атанайын дедің бе? Тоқтат бейбастықты!

	ӘМІРШІ (селк етіп, шошып, алақанын тағы да екі мәрте шапалақтап жібереді. Екі жендет жетіп келеді):

	Мұнараға қол тигізуші болмаңдар. Бұйрық солай.

	ЕКЕУІ (жарысып): Бұйрық солай, Әміршім.

	– Асқақтап тұра береді, Әміршім. (Екі жендет шыға жөнеледі).

	ӘМІРШІ (алабұртып, толғанып): Мұнара деп, махаббат деп оттап... Махаббат деген не өзі? Мен білсем, тірінің азабы, өлгеннің тозағы. Әмірші басымды саудаға салып, сақина оратып... Содан басқа жылтырақ тесік моншақ құрып қалып па? Онсыз да халыққа бар қадірім қатынға жоқ екен. Құртайын көзін, ендеше. (Алақанын тағы да екі мәрте шапалақтайды. Екі жендет жетіп келеді).

	ЕКЕУІ (тағзым етіп): Құртайық па, Әміршім?

	– Қиратайық па мұнараны?

	ӘМІРШІ (қабағын шытып): Кіші ханымды дарға асыңдар!

	ЕКЕУІ (шошып): Дарға?!

	– Қолымыз барып дар тұзағын қайтіп тартамыз, Әміршім?

	ӘМІРШІ: Ә, солай деңдер! (Екеуі әміршінің кәрленгенінен шошып кетеді).

	ЕКЕУІ (қабақ шытып): Құп, Әміршім!

	– Асайық дарға, Әміршім! (Алақанын уқалап, екеуі де шыға жөнеледі).

	ТАҒЫ ДА САХНА СЫРТЫНДАҒЫ ӘМІРШІНІҢ ӨЗ

	ДАУСЫ: Ей, ей, Әміршім, ақылға сал, есіңді жи. Өзге құрығандай, өз қатынын өзі дарға астырған қай билеушіні көрдің? Бұл не масқараң? Жержаһанға жария күлкімазақ боларың өз алдына, күні ертең қайын жұртың – шаңырақтың желбауындай нағашыларың андағайлап келіп күліңді сабамай ма? Сонда ел әлпештеген басыңды қай қуысқа тығып құтылмақсың? Өлімнен ұят күшті. Тірілей өлгелі тұрсың, Әміршім. Қайт, қайт райыңнан!

	 (Әмірші селк етіп шошынып, алақанын екі шапалақтағанда екі жендет тағы да жетіп келеді).

	ЕКЕУІ (құнжыңдап): Дарға асамыз. Аяғын серең қақтырып, арқан жеткен сонау биікке дейін көтереміз.

	ӘМІРШІ (қабағын шытып): Тоқтаңдар. Бұйрық солай.

	ЕКЕУІ: Дары құрысын, Әміршім.

	– Кіші ханым сарайыңыздың шырайын шығарып жүре берсін. (Әмірші бас изейді. Екеуі шығып кетеді).

	ӘМІРШІ (қайғырып): Бірі мені табалап асқақ та өр қалпында тұра берсін, екіншісі мықыны былқылдап сарай көркін кіргізіп жүре берсін. Тұрғаны тозар, жүргені азар. Хм! Баяғы бәйітші соқыр шал не деп тантып еді? «Мұнша мол ғып туармысың қырттарды!» Татымсыз қыртшырт пен базардағы бөздей бытшыт. Өңкей иіс алмас можантопайды, әлгі екеуіндей мисыз дүлейді, жағымпаздар мен жанылғыштарды жаныма жинаған соң дүние түгел қыртшыртқа айналып кеткендағы. Қайраты жан шыдатпас, жалыны бет қарытпас, ақерен жастар қайда? Неге қақтым кеуделеріңнен? Бақ пен сордың арасы торғай тұмсығындай қысқа екенін неге кеш білдім? Әттең, әттең (кенет көзіне көгілдір мұнара түседі). Махаббат мұнарасы. Алдында әлем дірдек қаққан Әміршіге де бой бермеуге қалдың ба? Мен кетермін баһиға. Сен қаларсың төрттағандаған қалпыңда. Мәңгілікке қол беріп. Бес күндік бұлағай дәуренім кейінгі ұрпаққа аңыз боп жетер. Ұрпақ алмасқан сайын ауызданауызға өтіп, сан түрленер, мың құбылар. Махаббат жүрген жерде тек көзсіз сүйіспеншілік емес, азап пен айқастың, зұлымдық пен құпиялы жұмбақтың қоса жүрерін сен әйгілеп тұрарсың. Аңыздың шегі жеткізбес. Кім айтса да менің мәңгі өлмес рухыма тәу еткен тағзымы болар. (Тағына ойлы, мұңды қалпында келіп отырады). Енді қайттім? Бұл ордада көзімді басып, құлағымды тығындап қашанғы отырам? Көзімді ашсам, салаңдаған сиқыр мұнара күдігімнің құртын оятады. Құлағымды босатсам, сыпсыңсыпсың кіл сыбыс көңіліме тікен боп қадалады. Қалай құтылам мен бұдан? Әлде... әлде... Шабашаба күнгей беттен қолға ілігер ештеңе қалмады... Батыстың айранботқасын шығардым. Терістігің – құлазыған қу дала. Қуалайқуалай қыранын да қырып біттік. Тек Шығыс қалды. Ай астын түгел қаңыратқан жойқын ерлік пен күн астын тегіс қалтыратқан жойқын билік қана құтқарар әлгі сыпсыңнан. Тіміскі көздері таңғалтып қана, сімсік ауыздарды тамсантып қана бітей аларсың. Ендеше, бұл жолы бұрынғыларымның бәрі ойыншық болып қалатын ұлы жорық бастайын! Әй, қайдасыңдар? (Алақанын тағы да екі мәрте шапалақтайды. Екі жендет жетіп келеді).

	ЕКЕУІ (тағзым етіп): Кім керек еді, Әміршім?

	ӘМІРШІ: Бас уәзірді табыңдар!

	ЕКЕУІ: Е, әуелі соның көзін құртқан жөн. Дарға асайық па оны да?

	ӘМІРШІ (түксие қарап...): Жә... жә...

	ЕКЕУІ: Жөн... жөн... Ұйықтап жатқан жерінде тыпыр еткізбей жаһаннамға бірақ жөнелтейік...

	ӘМІРШІ: Алдыма алып келіңдер... Әмірім бар айтатын... (Екеуі иықтарын қиқаңдатып, аң-таң шығып кетеді). Солай ма екен... Мына екі сығыр қайран қалып кетті. Таңғаларсыңдар бәрің де! Таңғалтамын, қап, бәлем!

	Шымылдық

	1999 жыл





СЫРЫМ БАТЫР


	Екі бөлімді, төрт көріністі тарихи драма Берік Бейсенғалиев – спектакльдің кеңесшісі

	Қатысатын кейіпкерлер:

	1.СЫРЫМ – батыр

	2.ҚАРАТАУ – би

	3.ҚАРАКӨБЕҢ – би

	4.ҚОЙКЕЛДІ – би, батыр

	5.АТАҒОЗЫ – батыр

	6.ЕРСАРЫ – батыр

	7.БАХМЕТЬЕВ – Орынбор әскери губернаторы

	8.ПОГОДИН – Орал казачествосының бастығы

	9.НҰРАЛЫ ХАН – Кіші жүз ханы

	10.ХИУАЛЫҚТАР – елшілер

	11.СЕЙСЕНБАЙ – Семен Семенович – сатқын

	12.АРТЫҚ – жас батыр

	Доржы, генералша, төрелер, казактар, ұсталар, башқұрттар, офицерлер, адьютант, бәйбіше, бала, шешесі, хабаршы жігіт, жаушылар, мұжық, көпшілік, т.б. қатысады.



	Бірінші бөлім

	Бірінші көрініс

	Сахна күңгірт. Ұста дүкені. От көсеп қару соғып жатқандар. Бұлар – қазақтар. Жас ұста қылыштың жүзіне бас бармағын тосып байқайды. Қарт шебер басын шайқайды. Қылышты қолына алып шыр көбелек айналдыра шабады.

	ЖІГІТ: Тағы қаншасын соғамыз?

	ҚАРТ ҰСТА: Бес жүз. Сырымның аманаты.

	ЖІГІТ: Көке?

	ҚАРТ ҰСТА: Айт.

	ЖІГІТ: Мен де соғысайыншы. (Қасқыр ұлиды).

	ҚАРТ ҰСТА (басын шайқап): Соғысып жатсың...

	(Жігіт қылышты қарт ұстаның мәнерімен шыр көбелек айналдырады. Сахна айналады).

	Қалмақ ауылы. Көшкелі жатыр. Тең буылған. Абыр-сабыр. Жылқы кісінейді. Бір еркек қамшы үйіріп жүр. Айбарлы.

	ЕРКЕК: Атаң көрі, ит дүрбіт, ауыңа сүрініп... Бүкіл көшті тоқтаттың. (Төрт бес еркек, қатын-қалаштың арқасына қамшы басып, жүндей түтіп жібереді). Үбіші ханның екі айттырмас жарлығы қайда? Үш жыл бойы еркек қатынының қасына жатпасын деген. Айғыр биеге, қошқар қойға, бұқа сиырға қарап мекіренбесін деген. Аа? Мынау не сұмдық, піштіріп жіберейін бе?! Тарттырып жіберейін бе?

	Орал казачествосы. Сымдай тартылған төрт-бес әскер. Қолдарында мылтық. Алдарында – мишень. Мишень – азиялық мүсін. Соны бір шөлмек самогонға өзара бәс тігіп атып жатыр. Алыстан шіркеудің қоңырау даусы естіледі. 1КАЗАК: Қара, аузына қададым.

	2КАЗАК: Расей.

	1КАЗАК: Әкел самогонды. Мен ұттым.

	3КАЗАК: Тоқта! (Мылтықты көздей бастайды) Мен қазір... (Атып жібереді). Қап, кеудесіне тиді?

	2КАЗАК: Сен жабайыларды шіли кеудесінен атасың.

	3КАЗАК: Өлсе болды... Марусяны сағындым. (Самогонды бөліп ішіп) Тездетіп Царицынға кетсек екен.

	1КАЗАК: Кетерсің. (Кекетіп) Сырым емес, енді Пугачевпен соғысасың.

	3КАЗАК (басын шайқап): Маруся, Маруся...

	(Сахнада дауылпаз ұрылады. Ат тұяғы, айқай көтеріледі. Бұл – Еділ-Жайық бойын жайпаған Он екі ата Байұлына кеткен жаушылар еді. Елді кезекті көтеріліске үндеп барады).

	– Уа, халқым, тағы бір көтер еңсеңді. Қылыш, найзаға күн туды!

	– Намысты жаниық!

	– Мың балтаға бір қайрақ болайық!

	– Өшіміз кетті!

	– Төгілген қан құрғамайды!

	– Кіші жүздің еркегі жерге қарап тоңқайып өлмейді.

	– Көкке көз тігіп шалқайып өледі.

	– Өлсе де!

	– Көтер басыңды, халқым!

	– Халқым деймін!

	(Жаушылар ұзай береді).

	(Сахнада Сырымның алшайып қонған ақбоз үйі. Сәнсалтанатты. Төрде – Қаратау би. Сол тізесін басып Сырым отыр. Оң жақты жағалай Қаракөбек, Қойкелді, Атағозы батыр жайғасқан. Іргеде бапты бәйбіше ақ білегін кербез көтеріп қымыз сапырады).

	СЫРЫМ (ойланып): Жаушы кетті, Қареке.

	ҚАРАТАУ БИ: Халқым аман болса қол құралар. Қараған жағына қар жаудыратын айбатымыз қайтты дейсің бе?

	СЫРЫМ: Қаракөбең, Қойкелді, Атағозы, ортаға пікір таста.

	АТАҒОЗЫ (қомданып): Текеде әскер тізіп Донсков жатыр. «Қаратау би тұтқынға алған адамдарымызды қайтарсын. Әйтпесе...» депті.

	ҚАРАТАУ БИ: Алты орысты асып жегеніміз жоқ. Жатсын.

	ҚАРАКӨБЕҢ: Жоңғадына қалмақ көшіп барады. Үбіші бастап.

	СЫРЫМ (басын изеп): Ым де...

	ҚАРАКӨБЕҢ: Шонайы аз ауылмен Боғда таудың етегінде жатыр.

	ҚАРАТАУ БИ: Айдыласарды қалмақтың екі ханы жаға жыртысыпты.

	ҚАРАКӨБЕҢ: Ия, бірбіріне «бетің құрсын, кәпір» депті.

	АТАҒОЗЫ: Елжұртынан бөлініп Шонай айқын отыр ма?

	ҚАРАКӨБЕҢ: Қатын патшаға қайтақайта ат шаптырып, Еділдің теріскейін сұрайды дейді.

	ҚАРАТАУ БИ: Қатын патшаның мейіріміне зар боп жатыр десеңші. (Бәрі қымыз ішіседі).

	СЫРЫМ: Күйі кеткен. Баяғы «Көкте – Құдай, жерде – Шонай» деп мұрынынан ақ құрт ыршитын Шонай жоқ.

	ҚОЙКЕЛДІ: Үбіші көш үстінде қазақты қабырғалай ұрып, қан қақсатып кетем деп апыныпкүпініп отыр.

	ҚАРАКӨБЕҢ: Осыны құтыртып отырған кім? Қатын патша кетсең бетіңнен жарылқасын депті. Итаршы сып бітіп еді.

	АТАҒОЗЫ: Мен білсем, орыспен шығысқан соң қалмақты алдарқатып алыстан арбап отырған Орта жүздің ханы Абылай көрінеді.

	СЫРЫМ: Абылай қасқырдан мал, дұшпаннан ағайын жинайын деген бе?

	ҚАРАТАУ БИ: Ішкі есебі бардағы.

	АТАҒОЗЫ: Мына іргедегі башқұрт аспанға шапшып, аламан қол құрап, қазақта кеткен ежелгі кегіміз бар, есімізге енді түсті деп атқа қонғалы отыр.

	СЫРЫМ: Естідім. Сөз терген жаман қатын құсап әлгісі келіп кеткен.

	ҚАРАТАУ БИ: Пугачевтен не хабар?

	СЫРЫМ: Сары масадай самсатып әскер жиып келеді.

	ҚАРАТАУ БИ: Ендеше орыс алаңдаулы. Алдымен Нұралы ханға сес көрсетіп алайық.

	СЫРЫМ: Әзірге Нұралы ашық жаулыққа бармайды.

	АТАҒОЗЫ: Әй, қайдам...

	СЫРЫМ: Қашқан жаудың қаһары қатты келеді. Қалмақты қуалай соғып, Орта жүзге асырып саламыз. Сосын...

	(Үй сыртында ит үргені, қатынның бақылдаған дауысы, жігіт-желеңнің басу айтқаны естіледі).

	ЕРКЕК ДАУСЫ: Батыр мен билер оңаша кеңес құрып отыр.

	ЕРКЕК ДАУСЫ: Аһа, рұхсат жоқ.

	ӘЙЕЛ ДАУСЫ: Жіберіңдер. Өлсем Сырым қайнымның алдында өлейін.

	ЕРКЕК ДАУСЫ: Жоқ. Болмайды.

	ӘЙЕЛ ДАУСЫ (бажылдап): Сырым өз қолымен қосқан Арзуым бар.

	ЕРКЕК ДАУСЫ: Айтсаңызшы енді.

	ӘЙЕЛ ДАУСЫ: Жарықтық, бұрынғы байым жақсы еді, жәй сабайтын еді. Қазіргі тура қылғындырады, өлуге қалдым.

	ЕРКЕК ДАУСЫ: Жақсының қадірін өлгенде білерсің деген. Бәйбішеай, жеңеше ай! Жазғанай!

	(Сырым есік көзінде тұрған жігітке ым қағады. Үй сырты тынышталады. Төрде отырғандар жұмсақ жымиысып, күліседі. Бәйбіше қымызын көтеріп шығып кетеді).

	ҚАРАТАУ БИ: Ия, Сырым, сенің тұсыңда «Байбақты. Байбақтының қатындары қошқарға мініп қой бақты» дейтін еді, мына жеңгең не деп кетті өзі?

	СЫРЫМ (мырс-мырс күліп): Е, ақ тауықтың түсіне ақтаған тары кіреді деген. (Бәрі жайдарыланып күледі).

	ҚАРАТАУ БИ: Е, пақыр десеңші. Ағасы да тоқалын Сырымдай ақ тоқашпен бағады деген ғой.

	АТАҒОЗЫ (күліп): Қайран дәме...

	СЫРЫМ (Қаратауға қарай қарқылдай күліп): Анық тоқал алмағанмен сіздің де өнеріңізді білеміз, Қареке.

	ҚАРАТАУ БИ (күліп): Білсең айта қой.

	СЫРЫМ: «Қарағым, қарындасым, қырын жатсаң, ағаңа аздыкөпті ырымдатсаң» деген сіз емес пе осы?

	ҚАРАТАУ БИ (әзілдеп, үркіп): Қой, қой, қайдағыны бастамай отыр. Келіп естіп қалар.

	АТАҒОЗЫ: Жасақтың басшысы кім, батыр?

	СЫРЫМ: Ерсары. Бес жүз қаружарақ дайын тұр.

	ҚОДАКӨБЕҢ: Бәрекелді.

	ҚОЙКЕЛДІ: Атқа қонып, ұран шақыру ғана қалған екен.

	(Ат тұяғының дүбірі, ит даусы, сырттағы жігітжелеңнің жүгірісі. Ақбоз үйге қызметші кіреді).

	ҚЫЗМЕТШІ (Сырымға): Батыр, Сексенбай келіп тұр.

	Асығыс.

	СЫРЫМ: Қай Сексенбай?

	ҚАРАТАУ БИ: Әлгі Текеде тұратын тілмәш па?

	ҚЫЗМЕТШІ: Соның өзі.

	ҚОЙКЕЛДІ: Ой, сивердың жорғасы құсап. Сол да...

	СЫРЫМ: Кірсін.

	ҚАРАКӨБЕҢ (ұнатпай): Қане, сол сіз, қара қатынынан күнде таяқ жеп жүріп бұл да атқа мінгісі келеді.

	(Ішке Сексенбай енеді. Шынжау сары. Даусы мұрнын тестіріп жатқан жетім тайлақтың даусындай шыңылтыр. Ызалы. Бір құлағы таңулы).

	СЕКСЕНБАЙ: Ассалаумағалейкөм, жақсы ағалар (жүрелеп, еңбектей кетіп, бажылдап жылап қоя береді). Қалмақ бір құлағымды кесіп алды ғой, жақсы ағаларау. Қу жанымды аузыма тістеп қашып алдарыңа әрең жеттім ғой. (Құлақты отырғандардың алдына лақтырып тастайды. Бәрі шошып, тіксініп қарайды). Нағашы башқұрт болғанмен, сүйегім қазақ. Қорлатпаңдар мені (еңбектеген қалпы батыр мен биге басын көтеріп қарады).

	АТАҒОЗЫ (жаратпай): Күн тиген жердің көкегі...

	СЫРЫМ (қолын көтеріп): Жә!

	(Бәйбіше кіріп қымыз үлестіреді).

	БӘЙБІШЕ (Сексенбайға қарап): Жазған бала...

	СЫРЫМ: Айт. Құлағыңды кескен кім? Үбіші ме, Шонай ма?

	СЕКСЕНБАЙ (шараяқты басына көтеріп салып): Үбіші, Үбіші.

	ҚАРАТАУ БИ: Ит! Қалмаққа қайдан барып соқтығып жүрсің?

	СЕКСЕНБАЙ: Нағашыларымнан шығып, Текеден асып, өз жұртым, өлең төсегіме жетейін деп сіздерге қарай сар желіп келе жатқам... қалмақтың қарауылы жансыз деп ұстап алып... Құлағымды шыңғыртып кесіп қолыма берді. Айта бар Сырымға деді Үбіші «Бүгін көшкенмен, ертең оралып соғып қызғыштаған қазағын құлақ кесті құл қылам» деді.

	(Төрдегілер түйіліп қалады).

	СЫРЫМ: Қасқыр көрген иттің арты құрғамас... Қашқалы жатып айбат көрсетуін.

	ҚАРАТАУ БИ: Ендеше шаңын емес, қанын шығарып соғу керек.

	АТАҒОЗЫ: Ит иесін танымай қойды.

	ҚОЙКЕЛДІ (қайшысын білемдеп): Бір құлақтың зары емес, қалың елдің қамы үшін, ендеше...

	СЫРЫМ: Атағозы, жөнел Ерсарыға!

	ҚАРАТАУ БИ: Біз де қозғаламыз.

	СЕКСЕНБАЙ (арқаланып): Уа, аруақ!

	СЫРЫМ: Көшіне Жайықтың екі бетінен қатар тосқауыл қою керек.

	(Орындарынан сілкіне көтеріледі).

	ҚАРАТАУ БИ: Аттанайық, арыстар!

	(Сексенбай жорғалаған қалпы құлағын орамалға орап қалтасына салып алады).

	(Сахна күңгірттеніп айналады. Сырым жалғыз тұр. Найзасының басына ту ілген, ту бетінде қасқырдың басы бейнеленіп, жылқының қылы қадалған. Батыр қатты ширыққан, алаңдаулы).

	СЫРЫМ (өз-өзіне): Ұятын бұ дүниеде, иманын о дүниеде серік еткен ел едік. ЕділЖайықтың қуысында, Алланың уысында... Қыр бойының құба қалмағы, ойдың орысы, белеңнің башқұрты. Баяғыда бір қарғаны атып алып қора басына байлап қойсаң өңгесі безіп кететін. Оған қазір жау түгілі жаман көршің үрікпеуге айналды. Ымм.

	(Ту байлаған найзаны тербеп) Ешқайсымен өтірігімізді жарастырып дос бола алмадық. Қайқайсы да бұ қазақты сірке сыққандай тастағысы келеді. Бір кезде әлеуметті аузыма қаратып, таңдайымен тасқа ойып таңба салған Сырым едім... Тебінгі терлеткелі не заман? Қайран ел сай, татуға тіл, сұңғылаға сұқ өтті ме? Теңіздің дауыл көтерген толқынындай төңбекшіп бір тынып таппадыңау...

	(Дабыл даусы, ат тұяғы, шақырылған ұран-қиқу. Ерсары батыр алқынып шығып Сырымның алдына бір тізесін бүгіп жүрелей кетеді).

	ЕРСАРЫ: Батыр, Үбіші көштің алдыартында бірдей қалың жасақ ұстап келеді. Беталысы – Мыңтөбе.

	СЫРЫМ: Өзі қай шамада?

	ЕРСАРЫ: Көш басында.

	СЫРЫМ: Көш соңын батырлары қорғап келеді ме?

	ЕРСАРЫ: Солай. Қолдан, Доржы, Манджик...

	СЫРЫМ (ойланып): Қашқан елге қатын жау. Жоқжоқ, олар қашын емес, лаңын салып барады.

	ЕРСАРЫ: Солай, батыр.

	СЫРЫМ: Ендеше, алғашқы соққы көк желкеден берілсін. Ал...

	(Осы сәтте ат дүбірі, қылыш, найзаның қақтығысқан даусы естіледі. Сахнаға Қаратау би бастаған бір топ жасақ шығады. Олардың соңын ала бір топ жас жігіт жасақтар бір қалмақ батырын сүйреп әкеледі. Сырымның аяғының астына тастай салады).

	ҚАРАТАУ БИ: Ұрынарға тау таппай, соғысарға жау таппай жүрген неме екен.

	СЫРЫМ: Бұл әлгі Қошалақтағы соғыста үш жігітімізге қан құстырған Доржы ғой.

	АТАҒОЗЫ: Нақ өзі!

	ҚАРАТАУ БИ: Қалың қолдың алдына шығып, айғыр шабысқа түсіп...

	АТАҒОЗЫ (қылышын суырып): Андағайлап!

	СЫРЫМ (қолын көтеріп): Тоқта!

	ДОРЖЫ (орнынан тұрып): Әй, Сырым, топырағыңа ту қадап тұр екенсің, датым бар.

	СЫРЫМ: Айт!

	ДОРЖЫ: Алдымен бес қаруымды қайтарт. (Сырым жасағына ым қағады. Жасақ найза, қылыш, садақ, қалқан, шоқпарын жалғыздан Доржының алдына тастайды).

	СЫРЫМ (қатуланып): Айт!

	ДОРЖЫ (кекірейіп): Башқұрттан барын мол алған, қазақтан барын жан алған Доржымын.

	АТАҒОЗЫ (қылышын суырып, Доржыны айналып, айбаттанып): Ия!...

	СЫРЫМ: Айт датыңды!

	ДОРЖЫ: Сырым, Сырым дегенге... (Ұнатпай) Қалай Сырым болып едің осы сен?

	ҚАРАТАУ БИ (мырс етіп күліп жіберіп): Мынаның сөзі тастан қатты, зәрден ашты.

	СЫРЫМ: Қазаным оттан түспей қайнап тұрса,

	Дастарханым дәмге толып жайнап тұрса,

	Көмейде қызыл тілім сайрап тұрса,

	Дұшпаным алдыма келіп аузына келгенін шайнап тұрса...

	Мен неге Сырым болмауым керек?

	ДОРЖЫ (қылышын жарқ еткізіп суырып): Арманда өлмейін, (айқай сап) жекпежек! Жекпежек!

	АТАҒОЗЫ (ол да жаланып): Жекпежек! Жекпежек!

	(Сырым бас изеп қуаттайды.

	Сахнаның төрінде шайқас басталып кетеді. Қылыш, найза алма-кезек іске қосылады. Бір-бірін алдыртпай жүреді. Сырым бастаған топ үнсіз, қанын ішіне тартып сұрланып алған. Шайқас Атағозының жарақат алып, Доржының жан тәсілімімен аяқталады. Осы сәтте сахна сыртында қалың дүбір, соғыс сарыны, көшкен қалмақтың зары, қылыш, найза қақтығысы естіледі. Сахна күңгірттене түседі).

	СЫРЫМ: Аттан, ерлерім!

	ҚАРАТАУ БИ: Қабырғалай ұрыңдар!

	(Сахнада қазақ қалмақ жасағының соғысы. Жарық жанып-өшіп тұрады. Қасқыр ырылы). ДАУЫСТАР: Шап!

	– Ұр!

	– Ат!

	– Қашты!

	– Қу!

	– Жет!

	– Алдын ора!

	(Осы жаналқым сәт жалғаса береді. Кейіннен қалмақ қашып, қазақ қуған тұс таяйды. Сахна босай береді. Жаралы, өліктер жайрап жатыр. Қарға қуана қарқылдайды).



	Екінші көрініс

	Орынбор шаһары. Әскери губернатор Н. Бахметьевтің кабинеті. Сол заманғы мүлік-жиһазбен, портреттермен жасаған. Қабырғада үлкен карта ілулі тұр. Бахметьев орнынан тұрып карта жанына келіп үңіледі. Ойлы, шаршаулы қалпы. Қолында карта бетінде жүгірген үшкір таяқша. Әрлі-берлі адымдап жүре бастайды.

	БАХМЕТЬЕВ (өз-өзіне): Таак! Нұралы хан мен Сырымның арасы әбден ушықты. Бітісер емес. Бұл жақсы. Сексеуілді сексеуілмен ғана ұрсаң сынады. Таласын бірбірін. Алқымынан алсын. Сосын... Сосын оңай. (Картаға қайта үңіліп) Үбішінің көші Борсық құмынан асты. Сырым жұдырығының қышуы қанғанша ұрғылады. Бізге де керегі сол. Шонай ханды жырып алып үркердей ғып ұстап қалдық. (Ойланып) Ендігі кезекте қазақ пен қазақты тағы бір сүзістіріп, әлде башқұртты көтереміз бе? (Столында құрулы тұрған шахматқа келіп жүріс жасайды). Мынау мынаны шабады, ал бұл мұны жейді. Түсінікті. (Корольді тарт еткізе түседі) Түпкі иесі осы.

	(Кабинеттің сол қабырғадағы есігінен губернатордың әйелі ішке енеді. Жарқырап, жайнап тұр. Көзімен генералды арбайды).

	ГЕНЕРАЛША: Николай Николаевич, бүгін балға барамыз деп уәде бергенсіз.

	БАХМЕТЬЕВ: Бал?

	ГЕНЕРАЛША (назданып): Ияия. Барон Игельстромның үйінде өтетін балға.

	БАХМЕТЬЕВ: Барамыз, көгершінім.

	ГЕНЕРАЛША (Бахметьевті айналып билеп): Кеттік.

	БАХМЕТЬЕВ: Әлі ерте. Қабылдауым бар.

	ГЕНЕРАЛША (қабағын түйіп): Тағы да бұратана ма?

	БАХМЕТЬЕВ: Жұмыс көп, көгершінім.

	ГЕНЕРАЛША (күрсініп): СанктПетербургтен сұранып келіп... өңшең жабайылардың ортасына...

	(Осы кезде қарсы есіктен адьютант енеді).

	АДЬЮТАНТ: Ғафу етерсіз, ханым (генералша шыға жөнеледі), мәртебелім, Яшу казачествосының басшысы По годин сіздің шақыртуыңызбен келіп тұр.

	ПОГОДИН: Мәртебелі Орынбор әскери губернаторы...

	БАХМЕТЬЕВ (шаршаулы): Жарайды. Келіңіз. Жайғасыңыз. (Губернатор орындығына шалқалай жайғасады). Баяндаңыз.

	ПОГОДИН: Даниил Донсковтың жауынгері сақадай сай тұр, мәртебелім. Бұйрық берсеңіз болғаны,

	БАХМЕТЬЕВ: Тоқта. Қаратау би тұтқынды босатты ма?

	ПОГОДИН: Жоқ. Әзірге босатпағаны біздің пайдамызда.

	БАХМЕТЬЕВ (ойланып): Ия, үлкен көзір сол. Дегенмен...

	ПОГОДИН (өрікпіп): Алты зеңбірек, үш жүз мылтықтың таңдайында оқ тұр, мәртебелім. Сырым қолын қан жоса қыламыз.

	БАХМЕТЬЕВ (шахмат тақтасында бір жүріс жасап):

	Тоқтаңыз, мырзам. Алдымен башқұртты...

	ПОГОДИН: Нұралы хан мен Сырым жасағына қатарынан ба?

	БАХМЕТЬЕВ: Айырмасы жоқ. Қазақтарды бір бөрліктіріп өтсін.

	ПОГОДИН: Сосын?

	БАХМЕТЬЕВ: Сосын екі бөріні тағы бір ұстастырып, әбден әлсіретіп барып хан мен батырды қатар тұтқындау парыз.

	ПОГОДИН (жарамсақтанып күліп): Соғыс такти касының Кутузовы сынды ұлы шеберісіз ғой, мәртебелім.

	БАХМЕТЬЕВ: Жоспар солай! (Қоңырау қағады. Үлкен адьютант енеді). Әкел. Құй. (Адьютант арақ құйып ұсынады. Бахметьев пен Погодин қағыстырып ішіп салады).

	ПОГОДИН: Башқұрт пен қазақтың ортасына от лақтырайық ендеше.

	БАХМЕТЬЕВ: Бар ондай адам. (Адьютантқа ым қағады. Ол есіктен Сексенбайды кіргізеді. Бір құлағы таңулы. Әскери киім киген. Бахметьев пен Погодинді көргенде баталы құлдай бәйпең қағып оңбай қалады).

	ПОГОДИН: Ооо!

	БАХМЕТЬЕВ: Міне, біздің Семен Семенович.

	ПОГОДИН: Білем, білем...

	(Мына құрметке көзі майланған Сексенбай имеңдеп келіп әскери губернатордың хром етігінің басын сүйеді).

	СЕКСЕНБАЙ: Мәртебелім, жебеушім, қамқорым...

	ПОГОДИН: Құрметті Семен Семенович, бір құлақ қайда?

	СЕКСЕНБАЙ (бет-ауызы жыбырлап): Қалмақтар...

	БАХМЕТЬЕВ: Тсс! Қалмақ емес, қазақтар де. Сіз аса сенімді адамсыз. Өйткені башқұртсыз.

	СЕКСЕНБАЙ: Башқұртпын.

	БАХМЕТЬЕВ: Ендеше сол башқұрттарыңызға барыңыз да... Түсінікті ғой, Семен Семенович?!

	СЕКСЕНБАЙ: Қатты түсіндік.

	БАХМЕТЬЕВ: Осы тапсырмадан соң әскери шеніңізді де өсіріп қоямыз. Барыңыз. (Сексенбай иіліп-бүгіліп, абдырап, қуанып шығып кетеді).

	ПОГОДИН: Жалғыз жібермейік.

	БАХМЕТЬЕВ: Бұларға сенім жоқ. Қарауыл қосыңыз.

	(Адьютант тағы да арақ құйып өтеді).

	ПОГОДИН: Екінші тапсырмаңыз...

	БАХМЕТЬЕВ: Ия, баяндай бер.

	ПОГОДИН: Псковтан 300, Рязаннан 170, ал Сібірден 700 орыс мұжығы келіп Жайық бойынша қоныс тепті. Әлі де келіп жатыр.

	БАХМЕТЬЕВ: Жергілікті қазақтармен қандай қатынаста?

	ПОГОДИН: Бәрін де түріп айдап шықтық қонысынан.

	БАХМЕТЬЕВ: Дұрыс! (Адьютантына) Муфти Хұсаиновты шақыр.

	Сахна күңгірт тартып айналады.

	Жайық жағасы. Топ қайың, жағалай тал. Өзеннен ау тартып жатқан орыс мұжықтарының, казак шаруаларының даусы, көрінісі. «Раз, два, взяли» деген, «Мынаны қара», «Белуга», «Қара уылдырық», «Ұр басынан», «Жар ішін» деген дауыстар жарқын-жарқын естіледі. Арбаға жегілген арып-ашқан мұжық шығады. Бір етегін ышқырына қыстырып алған әйелі, бала-шағасы өріп келеді. Қазақ жеріне қоныс аударғандар. Арбаға жегілген мұжық сахнаның ортасына кеп тұра қалады. Арбаға тиегендері самауыр, төсеніш көпшік сынды ұсақ-түйек.

	МҰЖЫҚ: Келдік, қатын. Енді тойынамыз.

	ӘЙЕЛІ: Азыптоздық. Қайда әлгі мырзаң?

	МҰЖЫҚ (өзен жағасындағы дауысқа құлақ тосып): Әне, әне, дауыстарын қарашы. Балықты тарта алмай жатыр. «Раз, два, взяли» дейді. Байлық деген осы емес пе?

	ӘЙЕЛІ: Жә, жә, қақпас. Қаңғытқаның аздай. «Взяли» дейді. Баяғы өзің құсап мойнына қамыт іліп кене тарта алмай жатқан шығар.

	(Осы сәтте екі казак шығып мұжықты қамшымен тартып-тартып жібереді).

	МҰЖЫҚ (арбасын сүйрей қашып): Мужики, помогите, дикари!

	1ЖІГІТ (ентігіп): Көзге көрінбейкөрінбей келіп...

	2ЖІГІТ (ол да): Қаптап кететін бүйенің балаларындай боп.

	1ЖІГІТ: Қор болды ау, қайран Жайық!

	(Сахна қараңғыланады да, айналады. Киіз үйдің жалаңаш керегесіне таңылған шал, бірер бозбала. Башқ ұрт қолы ауылды шауып, тонап жатыр).

	1БАШҚҰРТ (қамшымен шалды тартып жіберіп): Өлейін деп жатса да Сырым деуін. Айт, бес үйір жылқыңды қайда жасырды?

	ШАЛ: Сырым, қайдасың? Құтқар қаныпезер башқұрттан!

	2БАШҚҰРТ: Айт, кәне, келекеле түйең қайда, табынтабын сиыр қайда?

	КЕМПІР (бажылдап): Құдайай, қапыда соқтыау... Көтенін күлге көміп жатқан жаман шал қайдан білсін! Бәрі балалардың қолында.

	1БАШҚҰРТ: Ендеше от қойыңдар, өртеніп өлсін.

	2БАШҚҰРТ: Қазір қоя тұр. (Бір әдемі келіншекті үй айналдырып қуа жөнеледі).

	КЕМПІР (бажылдап): Көз сүзбе келініме, имансыз ит! (Башқұрттың соңынан ол да қуады).

	ШАЛ: Уа, аруақ атқыр өңшең! (Жұлқынып) Өрте, өрте онанда!

	1БАШҚҰРТ (керегеге таңулы бірер бозбадлаға қылышын таяп): Кәне, батырлығыңды көрейін, қазақ!

	1БОЗБАЛА (тістеніп): Шап! Шап дедім!

	1БАШҚҰРТ: О, бөрінің бөлтірігі.

	2БОЗБАЛА (башқұртқа): Әй, еркек біткен Сырым батырдың жасағында. Мал Бұлдырты өзенінің қойнауында. Тағы не керек?

	2БАШҚҰРТ (ентігіп): Бетімді, бетімді осып алды, қаншық.

	1БАШҚҰРТ (аласұрып): От қой, өрте.

	(Төңкерулі үлкен қара қазан астынан бір кішкене баланың сығалағаны көрінеді. 2-башқұрт шырпы тұтата алмай жанталасып жатқанда алыстан дауыл, дабыл сарыны естіледі. Бірте-бірте жақындай түседі. Сырым қолы келіп жеткен еді. Айқас, қашты-қуды басталып кетеді).

	Сахнада Сырым мен Нұралы хан тобы кездеседі.

	Батырдың жанында би, қолбасылары, ал Нұралы хан қасында төлеңгіт жігіттері тұр. Екі топ арыздасады.

	НҰРАЛЫ ХАН: Ия, Сырым, бір табаққа жетержетпес тобыңмен қайда беттедің?

	СЫРЫМ: Әр қазақтың қара қазанына үңіліп, сыбағам бар деген төре тұқымының сөзі ғой бұл, хан ием?!

	НҰРАЛЫ ХАН: Екі аяқты, бір бастыда шешен де, көсем де өзім деп жүрсіңау, Сырым?!

	ТӨРЕ: Бірін жолдан, бірін қолдан алғандағы.

	ҚАРАТАУ БИ: Бұл не сөз? Таңдайы жарылған шешен, маңдайы жарқыраған көсем кешегі өткен Шолан емес пе? Шоланнан Дат, Даттан Сырымға жұқпады ма сол қасиет.

	ҚОЙКЕЛДІ: Хан, төренің шаңырағына күнде сырнай тарттырып кететін Сырым, мойны озық, кәне, қайсың барсың?!

	ТӨРЕ: Шолан дейсің, су ішкен құдығынан кері шыға алмай жантәсілім еткен немені әпитектей әчпеттеуін.

	НҰРАЛЫ ХАН (төреге қарап зекіп): Жә!

	СЫРЫМ: Айтасың. Ата жауды жеңген даңқын қызғанып, шыңыраудың түбінен су алып берген Шоланды қауға құдыққа кесіп тірілей көмген төре емес пе, аа? (Ақырын қылышын суырады).

	НҰРАЛЫ ХАН: Сабыр, батыр. Өткенге салауат.

	ҚАРАТАУ БИ: Сауалыңды айт, Нұралы. Ырғасарға уақыт жоқ.

	(Сахнаның төрінен башқұрт шайқасынан қайтқан Сырым қолы көрініс табады. Жаралыларды керегеге салып алып барады. Сүйекті үккен зар).

	НҰРАЛЫ ХАН: Жасқа өлім жоқ, Әзірет Әлінің қылышына өзі барып ұрынады деген...

	ҚАРАТАУ БИ: Қалмақ шапты – бұқтық. Іргедегі башқұрт талады – бұқтық. Әзірет Әлінің құлпықарының садағасы кетсін.

	НҰРАЛЫ ХАН: Жаныңды жалаңаштап отыратын Сырыммен қалай бірік дейсің, Қаратау?

	СЫРЫМ: Қазақ бір, жау ортақ емес пе, хан?

	ТӨРЕ: Қыбын таптырмас, қабағын бақтырмақ қай қара қазаққа жарапазаншы болайық?

	СЫРЫМ: Әй, Нұралы, айғырдың тезегіндей ғып жаныңа ұстаған мыналарыңды ти. Қаныма от түссе, аман жібермеспін.

	НҰРАЛЫ ХАН (жанындағыларды қабағымен жасқап): Жә дедім. Әй, Сырым, өкпең орынды. Бірақ осы елге хан – жұт та, батыр құт бола қоймаған шығар.

	СЫРЫМ: Өкпем өшпенділікке айналды. Қаумалаған қалың жаудың ортасындағы аз қазақты алаладық. Хан бол саң да, бетіңнің ажары жоқ.

	НҰРАЛЫ ХАН (дағдарып): Не істейін?

	СЫРЫМ: Істеріңді істедің. Тістеріңді тістедің. Енді ормандай орыспен ауыз жаласып, құшақтасып, қойындасып алдың. Әне, көкқасқа шегірткедей боп қара шекпенділер қаптап келеді.

	(Шіркеудің қоңырауы соғылады. Қасқыр ырылдайды. Екі топ бір-біріне айбат шегіседі. Сахна сыртынан өлең оқылады).

	Өлексе үшін жұлысқан болсақ,

	Өмірі бітпей кегіміз.

	Итпенен бірге туысқан болсақ,

	Не болды ата тегіміз?!

	Ала төбеттің астына түсер

	Күн туғаны ма ақыры?

	Неге үндемейсіңдер, қасқыр бабалар,

	Қағынып кеткен жатыры?!

	Неге үндемейсіңдер?!

	НҰРАЛЫ ХАН: Ешкі қойдан озған заман болды.

	СЫРЫМ: Бұ қазақтың өзінөзі мақтағаны да қызық.

	Қойға теңейді. Қайдасың, көк бөрі?!

	НҰРАЛЫ ХАН:

	Таздан жарғақбас туды,

	Кедейден малбақбас туды,

	Соқырдан көрмес туды,

	Сараңнан бермес туды.

	Қайдағы көк бөріні аңсап тұрсың, Сырым?!

	(Башқұрт шайқасынан жаралы болғандар сахнаның қаракөлеңке төрінен өте береді).

	СЫРЫМ: Әне, көрдің бе еліңнің қан кешкенін, Нұралы? Елге пана болған сен емес, осылар. Сулы жерде асып же дім, сусыз жерде қуырып жедім. Төзді бәріне құба қалмақ, қырдың башқұрты. Оңай соқты ма? Енді ойдың орысына салмақпын. Сенен не жәрдем?

	ТӨРЕ: Әй, Сырым, өйтіп өңмеңдеме. Ханға тым жақын келсең өртенесің, тым алыс кетсең тоңасың. Шамаңды біл.

	ҚАРАТАУ БИ: Сөз болғанына! Өртенесің, тоңасың. Бірлік қайда, ел қайда, жер қайда сонда?! Өңшең келімсекке өлкемізді босатып беріп кетеміз бе қаңғып? Болашақ ұрпақ бетімізге түкірсе не дейсің, а?

	НҰРАЛЫ ХАН (бәсеңсіп): Тағдыры аямағанды адам аяп не тындырады бәрі?

	 СЫРЫМ: Алланың ісі. Ым. Адамның ағырығы де. Халқың азыптозды, хан! Сары орыс...

	ТӨРЕ: Қара қытай қаптаса сары орыс әкеңдей көрінер деген.

	НҰРАЛЫ ХАН: Әбілқайырдай әулие көрмейбілмей кетті дейсің бе?

	СЫРЫМ: Аруағыңнан садаға кетейін, Әбілқайырды қозғалама.

	ҚАРАТАУ БИ: Қарны ашып емес, халқына жаны ашып жүріп шаһит кеткен. (Күбірлеп бетін сипайды).

	СЫРЫМ: Шарт қойдым, ендеше. (Найзасын жерге қадап) Бетегелі Сарыарқаның төсінде соғысып өлген өкінбес. Ия, бірік бізбен. Ляилээһа илла Алла деп. Шық майданға. Ұрпақ үшін! Жер үшін! Жатқа жаутаңкөз болған ел үшін!

	ҚАРАТАУ БИ: Ия, тасқа мініп таяғын ұстап қалған ел үшін!

	(Нұралы хан жауап қатпай, аларып көкке қарайды. Айн аласындағы төрелер ханның қалыбын бағып, көзін қолымен көлеңкелеп олар да көкке қарасады).

	СЫРЫМ: Жауым ортақ екен. (Тістеніп) Жаныңды келіге салып, иманыңды үйірмей қоймаспын, Нұралы!

	(Хан тобы сахнадан жылыстап шыға бастайды).

	(Сахна баяу айналғанда Басқұншақ тұз өндірісіне жалданып үдере көшкен қаратабан қазақтар келе жатады).

	ҚАРАТАУ БИ (оларды кес-кестеп): Тоқта, тоқта, халқым!

	1ТӨРЕ (керіге мойнын бұрып): Аузыңды ашсаң көмейіңнен көр көрінбесін, Сырым.

	2ТӨРЕ: Бір жеңнен қол (айбат шегіп), бір балақтан бұт шығарып, біз жаныңды шабақтармыз.

	(Үдере қоныс аударған көш Сырымның тобының арасынан сүзіліп өте береді. Батырды аңдамаған сы ңайлы. Өңшең жарлы, түйіншек арқалаған. Балта, күрек көтерген).

	БАЛА (кетіп бара жатып): Қарным ашты. Қатық бер.

	ШЕШЕСІ: Шыда, күнім, шыда!

	БАЛА: Қашан жетеміз?

	ШАЛ: Ойхой, ертеңақ ел құсап теңеліп кетерміз.

	КЕМПІР: Алжыған қақпасай, ауына сиіп жүрген саған орыс пана берсе жақсы.

	БАЛА (қыңқылдап): Шегім шұрқырап келеді.

	ӘКЕСІ: Шыда, ертеңақ орыстың күймей піскен ақ бөлкесін омырып жеп отырарсың. Қара күшімді сатам ғой.

	(Сырым найзаға сүйенген қалпы біртіндеп шөге бастайды. Қасірет зілі. Шарасыздық).



	Екінші бөлім

	Үшінші көрініс

	Сырым түс көріп жатыр. Экранда айна жарық пайда болады да, Қабылан бейнесі көрініс табады. Қамалып, шыр көбелек айналып бұлқынып бағады. Аласұрады. Жөн таба алмай тұрған сәті. Ырылдайды, Айбат шегеді. Сырым ұйқысынан шошып оянады. Бойындағы бес қаруын түгендейді.

	СЫРЫМ (ентігін басып): Қабылан! Қапияда қамалып алас ұрып тұр. Шығарға жол жоқ. Аласұрады, айбат шеге ді. Әлде (ойланып), әлде аруақтан басқа ес жоқ мына заманда Шолан бабамның рухы ма жанымда шыр көбел ек айналып жүрген? Адам – егін, өлім – орақ. Арттарыңда біз қалдық, жаттың қолын жағамызда ойнатып... Күлге шөгер жаман қоспақ құсап... Шолан баба. Мына мені... Сырымжан деп... Жайнамаздай ғып төрде ұстап.

	Маңыңа жұртың жиылсын,

	Ісіңе ұлтың сүйінсін.

	Төріңе жақсы шықсын да,

	Төбеңнен жауһар құйылсын, –

	деп бата беріп баһиға өтіп ең... Маңыма жұртым жиылды, бірақ ісіме ұлтым сүйінген жоқ, баба! Төріме жақсы шықты, бірақ төбемнен жауһар құйылған жоқ, баба! Еріккеннің бәрі тісінің қанын маған жағуға айналды.

	(Ат дүбірі. «Сырым көкелеген» балаң дауыс алыстан естіледі).

	ХАБАРШЫ ЖІГІТ: Батыр, Жайық бойындағы ауылдарға орыс ойран салып жатыр, батыр (ентігіп).

	СЫРЫМ (сілкініп): Не дейді?! Тағы ма?

	ХАБАРШЫ ЖІГІТ: Қаратау көкем жіберді. Жан ұшырып жүр.

	СЫРЫМ: Тағы кім бар?

	ХАБАРШЫ ЖІГІТ: Естай батыр қатты қайрат көрсетіп...

	СЫРЫМ: Естай батыр? Еңіреген ерімай!

	ХАБАРШЫ ЖІГІТ: Ия.

	СЫРЫМ: Аттандық ендеше.

	(Сахна айналғанда соғыс көрінісі. Зеңбірек, мылтық пен мұздай қаруланған орыс әскері қазақтарға бет қаратар емес. Орыс әскерінің қолбасшысы – Д. Донсков. Сырым соғысқа беттеген сәтінде алдына бір жас батыр келіп жығылады.

	СЫРЫМ (жалма-жан басын сүйеп): Артық? Жас бөрім менің!

	АРТЫҚ: Көке (алқынып), атты ғой мені, атты.

	СЫРЫМ (жанұшырып): Көтер басыңды, Артық!

	АРТЫҚ: Орыстар... Су, су, көке... (Сырым торсығын алып, басын сүйеп су ішкізеді).

	СЫРЫМ: Шыда, жас бөрім.

	АРТЫҚ (жанталасып): Жанып барам, өртеніп!..

	СЫРЫМ: Шыда (күйініп). Шыда!

	АРТЫҚ (талмаусырап): Мен өлем бе, көке?.. (Басы сылқ ете түсіп) Рахмет!

	(Жантәсілім еткен Артықты жатқызады. Бетін шағын ақ орамалмен жабады).

	СЫРЫМ: Көктей салдырды. Баудай қырықты. (Ашынып) Обалы кімге? Бұ дүниеде жиғаны, о дүниеге иманы бұйырмай кеткен жалғыз сен емес, Артық! (Еңкейіп, шөгіп) Ажалыңа араша түсе алмадым, бауырым!

	(Сахна төрінде қаракөлеңке беткейде соғыс қимылы жүріп жатады).

	ҚАРАТАУ БИ (жетіп кеп): Сырым, Нұралы ханның жасағы жақындап қалды.

	СЫРЫМ: Оған Естайдың қолын қарсы қой.

	ҚАРАТАУ БИ: Өзің ше?

	СЫРЫМ: Мен орыстармен...

	(Қарату би кетіп, айқай-сүрең молайған тұста Сырым шайқасып жатқандарға беттейді. Осы кезде алдын әскербасы Погодин кес-кестейді. Жанында Сейсенбай (Семен Семенович) бар).

	СЕЙСЕНБАЙ (қолындағы дорбасынан бір алтын монетаны алып тістеп көріп қызықтайды): Қоспасыз екен, таза алтын. (Мәз болып) Батан байдың өзі қу. Сандығының түбіне тығыпты. (Зілденіп) Әкел дедім. Әкел, кәззап! Орыс төреге дедім.

	ПОГОДИН (аларып): Жә! Жетті!

	(Сырым қылышын суырып сазарып тұр).

	СЕЙСЕНБАЙ (қолындағы монетаны дорбаға сыңғыр еткізіп тастап жібереді): Даусынай, сыңғыр ете түсті.

	СЫРЫМ: Ей, ұрықары өңшең!

	СЕЙСЕНБАЙ (селк ете түсіп қорқып): Мен, мен Сейсенбай емеспін, Семен Семеновичпін.

	СЫРЫМ: Донсков мырза, ақ патшаның сенімді серігі қа шаннан бері тұзақ үзген алаяқпен ауыз жаласа қалған, аа?

	ПОГОДИН: Сырым, мені мысқылдайтындай сен кім едің өзі?

	СЕЙСЕНБАЙ (Погодиннің арқасын тасалап): Соны айтамау.

	СЫРЫМ (ала көзімен атып): Ұят тұратын бетің жоқ қой, кәпір!

	ПОГОДИН: Әне, Семен Семенович бізге қызмет қылды.

	Алтынды уыстап төгіп жүр.

	СЫРЫМ: Дүниеде алтынға да сатылмайтын құнд ылықтар бар, мырза.

	ПОГОДИН: Санасып көр, Сырым.

	СЕЙСЕНБАЙ (дорбаны көтеріп): Бұған бәрін сатып алуға болады.

	СЫРЫМ: Атаның құты, ананың сүті.

	ПОГОДИН: Сосын?..

	СЫРЫМ: Арым мен намысым.

	ПОГОДИН: Тағы?..

	СЫРЫМ: Туған топырағым.

	ПОГОДИН: Айта түс.

	СЫРЫМ: Қабырғалы қазағым.

	ПОГОДИН (қылышын суырып): Қадірің көп екен, киргиз!

	СЫРЫМ: Көңіліңмен аспанды теппе, келімсек.

	(Погодин ашуға пісіп «Аһ» деп қалып, тұра ұмтылады. Сырыммен қылыштаса кетеді. Сахна төрінде соғыс жүріп жатыр. Сахна айналып қараңғыланады. Бахметьевтің жасаулы кабинетінде Нұралы хан отыр. Әскери губернатордың қабағы қату. Хан – мүттәйім).

	БАХМЕТЬЕВ: Көршің қорқақ болса, үркітіп өлтіреді. Нұралы хан, қарауыңдағы Сырымды тия алмай маған не бетіңмен келіп отырсың?

	НҰРАЛЫ ХАН: Өңшең бұзақы, қарақшы, мәртебелім.

	Қарақшы адам ханның бетіне түкірмесе жүре ала ма?

	БАХМЕТЬЕВ: Сырым Хиуадан көмек сұрапты. Рас па?

	НҰРАЛЫ ХАН: Қайдам... Соқыр ит жаны үшін үреді. Сұраса сұраған шығар.

	БАХМЕТЬЕВ (осқырынып): Не жыныңды, не әдемі өтірік айта алмайсың, Нұралы!

	НҰРАЛЫ ХАН: Піл көтермегенді тіл көтереді, айтыңыз, мәртебелім.

	БАХМЕТЬЕВ: Шамадансың, а, Нұралы?!

	НҰРАЛЫ ХАН: Жоқ, мәртебелім. Шолақ сайдың тасығаны – өз соры.

	БАХМЕТЬЕВ: Ал?

	НҰРАЛЫ ХАН: Жықпалжықпылға сіңіп жоғалады.

	БАХМЕТЬЕВ: Жұмбағың таусылмады, хан!

	НҰРАЛЫ ХАН: Сырымды айтам – Сырымды.

	БАХМЕТЬЕВ: Не істемек ойың бар?

	НҰРАЛЫ ХАН: Өлсек бір шұңқырда, шықсақ бір төбенің басында болайық, мәртебелім.

	БАХМЕТЬЕВ (қоңырау қағады. Адьютант кіреді. Жаратпай): Қолы жыбырлап, аузы күбірлеп тұрысын... (Нұралыға бұрылып) Он күннің ішінде көтерілісті басып, Сырымды тұтқындап алдыма (тепсініп) әкелесіз.

	Әйтпесе...

	АДЬЮТАНТ (өз-өзіне): Әйтпесе...

	БАХМЕТЬЕВ: Барыңдар. (Адьютантына) Шығарып сал!

	НҰРАЛЫ ХАН (иіліп): Кісілігіңіз бен түсінігіңізге бек разымын, мәртебелім.

	(Сырымның ақбоз үйі. Жалғыз өзі. Жаралы. Қолы таңулы. Аса қату. Жан-жағына ыдырына, өштікпен қарайды).

	ХАБАРШЫ ЖІГІТ: Көке...

	СЫРЫМ: Айт.

	ХАБАРШЫ ЖІГІТ: Хиуадан елші келіп қалды, көке.

	СЫРЫМ (түсі жылып): Күтіп ем... (Орнынан кө теріліп) Құрметпен қарсы алыңдар.

	(Сырым есік көзіне барып, сәл ойланып кері қайтады. Ішке екі хиуалық енеді. Хабаршы жігіт қоржындарды әкеліп жайғастырады).

	1ХИУАЛЫҚ (екі-үш бүктетіліп): Асылдың сынығы, ақылдың тұнығы, тұлпардың тұяғы, шұғаның қиығы – Сырым батыр, армысыз?

	2ХИУАЛЫҚ (сол мақалмен): Мәртебесінің асқар таудай биіктігі сондай елжұрты сонау алыстан көретін арыстан мінез ағамызға сағынышты сәлем!

	СЫРЫМ (күліп жіберіп, төс қағыстырады): Уағалейкөмассалам, бауырлар. Аса қуаныштымын, зарығып тосулымын.

	1ХИУАЛЫҚ: Біздің де сіздің мәлике жүзіңізді көргенше өкшеміз жерге тимеді.

	СЫРЫМ (жайдарланып): Тілін емізген бауыр...

	2ХИУАЛЫҚ (жұлып алғандай): Тісімізді жасырмаймыз бірақ.

	1ХИУАЛЫҚ: Біздің антымыз – құшаққа құшақ, пышаққа пышақ.

	СЫРЫМ (жайғасып): Бәрекелді. Құшақтан гөрі пышақтың заманы туып тұр. Аяққолыңызды созып жайғасыңыздар.

	(Бапты бәйбіше келіп сәлем етіп, қымыз үлестіреді). СЫРЫМ: Сіздер кешіккесін алаңдаулы едік.

	1ХИУАЛЫҚ: Үстіртте отырған бір үйде тыныққанбыз.

	2ХИУАЛЫҚ: Жібермеді, ерігіп отырған шайыр екен.

	1ХИУАЛЫҚ: Бұ қазақтың бір сауы жоқ. Бәрі ақын.

	2ХИУАЛЫҚ: Ия, бәрі ауру.

	(Сырым мен бәйбіше бір-біріне қарап мырс етіп күліп жібереді).

	СЫРЫМ: Ия, Хиуаның да өнерін көргенбіз. Тұсаулы жорғадай жауырынын бүлкілдетіп... Еркекқатыны аралас...

	БӘЙБІШЕ: Билеп...

	1ХИУАЛЫҚ: Дүниедегі мұсылман нәсіліне нұрын шашып, мейірімін үлестіріп отырған аса қайырымды ханымыз сіздерге дұғайдұғай сәлем жолдады.

	2ХИУАЛЫҚ: Батыр, сыйсияпатымыз бар. (Көрсетіп) Әнеу тұрған ала қоржындар өзіңізге. Бәйбішенің сыбағасы түйеде теңдеулі.

	(Сырым басын изеп ишарат білдіреді. Бәйбіше «Алла разы болсын» деп күбір ете түседі. Шаратабақты көтеріп шығады. Ізінше хабаршы жігіт кіреді).

	СЫРЫМ (хабаршы жігітке): Ту бие сойыңдар. Қонақтарға оңаша отау тігіңдер.

	ХАБАРШЫ ЖІГІТ: Құп, көке!

	СЫРЫМ: Қаратау биге хабар салыңдар! Кешікпес. (Жігіт шығады. Екі хиуалық бір-біріне күлмеңдейді).

	СЫРЫМ: Қол жағадан кетпей, ауыз тобадан кеппей қойды. Жақсы хабар тосулымыз.

	1ХИУАЛЫҚ: Ханымыз қырдағы қазағыма қол көмегім әзір деді, батыр.

	2ХИУАЛЫҚ: Орыс көңілімен аспанды тебе бермесін, әскер аттандырамын деді.

	1ХИУАЛЫҚ: Сырым батырға деп сары масадай самсатып ләшкер ұстап отыр.

	СЫРЫМ (разы): Қайран бауыр! Қысылғанда ат сауырынан орын берген есіл туыс!

	1ХИУАЛЫҚ: Жақында орыстың бір жансызы келді.

	Сырымға қол ұшын созбаңдар деп.

	2ХИУАЛЫҚ: Хан ием Адам Атаның ұрпағының ішіндегі ең бір сұмпайысы сен екенсің деп...

	1ХИУАЛЫҚ: Сырымның садағасы кет деп қуып салды. СЫРЫМ: Бәрекелді. Бек разымын.

	1ХИУАЛЫҚ: Хан ием достығымыз туыстыққа ұлассын деп, сүйек жаңартайық деп...

	2ХИУАЛЫҚ: Немере қарындасын сізге атастырам деп...

	1ХИУАЛЫҚ: Несін айтасыз, алма жүзі алаулап, аш белі солқылдап тұр...

	2ХИУАЛЫҚ: Небір бекзадалар «Апырымай, мына аруды ең болмаса түсімізде көрсек, бұ дүниеден армансыз өлер едік» деп сілекейін шекер ғып отыр.

	СЫРЫМ (күліп): Пай, шіркін десеңші! Барармыз да алармыз.

	1ХИУАЛЫҚ: Әп, жасаған.

	СЫРЫМ: Алдымен жағамызда ойнаған жаттың қолын қапырайық.

	2ХИУАЛЫҚ: Хәммәсі солай.

	1ХИУАЛЫҚ (шиырланған қағазын жазып оқиды): Уәде – хақтың сөзі, батыр. Ләшкер аттандырар алдында хан иемнің қояр шарты бар.

	2ХИУАЛЫҚ (қоразданып): Шарт бар!

	СЫРЫМ (сабырлы): Бердік, құлақты.

	1ХИУАЛЫҚ (оқиды): Хиуалық бес мың ләшкердің тамақашы қазақтардың мойнында (Сырым бас изейді).

	Екіншіден, шаһит кеткенінің жесіріне қазақтар құн төлейді.

	СЫРЫМ (қатуланып): Шаһит – Алла жолындағы ақ өлім. Оған құн кесілмейді.

	1ХИУАЛЫҚ: Үшіншіден, орыстарды Хиуа, Үргенішке қарай аттап бастырмайды (Сырым бас изейді).

	1ХИУАЛЫҚ: Төртіншіден, қазақтар Нұралы ханды қуып, Есім ханды өлтіреді (Сырым бас изейді). Бесіншіден, Кіші жүзге Хиуаның ыңғайын бағып хан сайлайды. Хан сайланған соң Хиуаға қазақтар салық төлеп отырады. Жер салығы, жан басы, мал, өнім...

	2ХИУАЛЫҚ: Осы қойған шартымыз құп делінсе, бес мың ләшкеріміз ту көтеріп келіп...

	1ХИУАЛЫҚ: Ата жауыңызды тулақтай сүйрейді.

	(Сырым тіл қатпай сазарып, қылышына маңдайын тіреп отырып қалады).

	2ХИУАЛЫҚ: Ойдағымыз орындалса, Түрік елінің пірі арнайы Станбол шаһарынан келіп сізге құрмет көрсетпек. (Сырым басын көтеріп алады).

	1ХИУАЛЫҚ: Сізге Мұхамбет пайғамбар ғалейсәләмнің үш тал сақалын тапсырмақ.

	2ХИУАЛЫҚ: Исі түрік дүниясының батыры, һәм шапағатшысы деп жарияламақ.

	1ХИУАЛЫҚ (сұқ саусағымен көкті түртіп): Жаһанға!

	СЫРЫМ: Қаратау би келсін, қабырғаммен кеңесейік. Естай келсін, еліммен ақылдасайық. (Елеңдеп) Алыстан бір дүбір келеді ғой. Тыныштық па?

	(Сахна қараңғыланып айналғанда Погодиннің әскері жаттығу жасап жатады. Салтанатты, сақадай сай. Погодин ортада бәрін бақылап тұр. Айбаты асқан. Нұралы ханды үш-төрт нөкерімен орыс әскері қаумалап Погодиннің алдына әкеледі).

	ПОГОДИН: Хан, Сырымды бұғаулай алмадыңыз. Өкінішті.

	НҰРАЛЫ ХАН: Қара қазақ түгел көтерілді, қайтейін.

	ПОГОДИН (мысқылдап): Кімге қарсы?

	НҰРАЛЫ ХАН: Маған.

	ПОГОДИН: Жожоқ. Ресей империясына. Екі басты самұрыққа қарсы.

	НҰРАЛЫ ХАН (кінәлі кейіп): Мен ше?..

	ПОГОДИН: Сіз кім едіңіз сонша?

	НҰРАЛЫ ХАН: Мені не істемексіңдер?

	ПОГОДИН: Орынбор әскери губернаторы Бахметьевтің бұйрығымен Сізді Уфаға аттандырамыз.

	НҰРАЛЫ ХАН (сасып): Сосын...

	ДОНСКОВ: Ұлы император ағзам ғана тағдырыңызды шешеді.

	НҰРАЛЫ ХАН: Соңына дейін соғысайық. Сырыммен соғыс әлі алда.

	ПОГОДИН (мысқылдап): Соғысады. Батырыңыз да тұтқынға түскен.

	НҰРАЛЫ ХАН (селк етіп): Қайтіп?

	ПОГОДИН: Хиуа ханымен ауыз жаласқанын, екі ортада Есім ханды өлтіріп, өзіңді лақша бауыздамаққа ұмтылғанын естімеп пе ең, Нұралы?!

	НҰРАЛЫ ХАН: Білем. Білгесін де...

	ПОГОДИН: Өзіңізді енді мырза қамақта ұстамасақ, ол қанішер тірі қоймас. Әне, өзін де алып келеді. Түрмеге. (Үш-төрт орыс Сырымды алдына салып айдап өтеді).

	СЫРЫМ (мойнын бұрып): Қаз болам деген қарға бұтын сындырады, Нұралы.

	НҰРАЛЫ ХАН: Аязға үсіп, күнге пісіп, өңшең тобырды желіктіргенде не таптың, Сырым?

	СЫРЫМ: Мен елдің алтын қазығы едім, Нұралы.

	(Сахна төрінде орыс әскерінің жаттығуы жалғаса береді).

	НҰРАЛЫ ХАН: Мыналарға (иегімен нұсқап), көк темірге қарсы көтерілген оңбас, Сырым.

	ПОГОДИН: Жетті!

	СЫРЫМ: Иілмей сынармын, тік тұрып құлармын, Нұралы. Қанжығада көріселік, хош!

	(Нұралы мен Сырымды сахнаның екі қапталына айдап өтеді).



	Төртінші көрініс

	Ақ буын аспанға атып қару соғылып жатады. Ел-жұрт жас-кәрісі бірдей Сырым мен Қаратаудың жолын тосулы. Қазан асулы, абыр-сабыр.

	КӨПШІЛІК: Түрмеден босатыпты дейді.

	– «Елім жұртым» деген есіл Сырымай, қараңғы үйдің де дәмін таттыңау.

	– Жә! «Ат жақсысын кермеден, ер жақсысын түрмеден көр» деген.

	– Не айтып тұрсың?

	– Қаратау би кепіл болыпты.

	– Қазына ғой.

	– Нұралы қамалған соң, төрелер жалғызжалғыз шошайып отыр дейді.

	– Ия, бақсының моласындай боп.

	– Шұлғауы жаңа туған сиырдың шуындай боп әлгісі келген.

	– Сол айтты ма?

	– Ия.

	– Жатыр ғой, белінен шойырылып...

	– Ойбайбай, жас кезде тиген салқын, қыздардан естіген қарғыс қойсын ба дейді.

	– Бұтқа толуын!

	(Сырым мен Қаратау би келеді. Қуанышты көрісулер. Ел сиреп, Сырым мен Қаратау ғана қалады).

	СЫРЫМ: Қареке, өткенге салауат. Десе де, енді тоқтай алмаспын. Айқасып өлермін.

	ҚАРАТАУ БИ: Қоңырау таққан құба нардай болған ерімай. Өлеөлгенше өзіңмен үзеңгілеспін. Соны біл.

	(Есіктен хабаршы жігіт енеді. Қолында қан жұққан ақ дорбасы бар).

	СЫРЫМ (басын көтеріп): Бұ не?

	ҚАРАТАУ БИ: Жәй емес.

	ХАБАРШЫ ЖІГІТ (дорбаны батыр мен бидің алдына домалатып жіберіп): Естай батыр беріп жіберді. Сексенбайдың басы.

	СЫРЫМ (сұрланып): Сатқын де.

	ҚАРАТАУ БИ (бет сипап): Иманды болсын!

	СЫРЫМ: Сексенбай, Семен Семенович, орыстың итаршысы боп қалмақ пен қазақты, башқұртты талай сүзістіріп ең...

	ҚАРАТАУ БИ: Сатқындықтың сыбағасы осы!

	СЫРЫМ: Текеге жөнелт! Донсковқа тапсырсын. Жантор сығы еді.

	ХАБАРШЫ ЖІГІТ (дорбаны ала жөнеледі): Қазір қос атпен аттандырамын.

	(Сырым мен Қаратау би өзара сынаса, айбаттана қарайды).

	ҚАРАТАУ БИ: Орыс ойранын бастайды.

	СЫРЫМ: Бастасын.

	ҚАРАТАУ БИ: Он екі ата Байұлына он екі жаушы аттандырайық. Дереу атқа қонсын.

	СЫРЫМ (қылышын қынынан суырып): Дабыл қағылсын, дауылпаз ұрылсын!

	(Дауылпаз ұрылады. Ат тұяғы, айқай көтеріледі).

	– Уа, халқым тағы бір көтер еңсеңді. Қылыш, найзаға күн туды.

	– Намысты жаниық.

	– Мың балтаға бір қайрақ болайық.

	– Өшіміз кетті!

	– Төгілген қан құрғамайды!

	– Кіші жүздің еркегі жерге қарап тоңқайып өлмейді.

	– Көкке көз тігіп шалқайып өледі.

	– Өлсе де.

	– Көтер басыңды, халқым!

	– Халқым деймін!

	(Жаушылар ұзай береді. Қару соғылып жатыр. Сырым мен Қаратау би қару-жарақты сынап көреді).

	ХАБАРШЫ ЖІГІТ: Хиуалықтар тосып отыр.

	ҚАРАТАУ БИ (тыжырынып): Жылы су құсап...

	СЫРЫМ: Жалғыздық деген кейде жалаңдатып қояды ғой, Қареке.

	ҚАРАТАУ БИ: Жүрегім жатпайды.

	СЫРЫМ: Есе бермеспіз (Хабаршы жігітке) Келсін.

	(Екі хиуалық екі үш бүктетіліп енеді).

	1ХИУАЛЫҚ: Кәттә қару соқтырып жатырсыз, батыр.

	2ХИУАЛЫҚ: Домбыраны найзаға айырбастадыңыз, би.

	СЫРЫМ: Айырмасы жоқ, әпендім.

	ҚАРАТАУ БИ: Қару менен күй – исі Кіші жүздің рухы.

	(Сырым ұстаға иек қағып күлімсірейді. Ұста үкілі найзаны алып, алдына өңгеріп, домбыраша шерте жөнеледі).

	СЫРЫМ: Тыңдаңдар. «Ел айырылған» деген шерлі күй осы.

	ҚАРАТАУ БИ (күрсініп): Ел айырылған! Тағы да айырылғалы тұр. Шерлі толғау. Шерменде жұрт.

	1ХИУАЛЫҚ: Біз айырылмаймыз. Әмәнда біргеміз, бауырымыз бүтінбіз.

	2ХИУАЛЫҚ (жүрегін алақанымен басып): Жүректеспіз, тілектеспіз.

	ҚАРАТАУ БИ (ұнатпай, өз-өзіне): Білеміз. Сарттың тамырлығы там айналғанша...

	1ХИУАЛЫҚ: Батыр, ханымыз ләшкер шығармастан бұрын сіздің мәлике жүзіңізді бір көруге ынтық боп отыр. 2ХИУАЛЫҚ: Елжұрт боп күтулі. Ескі айды есірке, жаңа айды жарылқа деп Сіздің амандығыңызды Алладан тілеулі.

	СЫРЫМ (қатуланып): Жыл өтті бес мың ләшкерді тосқалы.

	ҚАРАТАУ БИ: Кәпір төрге шықты, төсекті иеленді Жайықты жайлады, Бұхар бетке бұйда созып отыр.

	1ХИУАЛЫҚ: Қаныңыз, батыр.

	2ХИУАЛЫҚ: Бұдан да асқан сәлемдемеміз бар.

	ҚАРАТАУ БИ: Айт!

	1ХИУАЛЫҚ: Түрік елінің пірі арнайы Станбол шаһарынан келіп Хиуада батырды зарыға тосып отыр.

	2ХИУАЛЫҚ (аса құпиялап): Сізге Мұхамбет пайғамбар ғалейсәлемнің үш тал сақалын алып келулі.

	1ХИУАЛЫҚ: Жаһанға жария ғып елжұрттың алдында табыстаймын дейді. Батамды беремін дейді.

	2ХИУАЛЫҚ: Ханымыз бата беріп, бет сипай сала ләшкер аттандырамын дейді.

	1ХИУАЛЫҚ (көзін ойнатып): Қызымыз қырға шығып, қызыл орамалы желбіреп...

	2ХИУАЛЫҚ: Сағыныштан кәттә сарытап боп бітті.

	ҚАРАТАУ БИ: Қазақтың қатынға кеткен есесі жоқ.

	СЫРЫМ (шырайланып): Тоқал десе тозақты көргендей боласызау, Қареке.

	ҚАРАТАУ БИ: Қара қарға шын ықыласың құлап атсаң қаздай көрінер, қара кемпірің алыс жолдан оралғанда қыздай көрінер. Тоқтамайтын тоқалды қайтем? (Көңілді күлкі, жарасымды мінез).

	СЫРЫМ (хиуалықтарға): Арнап тігілген отауға айланыңыздар. (Хиуалықтар кетеді).

	ХАБАРШЫ ЖІГІТ (асып-сасып): Орынбор нәшәндігі нен шапқыншы келді.

	(Сырым мен Қаратау би бойларындағы қаруын түзеп, сілкінеді. Қауіп күтеді).

	СЫРЫМ: Келсін алдымызға топ басшысы.

	ҚАРАТАУ БИ: Сақ отырайық.

	(Патша офицері кіреді).

	СЫРЫМ: Төрлетіңіз.

	ҚАРАТАУ БИ: Бек қуаныштымыз.

	ОФИЦЕР (жайдарлана күліп): Рахмет. Сырым Датович, сізге Орынбор әскери губернаторы аса ықыласты сәлем жолдады.

	СЫРЫМ (бас изеп): Қабыл алдық.

	ОФИЦЕР: Арадағы түсініспестік осымен жуылыпшәйілсін деді.

	ҚАРАТАУ БИ: Е, еттен өткен, сүйекке жеткен...

	ОФИЦЕР: Императрица Екатерина екінші сізді бас старшындыққа тағайындап жарлық шығады (ширатылған қағаз табыстайды).

	ҚАРАТАУ БИ (түсін жылытып): Бәрекелді.

	ОФИЦЕР (қылыш тосып): Мынау – атыңыз жазылған алтын қылыш. (Басын иіп) Құтты болсын.

	СЫРЫМ (сазарған қалпы): Алла разы болсын. Қабыл алдым.

	ОФИЦЕР: Асығыспын. Аттанамын, мырзалар.

	ҚАРАТАУ БИ: Рұхсат Алладан.

	СЫРЫМ: Бахметьев мырзаға біздің де сәлемімізді жеткізерсіз. (Офицер аттанып кетеді).

	ҚАРАТАУ БИ: Құтты болсын, батыр.

	СЫРЫМ: Тым кеш келген игілік қой, биеке.

	ҚАРАТАУ БИ: Қайыры де.

	СЫРЫМ: Қара бастың қамы болса бірсәрі, Қареке. Жас балаға, жаутаңкөз жұртыма бұдан не шапағат?!

	ХАБАРШЫ ЖІГІТ: Жаушылардың алды көрінді, батыр.

	СЫРЫМ (қомданып): Өзің қолда, Жаратқан!

	ҚАРАТАУ БИ (сахна айналғанда бірге қозғалып): Алдын тосалық, батыр. Лебіздеріне құлағымыз сүйсінгей.

	(Ат тұяғы, дүбір естіледі).

	1ЖАУШЫ (ентігіп жүрелей кетіп батыр мен бидің алдына қамшысын тастап): Соғыстан тұраладық, шыққан ұшпағымыз кәне деп...

	2ЖАУШЫ: Құр намысыңды езіп ішеміз бе деп...

	3ЖАУШЫ: Басқұншақтың тұзына түсемін, тым құрыса, құяңыма ем деп отыр.

	4ЖАУШЫ: Орыстың торайын бақсақ та аштан өлмеспіз деп...

	5ЖАУШЫ: Беріш, адай, ысықтар қару берсін. Анық жауды көрсетсін деп алақандарына (алақанына түкіріп) түкіріп отыр.

	СЫРЫМ (түңіліп): Халқым қажыған екен. Жан алыс, жан берістен. Алтыбақан алауыздықтан. Қашты – құдадан.

	Сатқын – салдақыдан. Қажымай қайтсін?! Уф, дүние!

	ҚАРАТАУ БИ (абдырап): Сырымжанай, еңсеңді тіктеші, езілмеші. Қайрауына тапса халық деген қара балта емес пе?

	СЫРЫМ: Қареке, олайдыққа тірелдік. Бұ қазақтың алдында екі жол тұр. Бірі – орыс. Бірі – хиуа мен түрік. Бірі – діні басқа кәпір, бірі – мұсылман. Орысқа жақсаң кигізер қа йыс ноқтасы даяр. Қапелімде босатпас. Арзуың жетпес, зарың өтпес.

	ҚАРАТАУ БИ: Хиуа мен Түрік елі ше? Қандас емес пе?

	СЫРЫМ: Қайдам... Қазақтай жалаңаш барып жауға шаппайды – шегенінің қырындысы көп жұрт қой. Астары мол, астары...

	ҚАРАТАУ БИ: Менің де секемім күшті.

	СЫРЫМ: Ұрпағымыз кәпір болмас, ащы суымен ауызданып алжымас. Атасанасын қартайғанда қаңғыртпас. Көтін ашып, күлін шашпас. Ендеше қандастарыма қарай бет бұрдым.

	ҚАРАТАУ БИ: Хиуаға аттанасың ба, батыр?

	СЫРЫМ: Бас старшындықты басыма езіп жағам ба? (Қағазды лақтырып) Алсын кері, сынған – бүтінделмес, жарылған – құралмас. Қалған көңіл – шыққан жан. Орманын отап, ұстасып өлермін. Тілерсегіме тіс батқанмен қайтып табыспаспын.

	ҚАРАТАУ БИ: Сырымжанай (көңілі босап)...

	СЫРЫМ: Бес мың ләшкер әкеліп... сол күні Орынбормен тебінгіні тіреп тұрып сөйлесерміз, Қареке.

	(Сырым мен Қаратау биді қарсылаған ел-жұрт, жаскәрі жамырасып қайтадан жиналады. Сырым Хиуаға аттанып барады).

	ҚАРАТАУ БИ (көңілі босап): Ақ жол, арысым!

	КӨПШІЛІК: Аман барып, сау қайт, батыр!

	– Олжалы орал!

	– Жолыңда тосып зарығармыз.

	– Ләшкер әкел, ләшкер.

	– Соғысып өлейік. Кімге бізді аманаттадың?

	– Аллаға де, Аллаға...

	– Қаратау би ше?

	СЫРЫМ (қылышты ұсынып): Қареке, ағам, ақылшым.

	(Толқып) Қайтып оралғанша осы елге өзің ие бол.

	ҚАРАТАУ БИ: Арқа сүйедім.

	СЫРЫМ: Қойкелді, Қаракөбең, Естайларға аманатсың, елжұртым!

	КӨПШІЛІК (шуласып, қимай): Алласау десеңші.

	– Садағаң кетейін, Сырымай.

	– Сенсіз күніміз не болмақ?

	– Тез орал, тез.

	– Жолыңа жан құрбан.

	– Ағатай, аман жүр.

	СЫРЫМ: Қош, қадірлі ел, киелі топырақ. Нар жайылар көңілдің жайлауында өңшең тоқал ешкі ойнақтадыау. Қайтейін... Оралармын, сорың емес, бағың боп. Өзім жетпесем, даңқым жетер, дабылдатып...

	ҚАРАТАУ БИ (құшақтап, көзіне жас алып): Сырымжан, сүйекті үгіп барасың ғой, Сырымжан.

	(Ел-жұрт шуласады).

	СЫРЫМ: Үш дауасыздың бірін айтқаным, биеке. Алтынға сатылмаған басымды ажал қаншаға бағалар екен?

	(Көпшіліктің даусы, тұяқ дүбірі. Ат арқырап кісіней ді, ит сыңсып жылайды).

	ҚАРАТАУ БИ: Батырлар да жеткен екен. Қоштасып қалайын деп...

	СЫРЫМ: Пайғамбар сынды жігіттер бар елде, мінетін есегі жоқ, есек сияқты біреулер бар, малының есебі жоқ. Оларға сендерді аманаттай алмаспын. (Сахна сыртынан «Батыр», «Сырым», «Сырымхан» деген қаһарлы дауыстар естіледі). Әне, ендігі пана осылар. Желдің өтінде, жардың шетінде қалдырмас. Аспаның әрқашан биік болғай, туған ел! Ата жұрт! Аспан аласа болса биіктей. Хош!

	Шымылдық





МҰСТАФА ШОҚАЙ


	Екі бөлімді, төрт көріністі драма

	Спектакль кеңесшісі – философия докторы (PhD) Дархан Қыдыралиев

	Қатысатын кейіпкерлер:

	1.МҰСТАФА ШОҚАЙ – қайраткер, мемлекетшіл тұлға

	2.МАРИЯ ЯКОВЛЕВНА – жұбайы

	3.ӘНУАР ПАША – Түрік елі көсемі

	4. АХМЕТ БАЙТҰРСЫНОВ Алаш арыстары}

	5.МІРЖАҚЫП ДУЛАТОВ Алаш арыстары}

	6.ӘЛИХАН БӨКЕЙХАНОВ Алаш арыстары}

	7.ТҰРАР РЫСҚҰЛОВ – мемлекет қайраткері

	8.ЗӘКИ ВАЛИДИ – башқұрттың ұлттық қайраткері

	9.СТАЛИН – көсем

	10.ДЗЕРЖИНСКИЙ – әйгілі Феликс

	11.РОЗЕНБЕРГ – нацистік Германияның Шығыс министрі

	12.УӘЛИ КАЮМ – «Түркістан легионы» жетекшісінің бірі

	13.НҰРТАЗА – Мұстафаның інісі

	14.КЕЛІНШЕК – Нұртазаның әйелі

	15.МӘДИНА – қызы

	Спектакльге бұдан өзге генерал, ОГПУ бастығы, Әміре тергеуші, милиц ионер, ОГПУ қызметкері, өзбек, медбике, офицер, солдат, тұтқындар, қашқын, аруақтар, қара көлеңкелер, дауыс тар, беймәлім еркек қатысады.



	Бірінші бөлім

	Бірінші көрініс

	Сахнада ОГПУ тергеушісінің бөлмесі көрініс береді. Төрде Сталин портреті.

	Ортада стол, орындық тұр. Ал босағада кандал мен наручник (аяққа, қолға салатын кісен) ілулі. Стол үстінде қаз-қатар боп жиналған «Лич. дело» деген папкал ар. Мұңды музыка төгіледі. Залдан қарағанда сахнада кісі жоқ сияқты. Сәлден соң папкалар қозғалады. Бірінің үстіне бірі қойылады. Артынша папкалардың тасасынан ОГПУ тергеушісінің өзі көтеріледі).

	ТЕРГЕУШІ (қатар-қатар жиналған папкаларды алмакезек жұдырығымен басып): Сонымен, мыналар – жапон тың шылары, мыналар – ағылшынның итаршылары, мына топ – герман құйыршықтары. Бұлар – ішкі халық жаулары. Алашордашылар бір бөлек... өңшең сатқын. Қаптап кеткен. (Бір папканы қолына алып) Бұл – Шоқай. Мұстафа! Бұл – түрікгерманағылшынфранцуз шпионы. Қашып жүр, ел қыдырып, су сыдырып, Совет үкіметін жамандап... (Сталиннің портретін нұсқап) Сталиннің өзі не деді? Шоқайдың көзіне көк шыбын үймелет деді! Қолыма бір түсер, қыл арқан қолымызда! (Түймені басады, қоңырау естіледі. Ішке милиционер келеді).

	МИЛИЦИОНЕР: Азамат тергеуші, не бұйырасыз?

	ТЕРГЕУШІ: Әлгі әншіні, Қашаубаевты әкеліңдер.

	МИЛИЦИОНЕР: Қазір. (Шығып кетеді. Артынша екі милиционер боп Әмірені алып келеді. Әнші аяғын әрең басады. Киімі жыртылған. Қасы жарылған. Беті іскен. Тәлтіректеп тұр).

	ТЕРГЕУШІ: Осымен төртінші рет жауаптап тұрмын.

	(Қоразданып) Атың – Әміре. Ұмытқан жоқсың ба?

	ӘМІРЕ: Ауыз өзіңдікі, тергеуші.

	ТЕРГЕУШІ: Солай де. Жалың жығылмаған екен. (Көзіне сұқ саусағын қадап) Көзіңнің оты өшпеген екен. Асықпа, жығамыз, өшіреміз. (Папкаларды нұсқап) Мы налардың бәрі атылып кеткен. Бәрі де асау еді. Сен сияқты. Жуасыған, қолға тұрған. Құлдығың болайын деген. Сонымен, Шоқай үйіне шақырды...

	ӘМІРЕ: Шақырды. Қонақ етті.

	ТЕРГЕУШІ: Парижге?

	ӘМІРЕ: Жоқ, Ножан деген қалада.

	ТЕРГЕУШІ: Жылап көрістіңдер. Ауыз жаластыңдар.

	Сілекей алыстыңдар. Солай ма?

	ӘМІРЕ: Садаға кет Шоқайдан. Басқан ізінен.

	ТЕРГЕУШІ (жынданып): Аз екен ғой көргенің. (Беттен шапалақпен тартып жібереді) Мә, ендеше!

	ӘМІРЕ: Мен саған тоқетерін айтқанмын. Мұстафа «Елім аман ба?» деді. Шүкір дедім. Басқа әңгіме болған жоқ. Бітті.

	ТЕРГЕУШІ (кекетіп): Елім аман ба деді! Онда ел бар ма? Онда жұрт бар ма? Сатқында! Шпионда! Құйыршықта!

	ӘМІРЕ: Бар! (Қолымен нұсқап) Мынау ел сонікі. Халықтың жүрегінен оның аты мен менің әнімді жұлып ала алмассың.

	ТЕРГЕУШІ: Әйелі Мария Мұстафа екеуіңе шошқаның басын асып беріпті. Мүжіпсіңдер. Солай ма?

	ӘМІРЕ: Өзі ит жұрттың бәрін шошқа деген.

	ТЕРГЕУШІ (Әмірені таяқпен ұрып жығады): Сатқынның итаршысы. Тұр!

	ӘМІРЕ (орнынан әзер көтеріліп, тәлтіректеп): Әй, бұ қазақта енді ондай ер тумас!.. Ондай көсем!

	ТЕРГЕУШІ: Үйінде ән айттың ба?

	ӘМІРЕ: Айттым. Таң атқанша.

	ТЕРГЕУШІ (жазып): Қандай ән?

	(Әміре ән бастайды. Әуелетіп, ашы дауыспен, зармен.

	Қарағым, сен қайдағы, ақа-ау, мен қайдағы,

	Қазақтың мен де өзіңдей бозтайлағы-ай!..

	Әннің екі тармағы айтылғанда екі милиционер кіріп келіп әншіні ұра бастайды. Әміре құлап, таяққа көміліп жатып қалған екі тармағын аяқтайды.

	Түскенде сен есіме, қимас қалқа,

	Қайнайды зығырданым қай-қайдағы-ай!..

	Осы кезде сахна күңгірттеніп айнала береді.

	Жарық кері жанғанда, жеке үй бөлмесі. Мария Яковлевна үлкен чемоданға киім-кешегін салып жатады. Көңілсіз, қабағында кірбің бар. Ойланып тұрып қалады. Елең ете түседі. Терезеде сырттан әлдекімнің сұлбасы көрінеді).

	МАРИЯ ЯКОВЛЕВНА (қорқып): Аңдып жүр ме? Тездетіп кетсем екен Ташкенттен (затын тез-тез жинап). Уақытша Үкімет, большевик, Түркістан, Қоқан үкіметі... Әйтеуір аласапыран. Адам түсініп болар емес. Құрып кетсін бәрі. Атысшабыс, қантөгіс... (Есік қағылады). Кім? (Үрейленіп) Кім бұл? (Есіктен өзбектің тақиялы басы көрінеді). Ахх!

	ӨЗБЕК (бөлмеге жарты денесі еніп): Мария ханым сіз бе?

	МАРИЯ ЯКОВЛЕВНА: Иә, мен. Сіз кімсіз?

	ӨЗБЕК: Ешкім емеспін. Сізді іздеп жүрмін.

	МАРИЯ ЯКОВЛЕВНА (таңданып): Мені?

	ӨЗБЕК: Иә. Мұстафа мырзаны білесіз бе?

	МАРИЯ ЯКОВЛЕВНА: Шоқай ма? Ол, ол...

	ӨЗБЕК: Ол осында.

	МАРИЯ ЯКОВЛЕВНА (жан даусы шығып): Рас па?

	Тірі ме? Құдайымау... (Осы кезде өзбек кетіп, есіктен күлімдеп Мұстафа кіріп келе жатады).

	МҰСТАФА: Сәлематсыз ба, Мария? (Құшағын ашып) Әрең таптық.

	МАРИЯ ЯКОВЛЕВНА: Бармысыз? Тірі екенсіз ғой (шоқынады).

	МҰСТАФА: Әрине. Амансау. Көріп тұрсыз ғой.

	МАРИЯ ЯКОВЛЕВНА (дірілдеп, Мұстафаның өңіріне алақан жүгіртіп сипап): Сізді... Қоқан үкіметінің басшысы боп сайланған соң... Сарттар атып өлтірді деп есіттік.

	Жыладым... Кешірерсіз.

	МҰСТАФА (мұңайып): Бір емес, екі мәрте оққа байлаған. Құдай құтқарды. Ол мені жақсы көреді.

	МАРИЯ ЯКОВЛЕВНА: Рас. (Мұстафаны құшақтап) Сізді жақсы көрмеу мүмкін емес қой. (Екеуі диванға жайғасады). Қоқан үкіметі құлады?...

	МҰСТАФА (бас изеп): Сақтап қала алмадық. Енді тұтас Түркістан деген арманымыз бар.

	МАРИЯ ЯКОВЛЕВНА: Соғыс жүріп жатыр.

	МҰСТАФА: Ия. Жетісу, Сырдария халқы аштықтан қырылуда. Соғысқа кіргені, қаружарақ жоқ... большевиктің оғынан өліп жатыр. (Орнынан тұрып кетеді). Кешегі Қоқан қырғынын Түркістан халқы ғұмыры ұмытпас. Бомба мен зеңбірек оғынан он мың адам шейіт кетті. Үкіметтің отыз мүшесі сотсыз атылды! Коммунистердің жексұрын келбеті осы!

	МАРИЯ ЯКОВЛЕВНА: Сіздің… Сіздің басыңызға да…

	МҰСТАФА: Ия, білем. Мәскеу менің басымды кесіп әкелген адамға мың рубль сыйлық тіккен.

	МАРИЯ ЯКОВЛЕВНА: Есіттім.

	МҰСТАФА (әзілге шаптырып): Демек, мың рубль қолыңызға өзі кеп түсіп тұр.

	МАРИЯ ЯКОВЛЕВНА (өкпелеп): Мені кім деп ойладыңыз?

	МҰСТАФА (құшақтап): Әзіл, Мария. Жаным!

	(Осы кезде есік қағылып, әлгі өзбектің тақиялы басы көрінеді).

	ӨЗБЕК (үрейлі): Кешірерсіз, әпендім, қара көлеңкелер көбейіп кетті. Үй маңында.

	МАРИЯ ЯКОВЛЕВНА: Ах! Тағы да.

	МҰСТАФА (сабырлы): Жалғыз емеспін… Қорықпа. (Тура қарап) Мария Яковлевна, біздің бұрынғы уәдеміз орнында ма? (Мария үнсіз бас изейді). Ендеше некемізді қидырамыз. Мешітке барып. Ислам дініне кіріп… Мусулманка боласың…

	МАРИЯ ЯКОВЛЕВНА (қызарып, қымсынып, үй бұрышында тұрған иконға қарап): Ендігі еркім өзіңде, Мұстафа! (Құшақтап сүйеді. Тағы да есік қағылады. Терезе тұстан бір-екі қара көлеңке өтеді).

	МҰСТАФА: Ендеше ертең… Сосын Әнуар пашамен кездесемін. Арғы күні аттанамыз. Қазақ даласы, Ресей… маңызды кездесулер. (Тағы да есік қағылады).

	МАРИЯ ЯКОВЛЕВНА (елеңдеп): Тездетіңіз. Аңдушы.

	МҰСТАФА (есікке беттеп): Мен (сыбырлап) генерал Сақыпкерей Еникеевтің үйіндемін. Қараңғы түсе келем.

	МАРИЯ ЯКОВЛЕВНА (бас шайқап): Барам. Өзім. (Екеуі ерін ұшынан сүйісіп қоштасады).

	Түркияның тақтан тайған, әйтсе де әскерімен Бакуды басып алған Әнуар пашасының резиденциясы. Әскери киімді, басына көтеріңкі қаракөл бөркін киіп, алтындалған қылыш асынған Әнуар паша жиһазды бөлмеде жалғыз өзі сенделіп жүр. Ой меңдеген. Шешімін таба алар емес. Көңілі күпті.

	ӘНУАР ПАША (өз-өзіне): Ортақ Түркістан! Арман болған бірлесу. (Жұдырығын түйіп) Күллі түркі халқы бір жағадан бас көтеріп... Ортақ жауына бір жұдырық боп түйіліп... Ағылшынның асқақтап басқан ақсүйектеріне тау қыранындай шүйіліп... Шығар күн қайда?! Алмания арқа сүйеу бола алмады. Өлмешінің халінде. Мұстафа Кемал Ататүрік... (Оқшырайып) Қайдағы Ататүрік?! Мен! (Кеудесін нұқып) Мен – бүкіл түркі елінің шапағатшысы.

	Қасық қаным қалғанша осы жолға бас тігермін. (Есіктен бір тақиялы түрік көрінеді).

	ТҮРІК (иіліп-бүгіліп): Аса мәртебелі Әнуар паша, сізге Шоқай қазақ келіп тұр.

	ӘНУАР ПАША: Кірсін. (Мұстафа ішке енеді. Әнуар құшақтап) Бауыр, бір туған, кел, төрлет.

	МҰСТАФА: Рахмет, паша. (Басын иіп) Пейіліңізге құлдық.

	ӘНУАР ПАША: Маған деген құрметіңіз анық. Бакудегі жеңісімді, Шығыс халықтары құрылтайындағы лебізімді қуана қолдадыңыз.

	(Түрік қызметші шай үйлестіріп кетеді).

	МҰСТАФА: Түркістаным, Тұраным деп соққан ұлы жүректі кім жек көре алар?

	ӘНУАР ПАША (басын иіп): Мархабат, Мұстафа бей.

	Сұрағым бар. Тек адал көңілге арам қиқым араласпасын.

	МҰСТАФА: Оған күмәніңіз болмасын. Сұраңыз.

	ӘНУАР ПАША: Мәскеуге жүремін. Карл Радек шақырды. Келіссөзге Ленин бас болып, Троцкий, Зиновьев, Карахан қатысады дейді.

	МҰСТАФА (дүдәмал көңілмен): Мақсаты?

	ӘНУАР ПАША: Англияға қарсы күресте ортақ мәмілеге келу. Күш біріктіру.

	МҰСТАФА: Сосын?

	ӘНУАР ПАША: Ағылшындарды тұқыртқан соң түркі халықтарының ортақ мемлекетін құру.

	МҰСТАФА: Сосын?

	ӘНУАР ПАША (басын кегжең еткізіп): Әзірге осы. Сұрағым – сіз орыс мінезіне, Мәскеу саясатына жастай қанықсыз. Не айтар едіңіз?

	МҰСТАФА (басын ұстап ойланып): Оңай сұрақ, қиын жауап, құрметті паша. Ақиқатын айтсам, ашу шақырмассыз.

	ӘНУАР ПАША: Тек қана ақиқатын!

	МҰСТАФА: Ендеше Англияға қарсы күрес идеясы сізден шығып тұр ғой.

	ӘНУАР ПАША: Иә. Ата жау.

	МҰСТАФА: Тап қазір дүние жүзіне үстемдігі өтіп тұрған ағылшындарға қарсы күресіп опа таппайсыз, паша.

	ӘНУАР ПАША (көзі шоқтай қызарып): Неге?

	МҰСТАФА: Біріншіден, күшқуатыңыз кем. Екіншіден, Ресей сізбен одақтаспайды. Әбден әлсіреген. Жалған сөйлеп алдап отыр.

	ӘНУАР ПАША (жаратпай): Англия Ресейдің де дұшпаны емес пе?

	МҰСТАФА: Ол рас. Бірақ олардың ойы – ортақ Түркістан үшін күресіп жүрген сіздің назарыңызды басқа жаққа аудару. Алдаусырату.

	ӘНУАР ПАША: Сосын?

	МҰСТАФА: Егер сіз бұл мәміледен бас тартсаңыз, олар ертеңақ Мұстафа Кемалды дос санап шыға келеді. Сізді әріге итере салады.

	ӘНУАР ПАША: Кемал?

	МҰСТАФА: Иә. Жаңа паша. (Әнуар пашаға назар тіктеп) Түркі халықтарының тағдыры маған да жат емес, паша. Ортақ күресте жүрміз. Менің сізге айтар екі өтінішіме құлақ қоясыз ба?

	ӘНУАР ПАША (ойланып барып): Тыңдайын.

	МҰСТАФА: Біріншіден, большевиктерге сенбеңіз. Басыңызға қатер. Шовинист Лениннен бастап иманы қашқандар. Олардың бар мақсаты түркі халқын сиырдың бүйрегіндей бөліп алып билеу. Араларына ши жүгіртіп, айдап салып, алауыз ету. Айдалада аралда жатқан ағылшындарға емес, сіз бен біздің ортақ күресіміз большевиктерге, яки Мәскеудің өзіне қарсы бағытталса, мен қуанар ем.

	ӘНУАР ПАША (оқшырайып): Тағы не?

	МҰСТАФА: Түркияның азаттығы үшін арпалысып жатқан Мұстафа Кемалмен жауласуыңыз да көңіліме жағар емес.

	ӘНУАР ПАША (қылышын әлсін-әлсін қынабынан шала суырып сарт-сарт соғып): Болды ма?

	МҰСТАФА: Өйткені бәріміздің де мақсатымыз ортақ. Ол – түркі елі бірлігі, бақыты, болашағы. Жауымыз да сондай ортақ. Ендеше ортақ күреске жұмылайық.

	ӘНУАР ПАША (суық): Рахмет! Сізді көмекшім шығарып салады.

	(Мұстафа өкінішті кейіпте ойланып тұрып, шығып кетеді).

	Орынбор шаһары. Тамыз айы. Мұсылман үш мемлекет құрылтайына жиналғандар кең бөлмеде бас қосуда. Олар – Алашорда үкіметінің басшылары Әлихан Бөкейханов, Ахмет Байтұрсынов, Міржақып Дулатов, Башқұрт үкіметінің басшысы Зәки Валиди, Түркістан үкіметінің атынан Мұстафа Шоқай қатысуға жиналған. Екеу-екеуден сұхбат құрып жүріседі.

	АХМЕТ БАЙТҰРСЫНОВ: Зәки, (қалта сағатына үңіліп) келісімді уақыт асып барады. Кешікпелік. Кімді күттік?

	ЗӘКИ ВАЛИДИ: Аха, Мұстафаны тосалық.

	АХМЕТ БАЙТҰРСЫНОВ: Уәделі жігіт еді ғой.

	ЗӘКИ ВАЛИДИ (әзілдеп): Орыстан жас иісті болған қазақтың қапелімде шаруасы біте ме, Аха?

	АХМЕТ БАЙТҰРСЫНОВ (рахаттанып күліп, өзге-

	лерде қосылады): Расау. Орысқа оң иығын алдымен берген татар мен башқұрт еді. Бірақ қазақтың бір бастаса бәрінен де асырып жіберетін әдеті ғой. Солай ма, Әлихан? (Бәрі қаумаласа қалып күліседі).

	(Алыстан атылған мылтық даусы, айқай-сүрең естіліп басылады. Бәрі елеңдесе қалады. Осы сәтте есіктен Мұстафа енеді. Ахмет пен Мұстафа төс түйістіріп амандасады. Шырайлы көңіл күй).

	ЗӘКИ ВАЛИДИ (сыртты иегімен көрсетіп): Жайшылық па, Мұстафа?

	МҰСТАФА: Чех әскері шығар. Қала шетінде атыс бар.

	АХМЕТ БАЙТҰРСЫНОВ (ойланып): Ымм! Күнде дүмпу... Анталаған дұшпан, ашкөз ел. Әйтеуір иықтасып алға шауып барады. Соңына қарайын деген бір адам жоқ.

	ӘЛИХАН (жан-жағына көз салып): Құрылтайға жиналған мырзалар, (бәрі столға жайғасады) бүгін тарихи күн. Өйткені туысқан түркі үш үкіметінің басшылары ортақ мәміле үшін бас біріктіріп отырмыз. Алашорда үкімет басшылары Ахмет Байтұрсынұлы, Міржақып Дулатов және өзім Бөкейханов, Башқұрт үкіметінің басшысы Зәки Валиди, Түркістан үкіметінің атынан Мұстафа Шоқай мырзалар осында.

	АХМЕТ БАЙТҰРСЫНОВ: Бәрекелді! Бұл – екінші құрылтай. Нақты әңгіме, батыл шешім, мұсылман пайдасы ортаға түссін.

	МІРЖАҚЫП: Аха, алдымен сөзді Мұстафа бауырымыз иеленсін.

	МҰСТАФА: Аз билікке алдануға болмайды, ағайын. Арамызға от тастап, соның қызуына жылынғысы келетіндер аз емес. Бір Түркия екіге жарылып, Әнуар паша, Мұстафа Кемал болып керілдесіп жатыр. Мәскеу қай жеңгенің менікі деп отыр. Ортақ Тұран, бірлескен Түркістан десек, үш үкімет әскер біріктіруі парыз.

	ЗӘКИ ВАЛИДИ: Оңды ұсыныс. Демек, түркі халықтарының федерациясын құру қажет.

	ӘЛИХАН: Алашорда ол ойды қуаттайды. Мәскеу ағылшын, чехтармен арпалыса берсін. Біз күш қосып, заман қалай құбылса да дайын тұрайық

	ЗӘКИ ВАЛИДИ: Колчак пен Деникинге, казачи, большевиктерге қарсы ресейлік топтармен де арақатынасты үзбеген дұрыс.

	МҰСТАФА: Бүгін Ленинмен айқассақ, ертең жеңе қалса сол Колчактармен шайқасатынымызды да ұмытпайық.

	АХМЕТ БАЙТҰРСЫНОВ: Мұстафаныкі ақ сөз. Ақ ит қапсын, қызыл ит қапсын – бәрібір тұщы ет түркі халықтарыныкі болмақ.

	МІРЖАҚЫП: Уақытша келісім деген бар, Сібір үкіметі, Екатеринбургта жиналып отырған Ресей демократтары большевиктік үкіметті танымаймыз деп мәлімдеді.

	МҰСТАФА: Біздің үш үкіметті де осы мәмілені қолдауға шақырды.

	ЗӘКИ ВАЛИДИ: Қолдаймыз (қолын көтереді).

	АХМЕТ БАЙТҰРСЫНОВ (қолын көтеріп): Алаш атынан!

	МҰСТАФА (қолын көтеріп): Түркістан үкіметі атынан!

	ЗӘКИ ВАЛИДИ: Егер қолдасақ, ұйым атынан Мұстафа Шоқай мырзаны Америкаға ел президенті Вильсонмен кездесуге аттандырмақ.

	(Осы кезде атыс естіліп, сырттан қашқан, қуған топ өтеді. Біреу қалбаңдап терезеден сығалайды).

	АХМЕТ БАЙТҰРСЫНОВ: Алдымен, халқымыз аш

	тықтың алдында тұр, ақша, азықтүлікті қамдайық. Елден жігіт жинап, әскер ойнату керек. Қаружарақ жетімсіз. Көбі құр қол жүр. Соңғысы, ел сауатсыз, надансоқ. Саясатты ұқпайды. Ортақ тіл – газет шығарып көзін ашу, ұғымын байыту.

	МҰСТАФА: Аха, разымыз! Көреген сөз. Жаналқым – осы!

	ӘЛИХАН: Большевиктік билікті мойындамаған ұжымға шетелдің қай мемлекеті оң пейіл беріп отыр?

	МҰСТАФА: Америка, Италия, Англия мен Жапония елдері.

	ЗӘКИ ВАЛИДИ: Кеше Бельгия мен Сербиядан да қолдау келіп түсті.

	АХМЕТ БАЙТҰРСЫНОВ: Бәрекелді!

	ӘЛИХАН: Алдымен бірігеміз, сосын Ресей де мократтарымен тізе қосамыз.

	ЗӘКИ ВАЛИДИ: Келісім осы!

	АХМЕТ БАЙТҰРСЫНОВ (орнынан көтеріліп): Шықсақ бір төбенің басында болармыз, өлсек бір шұңқырда қалармыз. Анттасайық!

	(Бәрі де оң қолымен кеудесін басып «Ант!», «Анттастық!» деседі. Мылтық үні, айқай-сүрең іргеден естіледі. Бәрі үрейленеді. Алыстан бір дауыс естіледі).

	ДАУЫС: Мұстафа, чех әскері Мария Яковлеваны тұтқынға алды, Мұстафа!

	Кремль. Сталиннің кабинеті. Өзі – төрде, жанында – Дзержинский.

	СТАЛИН (қорқорына темекі нығыздап, тұтатады): Сонымен, Алашорда басшылары, әлгі кімдер еді?..

	ДЗЕРЖИНСКИЙ: Бөкейханов, Байтұрсынов, Дулатов, Досмухамбетов.

	СТАЛИН: Жетеді. Түгелдей қылбұрау салынды.

	ДЗЕРЖИНСКИЙ: Түгелдей.

	СТАЛИН (стол айнала жүріп): Түркістаншыл Шоқай ше?

	ДЗЕРЖИНСКИЙ: Бар биліктен айырылған. «Прометей» қозғалысына Польшадан ақша сауып жүр.

	СТАЛИН: Әйелі кім? Орыс па? Ендеше... (Сұқ саусағын көтереді).

	ДЗЕРЖИНСКИЙ: Түсіндім.

	СТАЛИН: Башқұрттың қуыршақ үкіметі, басшысы Валиди.

	ДЗЕРЖИНСКИЙ: Қашып басмашыларға өткен. Олар талқандалған соң шетел асты. Құрыққа түспей кетті.

	СТАЛИН (ойланып): Ымм! Түркістан, Тұран, Түрік мемлекеті, Алаш, ең соңында, міне, мынаумен қалды. (Сол қолдың бас бармағын мұрнына тіреп, ортаңғы үш саусақты бүгіп, шылдыр шүмегін шошайтады.

	P.S. Көсемнің дәл осылай түскен фотосы да бар).

	ДЗЕРЖИНСКИЙ (блокнотқа жазып): Ендігі бағытымыз?

	СТАЛИН: Лев Троцкий шетелде тыныш жатар алар емес.

	ДЗЕРЖИНСКИЙ (жазып): Испандықтардан көмек аламыз. Ұқтым.

	СТАЛИН (қорқорын бұрқ еткізіп): Керенский поляктармен ауыз жаласып алған. Еркіндеп кетті.

	ДЗЕРЖИНСКИЙ: Ұқтым.

	СТАЛИН: Шоқай шетелге өтіп кетпесін. Тілерсегін қи!

	ДЗЕРЖИНСКИЙ: Ұқтым.

	СТАЛИН: Аса білімді, саясатқа жүйрік. Өте қауіпті тұлға!

	ДЗЕРЖИНСКИЙ: Туғантуысын тығырыққа тіредік.

	СТАЛИН: Одан кейінгі көзтаса етпейтін қазақ Рысқұлов. Есіңізде болсын!

	ДЗЕРЖИНСКИЙ: Ұқтым.

	СТАЛИН: Сен, осы шашлык пісіретін саксауылды білесің бе? (Дзержинский бас изеп, күлімсірейді). Оған балта өтпейді. Қайтіп сындырады? Көрдің бе? (Дзержинский бас шайқайды). Бірбіріне ұрып! Сонда бытшыты шығады. (Мұрнына бас бармағын тіреп жоғарыдағы көріністі қайталап күлімсірейді). Солай!



	Екінші көрініс

	Көше көрінісі. Солдат, қала жатағы, өзге де жігіттер көрініс береді. Мылтық даусы, ит үргені, әйелдердің бажылдап ұрысқаны естіліп жатады. Милиционерлер ысқырып бір адамды қуалайды. Ол адам жаны қысылып, сахнадағы жүргіншілер арасына тығылып, залды да аралап, борбайлап шауып өтеді.

	МИЛИЦИОНЕРЛЕР: Тоқта!

	– Стой!

	– Стрелять буду!

	– Буржуй!

	– Сволоч!

	ҚАШҚЫН (жанығып): Құтқар! Жазықсызбын! Жолаушымын! Кедей тақырмын!

	(Милиционер наганын тарс еткізіп атады. Қашқын омақаса құлайды. Аяғынан жараланады. Милиционерлер әлгіні сүйреген қалпы жауаптап, тінтеді. Бешпетін сөгіп, хат тауып алып оқиды).

	МИЛИЦИОНЕРЛЕР (ежіктеп): Құқұ.. ааағ. Коко...

	Көзім көрмей тұр. (Қашқынды бір теуіп) Атаңа нәлет!

	Контр! (Хатқа қол созып) Әкел оқиын. Біз... біз, туһ, ақақлаш... Қайқай... туһ! Мынаны қай тілде жазғанай! Өңшең ит! (Қашқынға ұсынып) Мә, оқы! Жаныңнын барында!

	ҚАШҚЫН: Қаріп танымаймын. Сауатсызбын.

	МИЛИЦИОНЕР: Неге?

	ҚАШҚЫН (кекетіп): Жүгіртіп оқи алсам мен де өздеріңдей милиция болып ысқырып жүрмес пе ем.

	МИЛИЦИОНЕР (ұрып): Мә, саған! (Наган атып) Тұр, оңбаған! (Екіншісіне) Қама түрмеге. Мен мына хатты бастықтарға өткізейін.

	(Қашқынды сүйрелей жөнеледі. Сахна айналғанда хат ОГПУ бастығының қолында тұрады. Бастықтың жанында екі-үш қызметкері бар).

	ОГПУ БАСТЫҒЫ: Міне, жау іргеде. Көрдің бе? (Хатты оқып) «Құлжа қаласындағы Британия консулына! «Түр кістан ұлттық бірлігі комитеті» Англия үкіметінен боль шевиктерге қарсы көтеріліс ұйымдастыру үшін қаружарақ пен қомақты көлемде ақша сұрайды». (Саусағын көтеріп) Қара дәмесін! «Комитет мүшелері: Абиджан Махмуд, Убайдулла Ходжаев, Садреддин хан, Юсуп Зия бей, Мұстафа Шоқай, тағы басқалары».

	ОГПУ ҚЫЗМЕТКЕРІ: Дереу тұтқындау керек. Аттанайық!

	ОГПУ БАСТЫҒЫ (бас шайқап): Алдымен Мұстафа Шоқайға бұғалық тастаймыз. Қалғаны сарт пен түрік. Қырық ру. (Жанындағыға) Аппаратты іске қос. (Сосын баяндай бастайды) «Москва. ВЧК. Точка. Әулиеата қаласында аса қауіпті қылмыскер тұтқындалды. Точка. Ағылшындармен ауыз жаласқысы келген ұлтшылдардың Құлжаға жолда ған хаты қолға түсті. Точка... (Бастықтың даусы естілмейді, бірақ сөйлеп, әлсін-әлсін қол сілтейді. Қол сілтеген сайын аппарат даусы қатты тарсылдап, қасындағы екі қызметкері мақсатсыз зыр жүгіріп жүреді). Точка! Все!

	Сахна қараңғыланып айналғанда Мария Яковлевна жалғыз өзі қонақүй бөлмесінде елегізулі отырады. Гүрс ете түскен жарылыс. Кісінеген ат. Дүрлігіп қашқан адамдар. Мастардың әні, әйелдің бажылдағаны. Мұның бәрі көшедегі дауыс. Әрқайсына бір селк ете түскен Мария Яковлевна терезеге көз тігеді де шошып кетеді.

	МАРИЯ ЯКОВЛЕВНА (жүрегін басып): Құдайау, мынау чех әскері ғой. (Сосын бөлме бойлап жүгіріп) Қа лаға басып кіріпті. Мұстафа қайда? Вадим Чайкин ше? Жиналыстары бітпей жатыр ма? Аман болса жарады. (Осы кезде есік қағылады. Мария Яковлевна жүгіріп барып есік ашады, ішке беймәлім бір еркек енеді). Сіз кімсіз? Мұстафа жіберді ме?

	БЕЙМӘЛІМ ЕРКЕК: Жоқ, ханым.

	МАРИЯ ЯКОВЛЕВНА: Шығыңыз ендеше. (Итеріп) Барыңыз.

	БЕЙМӘЛІМ ЕРКЕК: Тоқтаңыз, Мария Яковлевна, ойнап жүрген адам жоқ. Арнайы сізге келдім.

	МАРИЯ ЯКОВЛЕВНА: Арнайы? Маған?

	БЕЙМӘЛІМ ЕРКЕК: Иә, сізге. Ерекше тапсырмамен.

	МАРИЯ ЯКОВЛЕВНА: Айтыңыз тез (сескеніп).

	БЕЙМӘЛІМ ЕРКЕК: Сіздің үстіңізден іс көтерілді.

	Сотталасыз.

	МАРИЯ ЯКОВЛЕВНА: Не үшін ? Қандай кінәм бар?

	БЕЙМӘЛІМ ЕРКЕК: Некедегі күйеуіңіз арыз жазды. Сіз ол адаммен заңды түрде ажыраспай, екінші мәрте тұрмыс құрғансыз. Бұл – азғындау. Совет үкіметі заңына жат қылық.

	МАРИЯ ЯКОВЛЕВНА (ашуға пісіп): Маскүнем, құ марпаз онымен біз ажырасқанбыз. Заңды түрде. Менің сүйген жарым – Мұстафа. Сіз кімсіз өзі? Сұғанақ, суайт. Совет заңы. Совет үкіметі мықты болса әне, көшеде қаптап кеткен чехтардан халқын қорғасын. Жазықсыз атып, қынадай қырып жатыр. Кетіңіз (кеудесінен итереді).

	БЕЙМӘЛІМ ЕРКЕК (жұмсарып): Қымбатты Мария Яковлевна, тағы бір айтар ұсынысым бар сізге.

	МАРИЯ ЯКОВЛЕВНА: Кімсіз өзі? Сағыздай жабысқан?

	БЕЙМӘЛІМ ЕРКЕК (сыбырлап): Құпия тапсырма. Мен – орындаушы. Сізді Мәскеуге жұмысқа шақырамыз. Сіз әншісіз ғой. Жалақы, пәтер, бәрібәрі дайын тұр. (Көзін күлмеңдетіп) Қалай, келісесіз бе?

	МАРИЯ ЯКОВЛЕВНА (сұраулы өңмен): Жұмысқа?.. Мұс тафа ше?

	БЕЙМӘЛІМ ЕРКЕК (тыжырайып): Мұстафа? Қайтесіз сол мұсылманды. Ол адасып жүрген адам. Ертеңақ түрмеге қамалады, атылады. Өзіңіз бас сауғалаңыз.

	МАРИЯ ЯКОВЛЕВНА (есікті ашып): Шық, жексұрын! Алаяқ!

	БЕЙМӘЛІМ ЕРКЕК (айбат шегіп): Қамаласың! Құрисың! Бір басыңа екі бай ұстағанды көресің әлі! Какойто Мустафа! Тфу!

	МАРИЯ ЯКОВЛЕВНА: Азғын. (Дәлізден Мұстафаның саңқылдаған даусы естіледі. Әлгіні желкелеп итеріп жібереді). Осы заманның сұрқылтайы.

	МҰСТАФА (өзі көрінбейді, даусы ғана естіледі): Оу, Марияжан дейм...

	Мұстафаның інісі Нұртазаның отбасы. Өзі, келіншегі және кішкене қыз. Аты – Мәдина. Үргелек өң, жүдеу тұрмыс. Нұртаза сырттан үйге енеді.

	НҰРТАЗА (қызға): Келші, Мәдина, (құшағын ашып) келе ғой, күнім.

	МӘДИНА: Алыстағы көкемнен хат келді ме?

	КЕЛІНШЕК (шошып): Үндеме, ойбай.

	НҰРТАЗА (киімін іліп жатып): Келер, аман болса… МӘДИНА: Көкем жіберген алтын қасықпен көже іштім.

	КЕЛІНШЕК: Ойбай, не дейд? Үндеме... Айтпа көкем деп. Алтынды аузыңа алма.

	НҰРТАЗА: Тілекші ғой. Періште ғой. Құдай аузына салған шығар.

	КЕЛІНШЕК (күрсініп): Қорқамын... қайдан білейін? Қо қан айналып келгенде де ескі дауды ұмытпапты.

	НҰРТАЗА (қызын тізесіне отырғызып): Жақсылық ұмытылар. Тірілер тістенгенін ұмытпайды ғой. Қапелімде... (Сыртта машина гүр ете түседі).

	МӘДИНА (елеңдеп): Көкем шығар келген. (Нұртаза мен келіншегі үрейленіп қалады. Есік сарт-сұрт ашылып, ішке бір милиция қызметкері енеді).

	МИЛИЦИОНЕР (иілмей бедірейіп): Шоқаев Нұртаза кім?

	НҰРТАЗА (кекетіп): Әйелім емес, мен.

	МИЛИЦИОНЕР: Ә, сен бе? Дереу киін, алып кетеміз.

	КЕЛІНШЕК (жылап): Не жазығы бар? Құдайай, осыншама сорлататындай.

	МИЛИЦИОНЕР: Жазығы? Халық жауының туған інісі. Аз ба саған? Өзі қашып жүр. Іздеуде. (Еденді теуіп) Жерге кіріп кетсе де табамыз. Давай, тез.

	НҰРТАЗА (тесіліп): Прокурордың санкциясы бар ма тұтқынға ал деген?

	МИЛИЦИОНЕР: Санкция! Мынау не деп тұр?! Қазір үйіңді тінтіп астаңкестең етейік. Қазір!... (Папкасын ақтарады).

	КЕЛІНШЕК: Нұртаза...

	МӘДИНА (жүгіріп): Әке...

	НҰРТАЗА (киініп): Шоқайдың тұқымын түгел құрт демеген шығар. Жаңа заманға жақпаса Мұстафа жақпад ы. МӘДИНА: Көкем бе?

	МИЛИЦИОНЕР: Әкең... Қарашы, бөрінің бөлтірігін, көкем деуін!

	КЕЛІНШЕК (Мәдинаның ауызын алақанымен басып): Құлыным... (Тұншығып жылап) Нұртазаай, иесіз қалдық қой.

	НҰРТАЗА (қайраттанып): Жасыма. Ер жақсысын түрмеден көрген заман. Бұл да өтер. Жалғыз қызды сақта...

	Аманат.

	МИЛИЦИОНЕР (Нұртазаны түйгіштеп): Бол. Бол енді. Бәйіт айтып зарламай. Ойнап жүрген жоқпыз. Қапт аған жау. Жағаласқан дұшпан.

	КЕЛІНШЕК (зарлап жылап): Аман орал. Аман! Қайтейін!.. (Әйелдің дауысына халықтық зарлы хор қосылады).

	Үй бөлмесі. Мұстафа жалғыз. Ойлы әрі мұңды. Қолында бір парақ хат. Көз сүзеді. Күрсінеді. Стол үстіне тастай салады.

	МҰСТАФА: Ол рас, Мәскеуге алдап шақырады. Қызметке. Қайыс ноқта кигізер. Арғы жағы... Белгілі. Әлемнің әр түкпіріне таудан қашқан тастай боп жөңкіп кетсек... Титықтатқан Тұран, тәуекел дегізген Түркістан, арман болған Алашқа ие кім сонда? Кенесары қолға түсіп, қабыландай арпалысқанда... Наурызбайға не деп еді?

	Науанжан, мына сөзің жүйесіз ғой,

	Дұшпанға айқай салып тиесіз ғой.

	Екеуміз осы сапар бірдей өлсек,

	Тоқтышақ артымызда иесіз ғой...

	Тоқтышақ иесіз қалады ғой, Ахмет аға, Міржақып, Әлихан, Тұрар. Біз кетсек халық қайтіп күн көрер? Қызыл өңеш талғамай жұтқалы тұр. Лебімен тартып. Ауыз бірліктен ада, көктемірден кенде қылды ғой бұл мұ сылманды. Парижге барып... Онда орыс зиялылары Керенский, Чайковскийлер бар. Күресін жалғап жатыр. «Прометей» қозғалысын өрістету... (Ішке Мария Яковлевна енеді). Хат келді. Вадим Чайкиннен. Жинал, Мария. Кетеміз Парижге. Стамбулда қала алмаймыз. Аңдушы бар соңымызда.

	МАРИЯ ЯКОВЛЕВНА: Парижге? Қаражатты қайттік?

	МҰСТАФА: Құдай жалғар. Поляктар «Прометей» қозғалысын қайтадан қолға ал депті. Енді елге қайта алмаймыз.

	МАРИЯ ЯКОВЛЕВНА: Мұстафа, тыныш өмірді аңсаймын. Әйелмін ғой...

	МҰСТАФА: Ол болмас. Қалған ғұмырда. Халқым деп туып, қамым үшін өмір сүре алмай қойдым ғой.

	МАРИЯ ЯКОВЛЕВНА: Кешір. О бастаақ білгем. Солай боларын. Күркесін күзеткен еркек болсаң, көңілімді бермес едім.

	МҰСТАФА (жымиып): Ташкентте...

	МАРИЯ ЯКОВЛЕВНА: Сақыпкерей мырзаның үйінде. (Күліп) Онда шашың киіздей қалың еді. Күйе түсіп кетті (Мұстафаның шашын сипап).

	МҰСТАФА: Жиналайық. Кемеге билет алынған.

	МАРИЯ ЯКОВЛЕВНА: Жиналатын не бар. Екі чемодан дайын тұр.

	МҰСТАФА (хатты қолына алып): Сыймай да, қимай да кетіп барамын, қайран ел, жаутаңкөз жұрт. (Кеме гудок береді). Тездетейік. Қоштасып қалам деушілердің қарасы көп. (Тағы да кеме гудок береді).

	Сахна қараңғыланып айналады. Мұстафаның Франциядағы пәтері көрініс береді. Қабырғада латын әрпімен «Прометей», «Яш Түркістан» деген жазу тұр. Стол үсті толған қағаз, кітап, журнал. Балауыз шамның әлсіз сәулесі түседі. Мұстафа столға басын сүйеп қалғып кеткен. Өң мен түстің арасындағы елес пайда болады. Ақ жамылып аруақ боп Ахмет, Міржақып, Әлихан, Тұрарлар келеді. Мұстафа қалғып кеткен столды айналады. «Прометей», «Яш Түркістан» деген жазуға көз тігеді.

	АХМЕТ БАЙТҰРСЫНОВ: Қоқанды құрған, тұтас Түркістаным деген қайран Мұстафа, көтер басыңды! Сенен басқа кім қалды? Бұл қазақтың мұңын мұңдайтын. Айтшы, Міржақып.

	МІРЖАҚЫП: Жетім қалды ғой халқың. Ит сүйреген кәрі терідей болды қазірде. Қайран қыл, беліңді бу, ерім.

	ӘЛИХАН: «Әлихан, бұ қазақты пәуескемен көшірсек арманымыз болмас» деуші ең. Тасқа мініп, таяғын ұстап қалды. Қара дауыл көтерілді батыстан. Айдаһардай ысқырып алапат келеді. Сақта өзіңді!

	ТҰРАР: Баһидың кемесіне міндік. Пәни сенде қалды. Қабырғаң қайысадыау. Отқа түсіп ойнарсың. Мықты бол, Мұстафа!

	(Мұстафа шошып оянады. Сахнадағы жарық күшейеді. Абдырап, айналасына қарайды. Елес-түс ғайып болған).

	МҰСТАФА: Аха, ұлтқа ұстаз болған, Аха, не дедің? Сенен басқа кім қалды дедің бе? (Арпалысып) Міржақып, ит сүйреген кәрі тері дедіңау. Уһ! Иә, Әлихан, батыстан төрт басты айдаһар ысқырып келеді, бауырмен жорғалап. Фашист деген. Францияны да қол астына алды. Күн тұтылды. Түнек басты. (Жанталасып) Тұрар, ақылы азап боп, көсемдігі өзіне кесел боп жармасқан Тұрар. Жаһанда жалғыз тастадыңдар ғой. Мен сені «Сталиннің фавориті» дедім, «Сойылын соққыш» дедім. Не үшін? «Шоқайшыл» демесін деп жаздым. Әдейі. Көлеңкеммен қорғағым келді. Аз халықтың серкесі болғаннан көп халықтың еркесі болған жақсы екен, дүниеай! (Даусы қатты шығып кетеді, жүгіре басып бөлмеге Мария Яковлевна енеді).

	МАРИЯ ЯКОВЛЕВНА: Мұстафа, (алақтап) не болды, Мұстафа? Естіген екенсің ғой. Сұмдық. Айтары жоқ.

	МҰСТАФА: Нені? Не дедің, Мария?

	МАРИЯ ЯКОВЛЕВНА: Фашистер соғыс бастады. Совет Одағына!

	МҰСТАФА (абдырап): Біліп ем...

	МАРИЯ ЯКОВЛЕВНА: Бір сағат бұрын. Таңғы төртте.

	МҰСТАФА (демін алып): Отыршы, Мария. Аян берген екен ғой.

	МАРИЯ ЯКОВЛЕВНА: Түсіңде ме?

	МҰСТАФА: Иә, «Прометейдің» қайтадан бас қосуы... Қалғып кетіппін.

	МАРИЯ ЯКОВЛЕВНА: Кімдер?

	МҰСТАФА: Төрт тұлға түгелімен келдіау. О дүние мен бұ дүниенің арасы тым жақын екен ғой.

	МАРИЯ ЯКОВЛЕВНА (қорқып): Қойшы. Айтпашы.

	МҰСТАФА: Троцкийді тұншықтырған Сталин сол жендетін енді менің соңыма салыпты. Қазақтың бас көтерерінің бәрін «Шоқайшыл» деп құртып еді. Енді...

	МАРИЯ ЯКОВЛЕВНА (сасып): Кім айтты? Кім?

	МҰСТАФА: Келді ғой хабар. Жаманат та ажал сияқты тез жетеді ғой.

	МАРИЯ ЯКОВЛЕВНА: Тоқташы, Мұстафа. (Құ шақтап) Айтпашы, жаным.

	МҰСТАФА: Мен тоқтағанмен, уақыт пен оқиғалар тоқтар дейсің бе, Мария ханум?

	(Осы кезде сарт етіп есік ашылады да, ішке неміс офицері кіріп келеді. Мұстафа сабырлы қалпын сақтайды. Ал Мария Яковлевна шошып кетеді).

	ОФИЦЕР: Мұстафа Шоқай сіз бе?

	МҰСТАФА: Мен.

	ОФИЦЕР: Сіз тұтқынға алындыңыз. (Пистолетін шығарып) Тез киініңіз.

	МАРИЯ ЯКОВЛЕВНА: Сіз кімсіз?

	ОФИЦЕР: СС офицері Шульц. Сіз қам жемеңіз. Күйеуіңізді Берлинге алып жүреміз.

	МҰСТАФА (күрсініп): Мария, сабыр ет. Өзім де білгенмін.

	ОФИЦЕР: Түркістанның эмиграциядағы көсемі. Шоқай мырза, шығыңыз тез.

	МҰСТАФА (Марияға): Оралам. Уайымдама, күт.

	(Бұлар шығысымен машина гүр ете қалады. Мария ханум терезеден көз алмай қарап, жасын сүртеді. Сахна айналғанда ортадағы столда нацистік үкіметтің Шығыс министрі Розенберг отырады. Жанында Уәли Каюм түрегеліп тұр. Ішке Мұстафа енеді).

	МҰСТАФА (басын иіп): Саламатсыз ба! Мұстафа Шоқай.

	РОЗЕНБЕРГ: Оо, Шоқай мырза, (амандасып) мен сіз жайлы көп естідім. Совет үкіметіне қарсы күрескеніңіз, Польшаның қолдауына ие болғаныңыз, Шығыс Түркістандағы көтеріліске қол ұшын созғаныңыз, Түркия еліндегі беделіңіз... Бәрібәрі бізге қанық. (Басын иіп) Фюрер үкіметінің Шығыс министрі Розенберг.

	УӘЛИ КАЮМ (қол созып): Уәли Каюм.

	МҰСТАФА: Танысқаным жақсы. Келу мақсатымды білсем деп едім.

	РОЗЕНБЕРГ: Совет Одағына қарсы соғыс басталды.

	МҰСТАФА: Білем.

	РОЗЕНБЕРГ: Он күннің ішінде Қызыл Армияның көп әскері тұтқынға өз еріктерімен беріледі.

	УӘЛИ КАЮМ: Ішінде түркі халқы да көп. Қазақ, қырғыз, татар.

	МҰСТАФА (аларып қарап): Өзбектер де табылар.

	УӘЛИ КАЮМ: Бар, Мұстафа ака.

	РОЗЕНБЕРГ: Сіз түркі халқының эмиграциядағы көсемісіз. Беделіңіз жоғары.

	МҰСТАФА (сұраулы өңмен): Ал?..

	РОЗЕНБЕРГ: Сіздің аңсағаныңыз Совет үкіметінің, большевиктердің құлауы, жойылуы емес пе?

	МҰСТАФА: Ол рас.

	РОЗЕНБЕРГ: Олай болса көксеген арманыңызға жетер күн туды.

	(Осы сәтте сахна сыртынан тарс-тарс басқан аяқ дыбысы естіледі).

	УӘЛИ КАЮМ (сыртқа мойнын созып сыбырлап): Фюрер кетіп барады.

	РОЗЕНБЕРГ (айқайлап): Хайль Гитлер!

	УӘЛИ КАЮМ (шырылдап): Хайль, Хайль Гитлер!

	МҰСТАФА: Менің міндетім не болмақ?

	РОЗЕНБЕРГ (қуланып): Совет халқын большевизм бұғауынан құтқару.

	МҰСТАФА: Демократиямен тізе қосуға қашанда әзірмін. Ал фашизм...

	РОЗЕНБЕРГ (қатқыл): Олай демеңіз. Большевиктерге демократиямен сабақ үйрете алмаймыз. Әйтпесе шетелде 22 жылдан бері бассауғалап қашып жүрмеген болар едіңіз.

	МҰСТАФА: Рас.

	УӘЛИ КАЮМ (Розенбергке жағынып): Министр мырза, бұл кісі біздің ұлы мақсатты түсінбей тұр, министр мырза.

	РОЗЕНБЕРГ (көзін қысып): Түсіндіреміз.

	МҰСТАФА: Розенберг мырза, нақтылап, неміс стилімен айтсаңыз.

	РОЗЕНБЕРГ: Міне, енді мәселенің басы ашық.

	МҰСТАФА: Тыңдап тұрмын.

	РОЗЕНБЕРГ: Фюрердің өзі тұтқынға берілген түркі халықтарынан «Түркістан легионын» құруды ұсынды.

	УӘЛИ КАЮМ: Дәл солай! Көреген шешім.

	МҰСТАФА: Сосын?..

	РОЗЕНБЕРГ: Сосын олар нацистік Армия сапында большевиктерден өз бауырларын азат етуге атсалысады.

	МҰСТАФА: Совет әскеріне қарсы соғысады.

	УӘЛИ КАЮМ: Соғысады. Азат етеді.

	МҰСТАФА: Идея дұрыс. Бірақ ойластырған жөн.

	РОЗЕНБЕРГ: Ойластырамыз. Болашақтың жоспары жасалған, Шоқай мырза. Қам жемеңіз.

	МҰСТАФА: Танысайын.

	РОЗЕНБЕРГ: Ендеше, құрылатын легионның жетекшісі өзіңіз. Арнайы тағайындау күтіңіз. Орынбасарыңыз – мына тұрған Уәли Каюм. Аса сенімді, іскер жас. Күтіңіз. Мен Фюрер қабылдауына кеттім.

	УӘЛИ КАЮМ (көзі майланып): Мұстафа ака, (құшағын жайып) билік тиді бізге, билік.

	МҰСТАФА: Қандай билік?

	УӘЛИ КАЮМ: Нацистер большевиктерді жеңеді. Қызыл туын (еденді теуіп) таптайды.

	МҰСТАФА: Ал, сосын?

	УӘЛИ КАЮМ: Түркістан Германияның ерікті сыбайласына айналады.

	МҰСТАФА: Ерікті сыбайлас?

	УӘЛИ КАЮМ: Иә. Сіз ханы боп, мен премьерминистр қызметіне... әне, билік деген осы.

	МҰСТАФА: Әй, бауырым, асатпай жатып құлдық деме.

	УӘЛИ КАЮМ (сыбырлап): Тұтқынға түскендерді (қолын сілтелеп) соғысқа, Шығысқа айдап, айдап салу керек. Қару беріп. Өштерін алсын.

	МҰСТАФА: Текке қырылады.

	УӘЛИ КАЮМ: Ұлы мақсаттың жолында өлгендер шейіт.

	Жұмаққа кіреді кезексіз.

	МҰСТАФА (тағатсыздана бас шайқап): Легион... Тұтқын... Соғыс...

	УӘЛИ КАЮМ: Қорқу жоқ. Қаһарман халықпыз. Аттиланың ұрпағы, Асқақ темірдің нәсілі. Күресеміз...

	(Ерісіп) Қасық қанымыз қалғанша.

	РОЗЕНБЕРГ (қайтып оралып): Фюрер келісімін береді. Сізге. (Қолын қысып) Құттықтаймын, Шоқай мырза.

	Түркістан легионы сіздерді күтіп тұр. Аттаныңыздар. Тап қазір. Тұтқындармен танысыңыздар.Сәт сапар. МҰСТАФА (басын иіп): Жарайды. Барайын.

	УӘЛИ КАЮМ (желпілдеп): Кеттік. Хайль Гитлер! Бастаңыз.



	Екінші бөлім

	Үшінші көрініс

	Сахна айналғанда тұтқын лагері көрінісі. Сым қоршау. Алыста арпылдаған неміс овчаркасының дауысы. Автомат асынған, қысқа-қысқа бұйрық берген неміс солдаты. Тұтқындардың аш, арық, жүдеу, үмітсіз өңі. Тоңған, бүрсек қаққан қалпы. Мұстафа көрінеді. Қасында жанторсықтай болған Уәли Каюм. Мұстафа сым қоршауға таяу келіп аңтарылып тұрып қалады. Тіксініп. Өйткені мынау жан шошытарлық жабайы көрініс еді.

	НЕМІС СОЛДАТЫ (алдын бөгеп): Шоқай мырза. Ішке кіруге болмайды. Алыстан сөйлесіңіз.

	УӘЛИ КАЮМ: Иә, бұлар ауру. Аш, арық, биті өріп жүр. Алыстан... Тек алыстан...

	МҰСТАФА (түсі бұзылып): Тоқтат. 22 жыл бойғы сағынышым ғой бұлар. (Сым қоршауға таяу кеп) Ба уырлар, (дауысын күшейтіп) мұсылман бауырларым менің!

	ТҰТҚЫНДАР (алдымен аңтарылысып, кейін жамырап қоя береді): Мұстафа!

	– Шоқай!

	– Өзіміздің Мұстафа ғой.

	– Бауыр деген сөзіңнен айналайын!

	– Ел үшін туған ерай, құрыдық қой.

	– Құтқар бізді!

	– Мына азаптан!

	– Әкелші беттен, сүйейін!

	НЕМІС СОЛДАТЫ: Кет! Әрі кет! Жақындама! (Аспанға мылтық атып) Шоқай мырза, сақ болыңыз.

	УӘЛИ КАЮМ: Ауру жұқтырасыз.

	МҰСТАФА (неміс солдатына): Ашыңыз қақпаны. (Ол бас шайқайды). Розенбергтің тәртібі солай. (Даусын қатайтып) Ашыңыз.

	УӘЛИ КАЮМ (неміс солдатына): Аш, екеуміз сыртта тұрайық.

	(Ішке кірген Мұстафаны тұтқындар қаумалай кетіседі, жылап табысады. Мұстафа осы арада тарихтан мәлім атақты сөзін сөйлейді).

	МҰСТАФА: Менің сүйікті Отандастарым! Сіздерге қарап менің жүрегім қан жылап тұр. Сіздер темір тордың арғы жағында азап шегуге тиіс емессіздер! Жоқ! Алла Тағала Түркістанның ұланғайыр төсінде еркін өскен ұланның тілеуін берсін. Жаратқанның жәрдемімен сіздердің немістерге тұтқын болудан құтылып, өз отбасыларыңыздың жанында бейбіт өмір сүретіндеріңізге менің сенімім кәміл... Менің ойымша, сіздердің араларыңызда ынташынтысымен берілген коммунист, яки комсомол жоқ... Ендігі жерде біз үшін Совет Одағына қарсы болудан және Советтік Ресейдің жеңілуін тілеуден басқа жол жоқ...

	УӘЛИ КАЮМ (сыртта тұрып): Дұрыс айтасыз, Мұстафа ака, коммунистер мен комсомолдарын түгелдей атып тастадық.

	МҰСТАФА (Каюмге жаратпай қарайды): Солай де.

	(Тұт қындарға бұрылып) Не айтасыңдар, бауырлар?

	ТҰТҚЫНДАР (жамырап): Айтқаның Алланың құлағына шалынсын.

	– Мұстафажанай!

	– Азыптоздық қой әбден.

	– Құтқар бізді!

	– Шығар жарыққа!

	– Советке қарсы соғыс дейсің бе?

	– Қайдан білейін.

	– Жап аузыңды! Олар саған май асатып па еді?

	– Бауырларымды қалай атам?

	– Қарабет болам ғой.

	– Баста бізді, Мұстафа!

	– Ердік соңыңнан!

	– Садаға жаным!

	МҰСТАФА: Біз Түркістан легионын құрдық. Оның сапына осы тұрған қазақ, өзбек, тәжік, қырғыз, барша түркі халқы кіреді. Ұлы Түркістанның тұтас елі үшін күресті бастаймыз, бауырлар. Ана тұрған Уәли Каюм – менің орынбасарым.

	ТҰТҚЫНДАР: Білеміз оны!

	– Келіп кеткен.

	– Өлгендерді бензин шашып өртеңдер деген.

	УӘЛИ КАЮМ: Ауруы сіздерге жұқпасын дедім, қадірлі тұтқындар!

	МҰСТАФА: Отандастарым де. Бауырларым де!

	УӘЛИ КАЮМ: Бауыр тұтқындар!

	(Осы кезде әріректен «Мұстафа», «Мұстафажан, бар екенсің ғой», «Қайран туыс, келдің бе?» деген зарлы дауыс естіледі. Жүдеу, киімі жыртылған, сақалы өскен бір егде еркек боздап кеп Мұстафаны құшақтай алады).

	МҰСТАФА (құшақтап): Сабыр етіңіз. Кім боласыз?

	ТҰТҚЫН: Мұстафажан, әкеңнін шын аты Шоқмұхамбет, Шоқай би, анаң Бақты. Бәйбішенің бауырында өстің ғой, қарғам?

	МҰСТАФА (абдырап): Солай, солай. Сіз (жүзіне үніліп) кім едіңіз?

	ТҰТҚЫН (жылап): Мен немере ағаң Сағынбекпін.

	Әкеңнің інісі Әлмұхамедпен бірге өстім. Ізін басып...

	МҰСТАФА (көзіне жас алып): Сағынбек аға! Білем ғой сізді! Ағам, бауырым! (Құшақтап) барсың ба?

	ТҰТҚЫН: Жат жерде сені көрдім. Арманым жоқ. Бүгін өлсем де.

	МҰСТАФА: Аға, сабыр ет!

	ТҰТҚЫН: Қолыңмен көм, қолыңмен.

	ТҰТҚЫНДАР: Арманың жоқ, Сағынбек!

	– Бағың бар екен, бейшара.

	– Зарлап отыратын ең.

	МҰСТАФА: Соғысқа қашан түстіңіз?

	ТҰТҚЫН: Алты ай. Басталған бетте.

	МҰСТАФА: Ел... туматуыс аман ба?

	ТҰТҚЫН: Жаманатты кім айтса сол жауың, Мұстафажан, інің Нұртазаны...

	МҰСТАФА (түсі бұзылып): Иә, Нұртазаны..

	ТҰТҚЫН: Ұстап әкетіп, Шоқайдың туған інісі деп атты ғой. Иманды болсын!

	МҰСТАФА (еңкейіп, тізесі бүгіліп барып кері тіктеле ді. Көзіне орамалын басып, екі иығы селкілдейді):

	Қайтейін, қайран іні... Кеселім қайта тидіау. Сендерге...

	ТҰТҚЫН: Келін отыр. Көрген күні күн емес. Айналасынан бүкіл ауыл қашып көшті.

	МҰСТАФА: Тұяқ қалды ма? Қызы...

	ТҰТҚЫН: Жалғыз қыз. Мәдина. Мүшел жаста... Оны да мектептен қайтақайта қуады

	УӘЛИ КАЮМ: Мұстафа ака, берік болыңыз.

	ТҰТҚЫНДАР: Мұстафажан, қанаты бүтін қарға жоқ.

	– Бауыры бүтін пәнде жоқ.

	– Сәбеттің сойқаны аз ба?

	– Өзіңді де ата жауымыз деп ғайбаттады ғой.

	– Ел сенбесе де.

	– Сабыр ет!

	МҰСТАФА: Уәли, (қатайып) бауырлардың тізімін бер. Бұл жерден жедел көшіру керек. Жылы қонысқа. Тамақ, киімі, дәрідәрмегі ертеңнен бастап дайын болсын. Тез қимылда.

	УӘЛИ КАЮМ: Хоп, майлы ака.

	МҰСТАФА: Мен бүгін Берлинге аттанамын. Розенбергке. Кешігуге болмайды.

	УӘЛИ КАЮМ: Хоп, майлы ака. Хайль Гитлер!

	МҰСТАФА: Көріскенше, бауырлар!

	(Шығыс министрі Розенберг пен Түркістан легионының басшысы Мұстафа Шоқай кездесті).

	РОЗЕНБЕРГ: Шоқай мырза, легион мүшелерімен ұнамды әңгіме өткізіпсіз.

	МҰСТАФА: Естігеніңіздей. (Жымиып) Бірақ ақылдасар жайт көп. Өте көп.

	РОЗЕНБЕРГ: Айтыңыз.

	МҰСТАФА: Тұтқындар арасында өлім көп. Ашарық.

	Қар мен жаңбыр астында.Баспанасыз.

	РОЗЕНБЕРГ: Тәртіп берілді. Жағдай жақсарады.

	МҰСТАФА: Тамағы, азықтүлік...

	РОЗЕНБЕРГ: Жеңімпаз неміс солдатының асханасы оларға да қызмет етеді.

	МҰСТАФА: Рахмет!

	РОЗЕНБЕРГ (қуанышты): Есіттіңіз бе, Москва берілудің азақ алдында тұр. Сталин Куйбышев қаласына қашу алдында.

	МҰСТАФА: Білемін.

	РОЗЕНБЕРГ: Түркістан легионы шабуылды Стал инград, Волга, Каспий теңізі бағытында жүргізеді. Орта Азия мен Қазақстанды басып алу – негізгі мақсат.

	МҰСТАФА (күрсініп): Розенберг мырза, тұтқындар қазірде қолына қару алып соғысар халде емес. Тым құрығанда алты ай бағып, баптау қажет.

	РОЗЕНБЕРГ: Алты ай? Оған дейін біздің жеңімпаз әскеріміз Сталинградты алып, Кавказды түгелдей бағындырып үлгереді. Ойланайық.

	МҰСТАФА: Розенберг мырза, тұтқынға алынған түркі халқының дені білікті мамандар. Инженерлер, дәрігерлер, құрылысшылар. Оларды соғысқа салмай, бұған дейін басып алынған қираған аймақтарды қалпына келтіруге жұмсасақ деген ұсынысым бар.

	РОЗЕНБЕРГ (қатайып): Сонда сіздің Түркістаныңыз үшін кім қан төгеді? Большевиктерден кім азат етеді?

	МҰСТАФА (мүдіріп): Жеңімпаз армия.

	РОЗЕНБЕРГ: Тәтті пирогты жеу үшін алдымен пісіру керек, Шоқай мырза. Әзір асқа ауыз табылады. Ұсынысыңызбен мүлдем келіспеймін.

	МҰСТАФА: Босқа қырылтады.

	РОЗЕНБЕРГ: Түркі тұрмақ, асыл текті арийліктер де қырылып жатыр. Ұлы мақсат үшін! Фюрер үшін!

	МҰСТАФА: Ойланайық.

	РОЗЕНБЕРГ: Маман қажет болса, тілектес Италияданақ алдыртармыз.

	МҰСТАФА: Тіпті болмаса мал бақтырайық. Әзірше...

	РОЗЕНБЕРГ (бас шайқап): Сөзді доғарайық, Шоқай мырза. Мен Фюрерге үш айдан соң Түркістан легионы Совет Одағына қарсы соғысқа кіреді деп уәде еттім. Бұйрық осы. Кірісіңіз. Әйтпесе... (Розенберг тез-тез басып шығып кетеді. Мұстафа тұнжырып тұрып қалады).

	МҰСТАФА (әрлі-бері адымдап, ойлы қалпы): Екі жаманның бірін таңдар күн туды. Тіпті таңдау да жоқ. Жұбанарың осы. Екі оттың ортасында қалдың, атажұрт, Фашизм жеңгенмен өз тізгінің өзіңе тисе қалай? Большевизмнің орнын әпербақан фашизм басса ше? «Әй, Мұстафа, бір жаудан құтқарам деп үстімізге жау құлатқаның не, Мұстафа» десе, ақсақалдарға не айтамын? «Тілегіңді тілеп, осы күнге дейін орысқа текеметімізді тілгізіп келгенде немісті қайдан таптың, немісті?» десе ақ жаулықты аналарға не дермін? Тәуекелден басқа таңдау қалды ма? Жау шапқанда елімді бірге шабысқым жоқ. Бірақ та бостандықтың алыстан бір сәулесі сығалап тұрғандай. Бірге жетейік. Қол ұстасып, қайран ел. Қаймағы кетіп, қаспағы қалған киелі топырақ.

	Сталин кабинеті. Жарда карта ілулі. Көсем ойлана көз тігіп тұр. Қорқорын тұтатады. Столды айнала қадам басады.

	СТАЛИН: Немістер өңмеңдеп келіп қалды. Жапония жұдырығын қалтасына жасырып отыр. Рузвельт, Чер чилл. (Бас шайқайды) Өрттің қызуына алыстан жылынғысы келеді. Әзірге. Күш пен қулық жарысып тұр. Жарайт. (Картаға қарап) Түркістан легионы. (Бас шайқап) Гитлер, Шоқай. Шоқай! (Еңкейіп түйме басады. Ішке генерал кіреді). Немістер Кавказ, Элиста, Волгаға жетті.

	ГЕНЕРАЛ: Жетті. Баяндауға рұқсат етіңіз. (Сталин бас изейді). Элиста қалмақтары фашистердің алдынан ақбоз арғымақ пен алтын қылыш алып шыққан. Шешендер, ингуштар дүрлігу үстінде...

	СТАЛИН: Білем. Жаз! Бұлардың бәрі де саяси сауатсыз, әрі сенімсіз халықтар. Сондықтан 48 сағаттың ішінде Сибирге, Қазақстан мен Орта Азияға жер аударылсын. Тиеңдер вагонға. Болды!

	ГЕНЕРАЛ: Құп.

	СТАЛИН: Түркістан легионы хақында. Ендігі сөз. Мұстафа Шоқай – мемлекетіміздің жауы. Сатқын. Енді Гитлермен ауыз жаласып, қосымша майдан ашпақ.

	ГЕНЕРАЛ: Бүгінгі мәлімет растап отыр.

	СТАЛИН (қуланып): Степан Бандера, Лев Троцкий, келесі кім?

	ГЕНЕРАЛ: Шоқай болмақ!

	СТАЛИН (үнсіз бас изеді): Алғашқыда құр қол қайтыңдар. Сосын кіргізіңдер әлгі легионның ішіне өз адамымызды. Бар!.

	(Сахна айналғанда Мария Яковлевна отырған бөлмеге Мұстафа кіріп келеді. Көзінде мұң, жүдеу тартқан, көңілсіз).

	МАРИЯ ЯКОВЛЕВНА (қуанып, даусы жарқын шығып): Мұстафа, (мойнына асылып) келдің бе? Ой, сағындым, қорықтым.

	МҰСТАФА (шаршаулы): Мусенка, бармысың? Мен шаршадым. Уайыммен қартайып келдім.

	МАРИЯ ЯКОВЛЕВНА: Бір ай бойы..

	МҰСТАФА: Иә, бірақ айда. Тұтқындар жатқан Просткен, Сувалки, Дебица, Дева лагерлерін араладым. Ужас! (Отыра кетіп жылайды).

	МАРИЯ ЯКОВЛЕВНА (шошып, жұбатып): Мұстафа, ғұмыры жылағаныңды көрмеппін. Не болды? Айтшы?

	МҰСТАФА: Аштықтан, биттен, обадан мыңдап қырылған. Далада, қақаған суықта... Үңгір қазған. Жалаң қолмен... Арғы жағын айта алмаймын. Қор болған менің Отандастарым!

	МАРИЯ ЯКОВЛЕВНА: Құтқарсаңшы.

	МҰСТАФА: Құтқарам. Бірақ үш айдан соң соғысқа айдап салам. Сол ма құтқарғаным?

	МАРИЯ ЯКОВЛЕВНА: Шара жоқ!

	МҰСТАФА: Былтыр мақаламда жазғам «Гитлер де, Сталин де залым. Бірі әсіре ұлтшылнацист, ал екіншісі интернационалист болып көрінгеніне қарамастан екеуінің де саясаты мен залымдығы тең дәрежеде» деп. Тап солай! Мен енді көне алар емеспін. Фашизмге ашық қарсы шығам.

	МАРИЯ ЯКОВЛЕВНА (құшақтап жылап): Тірі қоймас, Мұстафа! Қайтшы райыңнан. Мен үшін. Соңыңдағы елің үшін, Мұстафа.

	МҰСТАФА: Соңғы аялдама алыс қалған жоқ, Мусенька. Қайту жоқ. Сен өзіңе берік бол. Сүйенішім.

	Тұтқын лагері. Солдаттар тұтқындарды ұрып-соғып, аулақта арпылдатып итіне талатып жатыр. Автомат даусы естіледі. Жоғары шенді СС офицері көзіне дүрбі салып, биік баспалдақ (мұнара) басында мұның бәрін рахат сезіммен бақылап тұрады.

	ТҰТҚЫНДАР (шырылдап): Біз еврей емеспіз. Мұсылманбыз.

	– Бізді де пішеді.

	– Бала күнде. Тақ жаста.

	– Атпа, ойбай!

	СОЛДАТ (масайрап): Ә, солай де. Әкел шығар көрейік.

	МҰСТАФА (жедел басып келген қалпы, қасында Уәли Каюм бар): Тоқтат мазақты! (Құжатын көрсетіп) Шоқай.

	СОЛДАТ: Кім дедің?

	МҰСТАФА: «Түркістан легионы» басшысы. Тұтқынды құрметтейтін халықаралық заң бар.

	СОЛДАТ: Соғыс заңы біреу. Жауыңды құрту!

	МҰСТАФА: Горький деген есуас та айтқан осы сөзді.

	ОФИЦЕР (мұнара басында тұрып): Шоқай!

	(Ит арпылдап, тағы да автомат даусы, тұтқындардың жан дауысы естіледі).

	МҰСТАФА (жалт қарап): Саламатсыз. Тәртіп қайда?

	Тұтқындардың өлгені аз ба еді?

	ОФИЦЕР: Қалғаны да аз емес.

	УӘЛИ КАЮМ (жалбақтап): Дұрыс айтасыз, аз емес.

	МҰСТАФА (осы кезде атақты мәлімдемесін жасайды. Тарихи сөз): Сіздер (жоғары қарай саусағын безеп, тұтқындар жаутаңдасып қарасады), немістер, өздеріңізді Европадағы ең мәдениетті адамдармыз деп санайсыздар. Егер сіздердің мәдениеттеріңіз менің көріп жүргенімдей болса, онда мен сендерге де тұтқындардың шеккен азабын көрулеріңізді тілеймін!!!

	ОФИЦЕР (үстем, кекетіп): Айта түс, Шоқай мырза!

	УӘЛИ КАЮМ: Мұстафа ака, тоқтатыңыз, қойыңыз. (Офицерге қарап) Кешіріңіз. Бұл кісі қызуы көтеріліп, былай ауырып тұр.

	МҰСТАФА (Каюмге зекіріп): Ей, жанторсық, жөніңді біл! (Офицерге қарап саусағын безеп) Сіздер XX ғасырда өмір сүріп отырып XIII ғасырдағы Шыңғысханның жасаған зұлымдығынан асырып жібердіңіздер. Айуаннан бетер екенсіздер. (Тұтқындар мына сөзге гу ете түседі. Сүйсінгеннен. Жоғарыда тұрған офицер түсі бұзылып, баспалдақтан баяу басып түсіп келе жатады. Уәли Каюм сасып кірерге тесік таппайды. Мұстафа қасқая қарап тұра береді).

	ОФИЦЕР (Мұстафаға қарсы келіп): Не дедіңіз?

	МҰСТАФА: Биікке естілетіндей ғып айттым.

	ОФИЦЕР (Мұстафаны құлаштап ұрады): Мә, азиат! Малғұн! Жабайы! (Мұстафа жерге құлап түседі. Жерді сипалап көзілдірігін іздейді. Көріп тұрған тұтқындар шуласып кетеді. Ит дауысы. Офицер мен солдат, тұтқындар айналған сахнамен бірге алыстай береді).

	УӘЛИ КАЮМ (Мұстафаны қолтықтап көтеріп): Сүрініп кеттіңізау деймін, Мұстафа ака. Байқасаңызшы. (Тізесін қағып) Лас болыпты. Абайласаңызшы.

	МҰСТАФА (басын изеп): Елден саяқ едік. Жегеніміз таяқ болды. Өле кетсек... Ғазиз басымызды ажал қаншаға бағалар екен?

	УӘЛИ КАЮМ (қалбақтап): Айтпаңыз, Мұстафа ака. Керексіз әлі, керексіз.



	Төртінші көрініс

	Розенберг кабинетінде. Қағаз парақтап отыр. Телефон шырылы. Көтереді.

	РОЗЕНБЕРГ (тыңдайды): Сталинград екі күнде біздің қолға өтеді. СС алғы шепте. (Пауза). «Түркістан легионы» жасақталып бітті... Шоқай... Соғысқа кіріседі... Орта Азия оқымаған надан... Қазақстан соңынан... Келістік, менің фюрерім! (Орнынан қуана көтеріліп) Москваны көлдің астына батырып... Орта Азия мен Қазақстанды билептөстеп... Халқын екшеп, тек жұмысшы қолы... Жетеді сол. (Даусын көтеріп) Каюм! (Кабинетке Каюм енеді).

	УӘЛИ КАЮМ (қалбаңдап): Сіздің бұйрығыңызбен... тез жеттім.

	РОЗЕНБЕРГ (столдағы қағазды көтеріп): Мынау не? Шоқай екеуің ұлы нацистік үкіметке күйе жағып... Қарсы сөйлеп...

	УӘЛИ КАЮМ (қалтырап): Кешіріңіз, мен тек жанында болдым. Өзі, Шоқайдың өзі.

	РОЗЕНБЕРГ: Бұл қылмысы үшін... (Көзін ойнатып) Білесің бе?..

	УӘЛИ КАЮМ (аяғына жығылып): Білем, білем. Ол өзі сенімсіз адам екен.

	РОЗЕНБЕРГ: Айт!

	УӘЛИ КАЮМ: Кеше жеңімпаз неміс халқына жала жапты... Жалпы «ағылшын шпионы» деген мәлімет бар.

	РОЗЕНБЕРГ: Ағылшын шпионы? Сосын?

	УӘЛИ КАЮМ: Соғыс басталғанға дейін Польша еврейлерімен, Европа демократтарымен достық байланыс ұстаған. «Прометей» қозғалысын басқарған. Сөйтіп олардан ақша сауған...

	РОЗЕНБЕРГ: Айта түс.

	УӘЛИ КАЮМ: Әйелі еврей болуы мүмкін. Өзі жартылай орыс.

	РОЗЕНБЕРГ (жазып жатады): Саяси көзқарасы? Мақсаты?

	УӘЛИ КАЮМ: Бар мақсаты – большевиктік Ресейді талқандау, құрту!

	РОЗЕНБЕРГ (басын көтеріп): Ол дұрыс. Сосын?

	УӘЛИ КАЮМ: Жеңімпаз Армия жеңіске жеткен соң бар ойы Қазақстан мен Орта Азияны бөліп алып жеке мемлекет құру. (Сыбырлап) Өзі Президент болмақ.

	РОЗЕНБЕРГ (орнынан осқырына көтеріліп): Не дедің? Шоқай кім еді ол? Президент?..

	УӘЛИ КАЮМ: Розенберг мырза, рас, оның легионда беделі зор. Бірақ түпкі мақсаты басқа. Легионды жасақтадық. Енді сол кәрі шөңгенің керегі бар ма? Бүгін табанымызға батса... Ертеңгі күні...

	РОЗЕНБЕРГ (ойланып): Ойланатын жайт. Сен әлі тәжірибесіз, (Каюмның бас-аяғын шолып) жастаусың ғой.

	УӘЛИ КАЮМ (қитың қағып): Жас тал иілгіш, ыңғай ға көнгіш болады, менің министрім. Айтсаңыз болды... А, сосын...

	РОЗЕНБЕРГ (телефон трубкасын қолға ала беріп): Тағы не?

	УӘЛИ КАЮМ: Тұтқындардың арасынан Баймырза Хайт, Қарыс Қанатбай сынды жастарды баулып, болашақ жоспарын айтып желіктіріп жүр. Оларды теріс пиғылға салып жіберуі мүмкін.

	РОЗЕНБЕРГ (трубканы қайта қойып): Мында кел, жақында. (Каюмның құлағына сыбырлайды) Қысқасы, ретін табу керек. Легионерлер күдік, секем алмасын. Түсінікті ме, Каюм?

	УӘЛИ КАЮМ: Құп болады, менің министрім. (Розенберг көрінбей кетеді). Сонымен (алақанын уқалап), Мұстафа Шоқай. (Күліп) Кездесейік.

	Поез купесі. Мұстафа мен Уәли Каюм. Поездың гудок беріп ақырғаны, доңғалақ тарсылы, түрлі дауыстар естіледі. Уәли қалбаң қағып Мұстафаның сырт киімін іліседі.

	УӘЛИ КАЮМ: Отырыңыз, жайғасыңыз, Мұстафа ака.

	Берлинге қазірақ жетіп келеміз.

	МҰСТАФА: Жарайды. Қарыс қайда?

	УӘЛИ КАЮМ: Ол келесі поезға отырады.

	МҰСТАФА: Қалайша?

	УӘЛИ КАЮМ (қысылып): Билет солай алыныпты.

	(Осы кезде сахнадан әрлі-берлі өткен қара жамылғандар өтеді. Мұстафа мен Каюм отырған купеге үңіледі. Бірақ екеуі оны көрмеген, байқамаған сыңай танытады. Совет офицері формасын киген біреу бұрыштан сығалайды. Әлдекімге ымдайды. Мұстафа отырған купені нұсқайды).

	МҰСТАФА (Каюмға): Розенбергке тағы да қояр менің шартым біреу. Ол – легион мүшелерін соғысқа қатыстырмау.

	УӘЛИ КАЮМ: Соғысса ше? Кімнен жаны артық?

	МҰСТАФА: Сенің бауырыңды, менің ауылымды өз қолымызбен қырып саламыз ба? Әлде бізге басқан тағдырдың қара таңбасы аз ба еді?

	УӘЛИ КАЮМ: Неміс өлтіргенше, өзімізақ... Жаназасын шығарып көмеміз...

	МҰСТАФА (жаратпай): Нацистермен басқа келісімге келу керек. Москва құлаған соң... Орта Азия мен Қазақстанды соғыссызақ... Бейбіт келісіммен...

	(Қара жамылғандар әрлі-берлі жүріп алады. Көлеңке сынды. Совет офицері қуыстан қуысқа жүгіріп, тығылып бітеді).

	УӘЛИ КАЮМ: Мұстафа ака, тамақ... Не бұйырасыз?

	МҰСТАФА: Мазам болмай тұр. Су әкелші.

	(Каюм шығып кеткенде қара жамылғандар мен Совет офицері купеге қазтабандап жақындап, кіріп шығады. Елес сынды).

	УӘЛИ КАЮМ (шай әкеліп): Мұстафа ака, шай ішіңіз. Салқын қармаған шығар. Терлеңіз, демалыңыз.

	МҰСТАФА: Рахмет. (Шайды ұрттап) Басым әкетіп барады. Ішім...

	УӘЛИ КАЮМ (алақ-жұлақ етіп): Жатыңыз, шаршадыңыз, демалыңыз.

	МҰСТАФА (қолын созып): Әкелші, көпшікті, Мусенка.

	УӘЛИ КАЮМ (қуанып, қалбаңдап): Міне, қазір, міне, жатыңыз...

	(Сахна айналғанда Мұстафа Шоқай Берлиннің «Виктория» ауруханасында ақ жамылып жатыр. Жанында медбике күзетіп отыр).

	МҰСТАФА (басын сәл көтеріп): Әкелші, көпшікті, Мусенка.

	МЕДБИКЕ: Су... Ішесіз бе, Шоқай мырза?

	МҰСТАФА (әлсіз): Жоқ. Франция... Ножан қаласы... Қайда Мусенка?..

	МЕДБИКЕ: Кім, кім дедіңіз?

	МҰСТАФА: Мария Яковлевна... Шақырыңыздар... Алып кетсін мені... Қазақ даласына...

	(Тағы да қара жамылғандар палатадан әрлі-берлі өтеді. Өлім биі орындалады).

	МЕДБИКЕ: Қазақ?.. Білмеймін, мырза.

	МҰСТАФА (арпалысып): Көке, Шоқай көке. Бақты, сен мұнда неғып жүрсің? Аха, Жақа, Әлихан, Тұрар, сендер де осында ма едіңдер?

	МЕДБИКЕ (шыр-пыр боп): Сабыр етіңіз... Қазір дәрі егем, қазір...

	МҰСТАФА: Осында ма едіңдер? Қазір барам... Аз қалды... Аз... Алып кетіңдер, тастамай, қазақ даласына... Же тейін құстың қанаты, тұлпардың тұяғы боп. Қазір... қазір...

	МЕДБИКЕ (укол егіп): Қазір тынышталасыз. Не қалайсыз, Шоқай мырза?

	МҰСТАФА (әлсіз дауыспен): Ұйқы! (Басы сылқ ете түседі).

	(Сахна баяу айналғанда ауыл, он үш жасар Мәдина жүгіріп келе жатады. Қуанышты. Алдында шешесі тұр, яғни Нұртазаның келіншегі).

	КЕЛІНШЕК: Не болд, Мәдина?

	МӘДИНА: Сүйінші, мама, сүйінші!

	КЕЛІНШЕК: Сүйінші, (абдырап) ол не?

	МӘДИНА: Көкем өліпті. Көкем! Мұстафа көкем! Енді бізді ешкім қудаламайды. Сүйінші!

	КЕЛІНШЕК (дауыс салып): Ойбай, жүзіқара, қалай аузың барды? Ойбай, ақ көкемау... Садағаң кетейінау...

	(Сахна баяу айнала береді. Мария Яковлевна тұр. Мұңды. Уәли Каюм бастаған бір топ адам келеді).

	УӘЛИ КАЮМ (басын иіп): Алладан пәрмен келді... Мария Яковлевна... Бұйрық келді... Мұстафа акадан айрыл дық.

	МАРИЯ ЯКОВЛЕВНА (сылқ етіп тізерлеп отыра кетеді): Естідім... (Жылап, дауыстап) Мұстафа, жаның жәннатқа кіргей, Мұстафа! Қидым! Тағы да қидым! Өзің шексіз сүйген тұтас Түркістаныңның атынан, қасірет шеккен қазағыңның атынан! Қидым, Мұстафа! Енді сендей жан тумас, Мұстафа!

	ТОП ІШІНЕН БІРЕУ: Каюм, (сұқ саусағымен атып) екі қолым жағаңда кетер, Каюм!

	Сахна баяу айнала береді. Тұтқындар, Розенберг, Сталин, Мария Яковлевна, Нұртаза, Мәдина мен шешесі, қара жамылғандар, Ахмет, Міржақып, Әлихан, Тұрарлардың ақ киген елесі, жалпы спектакльге қатысқан ірілі-ұсақты барша кейіпкерлер айналған сахнамен бірге дөңгеленіп, көрермен алдынан өтеді. Бұл кейіпкерлердің әрқайсысы бір-біріне қырын немесе теріс қарап тұрады. Өйткені әр түрлі көзқарастың, ұғым, түсініктің адамдары еді. Әміре Қашаубаевтың әні беріледі.

	Түскенде сен есіме, қимас қалқа,

	Қайнайды зығырданым қай-қайдағы-ай!..

	Ақ киім киген Мұстафа (аруаққа айналып) сахнадағы кейіпкерлерді аралап жүреді.





НҰРЖАУҒАН-ҒҰМЫР


	Екi бөлiмдi, үш көрiнiстi драма

	Қатысатын кейiпкерлер:

	1.АБЫЛ – әкесi

	2.ӘДЕМI – анасы

	3.НҰРЖАУҒАН – баласы

	4.ЖАМБЫЛ – ұлы жырау

	5.ҮМБЕТӘЛI – шәкiртi, ақын

	Қариялар, қыздар, балалар, келiншектер, Жазира, т.б.



	Бiрiншi бөлiм

	Бiрiншi көрiнiс

	Сахна күңгiрт. Мұңлы музыка төгiледi. Ескi қорымдағы мүлгiген зираттар көрiнiс бередi. Орта тұсында Райым бек бабаның моласы. Аттың оқыранғаны, арба дөңгелегiнiң май сағынған даусы естiледi. Алыстан әйелеркектiң үнi үзiк-үзiк құлаққа тиедi.

	1ДАУЫС: Иә, соны айтамау, қатын әулие болса да...

	2ДАУЫС: Үш жылдан берi етегi қанамаған бедеудi қақ бастан бiр ұрып айдап шығудың орнына...

	3ДАУЫС: Сонау, Шудан қызыл вагонның төбесiне мiнiп өзi келген жоқ па қарбашаның, осы Абылға тием деп...

	4ДАУЫС: Елде жоқтай ғып...

	1ДАУЫС: Райымбек бабаның басына түнеймiз, бала сұраймыз деп кеттi.

	2ДАУЫС: Кетсiн. Бабаның құшақтата қояр баласы болса көрейiк.

	3ДАУЫС: Жалғыз тоқтыны сойып, арбаға салып алды.

	Жетiмжесiрге үлестiремiз, батасын аламыз деп.

	4ДАУЫС: Ағайынның тiлiн алмаған қайбiр оңар дейсiң. Әдемiден басқа тесiк моншақ құрып қалғандай...

	(Сахна сыртынан ер адамның «тр-р!» деп аттың басын тартқаны, арба дөңгелегiнiң тоқтаған даусы естiледi).

	АБЫЛ: Ал, келдiк, Әдемi. Арбадағы еттi түсiрiп жайғастыр.

	ӘДЕМI: Садағаң кетейiн, бабаның басы осы ма? (Зиратқа қарап бiр қырындап бас иiп тәу етедi).

	АБЫЛ: Осы. Қалмақтың шаңын шығарып емес, қанын шығарып соғу керек деп жауды Аспантаудан берi асырмаған Хангелдi атамның немересi ғой. Хангелдiден Түке, Түке көкемнен «Зиратым тоғыз жолдың торабында жатар» дейтiн әулие Райымбек туған. Кел, дұға бағышталық (ерлi-зайыпты екеуi тiзе бүгiседi. Абыл күбiрлеп дұға қайырып, бет сипайды).

	ӘДЕМI (көз жасын сығып): Батыр баба, дұғамызды қабыл еткейсiз.

	АБЫЛ (белiндегi белбеуiн шешiп жатып): Көкала мойнақ көп жылқы сұрап келгенiм жоқ, әулием, шаңырақтың желбауындай көп ұл да сұрап отырғаным жоқ, әулием, досқа күлкi, дұшпанға таба қылмайтын жалғыз бала тiлеген жайым бар. (Белбеудi мойнына асып) Мiне, белiмдi буған белдiгiм едi, тәңiрiм, мойныма бұршақ қып салдым, iргемдi көшiрмес, отымды өшiрмес қошқардай ұл берсең, орнына өз жаның садаға десең де қабыл алдым, тәңiрiм.

	ӘДЕМI (қалтасынан ақ орамал шығарып жатып): Бас қосқанда табалдырықтан базарлы қылармын, бiссiмiлдә деп аттап ем, ажарымды қашыра көрме, баба, көйлегiм тозса да, көңiлiмдi тоздыра көрме, баба.

	АБЫЛ (қолын созып): Әкел, Әдемi, орамалдың бiр ұшын ұстат маған.

	ӘДЕМI (ұстатып жатып): Жетi мәрте айналамыз ба?

	АБЫЛ: Иә, кел, артымнан жүр.

	(Екеуi ақ орамалдың екi ұшынан ұстап зиратты айнала бастайды. Тiлендiнiң «Аққу» күйi жаймен қалықтай ды. Зиратты айналған сайын Абыл бiр тiлек қосып қалады). Арманын басынан қар кетпес, етегiнен гүл мен нұр кетпес Аспантаудай қылып бер. Ұят та – атаның бiр ұлы – ары мен намысын мүйiздi Өтегендей етiп бер. Маңдайдағы жазуы көп мақсатты болғай, елiне қорған атанған жақсы атты болғай, Саурық пен Сұраншыдай ғып бер. Тепсе кетпес бағы мен тепсiнiп тұрар батырлығын Қарасай бабасындай ғып бер. Ақылы мен алғырлығын бабасының қиямет тес досы Ағыбайдай ғып бер. Ырыснесiбесiн алысқа шашыратып Сабырбай бидей ғып бер. Жырдағы жорғалығын Жамбыл атамдай ғып бер.

	(Күй тынады. Зиратты жетi мәрте айналып өткен соң жүрелерiнен отыра қалып бет сипасады).

	ӘДЕМI (Райымбек зиратын аялап, алақан қыдыртып сипап жатып): Қызығым қашпай, қызуым басылмай тұрғанда көрсем деп ем...

	АБЫЛ (мойнынан белдiктi түсiрiп жатып): Бiр атадан жетi болымсыз туғанша, жетi тiлектен жетiскен бiр ұл туса дедiм, Жасаған. Жамыраған жұлдыздың көптiгiн қайтейiн, Жасаған, бәрi жабылып бiр Айға татымағасын. Нұрын төктiрiп, Айдай бер дедiм, Жасаған ием.

	ӘДЕМI: Түнемелiкке шығып ек (аспанға қарап), жаңа Ай туыпты ғой, жарықтық. (Бетiн сипайды).

	(Ат кiсiнейдi).

	 АБЫЛ (елеңдеп): Әй, Әдемi, қараңқұраң бiреулер жүр ғой. Тiлекшi ел болар. Асыңды тездет.

	(Сахна шетi көлеңкеленедi. Түтiн шалқиды. Ыдыс-аяқ салдырлайды. Әдемi күйбеңдеп жатады).

	ӘДЕМI: Абылау, iргелес тұратын жоқжiтiктер ғой, ет туырылып түсiп қалыпты...

	АБЫЛ (зираттың жанында отырған қалпы): Бабаның сыбағасы деп бас пен жамбасты бөлек қой да, қалғанын түгелдей таратып берейiк. «Қырықтың бiрi – Қыдыр» деген, батасы дарыр, сауабы тиер.

	(Үстi-бастары көнетоз кiсiлердiң сырт кейпi көрiнiс бередi. Жауырындары бүлкiлдеп, дабырласып ет үлесiп жатады).

	1ДАУЫС: Алла сыйласын, аруақ қолдасын.

	2ДАУЫС: Құдай атасына бергендi ботасына да бергей.

	3ДАУЫС: Ерте көк тiстегенау, етiнiң семiзiн...

	4ДАУЫС: Пiссiмiлда. Ымм, аузыңды жұлып тұр екен, келiн, әне бiр тоқпан жiлiктi қишы...

	АБЫЛ: Түгел үлестiр, Әдемi, түгел.

	1ДАУЫС: Абыл құрдасай, баяғыда темiржол салғанда топырақты бiрге тасыдық қой, есiңде ме? «Халық жауы» деп айналамды отап кеттi ғой. Өзiм қарiп боп қалғам.

	АБЫЛ: Естiгем, құрдас. Алағай да бұлағай өттi ғой ғазиз бастан.

	1ДАУЫС: Ұядағы балапандай аузын ашады да отырады, қайтейiн.

	АБЫЛ: Ертеңақ есейер, амандығын тiле.

	1ДАУЫС: Қой терiсiн қиясың ба?

	ӘДЕМI: Жазғанау, сұрағаны несi, алсаңшы.

	1ДАУЫС: Нұр жауғай, пейiлдерiңе бергей. Әумин! (Абыл мен Әдемi «Әумин» деп бет сипасады). Ойбайау, (күйбеңдеп) ойда жоқта олжалы болғанымды қарашы. (Ақсаңдап шыға берiп керi мойнын бұрады) Әй, құрдас, ата мен менiң батама сенiп тыптыныш жатып алма, өзiң де бiр әрекет жасап көр. (Абыл мен Әдемi жарқ етiп күлiп жiбередi. «Аққу» күйiнiң жетегiнде жарық күңгiрт тартып, сахна айналады).

	Шағын өзен. Екi жағалауы көкпеңбек. Жiңiшке бұлақ суы аунап ағады. Алыстан ақбас таудың арша шыңдары азу тiсiн көрсетiп тұрғандай. Бәкене тамдар қарауытады. Мал мөңiрейдi, ит даусы естiледi. Жағада, құмды жағалауда бiр бала ойнап отыр.

	НҰРЖАУҒАН (өз-өзiнен): Тау алыстан қарайды, бұлақ тiлiмен жағаны жалайды, алма ағаш өскенiн қалайды. Ал мен болсам (ойланып) әкем еккен талдың жанына үй салғым келедi. Төбесiне қадаймын жаңа Айды. (Өз сөзiне өзi мәз боп күледi. Бұлаққа қолын жуып, сосын балшық алып шығады). Мiне, қазiр үй саламын... Мынау қабырғасы, қазiр ауласын жасаймын. Сосын балшықтан кiпкiшкентай етiп Шариктiң ұясын соғамын. Мiне, солай! Оһ, ауладағы қазаношақты ұмытыппын ғой. Әкем малын жайған Үшқоңырдан түскенде, апам ет асып жатады. Мiне, былай... (Балшықтан өз қиялын өзi ермек етiп ойнай түседi). Әкем еккен тал да зәулiм бәйтерек боп өседi. (Өз бойын қолымен өлшеп көрсетiп, сосын қолын басынан асырып биiктете түседi). Тап осындай боп. Менiң үйiм де талмен жарысып өседi. Үлкен сарай боп. Мектептен де биiк. Қас келеңдегi орыстардың ағаш үйiндей. Оған таңданып тау алыстан қарайды. Төбесiне қадап қоям жаңа Айды. Сонда көршiлер (аузын толтырып) айтады: «Ойпырой, мына Абыл мен Әдемiнiң баласының күштiсiнай!» деп. (Оң қарының бұлшық етiн қысады). Мiне, күш! Жамбыл атам

	«Сен Қарасайдың тұқымысың» деп, кекiлiмнен сипаған.

	(Өзi құралпы бiр топ бала ойнап, бiр-бiрiн қуалап жанынан жүгiрiп өтедi де, қайтып айналып кеп Нұржауғанның жанына үйiрiле қалады).

	1БАЛА: Не iстеп жатсың, Нұржауған?

	2ҚЫЗ: Мә, балшықтан үй жасапты.

	3БАЛА: Үй болса, терезесi қайда?

	НҰРЖАУҒАН: Терезесi тауға қарап тұр. Мiне, мында.

	Күн сәулесi құйылып түседi.

	4ҚЫЗ: Қандай жақсы.

	5БАЛА (ернiн шығарып): Мақтаншақ. Мен мұндай үйдiң онын жасаймын.

	НҰРЖАУҒАН: Жаса.

	5БАЛА: Тек қолымды ластағым келмейдi.

	2ҚЫЗ: Тиiспей тұр. (5-балаға қарап) Сотқар.

	1БАЛА: Сенiң қолың қашан таза боп жүрiп едi?

	5БАЛА (өзеуреп): Иә, бар ғой, шешем үйдi сылайық дегесiн сиырдың жапасын тергенмiн. Сонда лас болды.

	4ҚЫЗ: Сабынмен жумайсың ба?

	5БАЛА: Иә, бар ғой, шешем сабын қайнатып бұзаушық жасаймын деген, қолы тимей жүр.

	НҰРЖАУҒАН: Бiздiң есек қарны ашса қолды күштi жалайды.

	5БАЛА (кектенiп): Сенiң есегiңдi ме, мiне, битiп бiр тебемiн (аяғымен теуiп қалғанда Нұржауғанның балшықтан салған үйi пышырап жан-жаққа ұшып кетедi).

	Көрдiң бе?

	НҰРЖАУҒАН (жұдырықтаса кетедi): Өй, тәштiк, мә саған бiр тебу, мә!

	5БАЛА (жағаласып): Тәштiк емес, Тико де. Қазiр өзiңдi де бiр тебем! Үйiңдi емес, есегiңдi де... (Теуiп) Мiне, осылай. Көрдiң бе? (Балалар екеуiн ажыратып әуре). НҰРЖАУҒАН (ызаланып): Онда үйiмдi бұзбасын.

	5БАЛА: Мақтаншақ. Менi Райымбек атадан сұрап алған дейдi.

	НҰРЖАУҒАН: Әй, Тәштiк, рас, сұрап алған.

	5БАЛА: Сұрап алса сен неге батыр болмай жүрсiң?

	НҰРЖАУҒАН: Өскесiн болам.

	5БАЛА (ысқырып): Пiшшт, батыр болам дейдi.

	6ҚЫЗ (үмiтпен қарап): Райымбек атадай батыр боласың ба?

	НҰРЖАУҒАН: Райымбек атадай. Иә, Алғадай көкемдей.

	1БАЛА: Алғадай?

	5БАЛА: Алғадай фашистi қырған. Саған қайда?

	2ҚЫЗ: Нұржауған, өткенде шығарған өлеңiңдi айтшы?

	5БАЛА: Өлең? Мен де шығарамын.

	(Өзге балалар Нұржауғанға «Айтшы», «Айтшы» десiп қалады).

	НҰРЖАУҒАН (көзi жайнап):

	Балта, балта дыңдың,

	Немiс өлсiн мыңмың.

	Фрау өлсiн бесалтау,

	Қазақ болсын амансау.

	(Балалар шуласып, қошеметтесiп кетедi).

	4ҚЫЗ (5-балаға бұрылып): Ендi сенiң өлеңiңдi тыңдайық.

	2ҚЫЗ: Айтшы.

	3БАЛА: Күштi болар.

	5БАЛА (танауы желбiреп): Әрине, күштi.

	Есегiм менiң жар басында,

	Жабағы тоқым жамбасында,

	Сорлы да болған сол есектiң

	Жүз елу қарға дәл басында!

	(Бәрi ду күлiседi, мазақтайды).

	2ҚЫЗ: Ой, iшегiмай!

	НҰРЖАУҒАН: Жамбыл ата маған батасын берген, аузыма түкiрiп «Ту, күшiк» деген.

	5БАЛА: Айттым ғой, бұл мақтаншақ деп. Ендеше маған Кенен ата батасын беремiн деп (қос алақанын жайып) даяр лап жүр.

	1БАЛА: Кеттiк, бұлаққа түсейiк.

	(Нұржауғаннан өзгесi «Кеттiк», «Сүңгиiк», «Жарысайық» десiп жүгiрiсе жөнеледi).

	2ҚЫЗ (дауыстап): Нұржауған, жүр, бұлаққа түсейiк.

	3БАЛА (дауыстап): Кел!

	4ҚЫЗ: Жүгiр, тез!

	НҰРЖАУҒАН: Қазiр. (Балшықты алып илей бастайды) Алдымен үй жасайын. Сосын... (Өз-өзiнен). Ендi Тико бұзып кете алмайтын зәулiм сарай саламын. (Осы сәтте Тiлендiнiң «Аққу» күйi жаймен мамырлап бел ала бас тайды). Мынау қабырғасы... Қазiр... Мiне... (Өзөзiнен) Тау алыстан қарайды ғой. (Тауға көңiлденiп көз тiгедi). Бұлақ тiлiмен жағаны жалайды... Зәулiм сарай тұрғызып... Төбесiне қадап қоям жаңа Айды... Мiне, былай... осылай... (Бұлақ жақтан балалардың көңiлдi, асыр сап ойнаған даусы естiледi. Бұл елеңдеп барғысы келедi де бөгеледi). Бiтiрген соң барармын.. (Өз-өзiнен алақан жайып) Мә, айтпақшы, үй бiткен соң қонақ шақыру керек қой... (Күлiп) Қой соямын. Дастархан жаямын. (Қолына ұсақ тастарды алып шашып жiбередi) Бауырсақты шашып кеп жiберемiн. Бәрi де таңданып «О, балам, бақытты бол» деседi. (Арқасына тырс етiп бiр тас тиедi).

	5БАЛА: Әй, жүр, «Ар жақбер жақ» ойнаймыз.

	НҰРЖАУҒАН: Ойнамаймын, Тико.

	5БАЛА: Ендеше «Қызыл жалау».

	НҰРЖАУҒАН: Жоқ, бармаймын.

	5БАЛА: Асық ойнайық. Ханталапай.

	НҰРЖАУҒАН (үй салып жатып): Үйiм бiткен соң ойнаймын.

	5БАЛА: Жалынбаймыз.

	ДАУЫС: Әй, Тико, кеш кiрдi ғой, қызыл сиыр қайда?

	5БАЛА: Қазiр, апа.

	ДАУЫС: Сауып алайын. Айдап әкел, тез.

	(5-бала (Тико) бiр талды түбiнен ұстап ырғап жұлғысы кеп мықшыңдап жатады).

	НҰРЖАУҒАН (байқап қап, тұра ұмтылады): Ұрынба!

	Әкем еккен тал.

	5БАЛА: Ексе қайтем?

	НҰРЖАУҒАН (көкiрегiнен итерiп): Кет әрi! Кет дедiм.

	5БАЛА: Сиырды немен айдаймын?

	НҰРЖАУҒАН: Қу бұтақ аз ба? (Қолымен нұсқап) Әне жатыр.

	5БАЛА: Сиырды соққанда екi жерiнен шырт етiп сынып қалады. Жас тал жақсы.

	НҰРЖАУҒАН: Мә, жас тал! (Кеудесiнен бiр түйiп ұшырып түсiредi). Мә, саған!

	5БАЛА: Бәрiбiр ертең жұлып алам (қашыңқырап).

	НҰРЖАУҒАН: Жұларсың. Ертең ол бәйтерек болады.

	5БАЛА: Мақтанба! (Қашып бара жатып мұның жаңадан салған үйiн тағы да бiр теуiп қиратып кетедi). Көкке ұшты! Күлi көкке (айқайлап).

	НҰРЖАУҒАН (жылап отыра кетедi): Тоқтай тұр, бәлем! («Аққу» күйi бел ала түседi). Бәрiбiр қайтадан саламын.

	2ҚЫЗ (келiп жұбатады. Жасын ақ жiбек орамалмен сүртедi): Қоя ғой, Нұржауған. Жылама. Жүр, «Ар жақбер жақ» ойнайық.

	НҰРЖАУҒАН: Тико таласайық дейдi, Жазира жарасайық дейдi. Жүр, шомылайық. (Қол ұстасып жүгiре жөнеледi).



	Екiншi көрiнiс

	Сахнада Абыл мен Әдемiнiң үйi. Қарапайым ғана қоңторғайлау тiршiлiгi көрiнiп тұр. Көрпе, көпшiк, кебеже. Отағасы жанына екi ауыл қариясын алып әңгiмелесiп отыр. Төрдегi таза көрпе бос. Қонақ күткен сыңайлы. Әдемi кiрiп-шығып үй шаруасын жайғап әлек.

	1ҚАРИЯ: Абылау, Жәкем әлгi жырдың жас перiсi Үмбетәлi екеуi келе ме?

	АБЫЛ (домбырасын күйлеп): Иә, Жамбыл жәкем, қызыл жолбарысты қайдам, бiрақ Сүйекемнiң қу шанағы мен құлықты жырын менен кейiн Үмбетәлi ұстап қалады деп жүр ғой.

	2ҚАРИЯ: Е, ұстаса негiзi бар ғой. Қыздырма қызыл сөзбен қыз өлтiрген Кәрiбайдың нәсiлi емес пе. (Үшеуi де әдемi жымиысады).

	1ҚАРИЯ: Әлгi Жанысбайдың қыз айттыра келген құдасы «Шүкiр, бiздiң рудан бақсы мен ақын шыққан жоқ» деп, ойпырой, кеудесi көрiктей боп iсiпбасылып бiттi емес пе.

	АБЫЛ: «Екейде елу бақсы, сексен ақын, қылады жын соққандай кешке жақын» дегендi меңзегенi де.

	1ҚАРИЯ: «Құда, ән айтып берiңiз» деген қызкелiншекке «Домбыра мен әйелдi күйге келтiру оңай емес» деп кергiгенiн қайтерсiң.

	2ҚАРИЯ: Қалай аттанды?

	1ҚАРИЯ: Қалай аттанушы едi. Құданың Құдайдан бiр ғарпi кем, шыдадық. Осы үйдегi Әдемi келiн әзiлқой ғой, әлгi құданы аттанарда тәубесiне мықтап келтiрдi. (Абыл домбырасын шертiп, бас шайқап күледi).

	2ҚАРИЯ: Ойбайау, бар қызық сенде екен ғой. Үзiлдiрмей айтсаңшы.

	1ҚАРИЯ (күлiп): Қолтықтап атына мiнгiземiз деп жүрiп, күреңiнiң шабынан түртiп жiбермей ме. Үзеңгiге «әуп!» деп аяғын салған сайын қайтақайта...

	2ҚАРИЯ (елеуреп): Иә, содан...

	1ҚАРИЯ: Дорбадан жем жеп жұлқынып тұрған ат екен, орғыптулап... «Базардан барып бағаңды тапқыр» деп, құда ашуланып қамшының астына алып...

	АБЫЛ (күлiп): Әй, Әдемiай.

	1ҚАРИЯ: «Атына бұт арта алмайтын адамды құда ғып қайдан жiберiп жүр?» деп қызкелiншек сықылық атып...

	2ҚАРИЯ: Аттанарының өзi шала той болған екен.

	1ҚАРИЯ: Айтпа.

	АБЫЛ (шақырып): Әй, Нұржауған, қайдасың?

	НҰРЖАУҒАН (дауыстап): Әке, мындамын.

	АБЫЛ: Кел, жаныма кел. (Нұржауған келiп алдына отырады). Сен осы Жамбыл атаңды бiлесiң бе?

	НҰРЖАУҒАН: Бiлем. Қарасайдың тұқымысың деген.

	Кекiлiмнен сипаған.

	1ҚАРИЯ: Әне, ұмытпапты.

	2ҚАРИЯ: Бала бiр көргендi ұмыта ма?

	1ҚАРИЯ: Бәрекелдi. Таралып өсiп, жiгiт боп қапты.

	АБЫЛ: Атаң қолына су құй, батасын ал. Бар ендi.

	(Үйге асып-сасып Әдемi кiредi).

	ӘДЕМI: Отағасыау, тұрсаңшы, Жәкемдер шығар, бiр машинаның тұмсығы көрiндi. (Машинаның даусы, тоқтағаны естiледi).

	АБЫЛ (қалбалақтап): Келдi. (Екi қария да өре түрегеледi). Келдi Жәкем. (Сырттан Жамбылдың даусы естiледi).

	ДАУЫС: Әлгi Динаға әйелдiң семiзi жақсы, қыста жылы, жазда көлеңке дедiм. Қармаққа шаншитын етiң жоқ дедiм.

	ДАУЫС (лекiтiп күлiп): Ай, Жәкемай. Дина шешем де домбыраның ақпатөкпе шешенi ғой.

	ДАУЫС: Айтпа ендi. Ә, келiнжан, амансың ба, қалқам, бақытты бол!

	(Жамбыл, Үмбетәлi iшке енедi. Жапа-тармағай сәлемдеседi).

	ЖАМБЫЛ (төрге озып): Абыл шырағым, кәрi қойдың жасындай жасым қалды. Әлгi Жұмабай мен Сәбит «Тәте, Алматыға кел, дәу жерге жатқызып, емдом жасатайық» деген. Жүргелi отырмын. Менiкi алып бара жатқан қайбiр ауру дейсiң. Қарттық қой. Басын қар мен жаңбыр мүжи берсе өзектi пәнде тұрмақ тау да қартаяр.

	1ҚАРИЯ: Ол жаққа асықпаңыз, әлi ерте.

	2ҚАРИЯ: Әлi тыңсыз...

	ЖАМБЫЛ (ұртын осыртып): Пұф! Сөз болғанына! Алла бiледi де. Ұзақ жас Алланың берген сыйы ма, азабы ма, соны ойлаңдар. Оразжан кезiкпей әлi күнге ақ есектiң арқасына жармасып жүрсем не болар едi?!

	1ҚАРИЯ: Атағыңыз аспандағы Айды үркiтiп тұр.

	ЖАМБЫЛ (белбеуiн шешiп жатып): Бұл машина Сәкенжандiкi ғой. Мiнбеймiн дедiм. (Сәкеннiң аты айтылғанда екi қарияның жауырыны бүлкiлдеп кетедi). Аруақ аттағандай болам дедiм. Шiркiн, Сәкенге жан жете ме, жiгiттiң (көзi жасаурап, даусы дiрiлдейдi) сұлтаны едiау. Қайтейiн. Көзiндей көр дедi. Сосын көндiм.

	АБЫЛ: Тәте, орынды болған. Әйтпесе, көжеден көп бастықтың бiрi жармаса кетер.

	ҮМБЕТӘЛI: Тәтеме мен де осыны айттым.

	ЖАМБЫЛ: Бұл өмiрде шындап екi қиналдым. Бiрi – осы. Екiншiсi – Әулиеатаның атын Жапаның жаманына аударып әпергенде. Тап, қызыңды... Осы күнгiнiң әкiмқарасы басы қисайған жағына қарамай қоймайтын қырсық келедi ғой. Ал да ал деп, табан тiреп тұрып алды. Көзiме от ұрынып, жайлауға кетiп «Атыңнан айналайын, Әулиеата, атымды ап қойды деп болма қапа» деп бiр күн, бiр түн жырладым. Арқам кеңiп қалды.

	ҮМБЕТӘЛI: Беу, ақ тәтеай!

	ЖАМБЫЛ (жалт қарап): Қағынбай отыр. Айтайын дегенiм, бұ дүниенiң қызығынан суындым, шырақтарым. Сол тәуекел жолдың алдында үйiңе келсем, әй, Абыл, саған емес, аруағыңнан садаға кетейiн, Қарасай мен Көшектi сыйлап келдiм. Солардан қалған қызырлы шаңырақтың иесiсiң ғой сен.

	(Дастархан жайылған, дәм қойылған).

	1ҚАРИЯ: Әй, бәрекелдi.

	2ҚАРИЯ: Қашанда хош келесiз, Жәке.

	АБЫЛ: Алла сыйласын. Ас алып отырайық.

	ЖАМБЫЛ (бастың бiр құлағын кесiп ап): Әлгi атұстар қайда? Кел, балам.

	АБЫЛ: Нұржауған, кел ұялма, атаң қолынан құлақ ал.

	ӘДЕМI: Келе ғой, күнiм. (Нұржауған Жамбылға бiр басып, екi басып жақындайды).

	ҮМБЕТӘЛI: Пау, дәу жiгiт (ырым етiп түкiредi) бопты ғой.

	1ҚАРИЯ: Көзiн қарашы, құдды шақпақ тастай.

	2ҚАРИЯ (қауқылдап): Жүзi нұрлы екен баламның, жаны жұмсақ болар.

	ЖАМБЫЛ (құлақты ұстатып жатып): Құдай атасына бергендi ботасына да бередi. Бағың жанғай, құлыным!

	ҮМБЕТӘЛI (Нұржауғанға): Кәне, жiгiт болсаң өлең айт.

	НҰРЖАУҒАН (сәл ұялып): Айтайын.

	ҮМБЕТӘЛI: Ал, баста. Тұқымыңда қол бастаған да, сөз бастаған да аз емес.

	НҰРЖАУҒАН:

	Шамалғанның түбiнде Тойбай отыр,

	Бетi қызыл қатынды қоймай отыр...

	ӘДЕМI (шошып, бетiн шымшып): Ойбай, тоқта!

	(Дастархан басындағылар қыран-топан күлкiге кенелген).

	ҮМБЕТӘЛI (бауырын тырнап күлiп): Ой, қатырды, әй, Тойбай, Тойбай...

	ЖАМБЫЛ (көзiн сүртiнiп): Мұны кiм үйретiп жүрген?

	1ҚАРИЯ: Әкесi де...

	2ҚАРИЯ: Құрдасы ғой. Бiр жылдың төлi ғой.

	АБЫЛ: Нұржауғанның осы өлеңiнен қашып жүредi.

	ӘДЕМI: Үйдiң жанынан жұлдыздай ағып жөнеледi.

	ҮМБЕТӘЛI: Тойбай ма?

	АБЫЛ: Иә.

	ҮМБЕТӘЛI: Өзiне сол керек. Бiр сиырдың айраны, бiр қатынның айқайы аз боп жүр ғой оған.

	ЖАМБЫЛ (Нұржауғанға): Кел, жаныма отыр, балам. (Үмбетәлiге) Домбырамды бершi. (Домбыра шертедi). Ым... (Сосын өз-өзiне) Әлгi Дина... Шiркiннiң асау арнадай күйiай. Әр перненi қадап басқан сайын бармағы бал сорған арадай бүлкiлдеп... Ым. (Нұржауғанға қарап) Балам, жорғаның қадiрiн желгенде бiлерсiң, жақсының қадiрiн өлгенде бiлерсiң деген, кешегi өткен бабаң Қарасай мен Көшектiң қадiрiн мына заман ұшпаққа шығарса, кәне. Жау сұраған Саурық қайда, Сұраншы қайда, тоңазыған майды томырып жеген Сарыбай қайда? Қырғызқазақты бiрдей көңiлдегi лебiмен, аузындағы желiмен тамсандырған Сүйекем қайда?

	1ҚАРИЯ (көзiне жас алып): Беу, опасыз дүниеай!

	2ҚАРИЯ (қостап): Өттiң жалған деген сол.

	ЖАМБЫЛ: Мұқалмас мүйiздi Өтеген қайда? Дүрбiт пен торғауытты қойдай маңыратып айдаған Ханкелдi мен Райымбек қайда? Солардан қалған ескi аруаққа сүйенiп, жалғыз қызыл жолбарысты ертiп мен әлi тiрi жүрмiн, балам. Қашанға дейiн...

	(Осы кезде сахнадағы ақ пердеге дөңгеленген ойма жарық түседi де жолбарыс бейнесi пайда болады. Қарап тұрады, ырылдайды. Бiрақ бұл Жамбыл мен Нұржауғаннан өзге жанға көрiнбейдi).

	НҰРЖАУҒАН (таңырқап): Жолбарыс?

	ӘДЕМI (айналасына қарап): Қой, тыныш отыр.

	1ҚАРИЯ: Атасының әлгi сөзiн қоштағаны ғой.

	2ҚАРИЯ: Иә, (бас шұлғып) иә.

	ЖАМБЫЛ (Нұржауғанға мейiрлене қарап): Сол жолбарыс, балам, менi әлi күнге сүйеп келе жатқан. (Өзөзiне) Жай адамның көзiне шалынбайтын едi, жарықтық. Мұнысы тегiн болмас. (Нұржауғанға қарап) Хандармен қанаттас қонған, билермен табақтас болған, астына арқыратып ат мiнген, үстiне жарқыратып сауыт киген сол бабалардың аруағы өзiңе жар болғай, жарығым!

	(Дастархан басындағылар «Әумин!» десiп бет сипасады).

	АБЫЛ: Тәте, ас алайық.

	1ҚАРИЯ (құнжыңдап): Ал, алдық.

	2ҚАРИЯ: Асап, асап алайық.

	ӘДЕМI: Алыңыздар, шынжаулау қой екен.

	ЖАМБЫЛ: Шын көңiлмен берген қара судың бетiнде бес елi майы бар деген, разымыз, келiнжан.

	ҮМБЕТӘЛI: Нұржауған, ержеткен соң әкең сияқты мал бағасың ба?

	НҰРЖАУҒАН: Әкем еккен тал бар. Ол үлкен бәйтерек болады.

	ҮМБЕТӘЛI (баланы қызықтап): Сосын?

	НҰРЖАУҒАН: Соның жанына үй салам.

	ЖАМБЫЛ: Алматыдай қала тұрғыз, жарығым.

	ҮМБЕТӘЛI (Нұржауғанға): Әлде Жұмабай ағаңдай дәу бастық боласың ба?

	1ҚАРИЯ: Әй, Үмбетәлi, ұялтпа баланы.

	2ҚАРИЯ: Болса несi бар?

	ӘДЕМI: Тек аман жүрсiншi.

	АБЫЛ: Зарықтырып барып бердi ғой мұны...

	ЖАМБЫЛ: Аспан аласа болса талайлар таңбасын басар едi. Биiктен көрiн, балам. Дәу бастық болсаң айтар ем, жаутаңдаған халқың бар, қарайлай жүр артыңа деп. Әттең, жассың. Бiрақ құлағыңа қорғасын ғып құйып алғайсың.

	ҮМБЕТӘЛI: Әп, бәрекелдi!

	АБЫЛ (иегiн көтерiп): Әдемi, әлгi... (Әдемi зерлi шапан әкеп Жамбылдың иығына жабады. Өзгелер қау-қауласып қалады).

	ЖАМБЫЛ: Бағың жанғай, келiнжан. (Қолына домбырасын ұстаған қалпы аз-кем тебiренiп отырады). Алтынға сатылмаған өнерiмдi ажал қаншаға бағалар екен? (Өзiнiң бiр жырын бастап кетедi. Жұрт ұйып қалған. Сахнадағы пердеге тағы да дөңгеленген ойма жарық түседi де жолбарыс бейнесi пайда болады. Нұржауған орнынан атып тұрады. Жолбарысқа көз тiгедi. Жарық жылжып жолбарыс бейнесiмен қоса сахнадан шыға бередi. Нұржауған да ере түседi. Сахна айналады. Тек Жамбыл жыры құлаққа емiс-емiс естiлiп барып басылады. Сахнада Нұржауған. Бұлақ жанында өзi құралпы балалар әткеншек теуiп ойнап жатыр. Нұржауған отыра қалып балшықтан үй жасауға кiрiседi).

	НҰРЖАУҒАН (өз-өзiмен): Жамбыл атам қызыл жолбарысты кием дедi. (Көзiн ежiрейтiп). Көзiнай, от шашып тұрған. Аяғы дәу балғадай. «Ырр» дедi. Сосын менiмен ерiп далаға шығып кеттi. (Тауға қарайды) Алатауға бардың ба, әлде... Үшқоңырға кеттiң бе? Жолбарыс, мiне мен қазiр үй жасаймын. Үлкен сарай тұрғызамын. Мiне, осындай етiп... Төбесiн мектептiкiндей етiп қаңылтырмен жабамын. Кел, көр. Мен жоқта ТикоТәштiк кеп бұзамын десе, сен (бейнелеп) ырр де. (Сықылықтап күледi). Жүрегi жарылып кетсiн. Ырр! Мiне, осылай! Ертең әкем еккен тал ержетiп бәйтерек болады. Сосын әкем, шешем, бөпем – бәрiмiз көлеңкесiнде отырамыз. Шәй iшiп. Сен iшпейсiң бе? Ә, қар жейсiң бе? Алатаудың қарын. Тәттi емес пе?

	Қант қосып берейiн. Кел, келе ғой.

	1БАЛА: Нұржауған, кел, әткеншек тебемiз.

	2ҚЫЗ: Тез, тез.

	3БАЛА: Тағы да үй салып жатырсың ба?

	4ҚЫЗ: Сен келсең «Ар жақбер жақ» ойнаймыз.

	НҰРЖАУҒАН (дауыстап): Қазiр. Талға су құйған соң барам.

	1БАЛА: Бол ендi. Жүгiр.

	НҰРЖАУҒАН: Әйтпесе, шөлдеп қалады.

	(Қолына ожау алып талдың түбiне тасып су құя бастайды. Талды өз бойымен өлшейдi. «Өс», «Өсе түс» дейдi көкке қарап. Сосын балаларға қарап жүгiре жөнеледi).

	1БАЛА (әткеншектi тербетiп): Кел, отыр.

	2ҚЫЗ: Раххат!

	3БАЛА: Нұржауған, ата саған не бердi? (Бәрi қаумалай қалады).

	НҰРЖАУҒАН: Құлақ бердi.

	5БАЛА (көрсетiп): Өстiп жедiң бе?

	НҰРЖАУҒАН: Атаның қызыл жолбарысы бар.

	1БАЛА: Әкем айтқан, ерiп жүредi деп.

	2ҚЫЗ: Көзiңмен көрдiң бе?

	НҰРЖАУҒАН: Көрдiм.

	5БАЛА: Айтам ғой, мұны мақтаншақ деп.

	НҰРЖАУҒАН: Тико, (көзiн нұқып) мына өз көзiммен көрдiм.

	5БАЛА: Ол тек атаға көрiнедi. Сенi қайтсiн.

	2ҚЫЗ (ортаға түсiп): Жарайды. Айтшы, ата тағы не дедi?

	НҰРЖАУҒАН: Сенiң бабаң Қарасай жердiң жүзiн, күннiң көзiн алып келе жатқан қалмақпен соғысып жеңген дедi.

	(Қалған әңгiме мимикамен берiледi. Балалар қолдарына бiр-бiр қу бұтақты қылыш, найза ғып алып ойынға кiрiседi).

	1БАЛА: Жау кiм?

	НҰРЖАУҒАН: Кәне, жау жағы былай шықсын. Мен Қарасай батырмын. (Бәрi де «Жау болмаймын», «Сен бол», «Сен қалмаққа ұқсайсың» десiп қалады). Ендеше, жау тауды асып қашып кеткен болсын. Бiз қуайық.

	2ҚЫЗ: Кеттiк.

	3БАЛА: Атқа қоныңдар. (Өзi бiр шыбықты мiнiп алып бiр айналып шауып келедi). Тырр. Талау келгiр!

	НҰРЖАУҒАН: Тұра тұрыңдар. Қарасай батырға оқ тиген, өзi жүре алмайды дедi ғой ата.

	5БАЛА: Оқ тиген? Тар қолтықтан ба?

	1БАЛА: Ендi қайттiк?

	3БАЛА: Жау ұзап кетедi. Тез қуайық.

	НҰРЖАУҒАН (Қарасай батыр боп): Әскерiм, менiң жараланғанымды немесе ұрыста өлгенiмдi жау жағы сезбесiн. Бiлсе бел алып кетедi.

	2ҚЫЗ: Ендi қайттiк?

	НҰРЖАУҒАН: Менiң жанжағымнан демеп жүрiп соғысыңдар. Қарасай қол бастап жүр десiн. Кеттiк!

	(Бәрi Нұржауғанды демеп, көтерiп, қолдарындағы қу бұтақпен айналаны сабалап, «Мә, саған!», «Жау қашты», «Қу бәлемдi!» десiп, айналаны қиқуға бөлейдi).

	1БАЛА (ентiгiп): Қырғыз асырып жiберейiк!

	3БАЛА: Жоқ, Қытайға!

	НҰРЖАУҒАН (ұран тастап): Қарасай! Қарасай!

	(Бәрi «Қарасайласып» шабады. Осы кезде сахнадағы пердеге тағы да дөңгеленiп ойма жарық түседi де, жолбарыс бейнесi пайда болады. Нұржауғанға көз тiгiп қалған. Мұны көрген Нұржауған қалт тұра қалады да, өзге бала қиқуласқан қалпы сахнадан өте кетедi). Тағы да (жолбарысқа қарап) келдiң бе? Жамбыл атам қай да? Бар, бар атама. Жүгiр. Сен оның жебеушi киесiсiң ғой. Жүгiр. (Жолбарыс ойма жарықпен бiрге жылжып жоғалып кетедi). Мен салып жатқан үйiме барайын. (Бұлақ жағасына келедi. Балшық үйi мыжылып жатыр). Үйiмдi кiм басып кеткен? (Ызаланып) Кiм? (Жан-жағына қарап) Қайсысың? (Балалардың сахна сыртынан «Жау қашты!», «Қу артынан!», «Найза сал!» деген көтерiңкi дауыстары естiлiп жатады). Мен (ызаланып) бәрiбiр үй саламын. (Сахнаға қарап) Бәйтеректi өсiремiн!



	Екiншi бөлiм

	Үшiншi көрiнiс

	Сахнада – алма ағашы тұтасып өскен бақ. Жанында бұлақ ағып жатыр. Күн екiндiге жығылған. Бiр топ бала ән салып, билеп жатыр. Орталарында – Нұржауған. Алуан саз төккен сырнай соның қолында. Өзi таралып өскен. Қызы, баласы аралас топтың көңiлдi кешi жалғаса бередi.

	НҰРЖАУҒАН: Сағындық, мә, ендi сен тарт.

	2ҚЫЗ (қиылып): Өзiң ше? Кел, билейiк.

	(Сырнай Сағындықтың қолына көшедi. Би жалғасады).

	1БАЛА: Ендi ойнайық.

	4ҚЫЗ: Ойнайық. Билеп шаршадық.

	3ҚЫЗ: Не ойнаймыз?

	2ҚЫЗ: Нұржауған, ұйымдастырып жүретiн басшымыз сен ғой. Кәне, өзiң айт.

	НҰРЖАУҒАН: Ендеше, ақын боп айтысып ойнайық.

	5БАЛА: Айтысып? (Жаратпай) Одан да банды боп атысып ойнайық.

	НҰРЖАУҒАН: Әй, шырықты бұзба сен.

	2ҚЫЗ: Нұржауғандiкi дұрыс.

	3БАЛА: Банды болғышын.

	4ҚЫЗ: Бойына қарамай.

	НҰРЖАУҒАН (елеңдеп): Тыңдаңдар. Апамдар ән айтып жатыр.

	2ҚЫЗ: Шiлдехана ғой.

	3БАЛА: Малдыбай көкемнiң бөпесiн бесiкке салады.

	НҰРЖАУҒАН: Атын кiм қойды екен? 1БАЛА: Тыңдайықшы. (Ән).

	...Қызғалдақтай құлпырған қайран ғұмыр, е-е-ей,

	Қазан ұрмай, қар жаумай солады екен, е-е-ей,

	Арман-ай,

	Өтедi дүние, оу, жалған-ай!

	(Әйелдердiң ду-ду күлкiсi, қошеметi алыстан естiлiп жатады).

	НҰРЖАУҒАН (қанаттанып): Мынау Әдемi апам ғой.

	2ҚЫЗ: Даусы қандай!

	1БАЛА: Мә, Нұржауғанның апасы айтысса ешкiмдi шақ келтiрмейдi. (Бәрi Нұржауғанға қызыға қарайды.

	Нұржауған қызарып ұялыс танытады).

	5БАЛА: Нұржауған апасына тартқан. Аумайды.

	НҰРЖАУҒАН (қызарақтап): Иә, мен әкеме де тартқанмын. Олай деме.

	1БАЛА: Ал, қандай ойын ойнаймыз?

	5БАЛА: «Приходьконың бағынан» алма терейiк.

	2ҚЫЗ: Ұстап алса ше?

	5БАЛА: Ұстамайды. Бәрi шiлдеханада. Әне, тыңдаңдар. (Ән).

	Гори, гори, моя звезда...

	3БАЛА: Дядя Ваня ғой мынау.

	5БАЛА: Айттым емес пе?

	1БАЛА: Кеттiк баққа. Алма жеймiз.

	(Бәрi жүгiре жөнеледi. Нұржауған жалғыз қалады. Қолында сырнайы, бұлақ жағасына келедi).

	НҰРЖАУҒАН (әкесi еккен талдың жанына тоқтап): Өстiң бе? Жапырағың аман ба? Сен болашақ бәйтерексiң ғой. Мен тұрғызған үйге үлкен көлеңке түсiрiп тұра сың. Шөлдедiм дейсiң бе? Қазiр (қолына ожауды алып) су құямын. Мiне... Бұлақтан қанып iш. (Су құяды). Таңдайыңа татыды ма? Мен тағы да үй саламын. Сен биiктен қарап тұр. Солай ма? (Бұлақтың жағасынан балшық алып үй жасай бастайды). Тау алыстан қарайды. (Мұнартып жатқан тауға көз тiгедi). Бұлақ тiлiмен жағаны жалайды... Зәулiм сарай тұрғызып... Төбесiне қадап қоям жаңа Айды... Мiне, былай... Осылай... Сосын Жамбыл атамды қонаққа шақырамын. Қара қойды соямын. Басын алдына қоямын... (сыңғыр етiп күлiп) Құлағын өзiм жейм... (Шiлдехана жасап жатқан Малдыбайдың үйiнен тағы да әйелдердiң салған әнi талып естiлiп жатады. Нұржауған елеңдеп аз-кем тұрады). Бөпенiң атын кiм қойды екен?

	(Тағы да үй сала бастайды).

	ДАУЫС: Нұржауған!

	НҰРЖАУҒАН (басын көтерiп баққа қарайды): Аа!

	ДАУЫС: Мә! Алма. (Жанына топ етiп бiр алма түседi). Пiсiптi, қыпқызыл.

	НҰРЖАУҒАН: Рахмет. Дядя Ваня көрiп қалса... (Кiрш еткiзiп алманы тiстеп алады).

	ДАУЫС: Көрсе қашамыз. Келсеңшi.

	НҰРЖАУҒАН: Барам. Үйдi бiтiрген соң.

	(Нұржауған балшықты илеп жатқанда балалар кеткен бақ жақтан жез қоңыраудың нәзiк сыңғыры естiледi. Бақтан бiрге ойнап жүрген 2-қыз шыға келiп бұлақ жағасында отырған Нұржауғанды айнала жүгiредi. Күлiп, еркелей басып қоңырау қағады).

	НҰРЖАУҒАН (қуанып қарап): Мектепке шақырып жүрсiң бе?

	2ҚЫЗ (еркелеп): Иәә. Жүр.

	НҰРЖАУҒАН: Қайда?

	2ҚЫЗ: Баққа.

	НҰРЖАУҒАН: Неге?

	2ҚЫЗ: «Қызыл жалау» ойнаймыз.

	НҰРЖАУҒАН: Осы жерде ойнайық.

	2ҚЫЗ: Жооқ, бәрiмiз ойнаймыз.

	(Екеуi бiр-бiрiне қарама-қарсы кеп тұра қалысады. Көздерi түйiседi. Қыздың жүзi алаулап, бетiнiң сүт шұңқыры ойылып, төмен қарайды. Қоңырауды сыңғыр еткiзiп тағы бiр қағып қояды).

	НҰРЖАУҒАН (алабұртып): Сенiң күлкiң сияқты.

	2ҚЫЗ: Қойшы. Рас па?

	НҰРЖАУҒАН: Пионерский. Рас.

	2ҚЫЗ (қуанып): Сенем.

	(Қыз жез қоңырауды тағы бiр сыңғыр еткiзiп балалар жүрген баққа қарай қаша жөнеледi. Нұржауған тұра қуады. Сахна айналады. Сахнада шiлдеханадан шыққан бес-алты келiншек көрiнiс бередi. Орталарында Әдемi).

	1КЕЛIНШЕК (сылқылдап күлiп): Әй, Әдемiай, айтыста қатырдың ендi.

	2КЕЛIНШЕК (қостап): «Қасқарудан келген қара келiншек» деп бағып едi, бой бердiң бе?

	ӘДЕМI (күлiп): Өзi ғой, аузынан қағынған. Сыбағасын алды.

	3КЕЛIНШЕК: Жыртыс iздеген кемпiрдей жыртиып қатардан қалса не дейсiң.

	4КЕЛIНШЕК: Албастының апасы құсап десейшi.

	ӘДЕМI: «Қызды бiреу табады, қызығын бiреу көредi» деп бастап едi...

	1КЕЛIНШЕК: Айтпа ендi, аузына құм құйдың.

	2КЕЛIНШЕК: Байын айтып едi, тура өлтiрдiң, құл қашса Қоңыраттан шығады деп...

	3КЕЛIНШЕК: Құшырым мұндай қанбас. Ғазизаның санын мытыпмытып жiбердiм.

	ӘДЕМI: Әлгi Бексұлтанның үйiндегi абысын қайда кеткен?

	1КЕЛIНШЕК: Ойбай, оны да қатырыпсың ғой.

	2КЕЛIНШЕК (iшек-сiлесi қата күлiп): Әй, Әдемi, жүрген жерiң күнде той, күнде думанау.

	3КЕЛIНШЕК: Дiңкемдi құртпай айтсаңшы, не iстеп қойыпты?

	ӘДЕМI: Ендi өзi ғой. Сұраған соң тақта шәй берсем, алмай, тәуiрiн бер деп тұрып алды.

	3КЕЛIНШЕК: Иә. Сосын...

	1КЕЛIНШЕК: Ендеше, мә, маңдайың бiр жiпсiсiн деп бiр қорап үндi шайын ұстата салыпты.

	2КЕЛIНШЕК: Iшi толған есектiң қиы дейдi.

	3КЕЛIНШЕК: Ойбай, не дейдi?

	ӘДЕМI: Құрдастың кербезi ғой.

	1КЕЛIНШЕК: Аңқау байғұс қиды қайнатып iшiп...

	2КЕЛIНШЕК: Тонды терiс айналдырып киiп, перi боп кеп Малдыбайды шошытып «Пожалуйста, Нұрғызды же» дегiзiп, әйелiн көрсеткiзiп жүрген, әй, Әдемi, сенен шығар.

	ӘДЕМI: Бексұлтан әйелiнiң аңқаулығын елге өзi жайыпты.

	1КЕЛIНШЕК: Ой, дәуренай, сенiң арқаңда бүгiн бiр құрыстырысымыз жазылып қалдыау.

	(Сахна айнала бастайды. Екi баланың бұлақ жағасында керiскен, төбелескен даусы шығады).

	5БАЛА: Мен емес дедiм ғой.

	НҰРЖАУҒАН (жұдырықтап): Сен. Шiли қиратып кетесiң.

	5БАЛА (төбелесiп): Өзi құлап қалған.

	НҰРЖАУҒАН (ұрып): Мә, ендеше. Зиянкес.

	5БАЛА: Мә, саған! Ендеше Тәштiк деп неге айтасың?!

	НҰРЖАУҒАН: Тико емес, Тәштiксiң.

	5БАЛА: Онда тағы қиратамын.

	НҰРЖАУҒАН (ұрып жығып, кеудесiне отырып алады): Қиратарсың!

	5БАЛА (шақылдап): Талыңды да жұлып алам. Сиырды сонымен айдаймын.

	НҰРЖАУҒАН: Ол бәйтерек болады. Жұла алмайсың.

	5БАЛА: Балтамен шауып тастаймын.

	(Асыға басып Әдемi шыға келедi). ӘДЕМI: Мынау не төбелес?

	(Екеуi орындарынан атып тұрысады).

	5БАЛА (тұтығып): Мен бар ғой... Мен бар ғой...

	ӘДЕМI (баласына кiнәлай қарап): Нұржауған?

	НҰРЖАУҒАН (төмен қарап): Апа, өзi ғой...

	5БАЛА: Иә, мен емес.

	НҰРЖАУҒАН: Сен.

	ӘДЕМI: Не болды? Айтсаңдаршы.

	НҰРЖАУҒАН: Салған үйiмдi ылғи бұзып кетедi.

	ӘДЕМI: Ол не үй?

	НҰРЖАУҒАН (қирап жатқан үйдi көрсетiп): Мiне, зәулiм сарай салып ем...

	5БАЛА: Менi бұл Тәштiк дейдi.

	ӘДЕМI (жүзi жылып): Әй, тентектерай. (Екеуiнiң басынан сипайды) Сендердi ержеттi, келiн түсiредi, қыздарды сырғасынан сүйреп алып келедi деп жүрсек.

	5БАЛА (аузы-аузына жұқпай): Апа, бар ғой, апа, Нұржауған шiли Жазирамен ойнайды.

	НҰРЖАУҒАН (кiжiнiп): Таяқ жейсiң.

	5БАЛА: Рас, апа. Екеуi бiрбiрiн қуып ойнады.

	ӘДЕМI (күлiп): Жарайды, Тико, бара ғой, күнiм.

	5БАЛА (кетуге ыңғайланып): Жақсы, апа.

	ӘДЕМI: Тату болыңдар, жарығым.

	НҰРЖАУҒАН (төмен қарап): Жарайды, апа.

	(Тико кетедi. Әдемi ұлының кекiлiнен сипап). ӘДЕМI: Баланы ұрады дегендi қайдан шығарып жүрсiң?

	НҰРЖАУҒАН: Үйiмдi бұза бередi. Сосын...

	ӘДЕМI: Әкең естiп қалса...

	НҰРЖАУҒАН: Кешiрiңiз, апа. Ендi қайталамаймын.

	ӘДЕМI: Сөйт, жаным. Әкең сенi мойнына бұршақ салып тiлемедi ме.

	НҰРЖАУҒАН: Әкем еккен тал ержетiп қалды. Жапырағын қарашы.

	ӘДЕМI: Әйдiк боп өсiп келедi екен. Жүр, көлеңкесiне тiзе бүгейiк.

	(Екеуi талдың көлеңкесiне кеп отырады. Әдемi Нұржауғанды еркелетiп басынан сипайды).

	НҰРЖАУҒАН (еркелеп): Апа...

	ӘДЕМI: Тетебала әжең барда жаныңа жолатпайтын ең, күнiм.

	НҰРЖАУҒАН: Апа, мен туғанда қандай түс көрдiң?

	ӘДЕМI: Талай есiттiң ғой, күнiм. Айтайын.

	НҰРЖАУҒАН: Айтшы.

	ӘДЕМI: Таң алды екен. Шетшегi жоқ ұлы теңiз көрдiм, күнiм. Кешiп өтем деп ойлаған екем. Жүрiп келем. Алдымен кеудем, сосын басым, бәрi де суға батты. Аяғымның астына қарасам ұзын мылтық жатыр. Әкең аңшы ғой, алып барайын деп көтерiп иығыма салдым.

	НҰРЖАУҒАН (таңырқап): Сосын...

	ӘДЕМI: Сосын дейсiң бе? («Аққу» күйi алыстан естiлiп, үнi айқындала түседi). Мылтықтың үлкендiгi сондай, аузы мен дүмi теңiздiң түбiне тиiп жатты. Қарасам екiншi жағалауға шығыппын.

	НҰРЖАУҒАН (таңырқап): Сосын...

	ӘДЕМI: Түс жорыған абысындарым «Ұл», «Ұл сүйесiң» деп Абылдан сүйiншi сұрап жатты.

	НҰРЖАУҒАН: Түнде мен де түс көрдiм, апа.

	ӘДЕМI: Айта ғой, күнiм.

	НҰРЖАУҒАН (кiбiртiктеп): Айтсам, түсiмде ақбоз атпен аспанда ұшып жүр екем. Бұлттардың iшiнде.

	ӘДЕМI (қуанып): Арманың биiк болар, күнiм. Көшкен бұлт заманаң ғой. Ақбоз ат дәрежең шығар.

	НҰРЖАУҒАН (көрсетiп): Бiреулер ақбоз аттың құйрығына жармасқысы келедi.

	ӘДЕМI: Түйежапырақтың көлеңкесiндей қысқа күнге қырық құбылған бiреулерден сақтанып жүргейсiң, күнiм.

	НҰРЖАУҒАН: Тико неге салған үйiмдi бұзып кете бередi?

	ӘДЕМI: Дүниенi құраудан бұзу оңай, өмiр сапарыңда ондайлар да кезiкпей қалмас, күнiм.

	НҰРЖАУҒАН: Дос деген не, апа?

	ӘДЕМI: Көп болмайды өмiрде, күнiм.

	НҰРЖАУҒАН: Қас деген не, апа?

	ӘДЕМI: Жолықпай қоймас, күнiм.

	НҰРЖАУҒАН (тауға қарап): Бiрақ мен заңғар биiкте жүрем ғой, апа. (Сиыр мөңiрейдi).

	ӘДЕМI (мұңая жымияды): Өрiстен сиыр келдi. Кешкi сауын болды. Барайын. Сен де кешiкпе.

	НҰРЖАУҒАН: Жарайды, апа.

	(Әдемi кетiсiмен, жан-жағынан алма жауып кетедi. Манағы алма баққа түскен балалар дүркiрей қашады. «Қаш», «Көрiп қалды», «Қазiр тұзбен атады» деген дауыспен қосылып гүрс ете түскен мылтық даусы естiледi. Бала, қызы аралас топ Нұржауғанның қасынан өте шығады. «Колхоз алмасын жұлып», «Құлақтарыңды жұ лармын», «Әп, бәлем» деп бiр қарт қуалап өтедi. Нұр жауған мырс ете түсiп бас шайқайды). Үй емес, (ойланып) қала саламын. Ашық жерге емес, тасаға. Бұтаның арасына. Қастарым қиратып кетпесiн. Достарым таңырқап, қуансын. (Бұлақ жағасындағы бұтаның жанынан тездетiп балшық әкелiп, үйлердi қаз-қатар тұрғыза бастайды). Мiне, осылай. Бiреу, екеу, үшеу, тiптi көп. Көп адамдар тұрады мұнда. Бақытты өмiр сүредi... Жамбыл атам айтқан Ораз, Сәкен көкелерiм қайтып оралады... Бәрi бiрге жүредi. (Толған Ай iргеден толықсып көрiнедi. Жұлдыздар жана бастайды). Бақыт деген не? Жаңа апамнан сұрамағанымды қарашы? Бәлкiм, тыныштық шығар... Жә, ертең әкемнен анықтап алармын. (Салған үйлерiне өзi көз тiгiп, қызықтап қарайды). Көшелерi бар. Көпкөрiм емес пе? Атын қалай қоямын? (Ойланып) Аты... (Сыңғыр еткен жез қоңыраудың үнi естiледi. Нұржауған елең ете қалады. Тағы да сыңғыр) Жазира!

	ДАУЫС: Мен мұндамын. Нұржауған. (Жез қо ңыраудың үнi).

	НҰРЖАУҒАН: Қайдасың? Қаланы көршi. (Дауыс шыққан жаққа жүгiре жөнеледi. Сахнада жарық күңгiрттенедi. Бұлақтың бұрқ-сарқ қайнап тасыған дыбысы естiледi. Жарық қайта жанғанда Нұржауған мен Жазира қол ұстасып келе жатады).

	ЖАЗИРА (таңырқап): Рас па? Қала салғаның.

	НҰРЖАУҒАН (қуанып, алабұртып): Әдемi қала. Кел, көршi. (Нұржауған бұталарды ашып қалғанда, қаласын тасыған бұлақ суы шәйiп кеткенiн көредi. Селк етiп тұрып қалады).

	ЖАЗИРА: Нұржауған, не болды?

	НҰРЖАУҒАН (жылап жiбередi): Бұлақ тасып, қаланы талқандап кетiптi.

	ЖАЗИРА: Обалай! (Қалтасынан ақ жiбек орамал алып Нұржауғанның бетiн сүртедi). Жыламашы. Өтiнем. Сен әлi талай қала саласың, Нұржауған.

	НҰРЖАУҒАН: Саламын. Сел алып кетпейтiндей етiп салам.

	ЖАЗИРА (күлiмсiреп): Орамалды сен ала ғой. Сыйладым.

	НҰРЖАУҒАН (қызға күлiмсiрей, аялай қарап): Сен жақсысың. (Сосын әкесi еккен жапырағы жалбырап тұрған талға көз тiгедi. Осы сәтте сахнадағы пердеге дөңгеленген ойма жарық түседi де, қызыл жолбарыс бейнесi қайтадан пайда болады. Нұржауғанның сөзi сахна сыртынан естiледi). Болашақтағы бәйтерегiм менiң! Ұзақ ғұмырыңда жапырағыңды шашыптөккiсi келген небiр алапат дауылдар мен тамырыңа балта сiлтегiсi келген кейбiр арамзаларға да кезiгерсiң. Қабығыңды кемiргiсi, өзегiңдi тiлгiсi келген кесапаттарға да жолықпай қалмассың. Тек мықты бол! Сен маған сүйенiш, мен саған тiреуiш боп ғұмыр кешермiз. Мен тауға бет алдым. (Жолбарысқа қарап) Жүр, жолбасшым, жолбарысым!

	(Бiрi жарық қуалап пердеден, екiншiсi сахнадан шыға бередi. «Елiм менiң» әнi бел ала бастайды).

	Шымылдық





ҚАРАША ҚАЗДАР ҚАЙТҚАНДА


	Екі бөлімді, төрт көріністі драма

	Қатысатын кейіпкерлер:

	1.ДӘУЛЕТ – болыс, бай

	2.ҚЫЗАНА – Дәулеттің қызы

	3.ЕСКЕН – Ананың ұлы

	4.ЖАМАЛ – келіні

	5.АЙДЫН – Ескеннің ұлы, Ананың немересі

	6.КАЛИНИН – мемлекет қайраткері

	7.ТЕРГЕУШІ – НКВД қызметкері

	8.МИЛИЦИОНЕР – бұл да сол

	9.ЖӘУТІК – Дәулеттің туысы

	Пьесаға бұдан өзге әйелдер мен еркектер, комбайыншылар, бригадир, ұрылар, әбжылан, пері, цыган қызы, елестер, т.б. қатысады.



	Бірінші бөлім

	Бірінші көрініс

	Қазақы үй. Жинақы, жұпыны жиһаз. Төрде Брежневтің портреті ілулі тұр. Орта жастағы ерлі-зайыпты шәй ішіп отыр. Ер-азамат шәйін асығыс ұрттап, әлсін-әлсін қағазға үңіледі. Бас шайқайды.

	ЕСКЕН: Бидай орылып бітпей жатыр. Техника да мынау... Жетпейді.

	ЖАМАЛ: Шәйіңді ішсеңші. Жұмыс, жұмыс деп арпалысып біттің ғой.

	ЕСКЕН (шәйін ұрттап): Бұлт та үйіріліп тұрып алды.

	ЖАМАЛ (терең күрсініп): Айдын мектеп бітіреді. Алматыға оқуға түскісі келеді.

	ЕСКЕН: Ә, дұрыс. Түссін.

	ЖАМАЛ (жаратпай): Жұрттың баласын айтқандай... Жұмыс, жұмыс деп...

	ЕСКЕН: Кеше он тиын бергем. Шашыңды алдыр деп. (Осы кезде бөлмеге Айдын енеді. Қолында кітап, дәптері бар. Іркіле басып тұрып қалады).

	ЖАМАЛ: Кел, әкеңмен отырып шәй іш.

	ЕСКЕН (ұлына ажырая қарап): Шаш... Құлағын көмкеріп, алдыр дегенім қайда?

	АЙДЫН: Әке, мен енді кішкентай бала емеспін ғой.

	Тықырлап алып тастайтын. Ұят тіпті.

	ЖАМАЛ (ұлын жақтап): Өзіне жарасады.

	АЙДЫН (қалтасына қол салып): Кешегі он тиын (столға қояды).

	ЕСКЕН (ашу шақырып): Жігіт болған екенсің ғой.

	Желік кеулейін деген екенсің ғой...

	ЖАМАЛ (абдырап): Осы сенің мінезіңай!

	(Бүйірдегі есік ашылып, қолында таяғы бар кәрі ана шығады. Ескен үнсіз қалады. Сыртқа беттегелі жинала бастайды).

	АНА: Қаталдық деген... Оның да шегі бар, балам. Жас талға мейірім керек. Шуақ керек. Түзу өсу үшін. Қисық ағаштың көлеңкесі де қисық боп түседі... (Диванға отырады. Қасына мұңайып кеп Айдын жайғасады).

	 ЕСКЕН (есікке беттеп): Жақсы. Жұмысқа кеттім. (Осы кезде үйдегі телефон шырылдайды. Жамал трубка көтереді).

	ЖАМАЛ (үрейленіп Ескенге ұсынады): Не дейд? Сұмдықай!

	ЕСКЕН (трубканы құлағына тосып): Тыңдап тұрмын.

	ТЕЛЕФОНДАҒЫ ДАУЫС: Ескен Мусаевич, қос басында төбелес болып жатыр. Тез жетіңізші.

	ЕСКЕН: Кімдер? Қазір барам. Көздеріне көк шыбын үймелетейін! (Асығыс шығады).

	ЖАМАЛ (абдырап): Төбелесі несі? Мен де барайын.

	АНА: Әкеңнің жәй күнінің өзі төбелеске бергісіз. Қайтсін, жарығым...

	АЙДЫН (қолындағы кітабын тастай салып): Апа...

	(Көңілі бұзылып, құшақтап) Апа дейм...

	АНА: Әкеңді адал ғып өсірдім. Адалды аялаған заманды көрмей өтіп барам, балам. Қатайып кеткені содан да шығ ар. Саған жақсы болсын дейд. Тек озып кете көрме қатарыңнан.

	АЙДЫН: Неге, апа?

	АНА: Оның жауабын өмірдің өзі берер.

	АЙДЫН (еркелеп): Апа дейм...

	АНА: Ағаапаларың бар. Артыңнан ерген әлгі жамандар бар. Бәрінен бөліп сені бауырыма бастым. (Басынан сипап, бауырына иеді). Оқуға жүресің... (Айдын бас изейді). Атаң түсімнен шықпай қойды. Шақырып жүр ме...

	АЙДЫН: Қойшы, апа.

	АНА: Тумақ хақ, Айдын... Аманатым бар. Өзіңе тап

	сырар. Әулетіміздің бойтұмарындай дүние. (Өзге бөлмеге өтіп кетіп қайта оралады. Столға алтын сағат пен Калининнің портретін қояды).

	АЙДЫН (таңырқап): Сағат? Бұл кімдікі? Мынау Калинин ғой. (Сағатты құлағына тосады) Жүріп тұр.

	АНА: Ол тоқтамақ емес. Бойтұмар – осы. Нағашы атаң Дәулет болыс болған. Ел билеген. Содан қалған екі көз. Бірі – мен, бірі – осы алтын сағат. Мен әзірге тірімін, ал бұл өлмес. Осы сағат... (Көзіне орамалын апарып отырып қалады). Жақсының сағын сындырғанша, арғымақ көр се ақсатқанша мігір таппайтын бір қу мүйіз заман өтті ғой. Бәрі соның құрбаны. Мен айта алмаған сырды саған осы сағат айтар, жарығым. Мұның әрбір соққан үнінде ұланғайыр тарих жатыр. Ат жалы, түйе қомындағы замана дауысы жатыр. Тоқтата көрме сол дауысты.

	АЙДЫН (басын изеп): Түсіндім.

	АНА: Ертең оқуға кеткенде жасырып кет, сенімді жерге. Ұстатпа ешкімге. (Орнынан көтеріліп, орамалымен Калинин портретінің шаңын сүртеді).

	АЙДЫН: Калининнің біздің әулетке қандай қатысы бар?

	АНА: Бар. Жария жаманатыңнан жасаған жалғыз жақсылығың нұрлы қашанда. Асықпай айтармын. Бұл суретті әрдайым төріңде ұста. Жүзін шаң басып қалмасын, Айдын.

	Сахнада ақсүйектер тұратын Лондон көшесінің көрінісі.

	Аукцион өткізетін «Сотби» сауда офисі. Сирек жүргіншілер. Бурыл шашты, ақсары өңді, байыпты Айдын Ескенович сәнді де салтанатты сол мекемеге келіп кіреді.

	ЕРКЕК (ағылшынша): Сәлематсыз ба, мырза!

	ӘЙЕЛ (ағылшынша): Қош келдіңіз, төрлетіңіз.

	АЙДЫН (басын иіп): Сәлеметсіз бе, аукцион өткізетін «Сотбис» осы ма?

	ЕРКЕК: Осы. Қымбат жәдігерлер өткіземіз.

	ӘЙЕЛ: Кешіріңіз, қайдан келіп едіңіз?

	АЙДЫН: Қазақстаннан. Астана.

	ЕРКЕК (күлімсіреп): А, Астана, білем. Бәйтерек.

	ӘЙЕЛ: Кім боласыз?

	АЙДЫН: Тарихшымын. (Құжатын ұсынып) Айдын Мұсаев.

	ӘЙЕЛ (құжатқа үңіліп): О, академик. (Қуанып) Атақты ғалым.

	ЕРКЕК: Жайғасыңыз (орындық ұсынып).

	ӘЙЕЛ: Шай, кофе?

	АЙДЫН: Кофе. Болып жатса сүтпен.

	ЕРКЕК (кофе ұрттап): Шаруаңыз?

	ӘЙЕЛ (журналына жаза түсіп): Аукционға қымбат зат әкелген шығарсыз. Қатысыңыз. Өткіземіз.

	АЙДЫН: Ол рас. Өзіміз үшін аса қымбат қазына. Сіздер үшін қайдам...

	ЕРКЕК (қутыңдап): Оқасы жоқ. Көрейік. Бағалайық.

	ӘЙЕЛ: Жақында Африкадан Пушкиннің бір ұрпағы ұлы ақын ас ішкен күміс қасығын әкелді. (Суырылып) Білесіз бе, оны Пушкинге Наталья Николаевнаның анасы, яки енесі сыйлапты. Сатып жібердік.

	ЕРКЕК (қабағын шытып): Сәл шыдаңыз. (Айдынға күсімсіреп бұрылып) Жақсыны көрмек үшін.

	АЙДЫН (кейсті ашып): Міне. (Сәбидің жұдырығындай алтын сағат жарқ ете қалады).

	ӘЙЕЛ: Оо!

	ЕРКЕК (қолына лупа алып айналдыра қарап): Қымбат. Қымбат қазына. (Әйелге бұрылып) 1897 жылы Швейцарияда жасалған. (Басын шайқап) Архивті көтеріңіз.

	ӘЙЕЛ (компьютерге үңіліп): 1897 жылы мұндай маркамен бар болғаны 15 сағат шығарылыпты.

	ЕРКЕК (сұқ саусағын безеп): Рас. Баржоғы 15 дана.

	Өйткені, аса қымбат сағат бұл!

	ӘЙЕЛ (компьютерге қайтадан үңіліп): 14 сағат ізтүссіз жоғалды деп жазылған.

	ЕРКЕК: Рас. Жалғыз ғана данасы біздің «Сотбис» арқылы былтыр аукционға қойылды.

	ӘЙЕЛ: Жарты миллион долларға сатылды.

	АЙДЫН: Жарты миллион?

	ЕРКЕК: Иә, иә, жарты миллион долларға бағаланды.

	ӘЙЕЛ (алып-ұшып): Құттықтаймын сізді (Айдынның қолын қысып).

	АЙДЫН: Не үшін?

	ЕРКЕК: Жоғалды деген 14 сағаттың бірінің иесі сіз екенсіз. Ендігі жоғы – 13.

	ӘЙЕЛ: Демек, тіркеуге аламыз. (Компьютерге үңіліп) Мистер Мұсаев...

	АЙДЫН (күлімсіреп): Алыңыз...

	ЕРКЕК (лупамен сағатты айналдыра қарап): Мына жеріне (қабағын шытып) темірмен тырнап жазған ба? (Бас шайқап) Айайай!

	АЙДЫН: Иә. Жас күнімде шегемен тырнап «1897» деп жазғанмын.

	ӘЙЕЛ: Шеге? (Шоши қарап) Сіз тәрбиелі адам сияқтысыз ғой.

	АЙДЫН: Балалық шалдуарлық қой.

	ЕРКЕК: Аукционға салсаңыз жарты миллион доллар құрамайды. Шегенің кесірі. Бірақ жақындап қалады.

	ӘЙЕЛ: Мәселен, 450 мың доллар шамасы. (Қолын ысқылап) Аз емес.

	АЙДЫН: Жоқжоқ. Сатқалы келгенім жоқ. Рахмет.

	ЕРКЕК: Енді?

	АЙДЫН: Бұл сағаттың қай елден шыққанын білгім келген.

	ӘЙЕЛ (көзін бақырайтып): Швейцария! Қызық. Айдаладағы Азияға қалай тап болып жүр екен?

	ЕРКЕК: Бәлкім, Мәскеуден, тағы бір жерден сатып алған шығар?

	АЙДЫН (қабағын шытып): Жожоқ. Атадан балаға қалған мұра бұл. Сатылмайды.

	ЕРКЕК: Бұрынғы Совет адамының психологиясын түсіну оңай емес.

	ӘЙЕЛ: Басының пайдасын білмейді.

	АЙДЫН: Бұл өмірде сатылмайтын да дүниелер қалған шығар.

	ӘЙЕЛ: Бәрі сатылуда.

	ЕРКЕК: Тарихшы ғалымсыз. Сатылмаған не қалды? Айтыңызшы, зат тұрмақ, адамның өзі де, аузындағы сөзі де...

	АЙДЫН (қабағын шытып): Қойыңыз мистер. мәселен, Күлтегіннің құрметіне арналған руникалық жазуда «Исі түркі халқы үшін түнде ұйықтамадым. Күндіз отырмадым. Қызыл қанымды төктім. Жанымды садаға еттім» деген сөз бар. Осыны сатып алуға дәулет жете ме? Оны бағалай аласыз ба? Жожоқ, мырзам. Қателесесіз. Қалған, бұ дүниеде сатылмайтындар: ар, иман, намыс, аманат, кеткен тарих, өткен өмір...

	ӘЙЕЛ (қолын ербеңдетіп): Жақсы, жетті, мистер Мұсаев.

	АЙДЫН (сабасына түсіп): Кешірерсіздер, бұл сағатта бір әулеттің, бір әулет емесау, күллі елдің тарихы жатыр.

	Қуанышы,қайғысы, мұңы, наласы, шүкірлігі...

	ЕРКЕК: Ғылыми еңбек жазып жүрсіз бе?

	АЙДЫН: Иә, кейінгі ұрпақтың қолына ұстатып кету үшін. Біздің ел кешегі Кеңес кезінде көп адасты ғой.

	ӘЙЕЛ: Иә, ылғи трагедия!

	АЙДЫН: Егемен ел енді оны қайталамаса екен...

	ЕРКЕК: Трагедия? Уақытыңыз болса, бір эпизодын айтып беріңізші. Осы сағатқа қатысты әулетіңіздің тарихын.

	АЙДЫН (ойланып, мұңданып): Айтайын...



	Екінші көрініс

	Сахна қараңғыланып, айналады. Қаңқылдап ұшқан қаз дауысы, қанат сусылы естіледі. Бұл – күзде жылы жаққа бет алған қаздар керуені. Кенет тарс етіп атылған мылтық даусы естіледі. Көш бастап бара жатқан ата қаз құлайды. Қаздардың қаңқылы үдеп, жолынан жаңылып, жанталасып тым-тырақай боп кетеді.

	Сахнада жарық кері жанғанда түрме көрініс береді. Дәулет түрменің тар бөлмесінде жалғыз отыр. Әбден жүдеген, азып-тозған. Бір бұрышқа барып екі бүктетіліп, еңкейіп іргені қазады. Қолына сәбидің жұдырығындай алтын сағатты алады. Жасырып құлағына тосады. Сағаттың тық-тық соққан даусы жүрек дүрсіліндей боп залға тарап жатады. Көрші камерадан тарсылдаған дауыс, тұтқынның айқайы, зары, милицияның әкіреңдегені естіледі. Дәулет отырған камераның темір есіктері сартылдап ашылады. Дәулет дереу сағатты алған орнына жасырады.

	МИЛИЦИОНЕР: Тұтқын Каримов, шығыңыз.

	ДӘУЛЕТ (жиналып): Қазір.

	МИЛИЦИОНЕР: Бол! Тергеуші шақырып жатыр.

	(Дәулет екі қолын артына ұстап милиционердің ал дына түседі. Сол қалпы тергеушіге келеді. Тергеуші жалғыз. Қағаз жазып отыр. Қабырғада Ленин мен Сталиннің портреті ілулі тұр).

	ТЕРГЕУШІ (орнынан тұрып): Так, кел, Каримов. (Қағазды оқиды). Демек, Каримов Дәулет, бұрынғы болыс (шақырая қарап).

	ДӘУЛЕТ: Рас.

	ТЕРГЕУШІ: Шынжыр балақ, шұбартөс бай. Шіріген.

	ДӘУЛЕТ: Атадан қалған, аузын үріп, аяғын сыпырған, ақ адал мал.

	ТЕРГЕУШІ (кекетіп күліп): Ехе, солай де... Жалшылардың, малшылардың баққан малы ол. Иесі солар.

	ДӘУЛЕТ: Байлық та біткен жерге бітеді, азамат тергеуші. Тектілік те солай.

	ТЕРГЕУШІ: Айта түс.

	ДӘУЛЕТ: Бұрын дән түспеген топыраққа шөп шыққанын көрдіңіз бе?

	ТЕРГЕУШІ: Жетет! (Дәулетті айдап әкелген милиционерге ым қағады. Ол қолындағы таяқпен Дәулетті жон арқадан құлаштай ұрады).

	ДӘУЛЕТ: Ах! Балақтағы жаман басқа шықты ма? (Милиционерге ұмтылады. Ол Дәулетті кеудесінен түйіп қап құлатады).

	ТЕРГЕУШІ: Тоқтат! Тұтқын, саған айтам.

	ДӘУЛЕТ (ашынып, милиционерге): Сен әлгі Сәметтің баласы емессің бе?

	МИЛИЦИОНЕР: Не істейін деп ең? Соның баласы...

	ДӘУЛЕТ (орнынан тұрып): Әкең бүкіл елді қан қақсатқан баукеспе ұры еді. Ымм, ұрыдан қарақшы туады деген сол.

	ТЕРГЕУШІ: Отанын сатқан опасыз! Міне, осы сөзің үшін тағы бір статья (жазып). Сәбет милициясын балағаттағаны, яғни жас үкімет мүшесіне жала жаққаны үшін... (Кітап ақтарып) Мына жерде бес статья тұр. Қайсысын қояйын?! Тағы он жыл!

	ДӘУЛЕТ: Қоя бер, шырағым. Қойнықонышың толған статья ғой сенің.

	ТЕРГЕУШІ (өршіленіп): Сен деме! Мен НКВДның жолдас тергеушісі Қарабаевпын. Тұтқын, түсіндің бе?

	ДӘУЛЕТ: Әкең Орынбордан шығып, жаяужалпылап елге жете алмай Тұзтөбенің маңында аштықтан бұралып жатқанда күймеме мінгізіп алып ем. Ауылға келген соң «Дәулет, осы жақсылығыңды ұрпағыма аманат етермін. Балаларым қолыңа су құйып өтер» деп жылаған, жарықтық. Е, заманай десеңші!

	ТЕРГЕУШІ (шатынап): Ол өткен заман. Біз мүлде жаңа адамбыз. Шатыстырмаңыз.

	ДӘУЛЕТ: Сауға керегі жоқ. Статья деген саудаң да керегі жоқ. Жаса бәрін, әділдікпен.

	ТЕРГЕУШІ: Так, Жапонияның шпионы. Алашордашыл Ахмет Байтұрсыновқа әскер үшін деп ат берген... Ол да шпион. Англияның құйыршығы. Біз бәрін білеміз.

	ДӘУЛЕТ: Жапон? Ол өзі қай жерде? Біздің ауылдан алыс па?

	ТЕРГЕУШІ: Қуланба, Каримов.

	ДӘУЛЕТ: Шпионсың? Дәлелің қайда, дәлелің?

	ТЕРГЕУШІ: Дәлел? Жетеді бізде. (Манадан бері әрліберлі қоқаңдап жүріп алған милиционерге ым қағады. Ол көрші есіктен Жәутікті кіргізеді. Жәутік алдында тұрған Дәулетті көріп шошып кетеді. Басы қалтаңдап қоя береді).

	ДӘУЛЕТ (таңданып): Ә, Жәутік. Сен де қамалдың ба?

	МИЛИЦИОНЕР: Жоқ, тұтқын. Ол арлы кедей. Сендей емес.

	ТЕРГЕУШІ: Жәутік Асарбаев, сіз мына тұрған тұтқынды танисыз ба?

	ЖӘУТІК (Дәулетке жалтақтап): Танимын. Немере туыспыз.

	ДӘУЛЕТ (даусын көтеріп): Ағасымын.

	МИЛИЦИОНЕР (Дәулетті таяқпен ұрып): Тоқтат!

	ТЕРГЕУШІ: Арызда жазған сөзіңізді қайталаңыз.

	Ауызша.

	ЖӘУТІК (Дәулетке жаутаңдап): Бұл кісі ұзақ жыл болыс болды... Атақты бай болды... Мәскеу, шетелге барып жүрді. Николай патшаның сілекей алысқан досы.

	ТЕРГЕУШІ: Так, айта түс.

	ЖӘУТІК: Малшы, жалшы ұстады. Мен күймесінің делбесін ұстадым, үш ат жеккен. Ұзақ жыл.

	ТЕРГЕУШІ: Жалғастыр. Жапониямен қандай байланыс жасады?

	ЖӘУТІК (ернін жалап): Соңғы кезде күнде кешке қарай атына мініп жалғыз өзі кетіп қалып жүрді.

	МИЛИЦИОНЕР: Сосын?..

	ЖӘУТІК: Сосын таң ата аты ақкөбік боп терге шомылып оралады. Демек, Жапонияға барып келіп жүрген.

	Әдейі аңдыдым.

	ДӘУЛЕТ: Ә, арам сідік, сайра, сайра, сайдың сауысқаны құсап.

	МИЛИЦИОНЕР: Тоқтат, тұтқын. Жәутік – аса қадірлі куә. Кеңес үкіметінің сенімді адамы.

	ТЕРГЕУШІ: Айта түс.

	ЖӘУТІК: Төрт әйелі бар.

	ТЕРГЕУШІ: Сосын...

	ЖӘУТІК: Кәмпеске болғанда қоңыраулы күймесін мен алдым. Теңдік тиді. Құдыққа мініп барып жүрмін.

	ДӘУЛЕТ (Жәутікке қарап): Қашқанға да, қуғанға да куә, майлықсулыққа бірдей сорлы екенсің ғой. Білсемші... (Жәутікті жағынан бір тартады. Сол жерде милиционер, тергеуші, Жәутік үшеулеп Дәулетті аямай ұрып, жәбірлейді. Құр сүлдесін сүйреп әкеліп орындыққа отырғызады).

	ТЕРГЕУШІ (алқынып): Жапон шпионы екеніңді мойында, кәне!

	ДӘУЛЕТ (қанын жеңімен сүртіп): Ай, сауатсыз неме, Жапон қайда, мен тұратын Бестерек ауылы қайда? (Басын шайқап) Сөзім жоқ.

	ТЕРГЕУШІ: Мойындады. (Жазады). Жапонның құйыршығы. Сәбетті сатқан азғын. Так. Болыс әрі шіріген бай. Мойындады (жазады). Так.

	ДӘУЛЕТ: Әй, тергеуші, мені кедейкепшікті қанады дейсіңдер. Мен оларға жазда сауын, қыста соғым бердім. Асырадым. Ал менің бар байлығымды сұраусыз тонап алған әлгі бәлшибектерің кім сонда?

	МИЛИЦИОНЕР: Өй, оңбаған, бәлшибекке тіл тигізуін...

	ДӘУЛЕТ: Айырмамыз жоқ екен. Мен – қанаушы, олар – тонаушы.

	ЖӘУТІК: Азамат тергеуші, тоқал, тоқалын да ұмытпаңыз. Олар да бөліске түсуі керек.

	ТЕРГЕУШІ: Төрт әйел ұстаған. Әйел теңдігі (жазып) статьясының саны қандай еді? Так, әйел жолдастардың теңдігіне зиян келтірген.

	ДӘУЛЕТ: Төрт әйел алсам қазақтың санын көбейттім.

	МИЛИЦИОНЕР: Қазақ емес, байдың де... Құдай атқан байдың!

	ДӘУЛЕТ (бас шайқап): Дауа жоқ, дауа... Құдай да мейірімі түскен адамды бай да, бағлан да қылады. Атқа да, таққа да мінгізеді. Ей, десеңші!

	ТЕРГЕУШІ (қағазының бетін түртіп): Шпион, 58статья, 2бөлімі. Отанын сатқан опасыз. Болыс, ел қанаған. Бай, төрт қатын алған зиянкес... Так, тағы не қосуға болады? Үкімет адамына жала жабушы пәлеқор... Қой қолыңды! (Дәулетке ақырып) Тез!

	МИЛИЦИОНЕР (көзін ойнақтатып): Жылдам! Саудаң бітті.

	ДӘУЛЕТ (қаламды қолына алып): Сұрағым бар, тергеуші.

	ТЕРГЕУШІ: Сұра.

	ДӘУЛЕТ: Осы күрес бай мен кедейді теңестіреміз деп басталды ғой?

	ТЕРГЕУШІ: Солай!

	ДӘУЛЕТ: Байды құртып, қара табан кедейдің қатарына түсіресіңдер.

	ТЕРГЕУШІ: Солай!

	ДӘУЛЕТ (бас шайқап): Қате жасады. Керісінше кедейкепшікті байдың дәрежесіне жеткізу керек еді. Байды құрт пай! (Нұсқап) Сәлем айт, ана Ленин мен Сталиніңе! Ба ғытының бәрі қате! (Қолындағы қаламын сындырып, тергеушінің бетіне лақтырады. Үшеуі Дәулетке жармаса кетеді. Жығып сап сабайды, тепкілейді).

	ТЕРГЕУШІ (ентігіп): Көсемге, ойбай, ұлы көсемге тіл тигізді!

	ЖӘУТІК (тепкілеп): Балағаттады!

	МИЛИЦИОНЕР: Ату керек, ату!

	ДӘУЛЕТ (ышқына айқайлап): Бай мен бағлан, Алаш пен молда жау. Сонда маңдайының соры бес елі қазаққа кім дос? Қанды қол бәлшибек пе, мыналар сияқты имансыз ұрықары ма? Аа, айтыңдаршы?!

	(Сахна қараңғылана береді. Тық-тық соққан сағат даусы естіледі. Күшейе түседі. Жарық жанғанда «Сотбис» сауда аукционы, Айдын, еркек пен әйел көрініс береді).

	ӘЙЕЛ (бас шайқап): Неткен тағылық?!

	АЙДЫН (басын изеп, мұңайып): Бұл бастамасы ғана.

	ЕРКЕК (ағаш балғаны столға ұрып): 500 мың доллар!

	Сатылады.

	АЙДЫН: Жожоқ. Қымбат мұның бағасы.

	ӘЙЕЛ: Тарихшы ғалымсыз. Жазып жатырсыз ба?

	АЙДЫН (бас изеп): Иә.

	ӘЙЕЛ: Жалғасын айтыңызшы. Сұмдық қой мынау.

	ЕРКЕК (дәмеленіп): Иә, иә, тыңдайық.

	АЙДЫН: Ым, жарайды. Айтайын.

	(Сахна қараңғылана береді. Тұтқында отырған Дәулет көрініс береді. Киімі жыртылған, бетіне қан қатқан. Сарт-сұрт етіп темір есік ашылады).

	МИЛИЦИОНЕР: Тұтқын Каримов, қызың кездесуге келіп тұр. Тез, (сағатына қарап) уақыт 10 минут.

	ДӘУЛЕТ (көзі жарқ етіп қуанып): Қызым... о, шүкірім, қазір... қазір... (Есікке беттейді).

	ҚЫЗ (Дәулетті көріп жылап ұмтылады): Әке... Әке, бармысың?

	ДӘУЛЕТ: Бармын, ботам, (қапсыра құшақтап) үйіші аман ба? (Милиционер қуланып, бір қалтарыстан екеуінің сөзін құлағын төсеп жасырын тыңдайды).

	ҚЫЗ (көзін сүртіп): Аман... Бетіңізге... (Алақанымен әкесінің қан қатқан бетін сипалайды). Киіміңіз... (Жылайды).

	ДӘУЛЕТ: Жылама, күнім. Қайырымымыздан басқа зиянымыз жоқ еді айналамызға. Ақтың отын өшірмес.

	ҚЫЗ: Жәутік аға арыз айдап, үйімізді тағы тінтті.

	ДӘУЛЕТ: Уһ! Қазақтың жақсысы қайсы, жаманы қайсы, айырудан қалдық, қалқам. Аман жүрсең мынау жарық дүниеден сұрарсың. Әкеңнің құнын, айналаңның көз жасын, мұңзарын.

	МИЛИЦИОНЕР (әрі-бері қайқаңдап жүреді): Тұтқын Каримов, (сағатына қарап) үшақ минут уақыт қалды. Тездет. Созба әңгімені! (Сосын бұрынғы тұрған қал тарысына барып құлағын жарға жапырып тың тыңдайды).

	ДӘУЛЕТ (жан-жағына алақтап қарап, сыбырлап): Арпабидай ас екен, алтынкүміс тас екен, қызым, мә, мынау алтын сағат. Нанға ауыстыр, сат. Қарындарың ашпасын, қалқам. (Мұны естіген милиционер қуанып, жауырынын күжірейтіп оңбай қалады).

	ҚЫЗ: Әке!

	ДӘУЛЕТ: Баржоғы осы. Көрсетпе ешкімге. Сенбе, қалқам. Ағайыннан жау шықты. Шешелеріңе сәлем де. Мынау хат (қызының қойнына тығып), Калининге жаз ғам...

	Жоғалтып алма.

	МИЛИЦИОНЕР (шыға келіп): Все! Уақыт бітті. (Қызға) Сен тұр осы арада. Тұтқын Каримов, түс алдыма!

	ҚЫЗ (шырқырап): Әке... (Құшақтап айырылмай) Әке дейм...

	ДӘУЛЕТ: Сабыр ет, қалқам!

	МИЛИЦИОНЕР: Әй, (қызды жұлқылап итеріп) кет әрі. Сен кір, кәне, камераға. (Дәулетті итергіштеп) Бол.

	ҚЫЗ (шырқырап): Әке, қош, қош...

	ДӘУЛЕТ (камераға кіре беріп): Қош, (солқылдап) қайтейін, қош!.. (Камераға кіреді. Есігін сарт-сұрт еткізіп милиционер кілттейді).

	МИЛИЦИОНЕР (ақырып): Шығар, кәне, әкең не берді?

	ҚЫЗ (сағатты жасырған қалпы): Ештеңе, түк те берген жоқ.

	МИЛИЦИОНЕР: Арпаға ауыстыр, бидайға сат деп, а, айт, жаныңның барында! Шығар, кәне.

	ҚЫЗ (шырқырап): Жоқ! Ештеңе де жоқ. Жауыз!

	(Милиционер мен қыз арпалысып төбелесіп жатады. Осы кезде үстеріне полковник кіріп келеді. Орыс ұлтынан).

	ПОЛКОВНИК (ақырып): Сержант, тоқтат! Бұл не сұмдық? Жас қызбен... Арпалысып...

	МИЛИЦИОНЕР: Кешіріңіз, (сасып, жерге кіріп кете жаздап) өзі, мұның өзі кінәлі. Мені жауыз дейді.

	ПОЛКОВНИК (қызға): Сіз?

	ҚЫЗ (тайсалмастан): Әкеме кездесуге келгем...

	ПОЛКОВНИК (иегімен есікті нұсқап): Барыңыз. Кездескен болсаңыз. (Қыз тездетіп шығып кетеді).

	МИЛИЦИОНЕР: Азамат бастық...

	ПОЛКОВНИК (ақырып): Тоқтат! (Жирене қарап) Көргенсіз. Үстіңнен арыз қаптап жатыр сенің.

	МИЛИЦИОНЕР (жыларман болып): Кешіре көріңіз. (Ая ғына жығылып) Соңғы рет.

	(Сахна айналғанда қайтадан «Сотбистегі» көрініс қайталанады).

	ЕРКЕК: Неткен тарих!

	ӘЙЕЛ: Рахмет. (Сағатты айналдыра қарап) Осы күн ге қалай аман жеткен?

	АЙДЫН: Бұл – айсбергтің беті. Түбі тереңде жатыр.

	ЕРКЕК (столды ағаш балғамен ұрып): Бітті. 700 мың доллар. Әкеліңіз қолды. Сатамыз.

	АЙДЫН (күлімсіреп): Жожоқ, қымбат мұның бағасы. ЕРКЕК (ажырайып): Қымбат?

	АЙДЫН: Мына оқиғаны тыңдаңыз. Сіз сонда түсінесіз.

	ӘЙЕЛ (есі шығып): Айтыңызшы. Бәлкім сағатты сол тарихымен қоса сатарсыз.

	АЙДЫН (бас изеп): Көрейік.



	Екінші бөлім

	Үшінші көрініс

	Сахна қараңғыланады. Жарық кері жанғанда Кремль көрініс береді. Сыңғыр қағып куранттар ұрылады. Бүкілодақтық «староста» аталған Калинин кабинеті. Өзі стол басында. Телефон трубкасын орнына қояды. Қағаздарды қарай бастайды. Кейбіріне бас шайқайды. Есік ашылып, ішке көмекшісі кіреді.

	КӨМЕКШІСІ: Сізге...

	КАЛИНИН (қағаздан басын көтеріп): Айта бер, Вася.

	КӨМЕКШІСІ: Кешірерсіз, он күн болды, бір жас қыз кірем деп қоймайды.

	КАЛИНИН (сұраулы өңмен): Қайдан?

	КӨМЕКШІСІ: Қазақстаннан. Хатыңды почтамен жібер десек, көнер емес. Кремль қақпасының алдына түнеп жүр.

	Қайсар.

	КАЛИНИН: Қазақтар ма? (Ойланып) Меңдешев, Құлымбетов, Рысқұлов, иә, иә, бар ғой олардан да үлкен тұлғалар.

	КӨМЕКШІСІ: Ешқайсысына да бармаймын дейд. Тек сізге ғана...

	КАЛИНИН (ойланып): Ендеше кірсін.

	(Көмекшісі шығып кетеді. Ішке қыз кіреді. Бұл – тұтқын Дәулеттің қызы).

	ҚЫЗ (именіп, қорқып): Сәлеметсіз бе?

	КАЛИНИН (орнынан көтеріліп): Сәлемет, қызым. (Қыздың жанына барып, күлімсірей қарап столының алдындағы орындыққа отырғызады). Қай жерден келдің, қызым?

	ҚЫЗ (қорқа соғып): Өзім Алматыда оқимын. ФЗОда.

	Туған жерім – Бестерек.

	КАЛИНИН: Бестерек? (Жардағы картаға үңіліп) Ол қай маңда?

	ҚЫЗ: Кешіріңіз, біздің ауыл картаға түспеген.

	КАЛИНИН: Ә, солай ма? Ал, сабағың қалай?

	ҚЫЗ: Рахмет. Жақсы. Спортпен айналысамын.

	КАЛИНИН: Спортпен? Оо, өте игілікті іс. Спорттың қандай түрі?

	ҚЫЗ: Жүгіру. Жасөспірімдер арасында республика чемпионымын.

	КАЛИНИН (мәз болып): Міне, міне, Совет жастары өзіңдей жігерлі болуы керек. Жанып тұрған жалынды.

	Сонда ғана біз коммунизмге тезірек жетеміз. Әне!

	ҚЫЗ: Жетеміз... Тездетіп...

	КАЛИНИН (мақтап): Әне, көзқарасы да мықты. Демек, саяси сауатты. Дайындығы мол.

	ҚЫЗ: Рахмет.

	КАЛИНИН (әлдене есіне түскендей ойланып, көзілдірігін түзейді): Айтпақшы, шаруа, келген шаруаңды айт.

	ҚЫЗ (жылап қоя береді): Әкемді... Әкемді НКВД қамап тастады, түрмеге...

	КАЛИНИН (абдырап): Сабыр ет, қызым. (Қыздың қолындағы қағазды алып) Арызың ба мынау? Бере ғой.

	ҚЫЗ (өксіп): Көмектесіңізші...

	КАЛИНИН: Қазір. (Қағазды оқи бастайды). Болыс болған, елге медресе ашқан... Ымм. Сосын конфескеде малын кедейлерге өз еркімен таратып берген. Жақсы. Алашордашыл. Әскеріне ат берген... Ымм.

	ҚЫЗ (жылап): Рас. Бірақ ешкімге қиянат жасамаған.

	КАЛИНИН: Түсіндім, қызым. Болыс болса, ол патша дәуірі. Медресе салса, елге білім бергені. Ал «Алашорда» партиясы?..

	ҚЫЗ (терең демалып): Уһ!

	КАЛИНИН: Ұлы Лениннің өзі уставы мен программасы жоқ мұндай партия бола ма деп, «Алашорда» партиясы қайраткерлеріне рақымшылық жариялап, түгелдей жазадан босатқан. Байтұрсынов, Дулатов, Бөкейханов, Қаратаев...

	ҚЫЗ (жаутаңдап, үміті оянып): Қандай жақсы адамсыз...

	КАЛИНИН (қағазды аударып оқиды): Оо, Жапония шпионы депті... (Бас шайқайды) Қиын...

	ҚЫЗ (жылап, ұзын шашын тарқатып, ішінен кішкентай алтын сағатты алып шығады): Кешіріңіз... Мынау... Мынау... (Тізерлеп жылжып) Сізге сый лығым. (Қалтырап, дірілдеп) Әкем Жапония шпионы емес... Алыңызшы. Ол тіпті Жапонияның қай жерде екенін де білмейді... Жала. Жәутік дегеннің жаласы... Құтқ арыңызшы? (Қыз Калининнің аяғының астына жете бере етпеттей жығылады. Алтын сағат домалап кетеді). Осыдан басқа ештеңеміз жоқ. Түгіміз де жоқ!

	КАЛИНИН (орамалмен көзін сүртіп): Тұр, қызым, тұр. (Қолтықтап орындыққа отырғызады. Қайғырып бас шайқайды. Сағатты әкеліп қыздың қолына ұстатады). Өзің ал, өзіңе сыйладым. Құтқарайын әкеңді. Қайсарлығың үшін. Адалдығың үшін. Өрлігің үшін. (Жазады. «Немедленно освободить! Калинин»). Міне, қызым, тез жет. Бестерекке. Әкеңді алып шық түрмеден.

	(Сахнада дала қосы. Шабылған жер, үйілген шөп көрінеді. Алыстан машина дауысы естіледі. Бес-алты комбайншы мен бригадир тұр).

	БРИГАДИР (даусын көтеріп): Жолдастар, бидай орудан, оны Отан қамбасына құюдан осы аптада бәйге басын бермедік. Партком хатшысы өз қолымен социалистік жарыстың жүлдегерісіңдер деп бес қызыл жалаушаны табыс етті.

	(Комбайншылар қуанысып алақан ұрады). КОМБАЙНШЫЛАР: Бәрекелді!

	– Адал еңбек ақталды!

	– Социалистік жарыс деген сол!

	БРИГАДИР: Енді осы жалаушаны табыс етуге рұқсат етіңіздер. Досыбаев (жалаушаны тапсырып, бетінен сүйеді). Қаменов (әлгі іс-әрекет қайталанады).

	Таңатаров... Сейтжанов... Есенов...

	ЕСЕНОВ (көзіне жас алып): Ризамын еліме. Еңбегімді бағалады. Брежневке рахмет! (Бәрі қуанысып, күлісіп жатады).

	(Жалауша бір бидай тасушы шопырға жетпей қалған. Ол – Аманжол. Істі болған. Тентектеу. Бірақ еңбек озаты).

	АМАНЖОЛ (бригадирге алая қарап): Маған қайда, бригадир?

	БРИГАДИР (күмілжіп): Енді... жеткені осы болды.

	АМАНЖОЛ (шақылдап): Тап біреуін. Машинама мен де байлап жүрем. Қызыл жалауды!

	БРИГАДИР (қабағын шытып): Қой, шырақ. Өзің бұрын істі болғансың. Ойласайшы.

	АМАНЖОЛ: Сотталсам, адам қатарынан шықтым ба? Онда неге бидайды сеніп тасытасыңдар? (Жалауша алған бес комбайншы бір-бірден қолына ұстап қызықт ап тұрған). Бұлар бидай орса, мен тасыдым. Әкел маған! (Шетте тұрған бірінің қолындағы жалаушаны жұлып алады). Менікі!

	НҰХ (жалаушадан айырылып қалған комбайншы): Бермеймін. (Тура ұмтылып) Әкел өзіме! (Алыса кетеді. Төбелес басталады. Бригадир мен өзге комбайншылар арашаға түседі).

	АМАНЖОЛ (арпалысып, қызыл жалаушаны әрлі-берлі алып қашып): Менікі дедім... Социалистік жарыс ортақ.

	Жалау ортақ.

	НҰХ (төбелесіп жүріп): Әйеліме, балаларыма мақтанып... көрсетейін десем...

	(Бригадир бастап, қалған бес комбайншы қостап, Аманжолды сабап, қолындағы қызыл жалауды тартып алады. Осы кезде гудок беріп кеп жеңіл машина тоқтайды).

	БРИГАДИР (алақ-жұлақ етіп): Бастық. Ескен Мұсаевич... Тыныш.

	АМАНЖОЛ (көзін сүртіп): Тартып алды...

	ЕСКЕН (басын шайқап): Жеткен жеріміз осы болдыау!

	(Сахнада қарлы боранның өршілене соққан дауысы. Көше көрінісі. Әрлі-берлі жүргіншілер. Жұтаң тірлік. Жүдеу өң. Поезд ышқынады. Гудок берген, сосын қозғалған доңғалақ үні естіліп жатады. Екі-үш әйел көшеде сауда жасап тұр. Жүдеп-жадаған қыз келеді. Соңында екі ұры аңдып жүр).

	БІРІНШІ ҰРЫ: Міне, мына қыз Москваның поезынан түсті.

	ЕКІНШІСІ: Осыдан басқа ештеңе ілікпеді.

	БІРІНШІСІ: Қолында заты жоқ.

	ЕКІНШІСІ: Ақшасы бар шығар.

	БІРІНШІСІ: Ұр басынан.

	ЕКІНШІСІ: Сыпырып алайық.

	ҚЫЗ (байқап қап): Аға, түгім де жоқ. Бір айдан бері...

	БІРІНШІСІ (пышағын тақап): Шығар тез!

	ЕКІНШІСІ: Не бар қалтаңда?

	ҚЫЗ (арпалысып): Ашпын. Түгім жоқ. Жібер!

	(Бірінші ұры қызды ұрып құлатады. Сауда жасаған әйелдер көрмеген болып теріс айналады).

	БІРІНШІСІ (қыздың қойны-қонышын тінткілеп): Жоқ, түгі жоқ.

	ЕКІНШІСІ (қағазды суырып алып): Мынау не қағаз?

	(Осы кезде милицияның ысқырығы естіледі. Жүгірген аяқ дыбысы шығады).

	БІРІНШІСІ (асығыс): Таста. Милиция!

	ЕКІНШІСІ: Қаш! (Қағазды лақтырып тастап тұра қашады).

	(Екі ұрыны айналдыра қуып, милиция ысқырған қалпы сахнадан бірер мәрте өтеді. Сатушы әйелдер әлгілерді «анда қашты», «мында қашты» деп жөн сілтеген болады. Қыз басын көтеріп, желмен жылжып бара жатқан қағазға жармасады. Солқылдап жылап жібереді. Әйелдердің қасына келеді. Аш. Қалтасын қарайды. Тамаққа қарап жұтынады. Көзімен ішіп-жеп барады).

	БІРІНШІ ӘЙЕЛ: Сорлы. Әрең арашалап қалдық.

	ЕКІНШІСІ: Өңшең баукеспе қаптап жүр.

	БІРІНШІСІ: Ал, тоғаш ал. Ақшаң бар ма?

	ҚЫЗ (бас шайқайды, теңселіп тұр): Жоқ. Апа... (Бұрымын ұстайды. Алтын сағатты сыртынан қысып қояды. Осы кезде сахна сыртынан әке даусы естіледі).

	ӘКЕ ДАУСЫ: Арпабидай ас екен, алтынкүміс тас екен, қызым, Мә, мынау алтын сағат. Нанға ауыстыр, сат. Қарындарың ашпасын, қалқам.

	ҚЫЗ (сыбырлай сөйлеп): Шешелерім, бауырларым бар ғой, олар аш отыр. Әке... әке... Енді шығасың түрмеден, әке... Сосын тойынамыз, той жасаймыз.

	ЕКІНШІСІ: Есі ауысқан ба? Сорлы, әке дейд...

	БІРІНШІСІ: Мә! (Қолына кішкентай тоғаш ұстатып) Бар. Жоғал тез. Өзіміз әрең күн көріп отырмыз. Қаптаған қайыршы.



	Төртінші көрініс

	Қыз әкесі жатқан түрмеге келеді. Түсі суық, әскери киімді адамдар көрініс береді. Қыз ілгері басады. Сахна айналады. Қаракөлеңкелеу жерде көп тұтқын сап түзеп тұр. Ит арсылдайды. Қысқа-қысқа бұйрық естіледі. Машина даусы шығады. Қыз бұрышта тығылып тұра береді.

	ДАУЫС: Тұтқын Жақаев. 58статья, 2бөлімі. Ату жазасына бұйырылған.

	– Осында.

	– Тұтқын Ахметов.

	– Осында.

	– Тұтқын Иванов.

	– Осында. (Ит арсылдап, әлдекім ақырады. Машина даусы етіледі). – Тұтқын Ерсариев.

	– Осында.

	– Тұтқын... (Дауыс көмескіленіп барып сәл үзілістен кейін қайтадан бел алады). Мініңдер машинаға! Тез. Кәне, бол! (Ит арсылдайды. Тұтқындар үн-түнсіз бір-бірімен құшақтасып, қоштасып сахнадан кете бастайды. Сахна айналғанда қыз тергеушінің алдында тұрады).

	ТЕРГЕУШІ: Жолдас тергеуші Қарабаев тыңдап тұр.

	ҚЫЗ (баяу дауыспен): Жолдас тергеуші Қарабаев, әкем... әкеме келдім.

	ТЕРГЕУШІ: Кім әкең? (Шақшиып) Өй, әкең... Қол тимей...

	ҚЫЗ: Әкем Дәулет Каримов осында жатыр.

	ТЕРГЕУШІ (одан әрмен шақшиып): 58 статья, 2бөлімімен сотталған болыс, бай, сатқын, шпион...

	ҚЫЗ (ерегесіп): Ол бәрібір менің әкем.

	ТЕРГЕУШІ: Сондай адамнан туған сен қайтіп оңайын деп ең? Шық, айда!

	ҚЫЗ: Шықпаймын. Әкем қайда? (Қалтасынан қағазды шығарып).

	ТЕРГЕУШІ: Әкең 58 статья, 2бөлім, болыс, бай, сатқын, шпион есебінде сотталған. Өмір бойға. Хат жазысу, хабарласу құқынан айырылған.

	ҚЫЗ (шырқырап): Қашан?

	ТЕРГЕУШІ: Айқайлама! Бұл – Сәбет мекемесі. Әкең үйі емес.

	ҚЫЗ (көзі тұтанып): Қашан дейм?!

	ТЕРГЕУШІ: Он күн бұрын. Сібірге айдалған. Шық, айда (кеудесінен түйеді).

	ҚЫЗ (арпалысып): Міне, мынау Калинин қол қойған қағаз. Оқы, жолдас тергеуші Қарабаев.

	ТЕРГЕУШІ (қағазды қолына алып шошып кетеді): Калинин! Ойбай, не дейд?! (Қалтырап-дірілдеп) «Немедленно освободить!» Құрыдық. Қайда әлгілер? (Қызға) Кел, қарындасым, келе ғой. (Жаны қалмай жалбақт ап) Жұмыс ауыр. Бас көтертпейді. Су ішші. (Графиннен су құйып аузына тосады). Әй, баламысың деген, бірден солай демейсің бе, Калининнен! Все! (Жанталасып) Қай да әлгілер? (Жан-жаққа жалақтап) Қайда құрыған?!

	ҚЫЗ (жаймен, талықсып): Әкем... әкемді босатыңыз.

	ТЕРГЕУШІ (әрлі-берлі жүгіріп): Қайда кеткен? Иттер! Дүние не болып кетті? Ойпырай, тура Мәскеуден! «Немедленно освободить!» Все!

	ҚЫЗ: Калининнен.

	ТЕРГЕУШІ: Өзің бардың ба? Өзің?

	ҚЫЗ: Кремльге. Өзім, өзім бардым.

	ТЕРГЕУШІ (жағымпазданып): Ақсақал «айналайын» деді ме?

	ҚЫЗ: Деді. Сіздердей емес. Аса мейірімді екен.

	ТЕРГЕУШІ: Опырай, а, рас па? (Осы кезде алыстан үздіксіз атқан мылтық дауысы, иттердің арсылдап үргені, тұтқындардың шыңғыра құлағаны естіледі. Қыз құлағын баса қалады. Отырған орнында еңкейе береді. Орыс азаматы есіктен енеді).

	ОРЫС АЗАМАТЫ (тергеушіге): Жәй шақырдыңыз ба?

	ТЕРГЕУШІ (жұлып алғандай): Жәй емес! (Қызды нұсқап) Каримовтың қызы.

	ОРЫС АЗАМАТЫ: Ал. Әлгі алашордашыл ма?

	ТЕРГЕУШІ: Мәскеуден (сұқ саусағымен төбені нұсқап) келіп отыр. Тура Калининнен. Міне, қағазы. Сен де тергеушісің.

	ОРЫС АЗАМАТЫ (түсінбей): Сосын?..

	ТЕРГЕУШІ: Мен асығыспын. Прокуратура шақырып жатыр. (Жанталасып біресе бөркіне, біресе папкасына жармасып) Кеттім. Өзің түсіндір. Все!

	ОРЫС АЗАМАТЫ (қағазды оқып): Немедленно освободить. Калинин! Ахх! (Столға отыра қалады). Не дейд?!

	ҚЫЗ: Босатыңыз әкемді.

	ОРЫС АЗАМАТЫ: Ах! Біз оны он күн бұрын атып жібердік қой! (Қолы дірілдеп, қағаз қалтырап) Осыдан тура он күн бұрын. Алашордашылармен бірге!

	ҚЫЗ (шырқырап): Әке! (Құлай кетеді). Әке, не деп тұр мынау, әке! (Қаңқылдаған қаз даусы, қанат сусылы естіледі. Мылтық тарс етіп атылады. Дүркіреп ұшқан, қаңқылдаған қаз даусы алыстай береді).

	(Айдын есейген. Жалғыз өзі. Ойлы қалпы. Қаңқылдаған қаз даусы естіледі. Аспанға қарайды, күрсінеді. Қолына күрегін алады. Ілгері жүріп алтын сағатты жасырған жерге келеді. Жалғыз терек өсіп тұр. Айналасына көз тігеді. Осы кезде алыстан поездың гудок бергені, доңғалақ тарсылы, иттің арсылдай үргені, қыздың шыңғыра жылағаны, атылған мылтық үні естіледі. Айдын терек түбін жәймен қаза бастайды).

	АЙДЫН (өз-өзіне): Алматыдан келгенімше күткен шығар мені. Оқу бітіріп... Әже, сенің аманатың ғой. Әулетіміздің бойтұмары ғой. Енді өзіммен бірге ұстармын. (Елеңдеп) Мынау ақтиін бе, тішт, сенің атаңнан қалған мұра емес. Аулақ! (Қаза береді. Қарға қарқ етеді). Қара қарға? Бұл не ғып жүр? Сен де дәмелісің бе? Жоғал әрі. (Қолымен үркітіп) Қой. Қарқылдауын. Кәрі мыстан. (Күліп) Айда, бар. Кеселдік жасама. (Шұңқырды қаза түседі). Міне, (еңкейіп) орауы көрінді. Мынау – «Құран». Жарықтық апам дүниеден озғанда көпшігінің астынан алғанмын. (Сипалап бауырына басады). Оны былай қоя тұрайын. Мынау – алтын сағат. (Қолына алады. Құлағына тосады. Тық-тық даусы күшейе береді. Өзі жарыққа шағылысып жарқ ете қалады). Даусын қарашы. Жүріп тұр. Тықтық, тықтық, тоқтамапты. (Осы кезде дауыл ұйытқып өтіп, Айдынның жан-жағын мұнар басады. Селдір тұман. Өзі таң-тамаша қалып айналасына қарайды). Бұл не? Дауыл ма, тұман ба? (Жыланның аш өзектен ысқырған үні естіледі).

	ЖЫЛАН: Әй, Айдын, таста алтын сағатты. Жеті жыл көз ілмей бақтым. Менікі!

	АЙДЫН (басы қайқаңдап тұрған әбжыланға қарап): Бақсаң қайтем? Бұл – аманат. Нағашы атамдікі. Әжеме берген.

	ЖЫЛАН: Алтынның жылуына жеті жыл бойы жылындым. Онсыз өлем. Әкел бері.

	АЙДЫН: Жоғал әрмен! (Сағатты ала сала қашады. Сол кезде алдынан үш-төрт пері қызы қоршай кетеді. Музыка ырғағымен Айдынды ортаға алып билейді. Сықылық атып күледі. Назданып, майысып құшақтайды. Мойнына асылуға ұмтылады).

	ПЕРІ ҚЫЗДАРЫ: Жолыңды тосып сарғайдық қой.

	– Сұлу жігіт.

	– Бер бізге алтыныңды!

	– Кетейік қол ұстасып!

	– Салайық сайранды!

	– «Құраннан» қорқып жолай алмай қойғанбыз.

	– Қазынаңа!

	АЙДЫН (өң мен түстің ортасында қалған): Пері? Перінің қыздары? (Қашып, бірақ пері қыздары орталарынан босатар емес). Құран қайда? Құран?

	ПЕРІ ҚЫЗДАРЫ: Қайтесің «Құранды»?

	– Кел бізге.

	– Ғашықпыз саған.

	– Сұлу жігіт.

	АЙДЫН (жанталасып): Аулақ. Аулақ менен!

	(Осы кезде Айдынның қолындағы алтын сағат жарыққа шағылысып жарқ ете қалады. Қызылды-жасылды көйлегі тобық қаққан цыган қыз пайда бола кетеді. Келе пері қыздарымен шаштасып төбелеседі).

	ЦЫГАН ҚЫЗ: Айдын, Алматыда алақаныңа қарап бал ашқам. Бай боласың дегем. (Пері қыздарымен төбелесіп жүріп, ентігіп) Есіңде ме?

	АЙДЫН: Есімде.

	ЦЫГАН ҚЫЗ: Ендеше, бөліс! Жарты ақшасы менікі! (Пері қызын шашынан сүйреп, теуіп) Мә, саған! Кәззап!

	Перімін дейд. Мен адамның перісімін.

	ПЕРІ ҚЫЗДАРЫ: Қашайық!

	– Құтылайық.

	ЦЫГАН ҚЫЗ: Айдын, маған бай бол! Сонда бүтін алам!

	(Осы кезде әбжыланның ысқырығы естіледі. Пері қыздары ғайып болады).

	АЙДЫН: Есіттің бе?

	ЦЫГАН ҚЫЗ: Бұл не?

	АЙДЫН: Әбжылан.

	ЦЫГАН ҚЫЗ: Не сұрайд?

	АЙДЫН: Алтын сағатты.

	ЦЫГАН ҚЫЗ (қорқып): Енді қайттім?

	АЙДЫН: Мықты екенсің, жең соны. Жыланды. Сосын көрерміз.

	(Осы тұста цыган қыз жоқ болып кетеді. Дауыл ышқына соғады. Мыжырайған телпегі бар бір шал көрінеді. Ол да асыққан сыңайлы, ентіккен. Келе Айдынның қолына жармасады).

	ШАЛ: Ой, бауырым. Келші құшақтап көрісейік.

	АЙДЫН (қашқақтап): Кімсің? Айт, кімсің сен?

	ШАЛ: Танымай қалдың ба, атаңмын.

	АЙДЫН: Ата? Менің Дәулет атам ба? Нағашы атам?

	ШАЛ: Жожоқ. Ағайынбыз, бір туған бауырмыз. Жәутік атаңмын.

	(Осы кезде әбжыланның ысқырығы, пері қыздары мен цыган қыздың бажылдасып төбелескені, қарғаның қарқылдағаны естіліп жатады).

	АЙДЫН (ышқынып): Жәутік! Әжем айтқан.

	ШАЛ: Әжең – менің жеңгем. Жарықтық, жақсы адам еді.

	АЙДЫН: Жауыз! Атамды түрмеге қаматқан сен!

	ШАЛ: Мен емес!

	АЙДЫН: Аттырған сен!

	ШАЛ (жанталасып): Мен емес! Заман! Сондай заман!

	АЙДЫН (тістеніп): Заман! Заманға жауып құтылмассың. Заман сендерге туғаныңды сат, ұстап бер, қамат деді ме?

	ШАЛ: Жоғарыдан сондай нұсқау болды!

	АЙДЫН: Арын сатқан алаяқ. Әлі бар екенсің ғой. Құзғын қарғамен құрдас екенсің ғой. (Жағасына жармасады) Бүкіл әулеттің көз жасы үшін... Қайғымұңы, зары үшін...

	ШАЛ (арпалысып): Түп тамырымыз бір.

	АЙДЫН: Ә, солай де!

	ШАЛ: Жамылған көрпеміз ортақ.

	АЙДЫН: Есіңе түсті ме?

	ШАЛ: Әкел алтын сағатты. Давай, бер!

	АЙДЫН (түйіп жығады): Кет әрі, нәлет!

	(Осы кезде сахнаның екі жағынан ақ киім киген әйел және ер адамның елесі пайда болып, жүгіріп қарама-қарсы өтеді. Бұл әжесі мен нағашы атасы Дәулеттің елесі. Осы көрініс екі мәрте қайталанғанда дауыл да, жанталасқан дауыстар да, Жәутік те жоқ болып кетеді. Айдын сахна төрінде алтын сағатты қолына ұстап тұр. Еңкейіп, жерден Құран кітабын алады. Сағаттың даусы күшейе түседі.

	АЙДЫН (таңғалып, бас шайқап): Өңім бе, түсім бе бұл?

	(«Сотбис» сауда аукционындағы кәнігі көрініс).

	АЙДЫН (әйелге қарап): Кешірерсіз, кофені қайталайсыз ба?

	ӘЙЕЛ (селк етіп, терең ойдан оянып): Не? Не дедіңіз?

	АЙДЫН (жымиып): Кофе, мүмкін болса сүтпен.

	ЕРКЕК: Әрине, қымбатты мистер Мұсаев.

	ӘЙЕЛ (кофе құйып жатып): Кешірерсіз. Мен ғұмыры мұндай тарихты естіп көрмеппін.

	ЕРКЕК: Таңтамаша қалдық. Неткен жаны сірі еді бұрынғы Кеңес халқының?!

	ӘЙЕЛ: Ағылшындар француздармен болған 100 жылдық соғыста да мұндай сұмдықты бастан кешпеген.

	АЙДЫН (кофені ұрттап): Рахмет! Соншама азаппен... Иттің өзі шыдамай шынжырына асылып өлер қорлықпен... Егемендікке енді жеттік қой.

	ЕРКЕК: Ғажап!

	ӘЙЕЛ: Әжеңіз нағыз ержүрек, ұлы адам екен. Героиня.

	ЕРКЕК (бас изеп): Дәл солай!

	ӘЙЕЛ: Атаңыздан осы алтын сағат. Ал, өмір бойы совхоз директоры болған әкеңізден қандай мұра қалды?

	ЕРКЕК: Иә, соны айтыңызшы?

	АЙДЫН (кейсін сырт еткізіп ашып, кішкене қызыл жалаушаны шығарады): Міне, осы. Баржоғы сол!

	ӘЙЕЛ (қолына ұстап айналдырып): Қызыл жалауша.

	ЕРКЕК: Осы құйттай қызыл матаның күші бүкіл КСРО халқын ықтырып ұстауға жетті. Сталинді культке жеткізген, Хрущевқа жүгері ектірген, Брежневтің төсіне металлом үйдірген әсіре марапат пен осы қызыл жалау еді ғой.

	АЙДЫН: Рас. Шыны сол.

	ӘЙЕЛ: Мұны да сатасыз ба?

	ЕРКЕК: Сағатты сатсаңыз сауданы бірден бір миллион доллардан бастаймыз (столын ағаш балғамен тарс еткізіп бір ұрады).

	АЙДЫН: Жоқ! Кешірерсіздер. Тарих сатыла ма? Ана аманаты саудаға түсе ме? Деньги закончатся, а позор останется, дорогой! Бұл алтын емес! (Сағатты қолына ұстап) Бұл тек қызыл жалауша емес. Отбасының да емес, күллі Отанымыздың тарихы. Тағдыры. Кешкен ғұмыры, шеккен бейнеті. Жұқа бағы, қалың соры. («Сотбис» қызметкерлері айналған сахнамен қоса жылжып көзге көрінбей кетеді. Ортада Айдынның жалғыз өзі қалады). Жылтыраған таңсықтың бәрін сыртқа тасыдық. Жетер енді! Соңымыздан еркіндіктің ерке самалына кеуде тосқан жас ұрпақ, жасампаз ұрпақ өкше басып келеді. Олар алтынды көріп азбағай, қызылды көріп тозбағай! Ал (сағат пен жалаушаны ұстап тұрып) бұлардың ендігі орны мұражай. (Қаңқылдап ұшқан қаз дауысы естіледі. Айдын аспанға қарайды) Қараша қаздар қайтып барады. Туған жерін қимай. Сап түзеп. Ендігі жерде беймезгіл атылған мылтық дауысы естілмегей. Көшбасшысы аман болғай!

	Шымылдық





ӘБУТӘЛIП ӘПЕНДI


	Екi актiлi, төрт көрiнiстi трагикомедия

	Кейiпкерлер:

	1.ӘБУТӘЛIП ӘПЕНДI – қарт, дiндар

	2.ЕДIРЕЙ МАТОВИЧ – тұрақмекенi белгiсiз, маскүнем

	3.АНФИСА – айырылысып кеткен әйелi

	4.ИТЕМГЕН – Едiрей Матовичтiң досы

	5.ҚҰТЫМ САЛАҚБАЕВИЧ – райком хатшысы

	6.СӘЛIМ СӘКЕНОВИЧ – мәдениет бөлiмiнiң бастығы

	7.ЕСКЕН – тележурналист

	Екi жiгiт



	Бiрiншi акт

	Бiрiншi көрiнiс

	Дала. Мезгiл күз айы. Ауыл қорымы. Күмбездi, жаңадан салынған зират ерекше көзге түседi. Тек сырты ғана әктелмеген. Зираттың бас жағында Әбутәлiп әпендi дұға оқып отыр.

	ӘБУТӘЛIП ӘПЕНДI (аят сөзi, дауыстап): Сұбұхан раббилға затигими асипу, У саллам, аль мүрсалим алхамды билляй раббилға ләмин! Әбутәлiп әпендi Насыреден баласына осы дұғамды бағыштадым. Жаны жәннатта, жатқан жерi жарық боп пейiште нұры шалқығай. Аллауакбар. Тие берсiн. (Бетiн сипап, жүрелеп барып орнынан көтерiледi. Шалбарының тiзесiн қағады. Зиратты сипайды, Кемсеңдейдi). Қос құлыным тiрi болса, өзiме өзiм зират салып, дұға бағыштамас едiмау. Қайтейiн. Уh, Алла (белiн ұстап) былтырғыдай шойырылып қалмасам жарады. Қолдағы екiүш жандыққа да баскөз болатын кiсi жоқ.

	(Осы кезде сахнаның сыртынан екi адамның даурығып сөйлегенi, гармонға қосылып салған әнi естiледi).

	– Бабу ненасытную, стерву неприкрытую,

	 Сколько раз я спрашивал: «Хватит ли, мой свет?»

	 А ты всегда испитая, здоровая, небитая,

	 Давала мне водку, и кричала: «Еще нет!»

	– Ии кричала: «Еще нет!»

	(Сахнаға қолтықтасқан Едiрей Матович пен Итемген шығады. Қызғын. Едiрейдiң қолында гармон, иығына асқан сөмкесi бар. Iшiнен ара, балға, балта секiлдi құралсаймандар көрiнiп тұр, Итемгеннiң қолында шелек, күрек.

	Аузында темекi).

	ИТЕМГЕН: Ии кричала: «Еще нет!» (Билеп жiбередi).

	ӘБУТӘЛIП: Жаратқан ием, пәлежәле, қауiпқатерден өзiң сақтай гөр.

	ЕДIРЕЙ (гармонын құлаштай созып): Итемгенчик, сұмдық ақын емеспiн бе, а?

	ИТЕМГЕН: Ех, Едiрей Матович, ғажапсың. Музыкант, ақын, (көрсетедi) екi қолы бiрдей шынтағына дейiн алтын шебер. (Жұдырығын түйiп) Әншi! Дабай, ән баста.

	ЕДIРЕЙ: Әйелiме шығарған әндi ме?

	ИТЕМГЕН: Давай, әйелiңе шығарғанды.

	ЕДIРЕЙ: Қай әйелiме?

	ИТЕМГЕН: Соңғысына.

	ЕДIРЕЙ: Бұрынғыларына шығарғанымды онсыз да ұмытып қалдым. Әннiң аты – «Аяулым Анфисаға».

	ИТЕМГЕН: Анфиса әйелiңнiң несi, аты ма?

	ЕДIРЕЙ: Әйелiмнiң аты. (Бас бармағын шошайтады) О, оның фигурасын көрсең, прямо күндiк жерден талып жығыласың. (Көрсетедi) Бөксе, мықын. Қытығы қандай. (Итемгендi қытықтап көрсетедi) Битiп қалсаң болды, (саусағын шошайтып) анадай жерге атып кетедi, от ол сондай.

	ИТЕМГЕН: Битiп қалғанда (бұл да Едiрейдi қытықтайды) анадай жерге секiрiп кететiн болса әйелiме мен де ән шығарар ем. Битпек түгел (жұлмалап көрсетедi) битiп қалсаң да былқ етпейдiау, былқ етпейдi. Ондай әйелге есiл азабым, ән шығарып. (Түңiлiп қолын сермейдi).

	ЕДIРЕЙ: Жаз шыға кетем осы ауылдан. Сонда саған да ән шығарып кетемiн. Досым, күл көсеп, пеш салысқан «Итемгенчикке» деп. Во, өзiң айтып жүресiң.

	ИТЕМГЕН: Шынымен кетесiң бе, менi тастап? (Екеуi құ шақтасады). Сенен басқа менi мұнда ешкiм түсiнбейдi.

	Абсолютно! (Еңкiлдейдi).

	ЕДIРЕЙ: Қайтейiн, бауырем (көңiлi босап).

	ИТЕМГЕН: Жазға дейiн бiр жөнiн табамыз. Давай, ән сал.

	ЕДIРЕЙ (гармонын созып): «Аяулым Анфисаға» ма?

	ИТЕМГЕН: Иә, «Алыстағы Анфисаға».

	ЕДIРЕЙ: А бог с тобой, с проклятою, с твоею верной клятвою,

	 О том, что будешь ждать меня ты долгие года.

	ИТЕМГЕН (Едiрей екеуi гармонның сазына қосылып билеп): Будешь ждать меня ты, Анфиса, долгие года.

	ЕДIРЕЙ: Молодец, Итемгенчик. «А ну тебя, патлатую, тебя саму и мать твою! Живи себе как хочешь – я уехал навсегда!»

	ИТЕМГЕН (қолын сермеп): Анфиса, я уехал навсегда! Дәспидания!

	ӘБУТӘЛIП (дауыстап): Ау, шырақтарымау, зираттың жанына кеп жынойнақ салғандарың қай сасқандарың?

	ИТЕМГЕН: Ассалаумағалейкөм, ақсақал. (Қолын алады). Бұл сасқанымыз емес.

	ЕДIРЕЙ: Ассалау, қақсақал (қолын ұсынады).

	ӘБУТӘЛIП (елемей): Әлде тасқандарың ба? (Итемген жауап таба алмай иығын қиқандатады). Iлкi көргенде перi екен деп қалып ем.

	ИТЕМГЕН: Ой, ақсақалай, жыншайтан зиратқа жолаушы ма едi.

	ӘБУТӘЛIП: Өздерiң құсағандар болмаса.

	ЕДIРЕЙ (Итемгенге): Қақсақал не деп тұр. Пешiм түтiн тартпайды дей ме?

	ИТЕМГЕН: Жожоқ! Зираттағыларды оятып жiбересiңдер. Өлең айтпаңдар, би билемеңдер, гармондар ыңды аш иттей ұлытпаңдар дейдi.

	ЕДIРЕЙ (көзiн көлегейлеп зиратқа қарайды): Мына тұрған зират па? Мен манадан үй екен деп тұрсам. Бiздiң бастық Сәлiм Сәкеновивтiң үйiнен аумайды ғой, құдды соның үйi. (Қолымен көрсетiп) Жанындағы кiшкентайы сенiң тоқал тамың секiлдi.

	ӘБУТӘЛIП: Неге ұқсатсаң да бiздiң қауымның зираты осы, шырағым.

	ИТЕМГЕН (бетiн сипайды): Жатқан жерлерi жарық болсын. Бiз де жандарыңа барып бiр күнi жалп етiп жата кетермiз. (Едiрейге қарап) Давай, сен де сипа бетiңдi.

	ЕДIРЕЙ (бiр қолымен аузын сипайды): Ассалау.

	ИТЕМГЕН: Вот так. (Әбутәлiпке) Ақсақал, зират басынан не iздеп жүрсiз?

	ӘБУТӘЛIП: Не жоғалтып жүр дейсiң, жетпiске келгенде. (Нұсқайды) Мына жатқан марқұм кемпiрiм. Соған дұға бағыштап жүрмiн.

	ЕДIРЕЙ (Итемгенге): Қақсақал не дейдi?

	ИТЕМГЕН: Қақсақал емес, ақсақал де. Кемпiрiм – өлген. (Қос алақанын жайып көрсетiп) Соған дұға, аят оқып жүрмiн дейдi.

	ЕДIРЕЙ: Әә, бiлем, өлең айтып жүр екен ғой. Кемпiрiн мақтап. Давай, мен қостайын. (Гармонын созады. Әбутәлiп екi құлағын қолымен басады).

	ИТЕМГЕН (гармонға жармасып): Ойбай, қой, ол қостауға көнетiн ән емес. (Әбутәлiп қолын қорқа соғып құлағынан алады).

	ӘБУТӘЛIП: Ал, балалар, жүздiң затын бiлгенше бiрдiң атын бiл деген. Кiм боласыңдар, қайдан жүрсiңдер?

	(Үшеуi де зират жанына отырысады).

	ИТЕМГЕН (Едiрейдiң иығынан ұрып): Шыбын жанын мен дегенде бөз шүбереке түйген досым Едiрей Матович.

	ӘБУТӘЛIП: Едiрей?

	ИТЕМГЕН: Иә, Едiрей. Қарашы, ақсақал, өзi үрiккен түйедей едiрейiп тұр емес пе? Әә (күледi).

	ЕДIРЕЙ (шамданып): Ну, Ит, қойсаңшы.

	ИТЕМГЕН (елемей): Ал пеш салуға келгенде, мұның алдына түсетiн жер бетiнде бiрдебiр шебер жоқ. Прямо, (қолын бiлегiне дейiн көрсетiп) бiлегiне дейiн алтын.

	ӘБУТӘЛIП: Матыш пеш салады де.

	ИТЕМГЕН: Салғанда қандай! Бұл салған пешке отын қажетi жоқ. Тамыздығының өзiақ үйдi жандырып жiбередiау, жандырып жiбередi.

	ӘБУТӘЛIП: Ал, жол болсын.

	ЕДIРЕЙ (жұлып алғандай): Жолаяқ сiзден болсын, қақ... жоқ, ақсақал.

	ӘБУТӘЛIП: Әй, мынау Матыштың төбесi дұрыс тесiк қой.

	ИТЕМГЕН: Ойбуй, ақсақал, бұл деген жолаяқ, сыйаяқ, жолашар, тоқымқағар, алып жiбер, қағып таста, жөңкiтiп жiбер дегендi осында келгенге дейiн жаттап алған. Зулатып тұр.

	ӘБУТӘЛIП: Е, бәрекелдi өзiмiздiң бала екен ғой.

	ИТЕМГЕН: Менiң есiмiм – Итемген, ақсақал.

	ӘБУТӘЛIП: Итемген?

	ИТЕМГЕН: Әкем жарықтық менен бұрынғы балаларына көз тиiп өле бергесiн менiң атымды осылай қоя салыпты.

	ЕДIРЕЙ: Көз тимей аман қалған түрiңе болайын.

	ИТЕМГЕН: Несi бар, әлi күнге сақтанамын (қолын ерсi сiлтеп). Үйдегi новый костюмдi киiп (тұрып көрсетедi), ол шымкентский костюм, жасыл галстугiмдi байлап (көрсетедi), аяғыма жетiсуский топлиымды киiп көшеге шыға келейiншi...

	ЕДIРЕЙ: Ал, шыға келдiң.

	ИТЕМГЕН: Көз тигенде де атып жығады. Прямо на смерть! Вот, сосын сақтанып (үстi-басын көрсетедi) осылай жүремiн. (Шал мен Едiрей селкiлдеп күледi. Оған Итем геннiң өзi де қосылады).

	ЕДIРЕЙ: Бастықтың пешiн салып келемiз, ақсақал. (Гармонын созып қояды).

	ИТЕМГЕН: Сәлiм Сәкенович деген бастығымыз бар. Соның қатынының бөксесi тоңып қалыпты. Аа, жаурап кеттiкау, (өңiрiн қаусырады) өзiңiз кiм боласыз?

	ӘБУТӘЛIП: Азан шақырып қойған атым – Әбутәлiп. Бiр аттың өзiн жауыр болған жылқыдай әрең көтерiп жүргенде жұрт әпендi дегендi қосақтады.

	ИТЕМГЕН: Әбутәлiп әпендi?

	ЕДIРЕЙ: Эффенди?

	ӘБУТӘЛIП: Иә, Эффенди. (Зиратты көрсетедi) Мына жатқан – кемпiрiм Шүйкетай.

	ИТЕМГЕН: Ымм (басын изейдi).

	ӘБУТӘЛIП (мұңайып): Байғұспен тiрi кезiнде саулама пештiң қызуына көп таласатын едiм.

	ИТЕМГЕН (иығымен шалды ығыстырып көрсетiп):

	«Былай отыр, Шүйкетай, алай отыр, Шүйкетай» деп пе?

	ӘБУТӘЛIП: Ашуыма тие берсе (Итемгендi түйiп қалады) битiп өңменiнен түйiп кеп жiберетiн ем.

	ЕДIРЕЙ: «Милиция!» деп айқай салмайтын ба едi?

	ӘБУТӘЛIП: Қайда! Қайта «Шалым, қайратың қайтпапты, әлi де жұмалығың бар екен» деп қуанып қалатын. (Едiрей мен Итемген қутыңдап күлiп оңбай қалады).

	ИТЕМГЕН: Жарайсың, шалым! Жұмалық дейдi (қайта күледi).

	ӘБУТӘЛIП: Ал, балалар, қолдарың (бiлегiн көрсетедi) мына жерге дейiн алтын екенi рас болса маған жәрдем берiңдер.

	ИТЕМГЕН: Қандай жәрдем?

	ЕДIРЕЙ (кетейiк деген ыңғай танытып): Күн суытып барады. Ищаа.

	ӘБУТӘЛIП (зиратты көрсетедi): Осы зираттың сыртын әктеп берiңдер.

	ЕДIРЕЙ (елеңдеп): Ақысы болса...

	ИТЕМГЕН (желкесiн қасып, ойланып): Қайдан бiлейiн, ақсақал. Күнi құрғыр суытып барады. (Көрсетедi) Ана түрi жаман бұлтты көрдiңiз бе?

	ӘБУТӘЛIП: Ойбайау, құр сауап үшiн емес, ақысын төлеймiн, ақысын. (Құнжыңдап бөрiгiн шешiп, iшiнен көлдей ақ орамалды алып, түюлi ақшасын шығарады).

	ЕДIРЕЙ: Қанша төлейсiз? (Екеуi бiрiнiң иығынан бiр аса қарайды. Көздерi ақшаны тесiп барады. Шал бұлардан терiс айналып, күбiрлеп ақшасын санайды. Екеуi шалдың екi иығынан үңiледi).

	ӘБУТӘЛIП: Үш сом, он екi, жиырма бiр. Жарар осы. (Екеуiне бұрылады).

	ИТЕМГЕН: Жооқ, ақсақал, аздау, ендi екi үштiк қосыңыз. Аяқ астынан боран соғып кетуi мүмкiн.

	ЕДIРЕЙ (қарап қалмай): Тағы бiр үштiкке сараңдық жасамаңыз. (Көрсетедi) Әне, бұлтты көрмейсiз бе, қаптап, өрiп келе жатыр.

	ӘБУТӘЛIП (көзiн көлегейлеп көкжиекке қарайды): Әнеу бұлтты айтасың ба, оны жел әрi қарай айдап бара жатыр ғой.

	ИТЕМГЕН: Желде бағыт бар ма, әпендiм, сәлден кейiн берi айдайды. Ал, не iстейсiң? Желге сенiп жұмыс жасауға болмайды.

	ӘБУТӘЛIП: Мен келiстiм. Отыз сом пенсиям едi. Мә, басы бүтiн алыңдар, шырағым. Саудаласып тұрғанда жел басқа жаққа аунап кетiп, тiптi қымбаттатып алармын.

	ЕДIРЕЙ (ақшаны алып жатып): Бiр көргеннен айтпадым ба, жақсы старик екен деп.

	ИТЕМГЕН: Иә, келiстiргенсiң. Давай, он бес сомы маған. Ищ ты! (Екеуi ақшаны бөлiсiп алады).

	ӘБУТӘЛIП (зиратты нұсқап): Баржоғы осы зират. Бүгiннен қалдырмаңдар, шырағым. Әктеп шығу ғой бар болғаны.

	ИТЕМГЕН (iске кiрiсiп жатып): Бар болғаны! Айтуға ғана оңай. Ал, iстеуге келгенде. Оңай болса өзiңiзақ. (Астауды күректеп сапырылыстырып жатып) Былай нетiп... Нетiп жiбермейсiз бе?

	ӘБУТӘЛIП: Итемген шырағымай, атаң қозғалып қалса болды, желмылтығы тарс ете түседi. Менiң қолымнан не келсiн?

	ИТЕМГЕН (қарқылдап): Желмылтық, хахаха, желмылтық!

	ЕДIРЕЙ: Пух! Пух! Ой, iшiгiмай. Ай, дед, Шукарь! (Басын шайқайды. Екеуi зираттың сыртын әктеуге кiрiседi. Қимыл-әрекеттерi онша жарасымды емес, одағай, қолапайсыз).

	ИТЕМГЕН (әктеп жатып): Балаларыңыз бар ма, әпендiм?

	ӘБУТӘЛIП: Соғыстан бұрын болған.

	ЕДIРЕЙ (елеңдеп): Оралмай қалды ма?

	ӘБУТӘЛIП (мұңайып): Иә, ырыздық шетке жазса да, топырақ шетке жазбасын деген бұрынғылар. Қан майданнан қайтпай қалды қос боздақ.

	ИТЕМГЕН: Қай жерде опат болыпты?

	ӘБУТӘЛIП: Бiрi Сталинградтың, екiншiсi Берлин түбiнде.

	ЕДIРЕЙ: Менiң әкем Москва түбiнде тұтқынға түсiптi.

	ӘБУТӘЛIП: Аманесен оралды ма?

	ЕДIРЕЙ: Гитлердiң қақпанынан құтылғанымен, Сталиннiң каторгасынан қашып кете алмады. Он бес жылға кесiлiп, Сiбiрде қандалаға таланып қор боп өлдi.

	ӘБУТӘЛIП (бетiн сипап): Жатқан жерi жарық болсын.

	ИТЕМГЕН (қолын сiлтеп, ышқырын көтередi): Ол кезде фашистiң бұғауынан советтiң бұғауы қатты болатын.

	Көрiп жүрмiз ғой.

	ЕДIРЕЙ: Солар өлгенше соғыспаса қазiр бiз Баварияның сырасын сiмiрiп жүрер ек. Көбiгiн бұрқыратып. (Әбутәлiп екеуiне үрке қарап үрейленедi).

	ӘБУТӘЛIП: Содан қайтып марқұм шешелерiң құрсақ көтермей қойды.

	ИТЕМГЕН: Бала табатын басқа кемпiр алмадыңыз ба, әпендiмау?

	ЕДIРЕЙ (әктеп жатып): Онсыз да алимент төлемейдi екенсiз. (Қолын сермеп) Тууух!

	ӘБУТӘЛIП: Дүниеде не көп, қатын көп, шырағым. Күшiмiз төсекке сыймай жүрген шақта талайы күлiм қаққан (қутыңдап).

	ИТЕМГЕН: Е, мiнi, жөнi ендi келе жатыр. Манадан берi соны айтпайсыз ба?

	ЕДIРЕЙ: Қойныңызға бiр шөлмектi салып, қараңғы түсе есiгiн қақсаңыз шаруа бiттi емес пе?

	ИТЕМГЕН: Таң атпай алакөбеңде шыға қайқай.

	ӘБУТӘЛIП: Ол сендердiң замандарыңның төрi мен тәртiбi ғой. Жақсы ұл да жақсы махаббаттан туады, шырағым.

	ЕДIРЕЙ (iсiн қоя салып): Махаббат дейдiей мына шал. ИТЕМГЕН: Ғашық болмай туған бала жерде қалып па?

	ӘБУТӘЛIП: Қайда қалатынын кiм бiлiптi. Жүректiң жылуы емес, қойындағы әлгi Матыш айтқандай бiр шөлмектiң қызуымен пайда болған бала шаңырағыңды ұстап не көктетер дейсiң.

	ЕДIРЕЙ: Мына шалдың құтыруын.

	ИТЕМГЕН: Жұрт балшықтан бала жасай алмай жүргенде.

	ӘБУТӘЛIП: Е, шырақтарымай, түске дейiн есi бар, сағат екiден соң есi жоқ сол балшығыңның сүйiндiргенiнен күйiндiргенi көп болса қайтесiң. Өз қолыңды өзiң кесесiң бе?

	ЕДIРЕЙ: Сағат екi дейдiай, (қарқылдап) дүкеннiң ашылуын айтып тұр. Өзi пәле.

	ИТЕМГЕН (қостай күлiп): Бiз сағат екiден соң ес жиямыз. От солай!

	ЕДIРЕЙ (ымдайды): Итемгенчик, әлгiң қайда, әлгiң.

	ИТЕМГЕН (шелектiң iшiнен бiр шөлмек шарапты суырып алады): Кел, келiңдер. Күн суытып кеттi.

	ЕДIРЕЙ: Бой қыздырып алайық (алақанын уқалап).

	ИТЕМГЕН (зиратқа қарап): Ендi қалғаны түк емес. Бiр сүйкетiп өтемiз.

	ЕДIРЕЙ: Ақсақал бастасын (стакандағы шарапты ұсынады).

	ӘБУТӘЛIП: Алла риза болсын (без-без етедi). Айта көрме, шырағым. Өзiң iш.

	ИТЕМГЕН (елпiлдеп): Анаумынау емес, «Қазақстан» шарабы.

	ӘБУТӘЛIП: Шарапқа дейiн ұлтқа бөлетiн болдық па? (Күрсiнiп) Ой, заманай. (Итемген мен Едiрей бiр-бiр аю стақаннан тартып жiберiп, жұдырықтарын иiскейдi).

	Ас болсын.

	ИТЕМГЕН: Ой, жарықтықай, қасиеттi нәрсе ғой.

	ЕДIРЕЙ (қарнын сипап): Iштегi өрттi сөндiрiп жатыр. (Гармонын қолға алады).

	А настанет лето – ты еще вернешься,

	Ну а я себе такую бабу отхвачу.

	Что тогда ты, стервь, от зависти загнешься,

	Скажешь мне: «Прости», а я плевать не захочу!

	ИТЕМГЕН (Едiреймен қосылып билеп): Скажешь мне «Прости», Анфиса, а я плевать не захочу! Айда! (Әбутәлiп аң-таң болып екеуiне алма-кезек жаутаңдайды, бiресе құлағын басады).

	ЕДIРЕЙ (ентiгiп): Бұл – Анфисадан айырылғанда шығарған әнiм.

	ИТЕМГЕН: Молодец, Едiрей Матович. Ғажап ақынсың. Анфисадан айырылдым екен деп саспа. Үш баласымен күйеуден шыққан немере қарындасым бар, соны саған алып беремiн.

	ЕДIРЕЙ: Күйеуi алимент төлей ме?

	ИТЕМГЕН: Төлейдi. Төлемесе (алақанын көрсетедi) осы қолмен тура өңешiн суырып аламын.

	ЕДIРЕЙ (құлшынып): Онда аламын. Все, үйленемiн.

	ӘБУТӘЛIП (залға қарап): Осы заманда құда болу үшiн зираттың басына келiп, шарап iшiп, ән салса жетiп жатыр екен ғой. (Бас шайқайды).

	ЕДIРЕЙ (ерiсiп): Все, қарындасыңның үйiне бүгiн барамын.

	ИТЕМГЕН: Тура бүгiн барасың.

	ЕДIРЕЙ: Өзiң бiрге жүр. Бармасаң қолыңнан қағаз жазып бер. Екеуiң үйленесiңдер деп.

	ИТЕМГЕН: Все, айттым бiттi. Мына ақсақал куә. Солай ма, әпендiм?

	ӘБУТӘЛIП: Итемгенжан, қаштықудыға куә болатын жастан кеткенмiн. Пәлеңнен аулақ. (Қолын сiлтеп) Ала берсiн. Ұзағынан сүйiндiрсiн.

	ЕДIРЕЙ: Итемгенчик, давай құй. Iшемiз бүгiн. (Стакандағы шарапты қағып салады). Ну а я себе такую бабу отхвачу! (Әндеткен күйi ауын ұстап зират айналып кетедi де, сәлден кейiн сол күйi жүгiрiп келедi). Қақ... ақсақал, мына зираттың iшiне кiсi көмiлмептi ғой.

	ИТЕМГЕН (шошып, орнынан үш ұмтылып зорға тұрады): Көмiлмегенi несi?! Көму керек. (Зираттың есiгiнен сығалап қарайды). Мә! (Таңданып) Қабiрi үңiрейiп жатыр.

	ЕДIРЕЙ (ерiсiп): Бiлдiм. Жатқан кiсiнi ұрлап кеткен, батыс елiнде сондай дәстүр бар.

	ИТЕМГЕН (дәудiрлеп): Ауыңды салсаңшы. Iздеу керек. Значит, (ойланып) Шүйкетай кемпiрдi ұрлап кеткен. Қайткенде де табамыз.

	ЕДIРЕЙ (ауын тиектеп жатып): Таппай қоймаймыз. Шалына қайтадан әкеп қосамыз.

	ӘБУТӘЛIП: Ей, сабыр етiңдер, дәудiрлемей. Шүйкетай ешкiмге қолды болған жоқ. (Жанындағы зиратты көрсетедi). Жатыр мiне, қоспақ iнгеннiң жабуындай жапырайып. Бұл – менiң зиратым.

	ИТЕМГЕН (шошып едiрейiп): Менiң зиратым?!

	ЕДIРЕЙ: Боже мой! Бұл қалай?

	ИТЕМГЕН: Тiрiсiнде өзiне зират салған не масқара!

	ЕДIРЕЙ: Бiреу тұратын үй таба алмай жүрсе.

	ӘБУТӘЛIП: Масқара де, басқа де, бұл – мына тұрған Әбутәлiп әпендiнiң зираты.

	ИТЕМГЕН (ежiктеп): Тiрiңiзде өзiңiзге зират салып, оның сыртын әктетiп... (Әбутәлiптi күдiктi көзқараспен айналып шығады). Дұға бағыштап...

	ЕДIРЕЙ: Бiз жынды ма, бұл жынды ма?

	ӘБУТӘЛIП (қатуланып): Екi баланың сүйегi қайда шашылып қалғанын бiр Алланың өзi ғана бiледi. Ағайынтуыс жоқ. Кемпiрдiң жатысы мынау. Ертең Алла ақ мылтығын маған, Әбутәлiп әпендiге тураласа, сен, Итемген, маған зират саласың ба? Сен, үйкүйi жоқ Едiрей Матыш, басымды қарайтасың ба?! Дұға дейдi, сендердiң дұғала рың, аримандарың шөлмектiң iшiне қамалған. (Ашуланып жердi теуiп-теуiп жiбередi). Кәне, айтыңдар, кiм жынды? Айт, Итемген! Бөгелме, Едiрей Матыш! (Екеуiнiң жүнi жығылып, күбiжектеп қалады).

	ИТЕМГЕН: Ақсақал, сабыр етiңiз.

	ЕДIРЕЙ: Бiзден бiр түсiнбестiк өттi.

	ИТЕМГЕН: О баста бәрiн түсiндiрiп, ашып айту керек едi.

	ӘБУТӘЛIП: Бiрбiрiңе құда түскендей ғып па?

	ЕДIРЕЙ: Ақсақал, молодец, көрiн (құлашын созып көрсетедi) кең ғып қаздырыпты.

	ӘБУТӘЛIП: Бiр ор марқаны сойып, ауылдың жiгiтжелеңiн жинап салдырғам (зиратты көрсетедi). Әлгi несiн кеңдеу ғып жiбергенi рас, ендi. Менде қайбiр дене бар (үстi-басына қарайды).

	ЕДIРЕЙ (елпеңдеп): Саспа, ақсақал. Табытыңды үлкен ғып өзiм жасаймын. Сонда көпке дәл келедi.

	ИТЕМГЕН: Табылған ақыл. Жарайсың, Едiрей. Прямо үлкен ғып жаса. Ағашты аяма. Рахаттанып жатсын.

	ЕДIРЕЙ: Давай, құй, сол үшiн iшемiз. (Екеуi қағып салады).

	ИТЕМГЕН (қызғын): Әппендi, ендi уайымдама. Прямо раххаттанып жатасың. Жанжағың пейiш, перiште. Хордың қызы...

	ЕДIРЕЙ (мас): Әнмен шығарып саламыз (гармонын қолына алып).

	ИТЕМГЕН: Жылаймыз! Раххаттанып тұрып.

	ЕДIРЕЙ (боздатып, әрi Итемгенмен қосылып би лейдi):

	А настанет лето – ты еще вернешься,

	Ну, а я себе такую бабу отхвачу.

	Что тогда ты, стервь, от зависти загнешься,

	Скажешь мне «Прости», а я плевать не захочу!

	ИТЕМГЕН (билеп): Скажешь мне «Прости», Анфиса, а я плевать не захочу! Жылаймыз, ақсақал. Саспа, Раххаттанып тұрып...



	Екiншi көрiнiс

	Райком секретары Құтым Салақбаевичтың кабинетi. Өзi төрдегi креслода жайғасқан. Қатты ашулы. Буырқанып, дегбiр таппай телефонды бiр алып, бiр қояды. Есiк жаққа қарап секретарь қызға айқайлайды. «Ту, шорту», – деп стол ұрады.

	Қ. САЛАҚБАЕВИЧ: Шорту боп кеткiр, өңшең! Най қалып жүрiп бола ма, бұлар (айқайлайды). Әй, Сырғалы, қайта звонда мәдениет бөлiмiне. Жетсiн тез! Бiр аяғы анда, бiр аяғы осында болсын. (Әрлi-берлi адымдап). Бұдан өткен масқара болмас. Өгiздей өрге сүйреп отырған ауданымның бетiне жағылған қара күйе бұл. Өшпес таңба. Айнала анталаған жау, шырылдайтын жалғыз өзiм. (Телефон шырылдайды. Көтерiп дүрсе қоя бередi). Сенiң совхозың оңбайды. Қойларың қотыр, жүн бермейдi. Сиырларың өңшең нервный, сүтi желiнiнде тұрып ашып кетедi. Жұмысшыларың қырсық, партбилетiн тура бетiңе лақтырады. (Пауза). Әә, мен «Жұлдызды» совхозы десем, өзiмiздiң Кәкең екесiз ғой. Даусыңыз бiртүрлi құмығып шыққасын байқамай... Ғафу өтiнем. Өзiм хабарласармын, өзiм. Ееххе. (Трубканы қояды. Осы кезде есiк ашылып iшке мәдениет бөлiмiнiң бастығы Сәлiм Сәкенович енедi).

	С. СӘКЕНОВИЧ: Ассалаумағалейкөм, Құтым Салақбаевич. (Қолын ала жүгiредi).

	Қ. САЛАҚБАЕВИЧ: Қоя тұр, уақыт жоқ. (Жаратпай, даусын Құран оқығандай созып).

	С. СӘКЕНОВИЧ (абдырап): Апырай, ендi, Құтекеау.

	Қ. САЛАҚБАЕВИЧ: Құран оқитын кезiң алда әлi. Жүреңнен отыра қап боздатарсың. Өңшең милау.

	С. СӘКЕНОВИЧ (тiптi абдырап): Құқұтеке, не жазып қалдым? Түнде өзiңiзге переферанстан ұтылдым...

	Қ. САЛАҚБАЕВИЧ: Переферансыңмен бiрге құры, қараң өшкiр. Басымызға қара бұлт үйiрiлiп тұрғанда...

	С. СӘКЕНОВИЧ: Не дейдi! Өлтiрмесеңiз айтыңызшы. Сiздiң жолыңызда басым садаға.

	Қ. САЛАҚБАЕВИЧ: Әңгiме сол өлiмнен шығып тұр.

	С. СӘКЕНОВИЧ: Үйдегiтүздегi, тууh, мен де аузымнан қағынып. Жеңгей аман ба, әйтеуiр? Басқасы шортуым.

	Қ. САЛАҚБАЕВИЧ: Жеңгең күйлi. Әлгi қолы алтын деп мақтайтын пеш салатын шеберiң бар едi ғой...

	С. СӘКЕНОВИЧ: Иә, бар. Қаңғып жүрген iшкiш емес пе. Едiгей, (ойланып) Едiрей Матович.

	Қ. САЛАҚБАЕВИЧ: Сол өлiп қалыпты.

	С. СӘКЕНОВИЧ: Өлiп қалыпты?! Қайтемiз, жолы болсын. (Жағымпазданып) Құтекеау, соған бола таң атпай...

	Жүрегiңiз тым жұмсақау.

	Қ. САЛАҚБАЕВИЧ (ашуланып): Әңгiме оның өлгенiнде емес, (саусағын шошайтып) мәселе қай жерде өлгенiнде болып тұр

	С. СӘКЕНОВИЧ: Қай жерде жан тапсырыпты?!

	Қ. САЛАҚБАЕВИЧ: Қарауындағы жұмысшыларыңның қай жерде өлетiнiне дейiн бiлмейсiң.

	С. СӘКЕНОВИЧ: Апырай, ендi. Құтекеай.

	Қ. САЛАҚБАЕВИЧ: Райкомның алдында тұрған көсем ескерткiшiнiң ық жағына отырыпты да, қылжиып қалыпты.

	С. СӘКЕНОВИЧ (шошып): Масқара!

	Қ. САЛАҚБАЕВИЧ: Масқараның көкесi ертең об комдағылар естiсе – сол.

	С. СӘКЕНОВИЧ: Өлетiн жерiн бiлмеген ит екен нағыз. Қандай правосы бар, көсемге арқа сүйеп отырып өлiп кетуге?

	Қ. САЛАҚБАЕВИЧ (дәрi iшедi): Уh, жүрегiм. (Ежiрейiп) Арқа сүйедi дегендi қайдан шығардың? Ық жағына отырып демейсiң бе?

	С. СӘКЕНОВИЧ: Иә, ық жағына.

	Қ. САЛАҚБАЕВИЧ: Уh, ертең облыстағы сессияда «Ұлттар арасындағы достық байланыс» деген тақырыпта баяндама жасаймын. Мына масқара жұртқа жария боп кетсе не бетiмдi айтамын? Онсыз да ұлттар арасындағы достыққа факты табылмай, жоқтан жонып жатырмыз.

	С. СӘКЕНОВИЧ (күйiнiп): Жұмысшыларыма күнде қақсаймын, iшкен кезде көсем ескерткiшi мен сiздiң үйiңiздiң жанына жоламаңдар деп. Тыңдай ма бұлар, ит қорыған жерге өш, қайта құтырып кетедi.

	Қ. САЛАҚБАЕВИЧ: Сенiмдi кiмiң бар? Шақыр осында. Бүгiннен қалмай жерлеу керек.

	С. СӘКЕНОВИЧ: Қазiр, Құтеке. (Есiктен шығып кетедi де, кешiкпей керi оралады, жанында Итемген бар).

	Құтеке, мына тұрған Итемген. Бұл да пеш салатын шебер.

	Қ. САЛАҚБАЕВИЧ (зiркiлдеп): Өлетiн болсаң қаңғымай үйiңде өл. Түсiндiң беей?

	ИТЕМГЕН (үрейленiп): Шиеттей жетi балам бар. Соларды қатарға қосайын. Сосын өлсем бола ма, Құтеке? Қ. САЛАҚБАЕВИЧ: Сосын рұқсат.

	С. СӘКЕНОВИЧ: Құтым Салақбаевич, әлгi шаруаны осыған тапсырайық. Өзi Едiрей Матовичтың қандыкөйлек досы.

	ИТЕМГЕН: Бүтiн шөлмектi бөлiп, жарты шөлмектi жарып...

	Қ. САЛАҚБАЕВИЧ: Тоқтат! (Буырқанып) Өңшең бейбастақ.

	С. СӘКЕНОВИЧ: Итемген, сол Едiрей досың өлiп қалыпты.

	ИТЕМГЕН: Е, ала таңмен естiгем. Барсам милициялар битiп (қолымен көрсетедi) жұлмалап, әлi жетпей жатыр екен.

	Қ. САЛАҚБАЕВИЧ: Тiрiлей ме?

	С. СӘКЕНОВИЧ: Апырмай, ә, не дейдi? Тiрi ме? ИТЕМГЕН: Жожоқ, өлiлей.

	С. СӘКЕНОВИЧ: Өлген адамға әлi жетпегенi қалай?!

	Қ. САЛАҚБАЕВИЧ: Тоқтай тұрсын, бәлем. Өлген адамға күшi жетпегендi көрсетермiн. (Телефон трубкасын бiр алып, бiр қояды).

	С. СӘКЕНОВИЧ: Ау, түсiндiрiп айтсаңшы, былай нетiп, таратып...

	ИТЕМГЕН: Едiрей (көңiлi бұзылып) досым көз жұмарда көсемнiң бiр аяғын тас қылып құшақтап алыпты. Милициялар қарысып, қатып қалған қолын ажырата алмай, темiрмен бұрап әрең ажыратты.

	С. СӘКЕНОВИЧ: Ойбай, айтпа, айтпа ар жағын. ИТЕМГЕН: Сосын вытрезвительге...

	С. СӘКЕНОВИЧ: Жап, жап аузыңды.

	Қ. САЛАҚБАЕВИЧ: Масқара! (Дәрi iшiп) Нағыз масқара осы болды.

	С. СӘКЕНОВИЧ: Айықтырғышы несi?

	ИТЕМГЕН: Арақтың иiсi шығады дей ме? Байғұс өзi де приказбен әрең иiскедi (күледi).

	С. СӘКЕНОВИЧ: Өлген адамның аузын ба?

	ИТЕМГЕН: Ендi қайтсiн? Өлген адамның аузын иiскемеймiн деп жұмыстан қуылып кету оңай ма? Иiскедi. Қ. САЛАҚБАЕВИЧ: Уh! Сосын, сосын, Итемген?

	ИТЕМГЕН: Сосын не болушы едi, көсемiмiз жарықтықты былай тартып, (көрсетедi) он шақты милиция жабылып, Едiрейдi былай тартып, әрең дегенде босатып алды ғой.

	Қ. САЛАҚБАЕВИЧ: Немедленно қамаудан шығару керек. Сұмдық мынау! Тап қазiр жерлеу керек.

	ИТЕМГЕН: Әйелдерiне хабар салайық. Келсiн, көзiмен көрсiн.

	Қ. САЛАҚБАЕВИЧ: Адресiн бiлсең телеграмма сал. Бiрақ Едiрейдi мәпелеп отыратын уақыт жоқ. Кеше өлдi, бүгiн көму керек. Все! (Столды бiр қояды).

	С. СӘКЕНОВИЧ: Жерлеу комиссиясының председателi (Итемгенге) өзiң боласың. Қасыңа екiүш жiгiт ал. Давай, кiрiс.

	ИТЕМГЕН (тартыншақтап): Қақаған қыстың iшi... күрек өтпейдi... Ақша керек.

	С. СӘКЕНОВИЧ: Бухгалтерге айт. 38 сом 54 тиын бөлсiн. Документiн өзiм реттеймiн. Бар, бар, жөнел. (Итемген есiкке беттейдi).

	Қ. САЛАҚБАЕВИЧ (орнынан көтерiлiп): Тұра тұр. Әлгi өлгеннiң ұлты кiм?

	ИТЕМГЕН (иығын қиқаң еткiзiп): Әйтеуiр орысша өлең айтатын.

	Қ. САЛАҚБАЕВИЧ: Әйтеуiр бiздiң ұлт емес қой. (Ой ланып қалады).

	ИТЕМГЕН: Жожоқ, қазақ емес. Шүршiт те болса, басқа.

	С. СӘКЕНОВИЧ: Құтым Салақбаевич, басқа ұлттың өкiлi ғой. Бiздiң жерде еңбек етiп жүр. Былай ептеп құрметпен шығарып салса... Ә? Ертеңгi баяндамаңызға да мықты фактi боп енер едi.

	Қ. САЛАҚБАЕВИЧ (көңiлденiп): Мынауың талайл ардың аузына құм құятын ақыл екен.

	С. СӘКЕНОВИЧ (екi алақанын уқалап, жағымп азданып): Сонда қатып кетпей ме?

	Қ. САЛАҚБАЕВИЧ: Едiрей кiмнiң үйiнде тұрып едi? (Сәлiм Сәкенович Итемгенге қарайды).

	ИТЕМГЕН: Қатша деген жесiр кемпiрдiң бiр бөлмесiнде. С. СӘКЕНОВИЧ: Балашағасы жоқ па едi?

	ИТЕМГЕН: Он шақты қойешкiсiнен басқа ештеңесi де жоқ.

	Қ. САЛАҚБАЕВИЧ: Сол кемпiрге айт, Едiрейдi көмуге әкетерде сыңсып жыласын.

	С. СӘКЕНОВИЧ: Жоқтау айтып та жiберсiн. Баламдай едi, туғанымнан артық едi деп. Давай, бар ендi. Комиссия председателi өзiңсiң.

	ИТЕМГЕН: Таяғына iлiнiп әрең жүрген кемпiр қапелiмде жылай қоя ма?

	С. СӘКЕНОВИЧ: Көңiлi жетiм адам бiр бастап кетсе қоя алмайды. Давай, бар.

	Қ. САЛАҚБАЕВИЧ: Райкомның бұйрығы солай де, бiр жылағанда тұрған ештеңе жоқ.

	С. СӘКЕНОВИЧ: Былтыр қыс қойешкiсiне шөп алуға көлiк сұрап алдыма бiр емес, он келген жылап.

	Қ. САЛАҚБАЕВИЧ: О, (қуанып) бүгiн осы бұйрықты орындаса, ертең бiр машина шөп түсiрiп беремiн.

	ИТЕМГЕН: Бiр машина шөп дейсiз бе? Досым едi, менiң де көңiлiм бұзылып... (Жұдырығымен көзiн сипайды). С. СӘКЕНОВИЧ: Сен де құр қалмассың.

	Қ. САЛАҚБАЕВИЧ: Әлгi кемпiрiңе айт, аузына сақ болсын. Райком жоқтау айтқызды деп масқарамызды шығарып жүрер.

	С. СӘКЕНОВИЧ: Бар, бар ендi. (Итемген шыға жөнеледi). Ал, Құтеке, баяндамаңызда әлгi кемпiрдi «Ой, бауырымдап» жылады десеңiз үйлесiп кетпей ме? А? (Күледi).

	(Сахна айналғанда зират басы. Қақаған қыс айы. Жанында бiр жiгiтi бар Итемген тұр. Жерде ақ кебiнге оралған Едiрей Матович жатыр. Екеуi тарсылдатып жер қазған болады).

	ИТЕМГЕН (тоңып, аяғын бiр-бiрiне соққыштап): Үсiп өлмесек жарады.

	ЖIГIТ I (жауырынын күжiрейтiп): Құдайдың күнi құтырып кеттi. Осындай суықта өлiп... Мына Едiрейдi айтамау.

	ИТЕМГЕН: Жерлеу комиссияның председателiсiң дей дi. Барып тұрған алаяқ. Басқа комиссияның председателдiгiн бөлiпбөлiп бауырларына басып алады.

	ЖIГIТ I: Сiзге зор сенiм артқаны емес пе?

	ИТЕМГЕН: Өлген кiсiнi... сенбегенде не iстейдi ендi?!

	ЖIГIТ I: Әйтеуiр председатель деген аты жақсы ғой.

	ИТЕМГЕН (тұлданып): Ой, өйткен атының аузын... Бөлгендерi 38 сом 54 тиын. Еще, Қатша кемпiрге жоқтау айтқыз дейдi. Кемпiр маскүнемнен құтылғанына қуанды.

	ЖIГIТ I: Жоқтау айтты ма?

	ИТЕМГЕН: Аттонын ала қашты.

	ЖIГIТ I: Содан?

	ИТЕМГЕН: Бiр машина шөптi айтып ем, өзi де, қорада аш тұрған ешкiсi де қосылып боздап қоя бердi. Әрең қойғыздым.

	ЖIГIТ I (қарқылдап күлiп): Әй, Едiрей Матыш, райкомнан бастап өлмелi кемпiрге дейiн сүрiнтiп жығылдырдыңау.

	ИТЕМГЕН (мойнын созып қарайды): Әлгi кешiктi ғой.

	Дүкенi құрғыр жабық па екен?

	ЖIГIТ I: Тоңып кеттiк, қанша ал деп едiң?

	ИТЕМГЕН: Зәкөскiсiмен бес шөлмек қызыл. Кел, қабiрдi қаза тұрайық.

	ЖIГIТ I: Келiп қалар. (Екеуi күрекпен қаза бастайды).

	ИТЕМГЕН (қазып жатып): Ал, Едiрей Матович, топырақ осы жерден бұйырды.

	ЖIГIТ I: Саспа. Төбенiң басы, таза ауа...

	ИТЕМГЕН (ораулы жатқан Едiрейдi қолымен қағып қояды): Жаз кезiнде тiптi рахат. Әнiңдi салып жатасың.

	ЖIГIТ I (маңдайынан терiн сыпырып): Тоңға күрек баспайдыау, баспайды.

	ИТЕМГЕН (күрегiн жерге ұрғыштап): Қараң қалғыр.

	Ой, iшiңдi...

	ЖIГIТ I (Едiрейдiң денесiн күрегiнiң сабымен өлшеп):

	Өзi де өңкиген пәле ғой. Қара жер шақ келмес мынаған.

	ИТЕМГЕН: Бәрiнен қарысып қалған екi қолын (көрсетедi) айтсаңшы. Икемге көнер емес.

	ЖIГIТ I: Қолына бола үш күрек бойы қосымша тағы қазу керек десейшi.

	ИТЕМГЕН: Аяғының астына гүл қоямын дейтiн жаз айы болса бiрсәрi.

	ЖIГIТ I: Өзi де пәле, өлер жерiн бiледi. Еще тыртысып айырылмайды.

	ИТЕМГЕН: О, жазған десеңшi, бiрге қосақтап көмедi деп ойлады ма екен.

	(Осы кезде сахнаға екiншi жiгiт шығады. Үстiнiң қарын қағады. Қолында ескi қара шамадан бар).

	ЖIГIТ I: О, келдiң бе?

	ИТЕМГЕН: Күтекүте көзiмiз бозарды, мұрнымыз ұзарды.

	ЖIГIТ II: Дүкеннен шыға берiп ем, Қатша кемпiрдiң жетiп келгенi (қолындағысын қойып жатып).

	ИТЕМГЕН (шошып): Не дейдi? Зиратының басында да жоқтау айтамын дей ме?

	ЖIГIТ II: Жожоқ! (Көрсетiп) Мына қара шамадан Едiрейдiкi. Пәлесiнен аулақ, қоса көмiңдер деп қолыма ұстата салды.

	ЖIГIТ I (қарқылдап күлiп): Әй, Итекеай, зәреңiз ұштыау. (Шамаданды көтерiп көрiп) Несi бар, көмсек қоса көмейiк. Тiптi зiлдей екен.

	ЖIГIТ II: Жарықтық, тiрiсiнде қолынан тастамайтын едi. (Ашып көредi. Iшiнен гармонды бажылдатып суырып алады).

	ИТЕМГЕН (гармонды қолына алып): Бабу нанасытную, стерву... Тууh, тоңғаннан аузым келiспей тұр. Аш та құй шарабыңнан.

	ЖIГIТ I: Әбден тоңдық. Құй, Едiрей Матыштың құрме тi үшiн деп.

	ЖIГIТ II (бiр шөлмектi алып жатып): Бiздiң Итекеңнiң де басы iстейдi ғой, шiркiн.

	ЖIГIТ I (күлiп): Дүкеннен ақ мата алып, ақша шығындап, уh, шегiмай, қайтемiз деп, одан да шарап алайық деп... Әй, табадыау, қасқаң, жөнiн.

	ЖIГIТ II: Үйiнен ақ жайманы әкелiп. (Едiрейдi көрсетедi) Едекеңнiң кебiнi осы деп орай салуы жөн емес пе?

	ИТЕМГЕН: Қойыңдар бос сөздi. Матовичтен мен немдi аяйтын ем? Бiр жайма түгiлi қарындасымды да беремiн дегенмiн. От, солай.

	ЖIГIТ II: Ой, ерiмай. Қолың ашықау. Мә, тартыңызшы (стаканды ұсынады).

	ИТЕМГЕН (тыжырынып): Оhh (жұдырығын иiскейдi). Менiң Едiрей досым үшiн тартыңдар. Давай.

	ЖIГIТ I (желденiп): Құй, давай, бұ да бiр дәурен. (Iшiп жiбередi). Саспа, Едiрей Матыш, көмемiз.

	ЖIГIТ II (бұл да iшiп жiберiп): Бүгiн сенi көмбесек, тiпу бетiңе де.

	ИТЕМГЕН: Ағаш аз, сондықтан жандама жасау керек.

	(Қолымен көрсетедi) Мiне, осындай, бүйiрден қазып.

	ЖIГIТ II: От, солай iстеймiз. Сонда рахат!

	ЖIГIТ I: Жандама Едекеңе спальный да, екiншiсi кухня болады. Прямо рахат!

	ИТЕМГЕН: Матовичтың бағы (қолымен көрсетедi) тап осындай бес елi ғой. Бiзбен дос болу деген.

	ЖIГIТ I: Мысалы, бастықтармен дос болса, олар көмбеуi де мүмкiн.

	ЖIГIТ II: Қаладағыдай үстiне бензин шашып өртетiп, күлiн шөлмекке салып, әне, тап солай.

	ЖIГIТ I: Шөлмектi посылкеге салып, әйелiне поштамен жiберуi мүмкiн.

	ИТЕМГЕН (қарқылдап күлiп): Байың шөлмектiң iшiнде. Қай кәдеңе жаратсаң да өзiң бiл деп. (Үшеуi де күлiседi). Давай, құй. (Үшеуi әбден iшедi. Қызады).

	ЖIГIТ II: Интеке (ықылық атып), әйелiне тiлгiрам ұрайық.

	ЖIГIТ I: Былай деп жазайық сөзiн, Интеке. Едiрей Матович скончался, не плачь, дорогая. От, тап осылай.

	(Итемген Едiрейдiң шамаданын ақтарып жатады).

	ЖIГIТ II: От, тап солай. Итемген Матович скончался (Итемген адырайып қарайды). Жожоқ, Итекеңнiң пока өлетiн түрi көрiнбейдi. Аа, Едiрей Матович скончался. Не плачь, дорогая. Сосын былай деу керек. Ни пуха, ни пера.

	ЖIГIТ I: От сонда, әйел деген жыламайды. Тiптi қайғырмайды да.

	ЖIГIТ II (Едiрейдiң үстiнен қағып): Осының бәрiн бiзге артып қойып, рахаттанып жатысынай сабаздың. Прямо көсiлiп.

	ИТЕМГЕН: Мынау әйелдерiнiң адресi болып шықты. (Оқиды). Ойбүй, неше әйел алған жарықтығым. Анфисасы – Челябiде, Марусясы – Ташкентте, Зайтунасы – Уфада, Гүлмайданы – Гурьевте, Татьянасы – Таллинде. Василий – Саратовта. Василий деген еркек екен ғой.

	ЖIГIТ I: Ой, серiмай!

	ЖIГIТ II: Артыңда шұбыртып бала, шулатып қатын қалдырдың. Айтамын ғой, арманы жоқ деп. Саспа. Бәрiне де тiлгiрам ұрамыз.

	ЖIГIТ I: Ни пуха, ни пера.

	ИТЕМГЕН (орнынан көтерiлiп): Күн батпай тұрып үлгерейiк. Қазыңдар, жiгiттер. (Үшеуi тоңды ойып, қаза бастайды. Бiрақ жұмыстары өнер емес. Еңкейiп екi жаққа қарап қазғанда, құйрықтары түйiсiп қала бередi).

	ЖIГIТ II (алқынып): Осы тереңдiгi жарап қалар.

	ЖIГIТ I: Уh, жанығып өлетiн болдық қой.

	ИТЕМГЕН: Давай, Матовичты әкелiңдер. Мынаған салып көрейiк. (Екi жiгiт Едiрей Матовичтың денесiн көтерiп әкелiп, қазған жерге салып көредi).

	ЖIГIТ II: Екi қолы шұнқырдан шығып тұр.

	ЖIГIТ I (Едiрейдiң екi қолымен бiраз алысады): Ерегесiп жатқан кiсiдей... тiптi сiресiп...

	ИТЕМГЕН: Бетi де жасырынатын емес қой. Ендi қайттiк? Әкел, соңғы шөлмектi аш. (Үшеуi бөлiп iшiп алады).

	ЖIГIТ I: Ендi қайттiк, Итеке?

	ЖIГIТ II: Күн кешкiрiп барады. Ертеңге қалдырсақ қайтедi?

	ЖIГIТ I: Едекең асыға қоймас. Тыныш жатыр ғой.

	ИТЕМГЕН: Ертеңге қаратуға болмайды. Райком солай деген. Ертең отчет беруiм керек. «Жерлеу комиссиясының председателi Итемген бастаған топ...» Көрдiң бе?.. (Екеуi қыбыжықтап қалады). Мен қазiр барып дүкеннен қалған ақшаға шарап әкелейiн. Әйелдерiне тiлграм ұрайын.

	ЖIГIТ II (көңiлденiп): Бiз қаза берейiк.

	ЖIГIТ I: Срочный емес, жай тiлгiрам бер. Әйтпесе, ақша көп кетедi.

	ЖIГIТ II: Сөзiн де қысқартып жазыңыз. «Муж скончался».

	ЖIГIТ I: Сосын точка! Бiттi.

	ИТЕМГЕН (кете берiп): Тереңдетiп қаза берiңдер. Маған қарамаңдар. (Екеуi тағы да қаза бастайды. Тоңады, шаршайды. Едiрейдi әкелiп шұңқырға салып, тағы да өлшеп көредi, келмейдi).

	ЖIГIТ II: Иитекең зытып кеттi.

	ЖIГIТ I: Едiрейдiң екi қолынан қорлықты көрiп, қорқау қасқырдай жер қопарып жатқанымыз мынау.

	ЖIГIТ II (ойланып): Ох, таптым. Әкел құлағыңды.

	ЖIГIТ I (бөркiнiң бiр құлағын түрiп): Мә.

	ЖIГIТ II: Балта... (Сыбырлап) Қол... сонда көрге сияды. ЖIГIТ I: Итекеңе жымын бiлдiрмеймiз (сыбырлап).

	ЖIГIТ II (сыбырлап): Көмiп тастаймыз. Хоп! (Екеуi одағай қимылдап, қолдарына балтаны алады. Балтаны лақтырып жiбередi). Денем түршiгiп кеттi.

	ЖIГIТ I: Салып көрейiкшi өзiн мәңгiлiк мекенiне.

	ЖIГIТ II: Басынан ұста. (Екеуi Едiрейдi шұңқырға салып өлшеп көредi).

	ЖIГIТ I: Тууh (дағдарып). Аяғын қара, көстиiп жатыр.

	ЖIГIТ II: Ендi не iстедiк? (Екеуi темекi тартып отырысады. Осы кезде шөлмегiн салдырлатып дүкеннен Итемген келедi. Отырған екеуi қуанып кетедi). Жеттiңiз бе, әйтеуiр?

	ИТЕМГЕН (шарапты ашып): Мә, құйыңдар, тiлгiрамға ақша жетпедi. Кейiн салармыз.

	ЖIГIТ I: Иә, кейiн, байсырап жатпаған болар.

	ЖIГIТ II: Байсыраса да ендi Едекеңнiң тырп етер шамасы жоқ.

	(Үшеуi бiраз шарап iшедi).

	ИТЕМГЕН: Қазып бiттiңдер ме?

	ЖIГIТ I (ыңғайсызданып): Қазуын қаздық...

	ЖIГIТ I: Бiрақ ендi екi аяғы сыяр емес.

	ЖIГIТ II: Күн батып барады.

	(Итемген айналасына алақ-жұлақ қарайды. Әбуталiптiң зиратына көзi түседi де, жанындағы екi жiгiтке сыбырлайды. Үшеуi бас изесiп қайта сыбырласады да, Едiрейдi көтерiп алыса жөнеледi. Жiгiттiң бiреуi жүгiрiп келiп, қара шамаданды алып кетедi. Сәлден соң үшеуi қайта шығады. Көңiлдi. Итемгеннiң қолында гармон).

	ЖIГIТ I (қазылып қалған шұңқырды көрсетiп): Иитеке, мына шұңқырды қайтемiз?

	ЖIГIТ II: Өзiмiз де қазақаза қорс етiп тастаппыз ғой. Тууh.

	ИТЕМГЕН (ойланып): Таак! Былай. Шұңқырға анау ағашты салыңдар да томпайтып, қозыжон жасап көмiңдер ЖIГIТ I: Ағашты рәсуа ғып қайтемiз, мал қораға...

	ИТЕМГЕН: Сөйлеме! Томпайып жатсын.

	ЖIГIТ II: Түсiндiм. Мола құсап томпаюы керек.

	(Үшеулеп қазылған жердi томпайтып көмедi).

	ИТЕМГЕН (бетiн сипап): Жатқан жерiң жарық болсын. (Көзiн сүртедi) Көңiлiм бұзылайын деп тұрғаны.

	ЖIГIТ II: Едiрей дос Матович, хош ендi.

	ЖIГIТ I: Итекеай, тапқырсыңау.

	ЖIГIТ II: Сұрама. Бiз де, Едiрей Матович та риза. Давай.

	Едiреймен ән айтып қоштасайық.

	ЖIГIТ I: Ауылдың көшесiне әнмен кiрейiк. Раз, два, три, взяли.

	ЖIГIТ II: Бастайық десеңшi. Давай, Итеке, сал әндi!

	ИТЕМГЕН (гармонды құлаштай тартып, өзi мас): Давала мне водку, и кричала: «Еще нет!»

	ЖIГIТ I: Жооқ. Иитеке, қазақша айт.

	ЖIГIТ II: Қазақтар тек қазақша сөйлеп, қазақша iшу керек деп жақында газеттен оқығам. От, мен газет оқимын.

	(Газет оқығанын, ұстағанын екi қолымен көрсетедi).

	ИТЕМГЕН (гармонға қосылып барқырап ән салады):

	Құшағын қызға қарай жайғандарым,

	Бағында жастық шақтың сайрандадың.

	ЖIГIТ I: Аарра! Мiне, солай (екеуi екi жағынан қосыла билейдi).

	ИТЕМГЕН (әндетiп): Сыраны су қосылған сiмiргенде, Жарылмай көтердiңау, қайран қарын, гигаай, гигагигайау...

	ЖIГIТ II: Давай, сайрандаймыз.

	ЖIГIТ I: Әрi қарай, Иитеке!

	(Үшеуi сахнадан шығып кетедi).



	Екiншi акт

	Үшiншi көрiнiс

	Райком секретары Құтым Салақбаевичтың кабинетi. Төрде өзi телефонмен сөйлесiп отыр.

	Қ. САЛАҚБАЕВИЧ (тыжырынып): Журналист пе? Астанадан. Ым... Көбейiп кеттi ғой, өздерi... ым. Ұшқыш тәрелкелер құсап аяқ астынан сап ете түседi. Кәзиттен бе?.. Ым... (Қабағын жазып) телевизордан болса, өзiмақ сөйлермiн, РАПОның бастығы ма? Оның бетi (күледi) шара табақтай боп, экранға сыймас. Хоп, хоп. Хорошо, Мәке. Иә, иә, хорошо дедiм ғой, ендi. (Орнынан көтерiлiп, ойланып) Тек, қайта құрудан бастау керек, сөзiмнiң орта шенiнде жариялылықты араластырып кеп жiберсем, аяғына демократияны тiресем, ұлттар араздығын жою керек. Халықтар достығы жасасын, ура! Сонда астанадан келмек тұрмақ, аспаннан түссе де мәймеңдеп кетер. (Осы кезде есiк ашылып, iшке қылымсып Анфиса кiредi).

	АНФИСА: Сәлематсыз ба, Кут... Кут... Кутум Салакбаевич. Кешiрерсiз.

	Қ. САЛАҚБАЕВИЧ (бiраз одырайып тұрады): Сәлемат. Не шаруа?

	АНФИСА (мүләйiсiп): Кутум Салакбаевич, менiң шаруамды сiз ғана тындырасыз. (Қылымсып) Сiз ғана...

	Қ. САЛАҚБАЕВИЧ (столын тықылдатып): Маған қатысты?.. Уақыт тығыз, тезiрек айтыңыз...

	АНФИСА (көзiн ойнатып): Құтым Салақбаевич, осы ауданның номер бiрiншi ер жiгiтi, джентльменi өзiңсiз, сонау Челябинскiден арнайы келгенде, ең болмаса (өтiрiк көңiлсiзденiп), атыжөнiңiз кiм, танысайық демедiңiзау.

	Қ. САЛАҚБАЕВИЧ (абдырап): Челябинскiден? Арнайы келдiңiз бе? (Көңiлденiп, елпiлдеп) Ат сабылтып... Танысайық. (Қолын ұсынады) Құтым Салақбаевич, ауданның бас иесi деп бiлерсiз...

	АНФИСА (одан сайын еркелеп): Анфиса Ивановна. (Сүюге саусағын ұсынады. Құтым приемныйдың есiгiне жалтақ-жалтақ қарап қойып шөп еткiзiп сүйiп алады).

	Қ. САЛАҚБАЕВИЧ: Алыстан, Россиядан келген мейман екенсiз. (Орындық ұсынады) Жайғасып отырыңыз. (Холодильнигiн ашып, не қымыз, не сок секiлдi сусын шығарып, ыдысқа құяды). Анфиса Ивановна, шөлiркеп қалған боларсыз. Сусын iшiңiз.

	АНФИСА (қылымси түседi): Рахмет, Құтым Салақбаевич. (Iшедi). Шаруашылық, денсаулығыңыз қал ай?

	Қ. САЛАҚБАЕВИЧ (залға қарап): Апырай, бұл қай қатын? Челябiге барғанда қонақ үйден кездесiп... ым... Оған ұқсаңқырамайды... Вагонға ағаш тиеткенде көмектесетiн әлгi кiм едi? Одан гөрi жастау... Әйтеуiр кiм болса да тегiн емес... (Анфисаға қарап) Ой, Анфиса Ивановна, қайта құрудың төте жолына мықтап түстiк. Оң жағымыздан жариялылық, сол жағымыздан демократия демеп... Несiн айтасыз, алға қарай аңыратып келемiз.

	АНФИСА: «Социализм – это долгий и трудный путь к капитализму» деген. Сiз, Құтым Салақбаевич, қалай қарай аңыратып келесiз, социализмге, әлде капитализмге қарай ма?

	Қ. САЛАҚБАЕВИЧ (сасып залға қарап): Мынау не деп барадыау. Челябi дегенi жәй сөз боп... Сонау Орталықтан, Мәскеуден келген тексерушi боп... масқарамызды шы ғарып. (Өтiрiк жайдарыланып) Қадiрлi, Анфиса Иван овна, жай, былай менi сынайын дейсiзау, әйтпесе ка питализмi бар болсын. Бiр партияның арқасында соц иализмнiң сара жолымен, Карл Маркс айтқандай, коммунизм елесiн қуып жетiп қалдық.

	АНФИСА: О, елес те бiр, даладағы сағым да бiр, қуғанда жеткiзе қойса жақсы, ал жеттiң дейiк, сағымды қолға ұстап көр, мықты екен дейiн.

	Қ. САЛАҚБАЕВИЧ (жағымпазданып): О, Анфиса Ивановна, сiздiң үлкен саяси бiлiмiңiзге тәнтiмiн. Сiздiң көзқарасыңыз деген... (қиялданып).

	АНФИСА: Менiң күйеуiм: «Перестройку замышляют герои, делают дураки, а плодами ее пользуются сволочи», – деп аузынан тастамайтын.

	Қ. САЛАҚБАЕВИЧ: Мiне, ұлы сөз! (Қолына қағаз, қаламын алып) Жазып алайыншы. «Перестройка... герой... дела... дураки... плод... сволочи». (Ойланып) Апырай, ә? Геройы (саусағымен төбенi көрсетедi), дурағы (қолы дiрiлдеп өз кеудесiн шұқиды), сволочы (айналасын нұсқайды)... Ым. (Басын шайқайды).

	АНФИСА (масайрап): Мiне, солай, Құтым Салақбаевич.

	Қ. САЛАҚБАЕВИЧ (жалбақтап): Анфиса Ивановна, құпия болмаса айтыңызшы. Күйеуiңiз, осы сөздердiң иесi қандай мәртебелi орында iстейдi?

	АНФИСА: Менiң күйеуiмнiң атыжөнi... (мүдiрiп).

	Қ. САЛАҚБАЕВИЧ: Құрметтi Анфиса Ивановна, маған дәл өзiңiзге сенгендей сенiңiз. Құпия сақталады... Тек өзара...

	АНФИСА: Оның атыжөнi – Евгений Матович.

	Қ. САЛАҚБАЕВИЧ (ойланып): Евгений Матович (далаға қарап) ЦКда, Совминде... ондай есiм жоқ... (ойланып). Жоғары Советте... министрлiкте... (Анфисаға) Әә, бiлемiз, аса құрметтеймiз о кiсiнi. (Дүдәмалдау) Соңғы жұмысы қай мекемеде едi Евгений Матовичтың? Қазiр былай, съезд кезi, ауыстүйiс көп дегендей...

	АНФИСА: Осы ауданға келiп пеш салып жүргенде қайтыс болды деген телеграмма алдым (телеграмманы шығарады).

	Қ. САЛАҚБАЕВИЧ (шошып): Не дейдi, Евгений, Евгений, Едiрей Матович! Әлгi қаңғып жүрiп өлетiн тексiз бе? (Анфисаға шабынып) Салғаннан соның қатынымын демейсiң бе? А? (Ақырып) Саясат, Перестройка, герой деп оттағанша?

	АНФИСА: Құтым Салақбаевич, (көкшеңдеп) сiз өйтiп айқайламаңыз маған. Қақыңыз жоқ.

	Қ. САЛАҚБАЕВИЧ (сұлқ етiп отыра кетедi): Валидолы құрғыр қайда? (Бiр таблетка iшедi). Уh! Байың дала да өлiп қалып әуреге салып едi. Не керек өзiңе?

	АНФИСА: Евгений Матовичтiң жерлеген жерiн көрейiн деп ем. (Қипақтап) Одан өзге де шаруаларым бар едi...

	Қ. САЛАҚБАЕВИЧ (трубканы ашуалана көтерiп): Алеу, Сәлiм Сәкенович, не отырыс бұл? А? Иә, астанадан тiлшi келе жатыр... Мен сонымен жүрмiн. Әлгi Итемген сығыр қайда? Қыста қатып өлген әлгi Едiрей дегеннiң қатыны келiп отыр. Соны көмген жерiне алып барсын. Жiбер тез. Қолаңғырсалаңғырданақ құтыла алмайтын болдық қой.

	АНФИСА: Құт... Құтым Салақбаевич, бiр өтiнiш...

	Қ. САЛАҚБАЕВИЧ: Бар, бар, өтiнiшiңдi байыңның басына барып айт. Партия комитетiн бұлар қолжаулық еткiсi келген екен. Бар (Анфисаны зорлағандай ғып шығарып жiбередi).

	(Сахна айналғанда Анфиса мен Итемген шығады. Зиратқа келе жатқан бетi).

	ИТЕМГЕН (Анфисаға): Едiрей досым сенi сұмдық сүйетiн. Күн сайын кешке таман «Аяулым Анфисам» деп әндi аңырататын.

	АНФИСА: Итемгенчик, айта түсшi, тағы да мен жайлы не айтатын едi?

	ИТЕМГЕН: Фигурасы (қолын шошайтып) мынауский дейтiн. Битiп қалсаң (Анфисаның мықынын қытықтайды) анадай жерге секiрiп кетедi дейтiн. Сен тiптi былқ етпейсiң ғой.

	АНФИСА: Мен тек Евгений Матович қытықтаса ғана...

	(Майысып) Басқаларға көп қытығым келе қоймайды.

	ИТЕМГЕН: Оның қолының бiр сиқыры болды ғой, шамасы.

	АНФИСА: Оны сүйетiн ем... Қалғандарын жай, былай... Әнi қандай едi.

	ИТЕМГЕН: Иә, әнiн айтсаңшы. (Әндетiп) «Аа настанет лето – ты еще вернешься...»

	АНФИСА (жылап): Ой, Женя, жаным, менiң келетiнiмдi сезген ғой, оойой. Әрi қарай айта түсшi.

	ИТЕМГЕН (әндетiп): Ну а я себе такую бабу отхвачу (билеп жiбередi).

	АНФИСА: Ах, сволочь! Тап солай дедi ме? (Залға қарап) Бүкiл жоспарым тасталқан болатын болдыау. (Итемгенге) Евгений осында келгенде үйленiп пе едi?

	ИТЕМГЕН: Жожоқ. Үйленген жоқ, қорықпа.

	АНФИСА (әндетiп): Что тогда ты стервь, от зависти загнешься,

	Скажешь мне: «Прости», а я плевать не захочу! (Билейдi).

	(Залға қарап) Өз дегенiме жетiп алайын. Наплевать қылармын мен оны!

	ИТЕМГЕН: Арманда кеттi ғой, есiл дос, Анфисаау.

	АНФИСА (залға қарап): Көрiнде өкiргiрдiң шығарған әнiн көрдiң бе? (Итемгенге) Арманда кеттi ғой Женям... (Өтiрiк жылап) Басына алып бар. Халқымызға сiңiстi дәстүр бойынша сүйегiн өз көзiммен көрейiн, (жылап) мауқымды басайын... Есiл азаматымау... Айдалада қалдыңау...

	ИТЕМГЕН: Анфисашау, (қосыла кемсеңдеп) Едiрей қандай қадiрлi едi. Ол өлдi дегенде аудан халқы аңырап жыладыау кеп. Әсiресе Қатша кемпiр құтылғанына (шошып), жожоқ, қыршынынан қиылғанына жоқтау ай тып... Оған ешкiсi қосылып, бiр машина шөп апарып берiп... ууу, ол шөп, шөп емес, қамыс боп шығып, кемпiр қайта жылап... (Анфисаны тас қылып құшақтап алған, әрең босатады. Зират көрiнедi. Әбутәлiп әпендi өз зиратының басында дұға оқып отырады).

	АНФИСА (жан-жағына алақ-жұлақ етiп): Итемгенчик, Матовичтың зираты қайсы? (Өздерi томпайтып кеткен төмпешiкке қарайды. Сасқан адамның түрi) Қайсысы деймiн? (Үлкен зираттарды нұсқап көрсетедi) Анау тұрған ба?

	ИТЕМГЕН (басын шайқап): Жоқ.

	АНФИСА: Мына тұрған ба?

	ИТЕМГЕН (қипақтап): Ол да емес.

	АНФИСА: Сонау тұрған ба?

	ИТЕМГЕН (басын қасып): Ым...

	АНФИСА: Ендi қайсысы, айтсаңшы?!

	ИТЕМГЕН (әрi-берi қипақтап): Мiне, мынау (жандарындағы құйттай қозыжон төмпешiктi көрсетедi).

	Осы – Едiрей Матович.

	АНФИСА (шошып): Мынау ма? Боже мой! (Кемсеңдеп) Матович... Кiсi осылай жата ма екен? (Жылайды, тiзерлеп отырып) Көк тиынсыз мен қалдым... Пенсия тиетiн етiп кетсең қайтедi... Оойойо...

	ИТЕМГЕН: Сабыр, Анфиса, сабыр. Пенсия жайын ендi Едiрейге емес, райсобеске айт.

	АНФИСА (жылауын күшейтiп): Өөй, Женям менiң. Кiмге тастап кеттiң менi?..

	ИТЕМГЕН (залға қарап): Қаптап жүрген өңшең еркек сенi байсыз қалдырмас. Уайымың басқа, басқа болар сенiң.

	АНФИСА: Итемгенчик, сен Евгенийге дос болсаң маған да...

	ИТЕМГЕН (икемденiп): Иә, Анфиса, саған да... Қолынан тастамайтын чемоданын да бiрге көмдiк.

	АНФИСА: Олай болса, бiздiң халықтың дәстүрiнде қайтыс болған жақын адамына үлгере алмай қалса, қабiрiн қазып, мүрдесiн көруге рұқсат етедi.

	ИТЕМГЕН (шошып): Иә, иә, ал... сосын...

	АНФИСА: Сен өз қолыңмен досыңды жерлепсiң. Қабiрi терең емес екенiн көрiп тұрмын...

	ИТЕМГЕН: Ал, ал (керi шегiншектеп): Сосын...

	АНФИСА: Осыны қаз, Женяның мүрдесiн көрiп, көңiлiм әбден суысын.

	ИТЕМГЕН (шошып, секiрiп түседi): Ойыбай, атай көрме. Өлген адамды... масқара... керi қазу деген.

	АНФИСА (жалынып): Ит, ну, Итемгенчик, бауырым (құшақтайды). Орында өтiнiшiмдi.

	ИТЕМГЕН (қашқақтап): Етi ерiп кеткен шығар... Қу сүйек... несiн көресiң?

	АНФИСА: Бағана чемоданын бiрге көмдiк деп ең...

	ИТЕМГЕН: Шамаданының iшiнде жоқ, түк те (кеңiрдегiн кескiлеп). Оллаhи, биллаhи. Ештеңе жоқ.

	АНФИСА: Итемгенчик, еңбегiңдi төлеймiн (жақындап құлағына сыбырлап, сүйiп алады. Итемген ойланып, әрлiберлi тұрған зираттарға қарайды).

	ИТЕМГЕН: Анфиса, менi қинама, (жүрегiн ұстап) жү регiм ойнамалы, аурумын, талып қаламын. (Отыра кетедi).

	АНФИСА (долырып): Онда өзiм (қабiрдiң топырағын қолымен қазады), былай етiп өзiн де, чемоданын да...

	Чемоданының қос түбi болатын.

	ИТЕМГЕН (қолына жармасып): Ойыбай, Анфиса, жынданғаннан саусың ба?!

	АНФИСА (онан сайын долырып): Саумын. Ал не iстейсiң? Өңшең жауыз, байымды өлтiрiп...

	ИТЕМГЕН: Ойыбай, байың өз еркiмен өлдi. Қазба деймiн, қазба.

	АНФИСА: Әкел, күрек әкел. Өз еркiмен өлгендi көрсетейiн...

	ИТЕМГЕН (қолынан жармасып): Ең болмаса көрiнде тыныш жатсын.

	АНФИСА (жынданып): Жатқызбаймын. (Қолымен қаза түседi). Қолынан чемоданды жұлып аламын! Қаңғырған иттiң.

	ИТЕМГЕН (жанталасып): Шамаданының iшiнде ештеңе жоқ деймiн. (Қолын жайып) Бос, он шақты қағаз, адрес, болды.

	АНФИСА: Тонағансыңдар. Өңшең алқаш... Көрсетемiн мен сендерге. Түрмеде шiрiтемiн. Көңiлдесiм, жожоқ, ағам прокурор.

	ИТЕМГЕН (залға қарап): Көрiңде өкiргiр Едiрейай, масқарамызды шығаратын болдыңау.

	АНФИСА (қазып): Мiне (ағаштың шетiн тауып алады).

	ИТЕМГЕН (қолына жармасып): Бұл – бергi жағындағы ағаш. Бiз, бiз оны (аяғымен жердi теуiп) тым, тым терең қазып көмдiк.

	АНФИСА (аларып): Шығып кетпесiн деп пе. Мынау не? (Ағаштың шетiн тартып қалғанда суырылып шығады).

	ИТЕМГЕН (абдырап): Бұл, бұл деген үстiне салған ағаш.

	АНФИСА (ағаш суырған жерiне үңiлiп): Мына жерде он шақты ағаш жатыр ғой.

	ИТЕМГЕН (желкесiн қасып, ол да әр жақ, бер жағынан үңiледi): Ағаш емес, марқұмның сүйегi болмасын. (Анфиса екi-үш ағашты суырып алады).

	АНФИСА (жынданып): Өтiрiк! Айтқандарының бәрi өтiрiк. Мынау Едiрейдiң қабiрi емес.

	ИТЕМГЕН: Осы деймiн. Анфиса, осы. Жерлеу комиссиясының председательдiгiн маған сенiп тапсырған.

	АНФИСА (шыжбалаңдап жылап): Өтiрiк, барып тұрған өтiрiк! Байымды өздерiң өлтiрiп, басқа жерге тығып тастағансыңдар. Ойбай (ағаш жатқан жердi қопарады). Ойбай...

	(Осы кезде зират айналып күйбеңдеп жүрген Әбутәлiп әпендi көрiнедi).

	ИТЕМГЕН: Анфиса, ақылың бар ғой, сабыр ет, ә, сабыр былай...

	АНФИСА: Жерге ағашты көмiп, оны менiң байым деп... Ойбай, алдап... Ойбай, өздерi өлтiрiп... ойбай, чемоданын тона...

	ИТЕМГЕН: Уh, ендi не iстедiм? (Залға қарап) Түрменiң түбiнде көзiң жылтырап шiру деген осы шығар.

	АНФИСА: Өңшең адам етiн жейтiн жауыздың арасына кеп (ағаш көмiлген жердi қопарып тастайды). Ендi сүйегiң түгiл чемоданың да жоқ. Ууу (жылайды).

	ИТЕМГЕН (залға қарап): Әбден масқарамыз шықтыау, жерлесетiн әлгi екi ит қайда жүр екен? Мынаған ақша берсек те аузын жаптыратын...

	АНФИСА (елеңдеп): Ақша? Иә (саусағын шошайтып). Үш жылдан бергi табысы чемоданының iшiнде болатын.

	ИТЕМГЕН (күйiнiп): Ештеңе жоқ дедiм ғой iшiнде, шамаданы бос, бос.

	АНФИСА (ағаш алған жерiн теуiп): Жоқ, мына жерде Едiрей жоқ! Өлтiргенсiңдер де тығып тастағансыңдар. Тонағансыңдар!

	ИТЕМГЕН: Ойбайау, жалғыз көйлек, жалғыз бешпет, жыртық, дамбалынан басқа ештеңесi болмайтын. Сонда несiн тонаймыз?!

	АНФИСА: Өлiгiн де ұрлап кеткенсiңдер. (Жылап). Бiлемiн, бiлем сендердi, азиаттарды.

	ИТЕМГЕН: Тiрiсiнде ешкiмге керегi жоқ Едiрей өлгенде кiмге дәрi бопты, ә?

	АНФИСА: Қайда кеттi әйтпесе? Тап, кәне! (Итемгенге тап-тап бередi) Жерлеу комиссиясының председателi (Итемген жалынып құшақтап, құлағына сыбырлағысы келедi. Анфиса кеудесiнен түйiп жiбередi). Тап, тауып бер жаныңның барында! Ойбай, ойбай (жылайды). Сотқа беремiн, сотқа! Бәрiңдi соттатамын.

	ИТЕМГЕН (сахнадан шыға жөнелген Анфисаның артынан қуады): Анфиса, Анфисаш, тоқта деймiн, тоқта, Анфисаш.



	Төртiншi көрiнiс

	Аудандық партия комитетiнiң бiрiншi хатшысы Құтым Салақбаевичтiң кабинетi. Өзi телефон трубкасында отыр.

	Қ. САЛАҚБАЕВИЧ: Тiлшi сiзде отыр ма?.. Халықтар достығы. Ым... Факт? Факт дегенiм менiң тартпамда жыр тылыпайырылады. (Суырмасын ашып-жауып сарт еткiзедi). Халықтар достығы дегендi көзiнен келтiрейiн (кiсiнеп күледi). Ең кiшiсi менiң жаман шопырыма дейiн көзiмдi ала берiп, секретарша Машамен ауыз жаласып жатқаны (кiсiней күледi). Иә, иә, арғы жағына тереңдемейақ қояйын. Жиырма минуттан соң келсiн, күтемiн, түсiрсiн телевизорына... Көрсетсiн жарқыратып... (Трубканы қояды. Iшке ентiгiп, алқын-жұлқын Анфиса кiредi).

	АНФИСА (саусағын безеп): Өңшең алаяқ! Күйеуiмдi жабылып өлтiрiп... Сотқа беремiн. Сотқа!

	Қ. САЛАҚБАЕВИЧ (шошып кетедi): Бұл не бейбастықтық?! (Ақырып) Сендер үшiн бұл партия комитетi ме, әлде атқора ма, а?

	АНФИСА: Табыңдар күйеуiмдi! Таппасаңдар сотқа беремiн. Шеттерiңнен қаматамын.

	Қ. САЛАҚБАЕВИЧ: Күйеуiң қаңғып жүрiп үсiп өлдi. Тауып берi несi?!

	АНФИСА (саусағын безеп): Қазiр барамын сотқа! Чемоданын тонап, өзiн жасырып. Қазiр...

	Қ. САЛАҚБАЕВИЧ: Өлген күйеуiме жан салып бер дейсiң бе? Бар (қолын сiлтеп). Бар сотыңа!

	АНФИСА: Барам! Чемоданы былай тұрсын, өлiгiне дейiн ұрлап әкетiпсiңдер.

	Қ. САЛАҚБАЕВИЧ: Чемоданы кiмге керек, өлiгi кiмге дәрi? (Осы кезде қабылдау бөлмесiне әлдекiмнiң дабырласқаны естiледi).

	АНФИСА: Менiң Женям көмген жерiнде жоқ. Мiне, мәселе қайда?

	Қ. САЛАҚБАЕВИЧ (шошып): Жоқ? Ол қайда кетiп жүр? Рұқсатсыз.

	АНФИСА: Өзi де жоқ, чемоданы да ғайып болған.

	Қ. САЛАҚБАЕВИЧ (шошып): Тiрiлiп... шығып кеткен болар.

	АНФИСА: Өлген кiсi тiрiле ме? Көмген кiсi (жердi те уiп) шыға ма? Сот арқылы таптырам. Бәрiң де қылмыскерсiң (жылайды).

	Қ. САЛАҚБАЕВИЧ (залға қарап): Масқара, тiрiлiп кетiп қалса қайттiм? Мен оны баянадамаға кiрiстiрiп... Жесiр кемпiр жылады деп... облыстың алдында да...

	Халықтар достығы, қимастығы деп...

	АНФИСА: Тап! Қазiр тап күйеуiмдi, Женямды. Евгений Матовичiмдi (жылайды). Сот арқылы iзденемiн. Республикаға барамын. Ағам прокурор... Оой, уу.

	Қ. САЛАҚБАЕВИЧ (бәсеңдеп): Сабыр ет, Анфиса Ивановна, бәлкiм шатысып кеткен болар. Қабiрлер ауыстүйiс дегендей. Бiзде бiрiнiкiне бiрi жата бередi.

	АНФИСА (жылап): Боже мой! Өлген адам қалай ауысыптүйiседi. Алдама менi. Құртам бәрiңдi!

	Қ. САЛАҚБАЕВИЧ: Сәл шыдаңыз, Анфиса Ивановна, қазiр жерлеу комиссиясының председателiн шақырайық. (Орындығына отырып түйменi басып) Маша, Итемгендi тез тап та, кiргiз маған. Тiлшi келсе айт, маңызды жиналыс болып жатыр де. Күтсiн. (Осы кезде екi иығы солбырайып Итемген iшке кiредi).

	ИТЕМГЕН (басын иiп): Сәлематсыз ба, Құтеке!

	Қ. САЛАҚБАЕВИЧ (қолын сiлтеп): Уақыт жоқ.

	АНФИСА (шапшып): Мiне, тұр. Қазыс десем, қашады.

	ИТЕМГЕН: Ендi былай. (Күмiлжiп) Жүрегiм ойнамалы демедiм бе...

	АНФИСА: Жерге ағаш көмiп тастапты. Ағаш, представляешь. Күйеуiң осы дейдi, ұятсыз, оңбаған!

	Қ. САЛАҚБАЕВИЧ: Айт шыныңды, Едiрей қайда? Көзiңе көк шыбын үймелетемiн.

	ИТЕМГЕН (иығын қиқаңдатып): Бiлмеймiн. Көм генiмiз рас.

	Қ. САЛАҚБАЕВИЧ: Көмгендерiң рас қой. Әйтеуiр тiрiлiп кетуден аман ғой.

	ИТЕМГЕН: Жожоқ, кәдiмгi тепкiлеп тұрып... көмдiк. Тiрiлiп кетсе де шыға алмайды.

	АНФИСА: Өтiрiк айтады. Көмген жерiнде жоқ. Құр топырақ, сосын ағаш...

	Қ. САЛАҚБАЕВИЧ: Уh! (Залға қарап) Тiрiлiп кетпесе болар.

	АНФИСА: Екеуiңдi де сотқа беремiн. (Сөмкесiн ақтарып, қағаз, қаламын алады). Арыз жазамын. Аудандық халық сотына...

	Қ. САЛАҚБАЕВИЧ: Сабыр ет, Анфиса Ивановна. (Итемгенге қаhарын төгiп) Айт жаныңның барында. Әйтпесе (телефон трубкасына жармасып) милиция шақырып, қазiр қаматамын. Айт деген соң, айт! Едiрей қайда кеттi? (Столды ұрып) Жерленген жерiнде неге жоқ?! Осыдан таппасаң, Итжеккенге айдатамын!

	ИТЕМГЕН: Көмдiк... (Күмiлжiп) Көмбей ошағына тас қылды дейсiз бе?

	АНФИСА: Өтiрiк айтады. Көзiн көрдiң бе, көзiн, нағыз суайттың көзi.

	Қ. САЛАҚБАЕВИЧ: Көмсең қайда көмдiң деп тұрмын ғой мен саған.

	ИТЕМГЕН (күмiлжiп): Күн аяз... жер тоң... өзiмiз үсiп өле жаздап... әрi председатель болған соң. Қ. САЛАҚБАЕВИЧ: Иә, иә, айта түс.

	ИТЕМГЕН: Көмуге барған үш адам қол көтерiп, съездегiдей дауысқа салып.

	Қ. САЛАҚБАЕВИЧ (шошып): Ойбай, аузыңды... Съезд сенiң неңдi алған. Ешкiм естiмесiн.

	АНФИСА: Осы сөздерiңнiң бәрiн кiрiстiремiн арызға.

	Қ. САЛАҚБАЕВИЧ (жұмсарып): Ну, Анфиса Ивановна, сәл кiдiрсеңiзшi. Аныққанығына жетейiк. Былай, нетiп, тiрi адамбыз ғой, келiсермiз...

	ИТЕМГЕН: Кездескенде адам түгiл жылқы да кiсiнесе дi деген... Келiсемiз ғой.

	Қ. САЛАҚБАЕВИЧ (Итемгендi ала көзiмен атып): Мақал мұның несiн алған! Ал, сосын? (Дауысқа сап).

	ИТЕМГЕН: Сосын... сосын жердi қаза алмай... Күрек тоңға өтпей... қолы көрге сыймай... өзiмiз қоса өлiп қала жаздап...

	Қ. САЛАҚБАЕВИЧ (жердi тепкiлеп): Бүйтiп ит әуреге салғанша өзiң неге өлмедiң, өзiң?

	АНФИСА: Бәрi өтiрiк, өңшең алаяқ (долданып).

	ИТЕМГЕН: Сосын дайын тұрған зиратқа...

	Қ. САЛАҚБАЕВИЧ (шошып): Дайын тұрған зиратқа? Ол кiмдiкi?

	ИТЕМГЕН: Әбутәлiп әпендiнiкi.

	Қ. САЛАҚБАЕВИЧ: Әбутәлiптiң зираты? Ол өлмей не ғып жүр?

	ИТЕМГЕН: Құтеке, (жарамсақтанып) сондай бiр әпендi шал бар. Өзiне көр қазып, зәулiм ғып зират тұрғызып қойған.

	Қ. САЛАҚБАЕВИЧ: Едiрей Матовичты сол дайын зиратқа көмдiңдер ме?

	ИТЕМГЕН: Иә. Жөнi солай болды, дауысқа салдық та. Қ. САЛАҚБАЕВИЧ: Әлгi әпендi шал оны бiле ме? ИТЕМГЕН: Жожоқ, бiлмейдi.

	Қ. САЛАҚБАЕВИЧ: Ертең өзi өлiп қалса ше?

	ИТЕМГЕН: Осы бес жылдықта өле қоятын шал емес. Тура шұнаңдап жүр.

	Қ. САЛАҚБАЕВИЧ: Уh, мына дүние не боп кеттi?.. Әл гi әпендiнiң балашағасы бар ма?

	ИТЕМГЕН: Жоқтаушысы жоқ, жалғыз басты жетiм шал. Одан саспаңыз. Өле қалса маған тапсырыңыз.

	Қ. САЛАҚБАЕВИЧ (кекетiп): Комиссия председателi болам дейсiң ғой. (Ойланып) Тiсiңнен шығарушы болма. Тек өзiң бiл, шалға көр табылар.

	ИТЕМГЕН (аузын басады): Құп болады, Құтеке.

	Қ. САЛАҚБАЕВИЧ: Қалғанын өзiм жайғастырамын. (Ойланып) Анфиса Ивановна, (жайдарыланып) жiгiттерден бiр қателiк кетiптi. Былай, сiзге айта алмай. Аса құрметтi Евгений Матовичты дайын тұрған зиратқа жерлептi.

	АНФИСА (шошып): Дайын тұрған зиратқа?

	Қ. САЛАҚБАЕВИЧ (елпiлдеп): Анфиса Ивановна ол ешкiмдiкi де емес. Аса мәртебелi Евгений Матовичтың өзiне тиесiлi зират.

	АНФИСА: Сонда (таңғалып) сiздер... болашақ өлетiн адамға зират дайындап қоясыздар ма?

	Қ. САЛАҚБАЕВИЧ (Итемгендi түртiп қап): Жап аузыңды. Иә, Анфиса Ивановна, күйеуiңiз марқұм Матович (көзiне жас алып) өте еңбекқор болатын. Бүкiл ел боп құрметтеушi ек.

	АНФИСА (қоса егiлiп): Бәрiне де шебер едi ғой.

	Қ. САЛАҚБАЕВИЧ (басын шайқап): Қатты күйзелтiп кеттi. Соңғы сапарына жылапсықтап шығарып салдық.

	ИТЕМГЕН: Салған пешi үш күн түтiн тартпай тұрып, төртiншi күн дегенде... (күлiп) ала жөнелетiн. Отын шақ келтiрмейтiн.

	Қ. САЛАҚБАЕВИЧ: Қолы алтын едi. Баяндама сайын атын кiрiстiрiп, аудан халқына үлгi етiп отырамын.

	АНФИСА (алабұртып): Оның зәулiм зиратына төлейтiн менде көк тиын жоқ.

	Қ. САЛАҚБАЕВИЧ: Бiр тиын да керегi жоқ. Тек ана арызыңды екеулеп жыртайық. Сонымен бәрi де бiттi.

	АНФИСА (көңiлденiп): Олай болса, мiне, мiне (қағазды жыртып тастайды), Құтым Салақбаевич, менiң ерiм Женяны ауданға аса құрметтi адам едi дедiңiз ғой.

	Қ. САЛАҚБАЕВИЧ: Сөз жоқ, қадiрлi адам болатын.

	АНФИСА: Баяндама сайын айтып, еңбегiн халыққа үл гi етемiн дедiңiз ғой.

	Қ. САЛАҚБАЕВИЧ: О, аудан былай тұрсын, облыста да айтып жүрмiн.

	АНФИСА (Құтымды жағалап, майысып): Құтым Салақбаевич, олай болса Женянiң есiмiн аудан мектебiнiң бiрiне берсеңiз.

	Қ. САЛАҚБАЕВИЧ (дағдарып): Апырай, ә, ендi қайт тiк? (Залға қарап) Құтқармас пәлеге қалдықау. (Анфисаға) Дегенмен жақсы идея. Ойланайық, ақыл дасайық.

	АНФИСА: Құтым Салақбаевич, мен асығыспын. Билiк қолыңызда ғой.

	Қ. САЛАҚБАЕВИЧ (дағдарып): Апырай, ә, мектептiң аты. Анау Горький, анау Калинин, мынау Пушкин атындағы. Едiрейге ығысып орын беретiн бiрi жоқ қой, тәйiрi.

	АНФИСА: Ең болмаса көшенiң аты болса да.

	ИТЕМГЕН: Мiне, осы дұрыс. (Қуанып) Менiң тұратын көшем Махамбет атындағы. Өткен ғасырда өмiр сүрген. Бастық туысы, не артынан iздеушi жоқ. Осы көшенiң атын бере салса... «Едiрей Матович атындағы көше», қатып кетпей ме?

	Қ. САЛАҚБАЕВИЧ: Дұрыс! (Қолдап) Махамбет ақын болса, Едiрей озат еңбеккер. Ертеңнен бастап Едiрейдiң атын беру керек. Мiне, халықтар достығы деген осы.

	АНФИСА (жайдарыланып, Құтымды сипалап): Азаматсың, Құтым Салақбаевич, азаматсың. Танысқаныма қуаныштымын. (Ұшып-қонып) Кутум (еркелеп), рахмет, рахмет сiзге. Тағы бiр тiлегiм бар.

	Қ. САЛАҚБАЕВИЧ (шошып): Тiлегiңiз көбейiп кеттiау, Анфиса Ивановна, айтыңыз.

	АНФИСА: Адал еңбек етiп жүрiп, жұмыс барысында қаза тапқан Евгений Матовичтiн қамқоры жоқ (еркелеп) өзiңiзден басқа, жесiрi ретiнде маған пенсия тағайындатсаңыз.

	Қ. САЛАҚБАЕВИЧ (болдырып): Уh, уh (маңдайын сүртедi). Бүгiн мына кабинеттен тiрi шықсам жарады.

	АНФИСА: Кутум, (қыңсылап) Кутум, соңғы тiлегiм. (Көзiн ойнатып, бөксесiн бұлтыңдатады). Сiзден басқа мына жарық дүниеде қамқор ешкiмiм жоқ.

	Қ. САЛАҚБАЕВИЧ (валидол жеп, су iшедi): Уh, ендi қайттiм?

	АНФИСА: Өзiңiз араласпасаңыз, сотқа арыз берсем, соңын созып жiбередi ғой.

	Қ. САЛАҚБАЕВИЧ (Итемгенге кiжiнiп): Бәрi сенiң әлегiң, итшошқа! Тұратұр, бәлем! (Анфисаға) Пенсия жағы қиындау ғой, Анфиса, түсiнсеңшi.

	АНФИСА (түсiн суытып): Озат еңбеккер екенi, басына зәулiм зират қойылғаны, көше аты берiлгенi рас болса, неге жесiрiне пенсия тағайындалмайды? Олай болса заң бар, iзденемiн, қуынамын (жұлынып).

	Қ. САЛАҚБАЕВИЧ: Сабыр ет. Анфиса Ивановна, (ойланып) ең оңай жолы, былай iстейiк. (Итемгенге) Сен шыға тұршы. (Итемген шығып кетедi).

	АНФИСА (сайқалданып): Күтум Салақбаевич, қамқорым менiң (көзiн ойнатып). Ең оңай жолын өзiң айтшы.

	Қ. САЛАҚБАЕВИЧ: Пенсияға тағайындатуға мен араласа алмаймын. Ең төте жолы, күйеуiңнiң құны қанша?

	АНФИСА: Қаншасы қалай? Ақшамен бе?

	Қ. САЛАҚБАЕВИЧ: Иә, ақшаға шыққанда.

	АНФИСА (ойланып): Ым... 100 сом, жожоқ. Екi қол, екi аяғы бүтiн. Көзi сау... ұзын бойлы так, так, 1000 сом құны, Кутум Салақбаевич.

	Қ. САЛАҚБАЕВИЧ (орнынан атып тұрып): Келiстiк (қол алысады, Анфиса Құтымды жабысып сүйедi). 1000 сом. Сонымен есеп айырыстық.

	АНФИСА: Азаматсың, Кутум Салақбаевич (тағы сүйiп). Қамқорым менiң. Ұнайсың маған. Әкелшi, тағы сүйейiн. (Сүйедi. Осы кезде есiк ашылып, iшке астаналық тележурналист Ескен кiредi. Иығында асып алған аппаратурасы бар).

	ЕСКЕН: Рұқсат па екен, Құтеке?

	Қ. САЛАҚБАЕВИЧ (бойын түзеп, галстугiн жөндеп, сiресе қалады): Рұқсат, кiрiңiз, төрлетiңiз, астаналық журналист.

	ЕСКЕН: Сiз кабинетiңiзде өте маңызды мәжiлiс өткiзiп жатыр дегесiн (аппаратурасын қойып жатып). Бата алмай...

	Қ. САЛАҚБАЕВИЧ: Бiздiң жұмысымыздың маңыз ды емесi жоқ қой. Күн сайын халық талабы, ел жағдайы дегендей... Ал, таныс болайық (қолын ұсынады).

	ЕСКЕН (қолын ұсынып): Ескен Күшiков. Қазақ теледидарының халықтар достығы редакциясының бiлдей қызметкерi.

	Қ. САЛАҚБАЕВИЧ: Оо, Есеке, өзiңiздi көруге, осы тақырыпта сыр бөлiсуге құштар боп отыр ек. Бек қуаныштымыз. (Анфисаны нұсқайды) Танысып қойы ңыздар.

	АНФИСА (қылымсып): Анфиса Ивановна.

	ЕСКЕН: Ескен Ғалиевич, танысқаныма өзiмдi (тәуiр сөз ойлап) өзiмдi аса қуанышты сезiнiп тұрмын Анфиса Ивановна.

	Қ. САЛАҚБАЕВИЧ (қол шапалақтап): Оо, мiне, мiне астаналық журналистердiң сөзi осындай келедi. (Саусағын шошайтып) Маркiсi бөлек қой.

	ЕСКЕН (лепiрiп): Рахмет, Құтеке. Сiз басқаратын аудан халықтар достығын құрметтеудiң бiрденбiр үлгiсi деген соң ешқайда бұрылмай, ат басын осында бiрақ тiредiм. Солай емес пе, Ивановна?

	АНФИСА: Дәл солай, Кушiкович.

	ЕСКЕН: Кешiрiңiз, Ғалиевич деңiз.

	АНФИСА: А, ғафу өтiнемiн, Ғалиевич, Құтым Салақбаевич деген ұлы азамат. Қазақ халқының бағына туған джентельмен. Мәселен, мен бақытсыздыққа душар боп ем...

	Қ. САЛАҚБАЕВИЧ: Анфиса Ивановна, сәл сабыр етiңiз.

	АНФИСА: Ғалиевичтiң де көксеп, әә, iздеген, келген тақырыбы осы емес пе, Кутум?

	ЕСКЕН (елпiлдеп): Дәл өзi, халықтар достығы, шынайы жарастығы...

	АНФИСА: Сiз айтпасаңыз, мен баяндауға мәжбүрмiн, Құтым Салақбаевич, өйтiп скромничит етпеңiз. (Ескенге қарап) Менiң ерiм... (Ескен аппаратурасына жармасады).

	Қ. САЛАҚБАЕВИЧ: Есеке, сәл сабыр етiңiз. (Ойланып, қиналып) Ол, өзi былай...

	АНФИСА (Ескенге жетiп кеп): Салақбаевич – халықтар достығының нағыз жанашыры. Менiң ерiм қарапайым адал еңбеккер, аса маңызды мемлекет тапсырмасын орындау үстiнде қаза тауып едi...

	ЕСКЕН (аппаратурасына қайтадан жармасып): О, жұмыс үстiнде өлдi ме? (Аптығып) Сосын? Сосын?..

	АНФИСА: Жұмыс үстiнде жанқиярлықпен.

	Қ. САЛАҚБАЕВИЧ: Анфиса Ивановна... Анфиса!

	АНФИСА (жанұшырып): Жожоқ, сiздiң жақсылығыңызды тiлшi жолдасқа айтпай шыдай алар емеспiн.

	Қ. САЛАҚБАЕВИЧ (қолын көтерiп): Анфиса Ивановна, өзiм, өзiм айтайын. (Мұңайып) Екi қолы бiрдей алтын шеберiмiз Евгений Матовичтен қапыда айырылып қалдық.

	АНФИСА (өтiрiк жылап): Женя, Женям менiң қандай азамат ең. Ооййй...

	ЕСКЕН (елпiлдеп): Қайғыңызға ортақпын, Ивановна, берiк болыңыз. (Көтерiңкi леппен) Совет үкiметiнiң жұмысын адал атқарып жүрiп өлiп кеткен адамда не арман бар екен?!

	Қ. САЛАҚБАЕВИЧ: Ендi көшенiң атын бергелi отырмыз.

	ЕСКЕН (өрекпiп): Мiне, халықтар достығының ең бiр жарқын үлгiсi.

	АНФИСА: Салақбаевич, күйеуiңнiң құны деп 1000 сом...

	Қ. САЛАҚБАЕВИЧ (шошып): Анфиса, тоқтат! Ескен Ғалиевич, (жайдарыланып) назар аудармаңыз, жай былай, ол өзара мәселе. Иә, партияның саясаты...

	ЕСКЕН (көңiлденiп): Құрметтi Құтым Салақбаевич, аяулы Анфиса Ивановна, сiздермен кездесiп, халықтар достығының мәңгi өлмес бiр бетiн ашып тұрмын. (Аппаратын асынып) Қазiр қадiрлi Евгений Матовичтiң зираты басынан репортаж жүргiземiн. Бүкiл республикаға паш етемiз. Ал, кеттiк.

	Қ. САЛАҚБАЕВИЧ (қипақтап): Сол зиратқа бармайақ осы жерден... Ә, Есеке?

	ЕСКЕН: Жожоқ, Құтеке, репортажымыз эффектiлi болуы керек! Эффект, түсiнемiз бе? Партия бiзден соны талап етедi.

	АНФИСА: Қазiргi заманда сiз секiлдi партия қайраткерiне скромный болған жараспайды. Жүрiңiз, жүрiңiз... (Қолтықтайды).

	ЕСКЕН: Ал, кеттiк. (Екiншi жағынан ұстайды. Құтым амалсыз көнедi).

	(Сахнада зират көрiнiсi. Әбутәлiп әпендi өз зиратының басында тiзерлеп алып дұға оқып отыр. Алаңсыз. Машинаның гүрiлдеп кеп, шиқ етiп тоқтаған даусы естiледi. Дабырласып сөйлеген, күлген кiсiлер. Сахнаға Құтым Салақбаевич, Ескен, Анфиса, Итемген шығады. Әбутәлiп оларға назар аудармайды, дұғасын жалғастыра бередi. Қ. Салақбаевич Итемгенге сыбырлап, әпендiнi көрсетiп, аулақ алып кет дегендей ым жасайды, өзгелерге көрсетпей қолын сiлтейдi).

	Қ. САЛАҚБАЕВИЧ: Мiне, жолдастар, тарихи орынға да келдiк.

	ИТЕМГЕН (жалтақтап): Мына тұрған – Едiрей Матовичтiң зираты. (Әбутәлiптiң зиратын көрсетедi). Қараңыздар, көрiңiздер.

	ЕСКЕН (аппаратурасын алып): Ғажап. Асқақтатыпақ салған екенсiздер.

	АНФИСА: Бәрi Құтым Салақбаевичтiң арқасы.

	Қ. САЛАҚБАЕВИЧ (Итемгендi әпендiге қарай итермелеп нұсқайды): Қолдан келгендi аяған жоқпыз, жолдастар. (Итемген әпендiге барып әлдене деп жатады).

	ЕСКЕН: Анфиса Ивановна, мен қазiр аппаратты iске қосамын. Сiз жолда келiскендей күйеуiңiздiң зиратын сипап, иiлiп тәу етесiз. Көзiңiзге жас аласыз. Так, сосын Құтым Салақбаевичке келiп, бүкiл семьяңыздың атынан рахмет айтасыз. Ал‚ бастадық. Раз‚ два‚ три‚ мотор. (Анфиса зираттың жанына барып‚ тiзесiн бүкпей ебедейсiз тоңқайып‚ басын иедi). Анфиса Ивановна‚ олай емес, зиратқа бiр қырындап келiп тiзе бүгiңiз. Жаңа тоңқайғанда етегiңiз бен екi аяғыңыздан басқа ештеңе... Ертең эфирден қалай көрсетемiз? (Анфиса айтқандай ғып iстейдi).

	Ендi Құтым Салақбаевичке беттеңiз. Мотор.

	АНФИСА (Құтымға қарай мықыны құрып бұрала келiп‚ асылып бетiнен сүйедi, қолынан қысып сiлкiлеп): Рахмет‚ өлсең қазақтың iшiне жетiп өлу керек екен. Рахмет‚ Құтым Салақбаевич.

	ЕСКЕН: Мiне‚ ғажап кадр. Ал‚ Құтым Салақбаевич‚ сiз естелiк айтыңыз. Мотор!

	Қ. САЛАҚБАЕВИЧ: Үкiметiмiз бен партия iсiне жантәнiмен берiлген... (Ескенге қарап) Есеке‚ осылай бастауым дұрыс қой...

	ЕСКЕН: Өте дұрыс. Тоқтамай тарта берiңiз. Мотор!

	Қ. САЛАҚБАЕВИЧ: Иә‚ жантәнiмен берiлген Евгений Матовичтi сұм ажал ортамыздан суырып алып кеткенде... Көңiлiм бұзылайын деп тұрғанын қарашы. (Қалтасынан орамалын алып бетiн үйкеп‚ бырқ еткiзiп бiр сiңбiредi).

	ЕСКЕН (жан-тәнi қалмай): Ғажап! Қалтасынан орамалын алып‚ көзiн сүрткенiн эфирде қалдырамын да‚ әне жерiн кесiп тастаймын. Так‚ мотор!

	Қ. САЛАҚБАЕВИЧ: Есекеау, қай жерiн кесем дейсiң?

	ЕСКЕН (алақтап): Ана‚ мұрныңызды. Бәрi дұрыс. Мотор!

	Қ. САЛАҚБАЕВИЧ: Бастай берейiн бе?

	ЕСКЕН: Мотор дедiм ғой.

	Қ. САЛАҚБАЕВИЧ: Иә‚ сұм ажал ортамыздан суырып кеткенде ақ жаулықты аналар жоқтау айтып‚ ақ сақалды аталардың көңiлi бұзылды. «Лучшие ребята раньше всех уходят» деген осы.

	АНФИСА: Көшенiң де аты берiлдi.

	(Осы кезде Әбутәлiптiң дұға оқыған даусы естiледi).

	ӘБУТӘЛIП: У саллам‚ аль мурсалим‚ алhамди билләй раббилға ләмин. Жатқан жерiң жарық болсын. Пейiште нұры шалқығай жарықтығымның. (Тұрғандар елеңдесiп қалады. Құтым Салақбаевич Итемгендi итергiштеп, әпендiнi алып кет деп жанталасып жатады).

	ЕСКЕН: Мiне‚ тағы бiр ғажап. Евгений Матовичтiң зиратының басына кеп ауыл ақсақалы дұға етiп отыр. Нағыз халықтар достығының көрiнiс табуы. Қазiр түсiрiп аламын (аппаратурасын ала жүгiредi).

	Қ. САЛАҚБАЕВИЧ: Еске‚ (жолын кес-кестеп) Есекеау‚ дұға оқу деген феодализмнiң көрiнiсi. Ескiнiң сарқыншағы.

	ЕСКЕН: Жожоқ‚ Құтеке (өрекпiп). Бiз қазiр дiндi қайтадан жандандырып жатырмыз. Қайткенде де түсiремiн.

	(Әпендi орнынан тұрып тiзесiн қағып жатады).

	Қ. САЛАҚБАЕВИЧ: Дiн – апиын. Бiз атеиспiз‚ жолдас.

	ЕСКЕН: Басқа ұлттың басына кеп қазақ шалы... дұға оқып‚ маған нағыз керегi осы.

	АНФИСА (иығын қиқаңдатып): Ну‚ что же...

	ЕСКЕН (Ескен Әбутәлiптiң қасына жетiп кеп): Ассалаумағалейкөм‚ ақсақал.

	ӘБУТӘЛIП: Е‚ бар бол, балам‚ амансың ба? (Көзiн көлегейлеп Құтымдарға қарайды). Бiреумiреу шетiнеп пе едi? Жай жүрсiңдер ме?

	Қ. САЛАҚБАЕВИЧ: Қап, бүлдiретiн болдыау. Алжыған итай!

	ЕСКЕН: Астанадан‚ тiлшiмiн‚ ақсақал.

	ӘБУТӘЛIП: Ее‚ әлгi ел аралап сөз теретiн бе?

	Қ. САЛАҚБАЕВИЧ: Абыройды айрандай төктiау. (Кәрiн Итемгенге төгiп) Сенi ме‚ сенi‚ тұра тұр‚ бәлем!

	ЕСКЕН: Ақсақал‚ телевизорға түсiремiн‚ телевизорға.

	ӘБУТӘЛIП: Тiлбезерге ме? Көршiнiң үйiнде бар‚ шырағым. Мендей өлмелi жаман шалдың тiлбезер не теңi.

	ЕСКЕН: Ақсақал‚ әңгiме былай‚ қазiр (зиратты көрсетiп) мына Евгений Матовичтың басына дұға оқыңыз. Мен түсiрiп (аппаратын ыңғайлайды) алайын.

	ӘБУТӘЛIП (ақырып): Мен жаңа кемпiрiм Шүйкетай екеумiзге бағыштап дұға оқығанмын. Ал әлгi өзiң айтып тұрған Матыш деген...

	Қ. САЛАҚБАЕВИЧ (килiгiп): Ой‚ ақсақалай‚ әңгiменi көбейтпей, отыра сап бiр дұға оқып жiбер. Ал бәрiмiз де... (қолын жаяды).

	ИТЕМГЕН: Әпендiм, оқып жiбер. Уақыт тығыз, қонақтар асығыс.

	ӘБУТӘЛIП: Алла асыққанды көтермейдi, шырағым. Ол шайтанның iсi боп шығады.

	Қ. САЛАҚБАЕВИЧ: Ой, ақсақал, (кейiп) сiз де бiр... Алла‚ шайтан деп басты қатырып. Одан да тездетiп оқып жiбермейсiз бе?

	ӘБУТӘЛIП (қалбақтап): Оқиын, оқиын, шырағым. (Тiзерлей кетiп) Ағзу...

	ЕСКЕН: Тоқтай тұр, ақсақал. Ағзудың алдында: «Осы дұғамды марқұм, аяулы азамат Евгений Матовичке арнаймын» деп бiр ауыз сөз қосып жiберiңiз.

	ӘБУТӘЛIП (таңданып): Шырағымау, мен танымайтын Матышың кiм осы?

	ЕСКЕН (зиратты көрсетiп): Мына зиратқа жерленген азамат. Еңбек майданының озаты.

	Қ. САЛАҚБАЕВИЧ (үрейленiп): Есеке, Анфиса, дұғасы бар болсын. Бұл жерден тездетiп кетiп... Иә, репортажды Едiрей Матович атындағы көшеден жалғастырсақ қайтедi?!

	ӘБУТӘЛIП (шошып): Ау, шырағым, не оттап отырсың өзiң?! Қайдағы Матыш? Бұл – менiң зиратым. (Жа нындағыны көрсетiп) Мына жатқан – кемпiрiм Шүйкетай.

	ЕСКЕН (сасып): Ау, бұл қалай болғаны? Мынау сiздiң... өзiңiздiң зиратыңыз ба? Әлде мен жаңылыс естiдiм бе?

	ӘБУТӘЛIП: Иә, менiң, мына Әбутәлiп әпендiнiң зираты. Артымда балашаға жоқ болған соң, екi боздақ майданда қалды...

	АНФИСА: Өтiрiк! (Шажбаңдап) Сенбеңiз бұған, алдап тұр.

	Қ. САЛАҚБАЕВИЧ: Есеке, бұл кiсi есiнен ауысқан былай... шатасып сөйлей бередi.

	ЕСКЕН: Ақсақал, түсiндiрiп, жiктеп айтыңызшы.

	ӘБУТӘЛIП (ашуланып): Жiлiкте не, жiлiктеме не, бұл мына менiң зиратым. Мынау жаман кемпiр... Өлгенде қасына жатайын деп күшiмнiң барында зират салдырғам. Артымда ағайынтума да жоқ...

	АНФИСА: Нанбаңыз. Ғалиевич, бұл – менiң күйеуiм Ма товичтың зираты. Шал алжып тұр. (Зиратты жүгiрiп барып құшақтап жылайды). Нанбаңыз.

	Қ. САЛАҚБАЕВИЧ: Есеке, көрдiңiз ғой, жылап жатыр... (Абдырап) Бұл шал ептеп есiнен ауысқан дедiм ғой. Былай, нетiп сөйлей бередi, беталды...

	ӘБУТӘЛIП (шабынып, зiркiлдеп): Оттама, шырағым, кiм болсаң ол бол, өйтiп қыртпа. (Ескенге) Әй, тiлбезер, жүр зираттың есiгiнен iшiне үңiлiп қара. Лақатыма дейiн қазылып, дайын тұр. (Әпендi мен Ескен зираттың есiгiнен iшiне кiрiп кетедi, қалғаны мойын созып үңiледi).

	Қ. САЛАҚБАЕВИЧ: Әне, (қолымен зираттың iшiн көрсетiп) әне, (күлiп) Едiрей Матович жатыр, жерленген.

	АНФИСА (қуанып): Томпайтып жақсылап тұрып көмiптi. Уh, әлгi шалдың сөзiн естiгенде зәрем зәр түбiне кеткенi. (Қалтасындағы томпайып тұрған ақшаны сипайды).

	Қ. САЛАҚБАЕВИЧ: Мен де... Уh, Есеке, Есеке, шығамыз ендi.

	АНФИСА: Көзiңiз жеттi ғой, шығыңыз. (Абдырап Ескен зират iшiнен шығады, үстiн қаққанда Құтым мен Анфиса қоса қағысады). Шалдың есi ауысқан ғой, байғұсай, қатты аяп кеттiм. Дурдомға орналастырса жақсы болар едi.

	Кәрi адамға үлкен қамқорлық керек қой.

	Қ. САЛАҚБАЕВИЧ (асығыс): Ал, Есеке, ендiгi репортажды Евгений Матович атындағы көшеден жалғастырамыз. Жүрiңiз, жүрiңiз. Бәрiн әзiрлетiп қойғанмын. Иә, иә, партияның талабы солай.

	АНФИСА: Сосын осы хабарды халықтар достығының үлгiсi ретiнде бүкiл республикаға тәжiрибе ғып ұсыну керек. От. солай, Жүрiңiз, Есеке. (Анфиса мен Құтым есеңгiреп қалған Ескендi жетелегендей алып кетедi).

	ИТЕМГЕН (кетуге ыңғайланып, бас шайқайды): Партияның талабы солай, һiм, қызық. Егер партияға тiл бiтсе, ең алдымен партия қызметкерлерiнiң өзiн жазалар едiау. (Күлiп) Тәжiрибе ғып тарату керек дейдi. Хахаха! Сонда әр ауданнан бiрбiр Едiрей Матовичтi өлтiрiп... (Қолын бiр сiлтейдi) Құрсын, менiң басым жететiн шаруа емес екен. (Сахнадан шығып кетедi. Осы кезде зират есiгiнен әбден шөгiп қалған, ұнжырғасы түскен Әбутәлiп әпендi шығады.

	Екi қолында – екi бос бөтелке).

	ӘБУТӘЛIП (өз-өзiнен есеңгiреп): Менiң орнымды Матыш иеленiптi. Жанында қос бөтелке. (Көрсетiп) Кең даламнан алақандай жер... (Еңкiлдеп жылайды. Көкке қолын созып) Майданда қыршын кеткен қос боздағым, қайдасың? Естисiңдер ме жаман әкең, жаман әкең (еңкiлдеп)... Бiрiң Сталинград үшiн, бiрiң Берлин түбiнде... Сонда кiм үшiн?! Осы алақандай жер үшiн емес пе? Алақандай. Фашистен арашалап қалғанда ендi кеп... Шүйкетайау, қалбақтаған асығыс байғұс ең, Едiрей Матышты байқамай мен екен деп қалған жоқсың ба? Аа? (Дұға оқиды) У саллам аль мүрсалим, алхамди билләй раббилға ләмин! (Бетiн сипайды). Аа, байқамай қалған жоқсын ба? (Сосын есiрiктенiп, жынданып билейдi). Ендi маған екi дүние бiрдей. Скажешь мне: «прости», а я плевать не захочу!

	Шымылдық





НАШАҚОР ЖАЙЛЫ НОВЕЛЛА


	Екі бөлімді, төрт көріністі драма

	Қатысатын кейіпкерлер:

	1.ЖАЛҚЫТАЙ – жалғыз ұл

	2.ӘКЕСІ

	3.ШЕШЕСІ

	4.ТОҒЖАН – сүйген қызы

	5.КӨРШІ ШАЛ – көкнәрші

	6.КАМИЛА – саудагер, алаяқ әйел

	7. ШЕФ – полиция майоры

	Нашақор жастар, соқырлар, бала, т.б.



	Бірінші бөлім

	Бірінші көрініс

	Қаладағы кафе-бардың бірі. Бармен, даяшы, жыныққан музыка, желіккен жастар. Стол басына жайғасқан, биге еліккен, ентігін баспаған топтың қарқыны ересен. Әрі-бері сыра тасыған даяшы қыз безек қағады. Әлдекім миығынан мысқылдай күледі. Ішке ұзынтұра Бозөкпе кіреді. Көз жанары өшкен, ілбіп басады, сүлесоқ. Билеп жатқан топқа сүзіліп қарап тұрып-тұрып «Жанна» деп дауыстайды. «Жанна!» Құтырына билеп жүрген бір жас қыз жалт бұрылып мұның жанына келеді.

	БОЗӨКПЕ: Жанна, өлемін... дәл қазір.

	ЖАННА (әлі де аласұрған қалпы): Өлме.

	БОЗӨКПЕ: Өлтірмесең құтқар (жан даусы шығып).

	Құтқар, Жанна!

	ЖАННА: Ломка ма?

	БОЗӨКПЕ: Ломка! Жарты дозаға да ақшам жоқ.

	ЖАННА: Жарайд. Ақшаң кейін... (Жан-жағына алақжұлақ қарайды). Қазір (сумкасынан шприц пен бір флакон шығарады).

	БОЗӨКПЕ (бет-аузын қисаңдатып): Тез, Жанна, бола гөр... Сүйегім сынып барады.

	ЖАННА (асығып): Қазір. Мені де талай ажал аузынан алып қалғансың. Сәл шыда. (Бозөкпенің білегіне укол салуға ыңғайланады). Міне, міне, былай... Түй жұдырығыңды, тамырың қашады, қатты дедім. Міне, солай... (Күлімсіреп) Қалай, тамыртамырыңды бүлкілдетіп бара ма?

	БОЗӨКПЕ (көзін жұмып): Сен кезікпегенде... ЖАННА: Арам қатасың.

	БОЗӨКПЕ: Саудагер қатын таптырмай қойды.

	ЖАННА: Қатын... қатын... Сен үшін тегін дозаның атасы өлген. (Шприцті суырып алады). Тоқта, қанын сүрт. Біреуіміз тайып жығылармыз.

	(Әлгінде ғана әлсіреп келген Бозөкпе қас пен көздің арасында құбылып сала береді. Көзі жанып, жүрелеп отырған орнынан атып тұрады. Жаннаны қапсыра құшақтап, мойнын бұрап тұрып аузынан сүйеді. Ерісіп айқайға басады. «Давай, жігіттер, билейміз, бас қыздар, ойнаймыз! Для дружбы нужно – время, а для любви – место!» Тапырақтап билеп топқа қосылады. Азан-қазан қиқу одан бетер өрістей түседі).

	Жарық қараңғылана береді де, сахна айналады. Қала пәтерінің кішілеу бір бөлмесі көрініс береді. Басы артық жиһаз жоқ, әр дүние өз орнында. Жалқытайдың шешесі столға шәй дайындап жүр.

	ШЕШЕСІ: Зейнеткерлікке шық деп құдайдың зарын қылдым. Құлақ аса ма бұл? Жалғыз ұл болса студент. Аллам қош десе енді бірер жылда мынау деген маман болғалы тұр. Ей, жарығым сол. (Пауза). Әлгі шалы түскірді айтамау. Мұрнына су жетпей. Аштан өлем дей ме, көштен қалам дей ме. (Столды сүртіп жатып) Қайтсінау, артынан ерген жалғыз қарашығы күні ертеңақ торғындай ғып келін түсірем десе қиналып қалмайын дейді ғой. Қайбір қара ормандай боп самсап... (Осы кезде есік қоңырау қағылады). Е, келді (есікке ұмтылады). Қазір, қазір ашам... (Ішке күйеуі кіреді. Қолтығында бір бума қағазы бар).

	ӘКЕСІ: Иә, кемпір, қалайсың өзі? (Көңілді) Мә (қолтығындағы қағазды ұстатады).

	ШЕШЕСІ (ақтарылып): Сенің осы бір сұрағыңай. Бір төсектен өріп жүріп, қалайсың деп. (Жымиып) Қалай болушы еді...

	ӘКЕСІ: Е, сырлы аяғымай. Сырыңды бергенмен уақытқа сыныңды бермейсіңау.

	ШЕШЕСІ (күліп): Құры. Өзіңнен қалған сыр мен сын ғой. Одан өзге не дәметкендейсің.

	ӘКЕСІ: Шәй дайын ба? Жалқытай неғып кешікті? Бақыт Айдамовтың лекциясы әлдеқашан бітіп еді ғой.

	ШЕШЕСІ: Бақыт деген кім десем, әлгі Әлияның байы екен ғой. Көзі тұздай боп, жас кезінде жүген үзген тентек еді.

	ӘКЕСІ: Жә. Қазір де жақсы ғалымның бірі сол.

	(Екеуі стол басына отырады. Шәй іше бастайды).

	ШЕШЕСІ: Осы байқайсың ба, шалау, соңғы кезде Жалқытайжанның мінезі тұйықталып барады. Үнсіз, меңірейіп отырып қалады кейде.

	ӘКЕСІ: Ержеткені дағы. (Әзілдеп) Үйленіп, үйірге түсерде жігіттің сөйтетіні бар. Баяғыда өзіміз де (күліп). Әне солай.

	ШЕШЕСІ (қолын сілтеп): Құры. Аузың жалпылдап құлағымды сарсытпайтын ба ең? Ойыбай, төбеңнен құс ұшырмаймын, аяғыңмен жер бастырмаймын. «Победа» деген машина алам, шатырлап үй салам деп. Бәлдубәлду бәрі өтірік екен.

	ӘКЕСІ (күліп): Алатын адам не айтпайды. Бәріне сене берген өзіңнен көр. (Көзінің жасын сүртіп) Ой, шегімай. (Тіктеп қарап) Ал содан не жамандық көрдің? Жел жағыңа байыңды, ық жаққа балаңды ұстадың.

	ШЕШЕСІ (еріксіз күліп): Жә, жә, шәйіңді іш. Осыған да шүкірлік. Пепілдетіп шетелдік машина мініп, сыртын қытай қорғанындай қоршап шатырлап үй салғандардың да шыққан ұшпағын көріп жүрміз.

	ӘКЕСІ: Әңгіме енді арнасына түсті. Иә, тәуба дейік... (Есіктің қоңырауы соғылады).

	ШЕШЕСІ: Жалқытай шығар, шәйімді ысытайын. (Әкесі есік ашқанда ішке сақалы өскен, қабағы кіржиген, киімі мыж-мыж көрші шал кіреді).

	ӘКЕСІ: Келіңіз, көрші.

	ШЕШЕСІ (жаратпай сырт айналып): Есенсіз бе?

	КӨРШІ ШАЛ: Шүкір, келін. Қалай, (қимыл-қозғалысы тым ерсі) амансың ба, інім?

	ӘКЕСІ: Амандық. Төрлетіңіз.

	КӨРШІ ШАЛ: Жожоқ, осы есік көзінде құйрық басам да кетемін. (Орындыққа жайғасады).

	ӘКЕСІ: Ендеше шаруа айтыңыз.

	КӨРШІ ШАЛ: Шаруа... (Кемсеңдеп) Жалғыз інім... (Бет-ауызы қисаңдап жылап қоя береді). Жалғыз інім аварияға түсіп, қаза тауып, ууауу, жаным күйзеліп...

	ӘКЕСІ (сасып қалып): Иманды болсын, апырай, көрші...

	КӨРШІ ШАЛ: Соны көмуге ақша қажет боп (қорсылдай түсіп) тарығып келгенім.

	ШЕШЕСІ (жаратпай): Апырай, былтыр ғана емес пе еді, жалғыз ініңіздің авариядан қаза тапқаны. Биыл тағы өлді ме?

	КӨРШІ ШАЛ (жылағанын қоя салып, көзін алақ-жұлақ еткізіп): Ол ма?.. Ол немере інім болатын. Біздің тұқымға авария әуес. Құтқара гөр, інім.

	ӘКЕСІ: Қанша теңге?

	ШЕШЕСІ: Былтырғы алғаныңызды да сөзбұйдаға салып бермей кеткенсіз.

	ӘКЕСІ (әйеліне қарап): Жә!

	КӨРШІ ШАЛ (орнына тұрып): Өліп қалмасам екеуін қосып берермін. Қарға тышар біздің қолға да.

	ӘКЕСІ (қалтасын ақтарып): Бары үш мың, көрші. Осыған риза боласыз...

	КӨРШІ ШАЛ (қутың қағып): Е, жарады. (Алақанына түкіріп) Жақында мені де машина қағып кете жаздады. (Әкесі мен шешесі біртүрлі қызығушылық білдіріп қарап қалады). Бастықтікі шығар, бір «Мерседес» маған қарай тура салды дерсің. (Өз-өзінен ерісіп) Келсең кел деп құлашымды жайып мен тұрмын. Қараш, қарашы қазықты.

	ӘКЕСІ: Опырай...

	КӨРШІ ШАЛ: Иә, опырай десеңші! Енді қақтыау дегенде секірдім дейсің. Секірсім Сиднейдегіден бір кем емес. Таяқпен өрмелеп аспанға шапшитын әлгі чемпиондар бар ғой. Құдды сол. ӘКЕСІ: Ал...

	КӨРШІ ШАЛ: Иә, ал десеңші! Содан он бес метр жерде кетіп бара жатқан бір маржаның... (Шықылықтап күліп) бір маржаның...

	ӘКЕСІ: Сұмдықай!

	КӨРШІ ШАЛ: Иә, сұмдықай десеңші! Мойнына мініп келіп алыппын.

	ШЕШЕСІ (қабағын шытып): Аларыңызды алдыңыз, барыңызшы енді.

	КӨРШІ ШАЛ (кетуге беттеп): Жә, жә, келіннің қабағы келіспей тұр, кетейін.

	ӘКЕСІ (қызық көріп): Содан, көрші, қашан түстіңіз?

	КӨРШІ ШАЛ (өз-өзінен тулайды): Тап сол жерде тулаптулап атып ұрды. (Қыт-қыттап күледі). Баяғы жас кү нім болса тіріде түсем бе? Ал, кеттім (шыға жөнеледі). (Әкесі үнсіз бас шайқайды).

	ШЕШЕСІ (тұлданып): Есің дұрыс па сенің? Нашақор, көкнәрші шалдың өтірігіне сеніп. Бұл елден безген оңбаған алаяқ емес пе?

	ӘКЕСІ (жайбарақат): Өтірікшінің шын сөзі зая. Бәлкім, расы шығар.

	ШЕШЕСІ: Қайдағы іні? Ғұмыры біреудің іздеп келіп есігін қаққанын көрдің бе? Айналасында жан жоқ, тұлдыр. Бірақ қырады да жүреді, саутамтық қалдырмай.

	ӘКЕСІ (ойланып): Солай екенау.

	ШЕШЕСІ: Анда секірдім, Айға секірдім деп... Сенің әпенділігіңді пайдаланып... Үш мың теңгені қолақпандай ғып ұстата салдың.

	ӘКЕСІ: Қайтарар. Бермесе бастан садақа.

	ШЕШЕСІ: Садақаны да тиетін кісісіне беру керек. Көкнаршыға емес. (Осы сәтте есік қоңырауы соғылады да, үйге ақсия күлген Жалқытай мен төмен қарап ұялып сүйген қызы Тоғжан кіреді. Тоғжанды көрген әке-шешесі асып-сасады).

	ӘКЕСІ (абдырап): Жалқытай... (Қызға) Кел, кел, төрлет, қалқам.

	ЖАЛҚЫТАЙ (күліп): Абдырап қалдыңдар ғой. Бұл – Тоғжан.

	ТОҒЖАН (ұялып): Сәлематсыздар ма?

	ШЕШЕСІ (алып-ұшып): Тоғжан... Атыңнан айналайын сол. Ұялма, жоғары шық .

	ЖАЛҚЫТАЙ (Тоғжанға қарап): Айттым ғой, менің мамам сондай мейірман деп. Қазір қасықпен аузыңа ас тосады. Тіпті шәйнап та береді. (Бәрі күліседі).

	ӘКЕСІ (жік-жапар болып): Міне, былай, (диванды нұсқап) жоғары, жоғары отыр, қызым.

	ШЕШЕСІ (сасып, стол басын жинаған боп): Жалғызымау, қонақ ертіп келем деп алдынала ескертпедің бе?

	ЖАЛҚЫТАЙ: Тоғжан қонақ емес, болашақ келіндеріңіз. Таныстырайын деп алып келдім.

	ШЕШЕСІ: Қазір... қазір. Көрген түстей болдыау. (Сасып) Әй, шал, келін келгенде осы сенің үнсіз қалатыныңай.

	ЖАЛҚЫТАЙ (мәз-мейрам боп күліп): Оу, мамасыау, үйге қанша келін келіп, қанша рет әкем үнсіз қалып еді?

	ШЕШЕСІ: Не деп кеттім өзі?

	ӘКЕСІ (жайбарақат): Қош келдің, қызым. Әй, кемпірімай, осы сенің жаңғалақтығың қашан қалады? Қызым десеңші Тоғжанды. Оқисың ба, жұмыс жасайсың ба, қызым?

	ТОҒЖАН (ұялып): Оқимын. Университеттің үшінші курсында.

	ЖАЛҚЫТАЙ: Болашақ экономист.

	ШЕШЕСІ: Ой, жарығым. Әкешешең бар шығар?

	ТОҒЖАН: Әкем – жұмыссыз, шешем «Дина» базарында сауда жасайды.

	ШЕШЕСІ: Е, жақсы екен. Заманына қарай әркімнің тірлігі әрқилы.

	ЖАЛҚЫТАЙ (күліп): Мамам да саудаға шыққан кезінде. (Жалқытай мен әкесі мәз боп күліп, шешесі жымиып қол сілтейді).

	ШЕШЕСІ: Жә, жә, мәз болуларын. Қызыма өзім айтайын жасаған саудамның хикаясын.

	ӘКЕСІ: Е, айтшы. Біз де тыңдайық.

	ШЕШЕСІ: Метрі екі жүз теңгеден бір тай мата алғанмын. Бір жас әйел «ауылдан келдім, апа, той жасайтын едік, апа, балашағаңның қызығын көр, апа» деп тұрып алсын. Арзан бер, оптом алам десін, әлгінің метрін жүз елу теңгеден ұстатып жіберіппін. (Бәрі ду келеді).

	ЖАЛҚЫТАЙ: Сонымен мамамның саудадағы карьерасы тамамдалды.

	ШЕШЕСІ: Темірді де темірдей адам ұстайды, қызым. Сауданы да ыңғайы бар адам жасайды екен. Ал, шәйға отырайық. (Бәрі қауқылдасып дастархан басына жайғасады).

	ӘКЕСІ: Шәй ал, қызым. Біз мынау Жалқытайдың әкешешесі боламыз. Шешең зейнеткер, мен болсам үйреніп қалған ұстаздықты тастай алар емеспін, азкем лекциям бар.

	ТОҒЖАН (ұялып, дәм алады): Ниеттеріңізге рахмет. Жалқытай екеуміз жолдастарымызбен бірге спектакльге бармақшы ек, бүгін. Үйдің тұсына келгенде қояр да қоймай...

	ШЕШЕСІ: Е, дұрыс болған, күнім. Жатырқама, келіп тұр.

	ЖАЛҚЫТАЙ: Өзің ғой, болашақ аташкам мен енешкімді көремін деген.

	ТОҒЖАН (даусы шығып кетеді): Жалқытай...

	ШЕШЕСІ: Тек, шын ниетті қылжаққа қимай. (Әкесі ұлына ала көзімен сынай қарайды).

	ЖАЛҚЫТАЙ (орнынан атып тұрып): Сіздер әңгімелесе беріңіздер. Мен киім ауыстыра қояйын. Театрға барамыз ғой.

	ШЕШЕСІ: Шәй ал, ұялма, қызым, жалғыз ұл деп беті нен қақпадық. Ақылсыз емес, тек еркіндеу жүріптұратыны бар.

	ӘКЕСІ: Асфальтта өскен баланың әдеті емес пе. Жел тимес деп желбегей жүретін. (Осы кезде қабырғада тұрған телефон шарылдап қоя береді. Өзге бөлмеден мойнына қарғыбау шалып галстугын байлап жатқан Жалқытай атып шығып, трубканы көтереді).

	ЖАЛҚЫТАЙ: Да. Аллоау.

	ДАУЫС: Салам, Жолкотай! Мы ждем тебя.

	ЖАЛҚЫТАЙ: Сәлем. Қонағым бар, спектакльге барам, шыға алмаймын.

	ДАУЫС: Кончай! Уәде қайда? Ақша қайда?

	ЖАЛҚЫТАЙ: Қайдағы ақша?

	ДАУЫС: Ұмыттың ба? Сессиядан құлағанда алған. Оқытушыға берген.

	ЖАЛҚЫТАЙ: Ә, түсіндім. Бірақ бүгін қинама. (Осы сөзден кейін Жалқытай телефонды өзге бөлмеге алып кіріп кетеді).

	ШЕШЕСІ: Не дейді мынау? (Тоғжан иығын көтереді).

	ӘКЕСІ: Сессиядан құлап, біреуге қарызданып жүр ме?

	ШЕШЕСІ: Осы күнгі жастарды түсінбессің.

	ӘКЕСІ: Жалпылама жастарды қайтесің, жалғыз ұлды жете түсінбей тұрып.

	ШЕШЕСІ (Тоғжанға): Жүзіңе иман үйірілген бала екенсің, күнім. Көңіліңе алма. Дәмнен ауыз тиіп отырсаңшы. (Бөлмеден Жалқатай шығады. Кетуге бет алады).

	ЖАЛҚЫТАЙ (абдырап): Мен қазір келемін. Сию минута. (Тоғжанның шашынан сипап) Мамапапаммен әңгімелесе тұр. Тығыз шаруа. Қазір ораламын.

	ШЕШЕСІ: Ау, жарқыным, әлгі спектакльдерің қайда?

	ӘКЕСІ: Осы сенің алыпұшпасаң жүре алмайтыныңай.

	ЖАЛҚЫТАЙ: Үлгереміз бәріне. Өмір алда. Тоғжан, күт мені, қазір келем. (Шыға жөнеледі).

	Қаладағы баяғы кафе-бар. Бозөкпе мен Жанналардың құтырынған тобы. Думан қыза түскен.

	ЖАННА (Бозөкпеге): Жалқытай келем деді ме?

	БОЗӨКПЕ: Келеді. Келмей көрсін.

	ЖАННА (кектеніп): Көрсетерміз оған. Адамды алдағанның құны немен өлшенетінін.

	БОЗӨКПЕ: Точно сені алдап кетті ме?

	ЖАННА: Алдағанда қандай! Ойбай, күйемсүйем, сенсіз прямо өлем деп, құшып, құмарын қандырып...

	БОЗӨКПЕ: Сосын абортқа ақша таппай сенделді емес пе, бейшара.

	ЖАННА: Сосын тағы жасатты. Енді Тоғжанды алғалы жүр.

	БОЗӨКПЕ: Ох, оңбаған. Қай Тоғжан?

	ЖАННА (қолын бір сілтеп): Әй, әлгі ауылдан келген мәмбеттерден айырмасы жоқ, әлгі бар ғой.

	БОЗӨКПЕ: Ым... Түсіндім. Час расплата таяп қалған екен.

	ЖАННА (зымияндана жымиып): Ендеше бір дозаң менен.

	БОЗӨКПЕ: Келістік.

	(Бозөкпе барменнің жанына барып тұрады да, үш-төрт жігітті шақырып алып, өзара сыбырласып кеңеседі. Осы сәтте ішке Жалқытай келіп кіреді).

	ЖАЛҚЫТАЙ (у-шумен, түтіннен ештеңе айыра алмай тұрып қалады): Сәлем, жігіттер.

	БОЗӨКПЕ: Жалкотай, ішімізде қыздар да бар. Әлде оларға сәлемің сатулы ма?

	ЖАЛҚЫТАЙ (шет столда қырын қарап шампан ұрттап отырған Жаннаға қарап): Ә, Жанна, сәлем.

	ЖАННА (мысқылдап): Сәлем, сәлем. Ал, алдық.

	ЖАЛҚЫТАЙ (үш-төрт жігіт қаумалай бастағанда):

	Мен асығыс едім, жігіттер. Уәде берген соң...

	БОЗӨКПЕ: Қашаннан бері уәдеге берік едің?

	ЖАННА (теңселе басып таяп келеді): Иә, қашаннан?

	ЖАЛҚЫТАЙ: Ей, Бозөкпе, құйысқанға қыстырылып саған не жоқ?

	БОЗӨКПЕ (жағасынан ұстап): Сонда құйысқан сен де...

	ЖАННА (Бозөкпеге): Қыстырылған тезек өзің бодың ғой.

	БОЗӨКПЕ (Жалқытайды іштен бір ұрады): Мә, ендеше!

	ЖАЛҚЫТАЙ (арпалысып): Не керек өздеріңе, айтыңдаршы?!

	БОЗӨКПЕ: Ақша қайда? (Алақанын жаяды).

	ЖАЛҚЫТАЙ (усынып): Мә, мың теңге. Мына, кейін...

	ЖАННА (жайып тұрған Бозөкпенің алақанына түкіріп): Міне, қалғаны. (Жалқытайдан басқасы ду күліседі).

	ЖАЛҚЫТАЙ: Жетті, Жанна, мазағың! (Итеріп жібереді).

	ЖІГІТТЕР: Әдепсіз ғой мынауың.

	– Қыз баланы сыйламайды.

	– Махаббатты түсінбейді.

	– Абай атасы қақсап өлген «Махаббатсыз – дүние бос, хайуанға оны қосыңдар» деп.

	– Ендеше мұны хайуан десеңші.

	ЖАЛҚЫТАЙ (жігіттің біреуін ұрып құлатады): Мә, сволоч, хайуан! (Төбелес басталады. Бәрі Жалқытайға жабылып кетеді. Жерге жығып салып екі-үш жігіт басып отырады).

	ЖІГІТТЕР (ырсылдап): Жат солай!

	– Демал, бауырым.

	– Есіңді жи.

	– Біздің ортада аппақ боп жүруге болмайды.

	– Тым ақылды болуға болмайды.

	– Тым көсем болуға болмайды.

	– Тым шешен болуға болмайды.

	– Ұят болады.

	ЖАЛҚЫТАЙ (жұлқынып): Жібер, кәззап. Тоғжан күтіп қалды.

	ЖІГІТТЕР: Әй, мынау Абай атасының сөзін айтадыай созып. Тоғжан күтіп қалды дейді. (Бәрі жырқ-жырқ күледі).

	– Алдымен Ділдәні жарылқап ал.

	– Сенің Ділдәң мына тұрған Жанна...

	– Жаннадан садаға кетсін.

	– «Не имей сто тенге, а имей один доллар» дегенді ұмыттың, бауырым.

	– Шарасын айтыңдар.

	ЖАННА: Жазасы біреу (қалтасынан шприц шығарады).

	БОЗӨКПЕ: Ақылдым менің. (Құшақтап сүйеді). Әкел бермен. (Бәрі жабылып, Жалқытайдың тулап, алысқанына қарамай білегіне укол салады. Сосын бірте-бірте босата бастайды. Жалқытай сәлден соң жүресінен отырады. Дүние шыр көбелек айналып, сахнада алуан түсті сәулелер ойнай жөнеледі. Бұл әлгі қорлықтың бәрін ұмытқандай таң-тамаша қарап қалады. Әдемі әуен естіледі. Неше түрлі сәулелерді сұқ саусағымен көрсетіп күле бастайды).

	ЖАЛҚЫТАЙ (нашаға бой алдырып): Бұл неткен раххат! Жұмақтың сәулесі ғой (күледі). Раххат мында екен ғой. (Анталап өзіне қарап тұрғандардың ішіне Жаннаға қолын созады) Жанна, жаным, келші, баяғыдай билейік бір. (Көңілді әуен, бәрі биге басады).



	Екінші көрініс

	Таң бозарып атқан. Әкесі-шешесі, Тоғжан – үшеуі үш жерде отыр. Шала ұйқылы, дағдарған.

	ТОҒЖАН (селк ете түсіп): Мен қайтайын. (Сумкасын қолына алып) Кешірерсіздер.

	ШЕШЕСІ: Иә, қалқам. Апырай, аман болса жарады.

	ӘКЕСІ: Мұндайы жоқ еді, масқара ғой.

	ШЕШЕСІ: Полицияға хабарласайық. Іздесін.

	ТОҒЖАН: Мен де жатақхананы сүзіп өтейін.

	ШЕШЕСІ: Кеше кешке звондаған қай жетпегір? Бәрі содан басталды.

	ТОҒЖАН: Білмедім. Қала тентектерінің бірі шығар.

	(Әкесі дағдарып, орнынан тұрып әрлі-берлі үйді кезе бастайды).

	ӘКЕСІ (Тоғжанға): Қызым, бұл біреулерге қарыз боп жүр ме?

	ТОҒЖАН: Білмедім...

	ШЕШЕСІ: Сессияны ақшамен тапсырады деген не сұмдық? Одан да түбін түсіріп оқымай ма?

	(Есіктің қоңырауы шырылдайды. Үшеуі де есікке ұмтылады).

	ШЕШЕСІ: Жалқытай шығар.

	ӘКЕСІ: Түстің бе қолға, бәлем!

	(Есікті ашқанда ішке көрші көкнәрші шал ентелеп кіріп келеді. Үшеуі де үрпиісіп тұрып қалады).

	КӨРШІ ШАЛ: Сәлем, көрші. Бір полиция аңдып жүр ген сияқты. Келе жатыр. Мені көрдім деп айтпаңдар.

	(Қолы мен аузын басады) Тшшш!

	(Шешесі сылқ етіп диванға отыра кетеді).

	ШЕШЕСІ: Сені қай жау алсын.

	ӘКЕСІ: Өзіміз сау басқа сақина орап отырғанда.

	КӨРШІ ШАЛ: Не болды? Айтып өлтірсеңдерші.

	ШЕШЕСІ: Жалқытай жоқ.

	ӘКЕСІ: Кеше кеште кеткен.

	КӨРШІ ШАЛ: Салғаннан солай демейсіңдер ме? Мен көрдім. Таңға дейін «Настальгияда» болды. (Бөксесін былғаңдатып) Биледі. Кәмила екеуміз көрдік.

	ШЕШЕСІ: Аман ба, әйтеуір?

	КӨРШІ ШАЛ: Аман болмай... Сендер ескі көзқарастың адамысыңдар. Жас жігітті үйге қамап ұстауға бола ма, билесін. Тағы бірдеңесін істесін.

	ӘКЕСІ: Жарайд. Рахмет. Бара қойыңыз.

	КӨРШІ ШАЛ: Мені көрдім деп ешкімге. Тшшш! Жалпы бұ дүниеде жоқ деңдер. Все! (Кетеді).

	ТОҒЖАН (көңілсіз): Мен кетейін, кешіріңіздер.

	ШЕШЕСІ: Жақсы, қалқам. Кешіре гөр... (Жылайды) Ұл мен қоса ұятын да тудым деп ойлап ем... Мұндай емес еді.

	ӘКЕСІ: Хабарласып, келіп тұр, қызым. Жатсынба.

	ТОҒЖАН: Рахмет сіздерге. (Шығып кетеді).

	ӘКЕСІ (әйеліне шап беріп): Ақылсыз ғып туып...

	ШЕШЕСІ: Ау, жазғанау, ақылды ғып туғызсаң өзің қайда қалдың? Қит етсе болды, сенің тұқымтеберің, жатырың жаман деп... (Жылайды).

	ӘКЕСІ: Жә, жә...

	ШЕШЕСІ: Несіне жә... Жас кезіңде өзің де сондай едің... Төплиіңнің тақасы қисайып әр ауылдың арасын жол қылып. Біріне сүйем, біріне күйем, жанам, ойбай, өртенем деп. Жүрегіңді қолға ұстап шауып...

	ӘКЕСІ: Бәрібір өзіңді алдым ғой.

	ШЕШЕСІ: Міндет етуін. Болары болып, бояуы сіңген соң. Мен де кетем, қал ендеше.

	ӘКЕСІ: Жә, жә!

	ШЕШЕСІ: Несіне жә... Аққудың көгілдіріндей бір баланы алып келіп... Таныстырып... Табанымен жер баспай, ұшты да кетті.

	ӘКЕСІ: Көбелек десеңші.

	(Есік қоңырауы қағылып, ішке полиция майоры мен Жалқытай кіреді. Әке-шешесі Жалқытайға құшақтарын жая ұмтылады).

	ШЕШЕСІ: Тірімісің, күнім?

	ӘКЕСІ: Барсың ба?

	ЖАЛҚЫТАЙ (үсті-басының сау-тамтығы жоқ, көзі аларып, басын бұлғаңдатып): Баа...

	ШЕФ: Бар болған соң да алып келдік.

	ӘКЕСІ: Рахмет, інім.

	ШЕШЕСІ: Айналайынай, сол.

	ШЕФ: Так (папкасын ақтарып), фамилияларыңыз, үй адрестерініз?

	ШЕШЕСІ (шошып): Көтек, онысы несі?

	ӘКЕСІ: Жылқайдаров. Сатпаев көшесі...

	ШЕФ (жазып жатып): Так, осылай, жеңеше. Балаңыз нашақорларға қосылған. Есепке аламыз.

	ШЕШЕСІ (үрейленіп): Не дейд?

	ӘКЕСІ (қатаң): Сұмдық! Рас па, Жалқытай?

	ЖАЛҚЫТАЙ: Түнде бірақ рет.

	(Әке-шешесі сылқ етіп отыра кетеді...)

	ШЕШЕСІ (дауыс салып): Не жетпейді, ойбай. Тірілей көмдіңау.

	ШЕФ: Так, қазір апарып қамаймын. (Жазады). Значить, сіздердің балаларыңыз екені рас екен. Сосын дозаны кімнен алды, кім сатты, тергеймін, қаттапшоттаймын.

	ШЕШЕСІ (шырылдап): Ау, қайнымау, мұны үйге тастап кет. Сосын да тексере бермейсің бе?

	ШЕФ: Жожоқ, жеңеше, бізге жіптің ұшынан айырылуға болмайды. Жіп деген – балаңыз, Жалқытай. Содан тарта беру керек, тарта беру керек, сонда көгенге тізбектеліп бәрі қалқып шығады. Все!

	ШЕШЕСІ (ұлына): Жап аузыңды! Шалау, мелшиіп не ғып отырсың?

	ШЕФ: Все! Жүр, түс алдыма. Андасанда тамақ әкеліп тұруға болады. Жүр. Суын сығып алайық мынаның.

	ӘКЕСІ (тура ұмтылып): Інім, майор інім, сәл сабыр ет. Кішкене адам секілді тілге келейікші. Былай, былай төрлетші. (Майор оқшырайып тұрып аяғын шешеді).

	ШЕШЕСІ (қолтығына жармасып): Төрлет, төрлет, қайным. Е, манадан бері сөйтсеңші.

	ШЕФ: Уақыт тығыз, ақсақал. Әр үйде бір жайылып салып отыра берсек, үкіметтің жұмысын кім істейді?

	ӘКЕСІ (қалбалақтап): Солай ғой, солай ғой, дегенмен.

	(Шешесі Жалқытайды жұлқылап өзге бөлмеге кіргізіп жібереді).

	ШЕФ: Құлағым сізде, ағасы.

	ӘКЕСІ (жалынып): Жалғыз ұл еді, інім. Құтқара гөр.

	ШЕФ (шіреніп): Қиындау шаруа.

	ӘКЕСІ: Жер басып жүрсем жақсылығыңды ұмытпайын.

	ШЕФ: Апырау, буынсыз жерге пышақ ұрасыздар. Қазақ десең өзіңе тиеді. (Шешесі столға арақ, тамақ қойып жатады).

	ШЕШЕСІ: Дәм ауыз ти, қайным. (Күйеуіне) Құйсаңшы, құйсаңшы тездетіп. (Әкесі арақ құйып, полицияға ұсынады).

	ӘКЕСІ: Кел, інім, таныстығымыз үшін.

	ШЕФ (кергіп): Ала таңмен арақ ішпейтін әдетім бар еді. (Ойланып) Болмас (қағып салады). Буух! Өртеп кетті ғой.

	ШЕШЕСІ: Зәкөскі ал, зәкөскі. Қазыдан алшы, айналайын.

	ӘКЕСІ (өзге бөлмеге барып келіп қолындағысын полицияның қалтасына тыққыштайды): Інім, баржоғы жүзақ доллар. Кешіре сал енді.

	ШЕШЕСІ: Артық ақша болса бұйырмасын.

	ШЕФ: Бұ қазақ осылайша қинайды енді. Ойланайын.

	ШЕШЕСІ (шырылдап): Ойланба, қайным, ойланба. (Күйеуіне) Құйсаңшы, ойбай, бәлденбей. Ойланба, қайным, ой, құрсын.

	ШЕФ: Жарайды, енді. Тек сіздерді сыйлағаннан бір мәрте кешірейін.

	ШЕШЕСІ: Ал, алып жіберейік.

	(Полиция стаканды тартып жібереді де, жұдырығын иіскейді. Көзін ойнақшытады).

	ШЕШЕСІ (шошып): Ойбай, тағы мұнысы несі? Ойланайын деп тұрған сияқты ғой.

	ШЕФ (ұялы телефоны шырылдайды): Алло... Кәмила, бәрі жақсы, жұмыстамын. Тез... міне, шықтым. Ал, сау болыңыздар. Ешкім естімесін. Мен кеттім.

	ӘКЕСІ: Аман жүр, інім.

	ШЕШЕСІ: Сау тұр, қайным.

	(Сахна қараңғыланып, жарық кері түскенде қала пәтері көрініс береді. Он-он бес жас жігіттер мен қыздар ашық-шашық жүр. Бір жігіт гитара тартады, кейбіреуі сыңсып әндеткен болады. Орталарында – Жалқытай). ЖІГІТТЕР: Тарт гитараны.

	– Бас әнге. Өлгенде көрген бір той.

	– Гуля билесін.

	– Өткен жолғыдай. Міне, былай етіп (бір жігіт мықынын былқылдатады).

	– Бас биге, Гуля. Асса! Бас. Қыздыр көңілді кешті.

	(Бәрі қол соғып, әнге салғанда келесі бөлмеден Гуля жалаңаш атып шығып билейді. Қиылады, үздігеді, отырғандардың әрқайсысының тұсына келіп мықынын былқылдатады. Көңілді топ одан әрмен дуыл қағады).

	ЖІГІТТЕР: Тон кием деп қайыстан,

	 Тоғыз еркекпен сайысқан батыр қызымыз – Гуля!

	– Танысып қоюларыңды сұраймыз.

	– Еркек біткенді оятқан, еркем,

	 Шаршаған шығарсың тояттан, еркем.

	– Хахаха. Бәріміз ақын болып кетуге шақ қалдық.

	– Да, женщина – друг человека.

	– Женщины дают нам жизнь, и потом жить не дают.

	– Браво, браво.

	(Осы қалыпта дуылдаса береді. Диванда бір қыз бен бір жігіт құшақтасып өбісіп жатыр. Оған өзгелері мән берер емес. Тағы бір бұрышта бір жігітті бір қыз ерттеп мініп отыр. Қимылдары оғаштау. Диванда жатқан жігітті Боз өкпе тұрғызып жібереді).

	БОЗӨКПЕ: Тұр, ендігі кезек менікі.

	ЖІГІТ: Асықтырмасаңшы. (Қасындағы қызға) Таня, айтсаңшы мынаған.

	ҚЫЗ: Тұршы. (Қолын созып) Кел, Бозөкпе, жатшы. (Екеуі құшақтасып, қойындаса кетеді).

	ЖІГІТТІҢ БІРІ (ортаға шығып): Әйелдер жайлы ең мықты афоризм айтқан жігітке берер сыйлық бар. Кәне, кім жеңіп алады?

	ЖАЛҚЫТАЙ: Күйеуге шыққан қызды «за победу», әйел алған еркекті «за мужество», ал (даусын көтеріп) мен сияқты бойдақтарды «за оборону» деген медальмен наградтау керек.

	– Брава!

	– Мықты!

	– Жарайсың, Жалқытай!– Тағы кім?

	ЖІГІТТІҢ БІРІ: Мужчина хочет быть в жизни женщины первым, но не хочет чтобы она была в его жизни последней.

	– Өте жақсы.

	– Вот афоризм.

	– Великолепно!

	ЖІГІТТІҢ БІРІ: Мужчина готов идти за женщиной на край света, а потом от нее на другой край.

	– Вот гений!

	– Сұмдық.

	– Неткен ақылды.– Жүлде осынікі!

	ЖІГІТТІҢ БІРІ:

	Ине сұқсаң білегіңе,

	Күш толады жүрегіңе!

	– Керемет ақын.

	– Бірақ әйел жайлы емес.

	– Әлі де ойлансын.

	– Жас қой.

	(Диванда жатқан Бозөкпе мен қыз арпалысып жатады).

	БОЗӨКПЕ (айқайлап): Мен сенен ниетімді аяған жоқпын, сен менен алақандай етіңді аяйсың.

	ЖАСТАР ШУЛАП: Ғажжап!

	– Сұмдық!

	– Міне, афоризм.

	– Диванда туған ақылды сөз.

	– Жасасын Бозөкпе!

	ЖІГІТТІҢ БІРІ:

	Заман – ақыр, жер – тақыр,

	Қатын – айғыр, ер – пақыр.

	– Өңшең суырып салма.

	– Талант қайда жатыр.

	– Тас жарады ғой.

	– Иә, әзірге бас жарып қана жүр.

	ЖІГІТТІҢ БІРІ:

	Байдың қойнында қалтырап жатқанш а,

	Нашақордың қойнында құтырып жат.

	– Ураа!

	– Тура ұран.

	– Жазып, көшеге іліп қою керек.

	– Қол жетпейтін етіп.

	ЖІГІТ (ортаға шығып): Қорытындысын жариялаймыз. Бас жүлде... (Жан-жағына қарайды).

	– Бозөкпенікі!

	– Такстікі!

	– Макстікі!

	– Бакстікі!

	(Өзара шуласып кетеді).

	ЖІГІТ: Жожоқ, бас жүлде Жалкотайдікі! Гуля, әкел сыйлықты! (Гуля подносқа салынған шприц алып келеді).

	ЖІГІТ (шприцты қолына алып): Жалкотай дос, жүлдең құтты болсын. Сал тамырды бойлатып.

	(Бәрі құттықтасып шуласады. Ән, би басталады. Жанна Жалқытайға шприцті егіп жатады. Осы сәтте есік қоңырауы соғылады).

	ҚЫЗДАР (үрпиісіп): Келді!

	– Кім!

	– Полиция шығар.

	– Тығыңдар бәрін.

	ЖІГІТТЕР: Үрейленбеңдер.

	– Өзіміз.

	– Бәрін сатып алғанбыз.

	(Есік ашылып, ішке бір әдемі келіншек кіреді). БӘРІ: О, Камила.

	– Қош келдің.

	– Төрлет.

	– Сағынып қалдық.

	– Өзің келдің, арзан шығар.

	– Қазір дәмін татамыз.

	КАМИЛА (наша сататын әйел): Сәлематсыңдар ма? (Жайғасады). Біздікі әрі арзан, әрі қымбат қой. (Жалқытайды нұсқап) Ұйымдарыңа бір әдемі жігіт қосылыпты. Танысайық. (Қолын ұсынады) Камила.

	ЖАЛҚЫТАЙ (орнынан тәлтіректеп зорға тұрып):

	Жалқытай. (Қол алысады).

	КАМИЛА: О, атыңыз әдемі екен. (Көзін ойнатып) Прямо бірден жүрекке шабады. Танысқаныма шын қуанып қалдым. Кел, қасыма отыршы. (Жалқытай Камиланың тізесіне отырады).

	ЖІГІТТЕР (елеуреп): О, жарадың, Жалқытай.

	– Тізеге отырған саған жарасады екен.

	– Құйып қойған статуя секілді.

	– Камиланың алдына отырсаң қор болмайсың.

	– Тақымы асау.

	– Талай жігітті тербеткен тізе ғой.

	КАМИЛА: Жарайды, жастар. Болса өнерлеріңді көрсетіңдер. Болмаса мен кетейін. Шаруа көп.

	ЖІГІТ: Алдымен товарды алып, есебімізді түгендеп алайық.

	КАМИЛА (етегін көтеріп, қолды сұғып жіберіп бір ораулы нәрсені суырып алады): Таза, нағыздың өзі.

	ЖІГІТТЕР: Қанша?

	– Қай пештен шыққанын көрдің ғой.

	– Күйіп тұрған шығар. (Ду күлкі).

	КАМИЛА: Үшеу. Жасыл.

	ЖІГІТ: Екеу.

	КАМИЛА: Екі жарым.

	ЖІГІТ: Мә. (Камила екі жүз елу долларды төстар тпасына сұға салады).

	КАМИЛА: Енді қашан?

	ЖІГІТ: Уақытында. Шефке сәлем айт. Бәрі о’кэй де.

	КАМИЛА: Жарады. (Тұрады). Өнерлерің қайда?

	ЖІГІТ: Қазір. (Алақан ұрады. Құтырынған музыка әуенімен жалаңаш қыз бен жігіт шығып билейді. Би аяқталмай жатып Камила Жалқытайды жетектеп сыртқа алып шығып кетеді. Екеуі орындыққа отырады. Түн. Қаракөлеңке жарық түсіп тұр).

	КАМИЛА (құшағына алып): Жалқытай, келші бері.

	ЖАЛҚЫТАЙ (қолапайсыз): Келдім. (Камилаға тығылады). Не істейсің? Ал...

	КАМИЛА (Жалқытайды тұншықтырып сүйеді): Міне, осылай істеймін. Түуh, неткен тәттісің!

	ЖАЛҚЫТАЙ (өзі ұмтылып): Рас па? Келші онда. Сен де дәмді шығарсың. (Екеуі қоймай сүйіседі).

	КАМИЛА (басын алып қашып): Жетті енді. Жабысқан жеріңнен жан, қадалған жеріңнен қан шығарады екенсің.

	ЖАЛҚЫТАЙ: Рас па?

	КАМИЛА: Рас. Между прочим, маған осындай жігіттер ұнайды.

	ЖАЛҚЫТАЙ: Камила, нашаны көптен бері сатасың ба?

	КАМИЛА (селк етіп): Айтпа, олай деме. Менің атым – құтқарушы. (Созып айтады) Құтқарушы. Ұқтың ба?

	ЖАЛҚЫТАЙ: Ұқтым. Сонда да бағасы қаншадан?

	КАМИЛА: Саған тегін, өзгеге сатулы, мой голубчик. (Екеуі тағы сүйісіп, айырылыса алмай жатқанда үстеріне Жалқытайды іздеп жүрген Тоғжан келіп қалады).

	ТОҒЖАН (селк етіп): Жалқытай?

	ЖАЛҚЫТАЙ (орнынан атып тұрып): Тоғжан? (Тәлтіректейді).

	КАМИЛА (үсті-басын түзеп): Бұл кім өзі, соңымыздан сығалап жүрген?!

	ЖАЛҚЫТАЙ (үрейленіп): Бұл – Тоғжан. Мен сүйген қыз.

	КАМИЛА: Подумаешь. Кеше оны, бүгін мені... Менің де ғашық болуға правом бар шығар?!

	ТОҒЖАН: Жалқытай, кім болып кеткенсің... Бетімай... Масқараай.

	ЖАЛҚЫТАЙ: Кешір, Тоғжан. (Тәлтіректеп) Әкелші, қолыңнан сүйейін.

	КАМИЛА (жұлынып): Әй, қаншық, аулақ жүр қыңсыламай. Шашыңды уыстап жұлармын.

	ЖАЛҚЫТАЙ (Камилаға): Тигізбе тіліңді. Бұл – періште.

	КАМИЛА: Ойбай, шіркінай, сонда пері мен бе? Өзің кімсің? Несчастный наркоман.

	ТОҒЖАН: Тартыңыз тіліңізді.

	ЖАЛҚЫТАЙ: Қойыңдар енді. Түннің ішінде салғыласпай.

	КАМИЛА (жұлқына қимылдап): Тыныштық тілейт ін болсаң, (қолтығынан алады) жүр менімен. Әлде мына қаншыққа кіндігіңнен байланып қалдың ба? (Тоғжан алдарын кес-кестейді).

	ТОҒЖАН: Бармайды ешқайда. Жалқытай, есіңді жи.

	КАМИЛА: Кет жолымнан. Есін өзім жидырамын.

	ТОҒЖАН (Жалқытайға жармасып, тартқылап):

	Жүр, Жалқытай...

	КАМИЛА: Кет жолынан, қаншық. Бұл мені сүйеді.

	ТОҒЖАН: Жалқытай! (Шырқырайды) Әкешешең іздеп жүр. Ая соларды.

	КАМИЛА: Аярланба.

	(Камила мен Тоғжан арпалыса кетеді. Жалқытай селкілдеп, бұларды сұқ саусағымен көрсетіп күледі. Алыстан «Жалқытай», «Қайдасың, Жалқытай», «Жал қытай, жалғызым» деген әке-шешесінің даусы жаңғ ырығып естіліп тұрады).



	Екінші бөлім

	Үшінші көрініс

	Шешесі үйінде. Шашын ақ көмген, көңілсіз. Түрт інектеп әр нәрсені істеген болады, бірақ ықылассыз.

	ШЕШЕСІ: Уh, әдіре қалғырай, өніп болмады ғой. Өң шең қиын қашқан бірдеңе. (Елеңдеп) Әлгі шал неге кешікті? (Көрші бөлменің есігіне құлағын тосып тыңдайды) Ояна қоймапты. Таң алдында төрт аяқтап жетті. Ой, дүниеай, көрместі көрмей көрге кірмейсің деген осы екен. Жалғыз ұлдың тірілей күйігін тартам деп ойладым ба? Ашумен шалға да тілім тиді. О, жазған, қайтсін, әлгі «Волганы» сатып емдетем дейді. Тыртақтап шабады кеп. Тоғжанның да көңілін ойлап, қасқабағына қарап өліп болдым. Анасынан ақ сүт емген бала екен, айналайын. Осы жарты жылдың ішінде әлгі ұйықтан сүйреп алып шығып, үйге қанша мәрте жетелеп әкелді. Бұ күнде туғаның олай істер ме?

	(Бөлменің есігі тарс беріп ашылып, үсті-басы мыжмыж, көзі іскен, шашы ұйпа-тұйпа Жалқытай шығады.

	Шешесі екеуі бір-біріне үнсіз қарасып қалады).

	ШЕШЕСІ (жүзін төмен салып): Жуын. Шәйіңді іш.

	ЖАЛҚЫТАЙ (дірілдеп): Шәй... Керегі жоқ.

	ШЕШЕСІ (дағдарып): Жалғызым, осы саған не жетпей жүр? Айтшы. Жарты жыл болды мүлде өзгердің ғой.

	ЖАЛҚЫТАЙ: Өзгерген мен емес, өздерің.

	ШЕШЕСІ (алақанын жайып): Өл демесең не дейсің енді бізге?

	ЖАЛҚЫТАЙ (киініп жатып): Ал мен өліп бара жатырмын. Ақша бер.

	ШЕШЕСІ (орнынан тұрып кетеді): Ақша? Қайдағы ақша?

	ЖАЛҚЫТАЙ: Мың теңге. И все.

	ШЕШЕСІ: Есің ауысқан шығар, мені бұлдап сат базарға шығарып, әйтпесе ақша жоқ.

	ЖАЛҚЫТАЙ: Мама, түсін, сүйексүйегім сынып барады, кеміріп жеп жатыр басымды (отыра кетеді).

	ШЕШЕСІ: Не шара істейін, күнім, енді?

	ЖАЛҚЫТАЙ: Ақша, ақша керек (басын ұстап, зарланып жата кетеді). Бір дозаға ақша керек.

	ШЕШЕСІ (күйініп): Құдай, құдай, дозаданақ өлдікау.

	ЖАЛҚЫТАЙ (одан бетер зарланып): Доза, доза...

	ШЕШЕСІ: Ақ сүтімді дозаға айырбастадыңау, ұлым.

	ЖАЛҚЫТАЙ (басын еденге ұрып): Өлемін, сындырып барады, бұрап барады, өлем.

	ШЕШЕСІ (сасып, әрлі-берлі жүгіріп): Не істейін енді? Маңдайыңа салқын орамал басшы, қояр. (Маңдайына ора мал сулап қояды). Кел, алдыма басыңды салшы. (Жалқытайдың басын тізесіне қояды). Келші, күнім, бесік жырын айтайын. Есіңде ме, бала күніңде «Мама, әлди айтшы» деп жатып ұйықтайтының. Айтайын, айтайын, күнім. (Ыңылдап бесік жырын бастайды).

	Әлди, әлди, ақ бөпем,

	Ақ бесікке жат, бөпем.

	Қалай еді, ұмытып қалғанымды қарашы. (Қайтадан бастайды).

	ЖАЛҚЫТАЙ (жынданып атып тұрады, түрі адам танығысыз өзгерген): Бересің бе ақшаны, жоқ па? (Шешесі мүсәпір күйге түсіп абдырап отырып қалады).

	ШЕШЕСІ (алақанын жайып): Немді беремін? Уh, жердің жарығы болса, тірілей түсіп кетер ем.

	ЖАЛҚЫТАЙ: Түссең түс, маған ақша керек. (Шкафты, диванның астын, кітаптарды ақтарып шәт-шәлекейін шығарады). Ақша... ақша... тықтыңдар, табамын қазір, шашамын түгелдей. Дүниеқоңызсыңдар, шығайбайсыңдар... Жалғыз ұл. Жалғыз ұлды өлімге қиясың, ақшаны қимайсың... (Шешесіне ұмтылады) Тап, тап деген соң тап ақшаны. (Шешесі басын қос қолдап ұстап отырып қалады).

	ШЕШЕСІ (баяу): Қарызға ал біреуден, кейін тауып берермін.

	ЖАЛҚЫТАЙ: Қарыздың да, тегін дозаның да аты өшкен. Өлсең татырмайды. Тап деген соң тап. Әйтпесе... (Есік сарт етіп ашылып, ішке әкесі кіріп келеді).

	ӘКЕСІ (түтігіп): Иә, әйтпесе?.. (Шешесі жылап қоя береді). Не істегелі тұрсың?

	ШЕШЕСІ: Жалғыз бала жаудан қатты деген болды.

	ӘКЕСІ: Баяғы ақша ма?

	ШЕШЕСІ: Баяғы ақша.

	ЖАЛҚЫТАЙ: Баржоғы мың теңгеден тудыңдар ма? Мөрін жалап.

	ӘКЕСІ (кіжініп, ұмтылып): Сен ендеше героин, кокаин, нашадан туған шығарсың, әдепсіз ит!

	ШЕШЕСІ: Емдет мұны. Ауру ғой. Сосын лағып тұр.

	ӘКЕСІ: «Волга» өтпеді. Үйді сатайық ендеше.

	ШЕШЕСІ: Төсегімізді арқалап көше кезіп кетейік ендеше.

	ӘКЕСІ: Тапсырамын, тиісті орнына, күшпен емдетсін.

	Қолаяғына кісен салып.

	ЖАЛҚЫТАЙ (шалықтап күледі): Олардың бәрін сатып алғанбыз.

	ӘКЕСІ (аларып, шарасы таусылып): Сатылмайтын да бірдеңе қалған шығар жер бетінде.

	ЖАЛҚЫТАЙ: Бәрі, бәрі сатылады. Баксың болса болғаны.

	ӘКЕСІ: Ақылмен жетпегенге ақшамен жетіп, аброймен ұстамағанды аярлықпен ұстап көктерсіңдер, өңшең нәлеттер, қоғамның азғын ұрпағы.

	ЖАЛҚЫТАЙ (қалтырап-дірілдеп): Өлем қазір, сындырып барады, сүйексүйегімді қуалап. (Шкафтан құндыз бөркін алады). Сатамын осыны.

	ШЕШЕСІ: Тоқтат (қолына жармасып). Иттің күшігі!

	Өткенде үлкен хрусталымды да құртқансың.

	ӘКЕСІ: Не дейд! О, заңғар! (Тұра ұмтылды) Енді ұрлыққа көшкен екенсің ғой. (Әкелі-балалы екеуі жағаласады).

	ЖАЛҚЫТАЙ: Бәрі өзімдікі.

	ШЕШЕСІ: Құдай, құдай, тірілей алдағы...

	(Әкелі-балалы екеуінің арпалысы үстіне Тоғжан келін кіреді).

	ТОҒЖАН (шошып): Мынау не сұмдық?!

	(Шешесі Тоғжанды құшақтап жылап қоя береді).

	ШЕШЕСІ: Тоғжанымау, қарашығымау, бірдеңе десеңші мынаған.

	ТОҒЖАН (арашаға ұмтылып): Жалқытай, есіңді жи. Ата, ата, отырыңызшы.

	ЖАЛҚЫТАЙ (Тоғжанды ұмтылып ұрғысы келеді): Кет, қаншық! Ішің шермиіп қалған соң көлеңкем құсап ізімнен қалмайсың.

	ШЕШЕСІ: Жап аузыңды, ұятсыз!

	ЖАЛҚЫТАЙ: Рас, рас, ішінде үш айлық баласы бар. Менен.

	ТОҒЖАН (жан даусы шығып): Жалқытай! (Бетін басып отыра кетеді).

	ӘКЕСІ: Мә, ендеше, көргенсіз. (Жалқытайды бір ұрып құлатады) Мә, сыбағаң!

	ШЕШЕСІ: Тоғжанымнан садаға кеткір.

	ЖАЛҚЫТАЙ (орнынан сүйретіліп тұрып): Кетем үйден. Қалыңдар осы моланың ішінде.

	ШЕШЕСІ (алдын кес-кестеп): Тоқта! Қаңғып өлесің.

	ӘКЕСІ: Жібер. Бөгеме. Шіріген жұмыртқа.

	(Жалқытай есікті тарс ұрып шығып кетеді. Сахнада жарық қараңғыланып кері жанғанда Жалқытай Камиланың үйінде отыр).

	КАМИЛА (әндетіп):

	Көктем келер гүлін алып,

	Жаз да келер жырын алып.

	ЖАЛҚЫТАЙ (қосыла кетеді): Сол көктеммен қашан келер

	Махаббаттың гүлін алып?!

	(Екеуі мәз-мейрам болып күліп, сүйіседі).

	КАМИЛА: Жалқытай, екеуміздің бір шаңырақ астында тұрғанымызға екі ай болды. Тамағың – тоқ, көйлегің – көк, көтенің – боқ, кукарикукук, енді атаанамның алдына барып, кешірім сұрап, әкешешең құда түспей ме?

	ЖАЛҚЫТАЙ (қолын сілтеп): Айтқам. Менен бұрын да екі күйеуден айырылысқаныңды естіпті. Үш балаңның барын да жеткізіпті.

	КАМИЛА (ыдырынып): Ал...

	ЖАЛҚЫТАЙ: Тіріде бармаймыз десті.

	КАМИЛА: Біреудің әлпештеген төредей қызын қорлауын бұлардың.

	ЖАЛҚЫТАЙ: Әсіресе балаларыңа қарсы.

	КАМИЛА (долданып): Бала. Бала деген періште емес пе? Дайын немере. Одан артық не керек?

	ЖАЛҚЫТАЙ: Оны ойлауға бастары жете ме?

	КАМИЛА: Бәрін бүлдіріп жүрген әлгі қаншық шығар.

	ЖАЛҚЫТАЙ: Сол. Бәрін азғырып бүлдіріп жүрген.

	Енді қолдарына кіріп алуы қалды.

	КАМИЛА (көзінен от шашып): Ол жүзіқараның шашын талдап жұлып қолына берейін. Оқудан қуғызайын.

	Жанымен қайғы қылайын.

	ЖАЛҚЫТАЙ (құшағын жайып): Келші, айқасып жатайықшы.

	КАМИЛА (жұлқынып): Біраз жаттық, жарар. Қаңғып келгеніңде есік аштым, тамағың – мойнымда, киімің – мойнымда, күніне – екіүш мәрте уколың мойнымда, ал сен әкешешеңе бір тілегіңді алдыра алмайсың. Не қажетің бар маған?

	ЖАЛҚЫТАЙ: Кешір енді.

	КАМИЛА: Әлде маған дегенде бай құрып қалды дейсің бе, подумаешь. (Сұқ саусағымен тамағын қиып) Мыннан. Талайы басқан ізіме зар болып жүр. Кезінде облыстың білдей зам әкімі де көз қысқан, құлдығың болайын деп.

	Ақымақ басым қақшаңдап көнбей қойғам. Бәрі сен үшін... Әлі де кеш емес, көне қойсам.

	ЖАЛҚЫТАЙ (міңгірлеп): Дегеніммен жүргізем ол екеуін, істемей көрсін айтқанымды... Ашуланған соң ба, манағының күші қайтып кетті. (Мөлиіп) Камилашау...

	КАМИЛА (ойланып тұрып, жүзіне зымиян күлкі жүгіреді): Жарайды, кел. (Қолына шприц алып, сұйықты асықпай сорғызады). Әкел білегіңді. Тамырың қашып кетіпті ғой. Енді қайттық?

	ЖАЛҚЫТАЙ (шұлығын шешеді): Аяғымнан сал.

	КАМИЛА: Әкел. Бол. Тамырың адырайып тұр екен.

	ЖАЛҚЫТАЙ (көзін жұмып): Ой, рахатай! (Тамшы қалдырмай жібер).

	КАМИЛА (шприцты алып жатып): Күніне екі мың теңге тек уколыңа кетіп отыр. Екі ай, алпыс күн. Көбейт екіге. Жүз жиырма мың теңге. Аз ба, көп пе? Адам жасаған жақсылықты айтпай түсінуі керек.

	ЖАЛҚЫТАЙ (жан кіріп, құтырынып): Ең бастысы құ шағың ғой, оттан ыстық. Ең кереметі тақымың ғой, игертпейтін шу асау. Ең ғажабы...

	КАМИЛА: Ең ғажабы, міне (Жалқытайды жабысып сүйеді). Кел, жаныма отыр. Әңгіме бар.

	ЖАЛҚЫТАЙ: Құлдық.

	КАМИЛА: Ендеше әкешешеңе айт. «Волганы» саған берсін. Сатып, ортақ бизнеске салайық.

	ЖАЛҚЫТАЙ: Жаңа машина. Табылған ақыл (алыпұшып). Ол өзіме алынған көлік. Иесі – мен. Аламыз, сатамыз, бизнес жасаймыз, күрпіп байимыз.

	КАМИЛА: Азаматсың! Бірден түсіндің. Осындай жігіттерді жаным сүйеді.

	ЖАЛҚЫТАЙ: Дувайға барайық, Тайванға барайық, хайуанға барайық, әйтеуір ақша жасайық.

	КАМИЛА (мойнына асылып): Айналдым ақылыңнан.

	ЖАЛҚЫТАЙ: Мен әзірмін. Все, кетеміз.

	КАМИЛА: Аптықпай тұра тұр. Бәрін тиянақтап бір шешіп алайық.

	ЖАЛҚЫТАЙ (елең қағып): Шешейік. Давай. Дым қалдырмай.

	ҚАМИЛА. Шешсек, өлмелі кемпіршалға төрт бөлмелі хан сарайындай үйдің не керегі бар? Тем более орталықта. Оны бір бөлмелі осы үйімізге ауыстырсын. Балшығы бар, Привокзальныйда демесең жаман үй емес. Іші құтты. Қытайлар подвалын тазалап жатыр, айнадай етіп. Келінбаласынан аяй ма?

	ЖАЛҚЫТАЙ: Ақылдым менің. Ауыстырады. Айттым – бітті.

	КАМИЛА: Көмектесіп тұрамыз андасанда. Кең үйге шық қан соң балаларымды қолыма алайын. Үшеуі де ұл.

	Саған да жаттығы жоқ, ертеңақ папалап кетеді.

	ЖАЛҚЫТАЙ: Әрине, папалайды.

	КАМИЛА: Заман – жаман. Әкешешең де ертеңгі күнін ойласын. Сосын әлгі қаншықты қыңсылатпай қуып тастасын.

	ЖАЛҚЫТАЙ: Қуады. Табанын жалтыратады.

	КАМИЛА: Ендеше жолың болсын. Көп айналма. Екі көзім төрт болып жәудіреп күтіп отырам.

	ЖАЛҚЫТАЙ: Күт. Шаруаны тастай ғып бірақ шешіп келем. (Шыға жөнеледі).

	(Жалқытай кетсімен ішке Шеф, яғни полиция майоры кіреді).

	ШЕФ: Камила дейік (еркелетіп).

	КАМИЛА: Шеф! (Мойнына асылып сүйеді). Қайда жүрсің көрінбей, сағындым ғой.

	ШЕФ: Жас жігіттің құшағында жатып неғып сағына қалдың?

	КАМИЛА: Ой, шірік немені айтпашы, сенің қайратың бөлек қой.

	ШЕФ: Оның рас. (Күліп) Асығыспын, Камила. Келесі жолы аунапқунармыз. (Қытықтап) Қытығыңды қандырып... Ох.

	КАМИЛА (қытықтағанда секіріп, мәз боп күледі): Қой шы, аллаай, адамның қытығын сразм тауып ала тыныңай. Келсеңші (қолынан сүйреп).

	ШЕФ: Жожоқ. Камила, келесі жолы. Мә, мынау сатуға. 300 грамм. Бағасы бұрынғыша (қойнынан алып наркотик тастайды). Нәтиже қандай?

	КАМИЛА (доллар ұсынады): 50 грамнан басқасы түгелдей өтті.

	ШЕФ (ақшаны салып алып): Жаңа клиенттер қосылды ма?

	КАМИЛА: Мектептің екі баласы. Тағы да табамыз деген.

	ШЕФ: Жақсы. Адрестерін алып қал.

	КАМИЛА: Бір жұмада келсеңші. Өткізіп үлгерем.

	ШЕФ: Хорошо. Бала қайда?

	КАМИЛА: Жоспар бойынша әкешешесіне кетті. Үй, машина...

	ШЕФ: Бірден оформит ет, сосын өзін де көп созба.

	КАМИЛА: Қанша уақыт?

	ШЕФ: Кағазыңды түгендеген соң, үш ай жарайды.

	Құйрығына қайқайтып тұрып бір теп. Жаңа клиент бар.

	КАМИЛА: Келістік. Целую. (Екеуі сүйісіп қоштасады).

	(Басын кеудесіне құлатып, аяғын санап басып Жалқытай келеді).

	КАМИЛА (күлімдеп, жайраң қағып): Келдің бе, тағатым қалмады ғой.

	ЖАЛҚЫТАЙ (міңгірлеп): Келдім.

	КАМИЛА: «Волгамен» келдің бе?

	ЖАЛҚЫТАЙ: Жаяу.

	КАМИЛА (сұрланып): Не болд? Айтсаңшы зарықтырмай.

	ЖАЛҚЫТАЙ: Әкем инфаркт алған, шешем талып жатыр. Бермейміз десті. Көнбейді.

	КАМИЛА: О, өлімтік. (Шапшып) Біліп ем... Сезіп ем...

	ЖАЛҚЫТАЙ: Өзімді қуып шықты. Сенімен қоса қаматамыз дейд.

	КАМИЛА: О, өлімтік. Бірі инфаркт алып, екіншісі талып жатып мені қаматам деуін. Пішт, мә, қаматар. Өңшең жауыз, екеуінен туған сен не оңайын деп ең. Шық, шық, давай, үйден.

	ЖАЛҚЫТАЙ: Камилаш, кешірші. Махаббат үшін.

	КАМИЛА (зәрлене күліп): Махаббат? Әй, өлімтік, сен қайдағы махаббатың басын ауыртып тұрсың осы? А, айтшы? Жалғыз шалбармен жүріп сендегі қайдағы махаббат, а? Қаралай қанымды көтеруін.

	ЖАЛҚЫТАЙ (аяғына жығылып): Осы үйде тұра берейікші.

	КАМИЛА: Жаныңа жаққан екен, салулы төсек, салқын үй. Сенен бұрын да екеуін қуып шыққам. Ел біледі. Үшеу де көптік етпес. Шық деген соң, шық. Босат үйді.

	ЖАЛҚЫТАЙ (ербиіп орнынан тұрады): Қайда барам?

	КАМИЛА: Қайқай. Көлеңке құсамай. Ойбай, бай болам, Тайванға барам деп. Давай, босат үйді. (Кеудесінен түйеді) Батыр қараңды.

	ЖАЛҚЫТАЙ: Жарайды, кетейін (шығады).

	КАМИЛА (шаптығып): Кетпей көр... Көзіңе көк шыбын үймелетейін. (Заттарын артынан лақтырып жатады) Әкет төплиіңді, әкет көйлегіңді, әкет шұлығыңды.. Уh!

	(Сахнада жарық сөніп, кері жанғанда көшеде отырған Жалқытай көрінеді. Киімдері айналасында шашылып жатыр. Өзі өмірден әбден түңілген. Жанынан көкнәрші шал өтеді).

	КӨРШІ ШАЛ (кетіп бара жатып тоқтай қалады): Әй, ұлым, (басын шайқап) ұйыққа тап болдың ғой, ұйыққа. Аман шығартпас. Талай апайтөс азаматтарды жұтып тынған. Тек мен айтты деме.

	(Жалқытай тәлтіректеп орнынан тұрады. Шайқ алады. Тәлтіректейді. Айналасында қара жамылған дар қаптап кетеді. Мұны шыр көбелек айналып жүре бастайды. Осы сәтте Жалқытай жерге тарс беріп құлайды. Алыстан «Жедел жәрдемнің» азынаған даусы мен полицияның ысқырығы естіледі).

	КӨРШІ ШАЛ (сасып): Пәлесінен аулақ! (Қашып, көрермендердің ортасына кіріп кетеді. Азынаған үн мен ысқырық жақындай береді).



	Төртінші көрініс

	Сахна әлем-жәлем, адам жанын құлазытатын көріністер. Мұңды музыка. Бір-бірін жетектеген соқырлар шығады. Шамасы, он-он бес адам. Бір-бірін жетектеп жүріп адасады. Кейбірі қолына таяқ ұстап алған. Жол таба алмай жүр. Тоқтай қалып дауласады.

	СОҚЫРЛАР (бастаушысы): Алдан бір жарық көріп едім.

	– Қашан?

	– Қай тұстан?

	– Жарықтың түсі қандай?

	– Ақ та. Аппақ.

	– Адасатынымызды білгенмін.

	– Қаңғып өлеміз.

	– Қай тұста жүрміз?

	– Орман іші ме?

	– Тау секілді ғой.

	– Оттама, мен балшық басып келем.

	– (Айқайлап) Ей, көзі бар бір жан жоқ па маңайда?

	– Көзі бар, көзі, жөн сілтейтін.

	– Әлгі көрінген жарыққа жеткізетін.

	– Адасып өлдікау.

	– Уh, шаршадым (біреуі отыра кетеді).

	– Тұр, жүр қатарға! (Бәрі жабылып тұрғызып алады).

	(Соқырлар тізбектеліп сахнадан шығады. Ең соңындағы бір соқыр бөлініп жалғыз қалып, сахнаның ортасына қайтып келеді. Үнсіз, сұлық көзқараспен жан-жағын тінте қарайды. Оң жақ тұсқа беттейді, алдынан қара қабырға шығады, сол жақ тұсқа беттейді, алдынан тағы да қара қабырға шығады. Кері жүрсе тағы сол. Жолын кескестеген бөгеттер. Адымын аштырмайды).

	ЖАЛҚЫТАЙ (даусы қарлығып): Кім бар бұл дүниеде? Кім? Жарық дүниеде бар ма біреуің? Ейей, кім бар, кім?

	КӨРШІ ШАЛ (залдан тұрып, сахнаға беттейді): Мен бармын, мен. Бармын ғой. (Жалқытайдың жүзіне үңіледі) Сен кімсің? Не іздеп жүрсің?

	ЖАЛҚЫТАЙ (шап беріп өңірінен ұстап алып қылғындырады): Кәрі құзғын, тірі ме едің? Қартаймайтын қарға болдың ғой.

	КӨРШІ ШАЛ (қырылдап): Жібер! Қарғаны да қартайтып өлермін.

	ЖАЛҚЫТАЙ: Кәрі құзғын... Бар пәленің, кесапаттың бастаушысы сендер!

	КӨРШІ ШАЛ: Сен кімсің өзі? Тергеушісің ба, тіленшісің бе? (Жалқытайдың бетіне үңіліп қарап кемсеңдеп қоя береді) Жалқытай? Жанымау, сен бе едің? (Құшақтап) Кәрі атаңды қинағаның не? Аа, айтшы. Көпсінсең мен өлейін, тепкілеп тұрып (жерді теуіп) көмсін, сонда естелік айтатын кім қалады? Мынау жер бетіне көкнәрші болса да бір жаман шал керек емес пе?

	ЖАЛҚЫТАЙ: Естелік, құрып кетсін ондай естелік. (Сосын шалды құшақтап жылайды) Сегіз жыл сергелдеңге түсіп келгенде, алдымнан қара құлып пен сен шықтыңау. Ой, дүние... Қалайқалай дөңгеленген...

	КӨРШІ ШАЛ (жылап): Дөңгеленді, қоймай дөңгеленді. Зыр қақты ғой. Иманды болсын, әкешешең Мұқаш моласында. Зиратын күмбездеп салды.

	ЖАЛҚЫТАЙ (шалдың құшағынан босанып): Естігем...

	Мұқаш моласы... Уh! (Теңселеді).

	КӨРШІ ШАЛ: Екеуі де өлеөлгенше, «жалғызым» деумен кетті. Мойныма қарыз болмасын деп алған ақшамды да түгел қайтарғам. Құдайға да жақсы адам керек. Солай, ұлым.

	ЖАЛҚЫТАЙ: Тотоғ... (Күмілжіп) Камила қайда?

	КӨРШІ ШАЛ: Камила Алматының бір байына күйеуге шығып кеткен. Дувайға барады дей ме, Тайванға барады дей ме, шалқып жүр деседі.

	ЖАЛҚЫТАЙ (тыжырынып): Шефі ше?

	КӨРШІ ШАЛ: Әлгі мафия майор ма? Өсіп кеткен.

	Астанаға. Құдайын ұмытқан дейді.

	ЖАЛҚЫТАЙ: Тірі болсам, екі қолым жағаларында ойнар!

	КӨРШІ ШАЛ (шошып): Құрсын, ұлым. Құтырғаннан құтылған. Жайыңа жүр. Ал, мен кеттім. Итіме тамақ беруім керек. Мойныма асылып еркелейді өзі. Менен басқа кімі бар. Қыңсылайды.

	(Жарық өшіп, кері жанғанда Мұқаш моласы көрініс береді. Жалқытай тізерлеп отыр. Бетін сипайды. Жер тая нып тұрады).

	ЖАЛҚЫТАЙ (даусы дірілдеп): Бір уыс топырақ бұйырса деп тілеуші едіңдер (бір-бір уыс топырақ салады). Өзекті өртедіау өкініш... Ал, салдым. Аллекем хош көрсе. Күнде келейін, күнде топырақ салайын. Дидарларыңды бір көріп, «жалғызым» деген бір ауыз лебіздеріңді ести алмаған соң шара не? (Әлдекімнің әңгімелескені естіледі.

	Жалқытай бас бұғып, жасырынады).

	(Тоғжан мен жеті-сегіз жасар ұл бала шығады).

	ТОҒЖАН: Жүр, енді атаәжеңнің басына барайық. Тәу етейік.

	БАЛА: Жүр, мама.

	ТОҒЖАН: Сен атаәжемді түсімде көрдім дедің бе?

	БАЛА: Иә. Түнде түсімде көрдім. Олар ақ бұлттың арасында ұшып жүр екен. Маған қарап қол бұлғады. Күлді. Мен де (тұра қалып қол бұлғайды) «Қош бол, ата, әже. Мамам екеуміз самолетпен ұшқанда сіздерге барамыз» дедім.

	ТОҒЖАН: Жақсы түс екен, ұлым.

	БАЛА: Мама, папам атаәжемнен бұрын өлді ме? Неге түсіме енбейді?

	ТОҒЖАН: Бұрын өлген. Қинамашы, ұлым.

	БАЛА: Түсіме енсе ол да ақ бұлттың арасында жүре ме?

	ТОҒЖАН: Білмеймін. Қай бұлттың арасында жүретінін...

	БАЛА: Папамның зиратын дәу ғып салдың. Өзі де дәу, батыр ма еді, мама?

	ТОҒЖАН: Түуh, мылжыңымай.

	(Осы кезде Тоғжан мен ұлдың алдынан Жалқытай шыға келеді).

	ТОҒЖАН (шошып, кері шегінеді): Ах! Кім... қайдан жүрсің?

	БАЛАСЫ (қорқып, Тоғжанға жармасып): Кетейікші, мама, кейін келерміз. Жүр, жүрші.

	ЖАЛҚЫТАЙ: ТоғТоғжан? Мен ғой. Шошыма...

	ТОҒЖАН: ЖалЖалқыЖалқытай?

	ЖАЛҚЫТАЙ: Иә, иә, Жалқытай.

	БАЛА: Жалқытай – менің папамның аты. Ол өлген. Зираты әне тұр. Алдама. Жүр, жүр, мама (қолынан тартқаштап). Сенбе бұған.

	ТОҒЖАН: Қоя тұр, күнім. (Жалқытайға) Бар ма едің? Қайдан шықтың?

	ЖАЛҚЫТАЙ: Емдеуден, қамаудан, сосын жерден, моладан.

	БАЛА: Айттым ғой, бұл бұзылған аға деп. (Жалқытай бетін басып, бүк түсіп отыра кетеді. Екі иығы бүлкілд ейді).

	ТОҒЖАН (баласына): Жетті! Сөйлеме аузыңа келгенді. Тұр орныңнан, Жалқытай, қашанғы жүрелейсің? Мынау сенің ұлың. Аты – Барыс. (Жалқытай орнынан тұрады, жан-жағына сенімсіз, таңғалған кейіпте қарайды).

	ЖАЛҚЫТАЙ (ұлына қарай бір басып, екі басып): Кел, келе ғой, ұлым. (Барыс шегініп, қорқып қашады).

	БАЛА: Менің әкем өлген. (Зиратын көрсетеді) Әне, анда жатыр.

	ЖАЛҚЫТАЙ: Маған да зират қойғансың ба? Үстіме мола көтергенсің бе?

	ТОҒЖАН: Әкем қайда дегенде ұлыңа не айтамын? Бар еді, жоқ болды деймін бе? Қадірі қашқан тірліктен кейде абыройлы өлім артық. Бұл мен үшін баяғы өзім сүйген Жалқытайдың символдық ескерткіші. Менің де құлазып жатқан көңілімді жылап та болса да жұбататын жер бетінде бір белгі қажет шығар?!

	ЖАЛҚЫТАЙ (басын төмен салып): Рас, рас.

	ТОҒЖАН (бетін басып жылап): Рас пен өтіріктің, бар мен жоқтың, күнә мен сауаптың, сағыныш пен сарғаюдың ортасында шырылдап қалған мен бейбаққа кінә артпа.

	ЖАЛҚЫТАЙ (жүрексініп келіп Тоғжанның көз жасын сүртеді): Бәріне де иман – таразы өзің.

	БАЛА (Тоғжанның қолынан тартады): Мама, үйге барайықшы.

	ЖАЛҚЫТАЙ: Қазір қайтамыз, ұлым.

	(Барыс Жалқытайға жек көріп, жатсынып қарайды. Тоғжан терең күрсінеді. Баласының басынан сипайды).

	ТОҒЖАН (не күлерін, не жыларын білмей): Өмір, осындай ма ең?

	ЖАЛҚЫТАЙ (өз зиратының жанына келіп): Тұра берсін. Кейде тірілей өлген мен сияқтыларға да зират қойған дұрыс шығар. Зираттың өзі көрсетілген үлкен құрмет қой, түсіне білгенге. Соған татысақ... Бұл жас ғұмырын есірік шөппен шырмап, көктей солған ұлқыздарға қойылған аза белгісі болсын. Орындалмай қалған қайран армандарай!..

	Шымылдық





АКТРИСА


	Екі бөлімді, төрт көріністі комедия

	Қатысатын кейіпкерлер:

	1.ТЕАТР ДИРЕКТОРЫ

	2.БАС РЕЖИССЕР

	3.ГОГОЛЬ

	4.ҚЫЗТУҒАН – актриса

	5.АРОН АРЫСОВИЧ – Подколесин

	6.ГАЛЯ, ТАНЯ, ДАША МЕН МАША – актрисалар

	7.І ЖІГІТ – Яичница

	8.ІІ ЖІГІТ – Жевакин

	9.ІІІ ЖІГІТ

	10.ТЕАТР ДИРЕКТОРЫНЫҢ ӘЙЕЛІ

	11.ТЕАТР СЫНШЫСЫ

	12.ОЛЕСЯ – киім цехының меңгерушісі

	Мұнымен қоса шал, жігіт, бала және көпшілік қатысады.



	Бірінші бөлім

	Бірінші көрініс

	Сахна ашылғанда бір шеттен басында қалпағы, үстінде плащы, қолында таяғы бар Гоголь шығады. Ойлана басып кеп ортаға тұрады.

	ГОГОЛЬ (залға қарап): Аса мәртебелі ханымдар мен мырзалар! Сіздердің де үйленгілеріңіз келе ме? (Қалпағын қолына алып, бас шайқайды. Маңдай терін сүртеді). Оңай шаруа емес! (Шығып кетеді).

	(Сахна айналғанда төрт гримерный көрініс береді. Орталары тізеден келер жабындымен бөлінген. Төрт айна, стол, орындық тұр. Төрт актриса айнаға қарап, опа-далаптанып отыр. Бұлар: Галя, Таня, Даша мен Маша. Қимылдары кербез, сүйкімді. Сахна сыртынан «Галя, жаным, қайдасың?» деген жігіт даусы естіледі).

	І ЖІГІТ (қуанышты, аптығып кіреді): Галя, жаным, қайдасың? (Шеткі орындықтағы Галя елеңдеп ұшып тұрады).

	ГАЛЯ: Ой, мені іздеп жүр ме? (Жігітті көріп қарсы жүгіреді). Қашан келдің?

	І ЖІГІТ (құшағына көмкеріп): Жаңа ғана. Самолеттен түскен бетім (сүйіп). Сағындым.

	ГАЛЯ: Мен де...

	І ЖІГІТ: Күн жарқырап тұр. Кеттік, қыдырайық. Мұндай ауа райында жалғыз отыру азап емес пе, жаным?

	ГАЛЯ: Кеттік. (Екеуі шығып кетеді. Артынша сахнаның қарсы бетінен ентігіп және бір жігіт келеді).

	ІІ ЖІГІТ: Таня, таңсығым менің!

	ТАНЯ (отырған қалпы айнаға қарап назданып): Конечно!

	ІІ ЖІГІТ (қызды көтеріп алып алдына отырғызып): Кетейікші, екеуміз қол ұстасып. Көз көрмес, қол жетпес жерге.

	ТАНЯ: Қайда? Қай құрлыққа?

	ІІ ЖІГІТ: Мәселен, Қара теңізге. Жожоқ, Жерорта теңізі. (Қызды ұмар-жұмар құшақтап) Буырқанған теңіз тол қын дарымен арпалысып... Жанталасып, жағаласып, рахатқа батып... (Бұлар осылай бір-бірін қызықтай берсін, осы кезде гүл құшақтаған үшінші жігіт сахнаға енеді).

	ІІІ ЖІГІТ: Даша! Сүйіктім менің!

	ДАША (ұшып тұрып): Дауысыңнан сенің! Тура жез қоңыраудай. Сыңғырсыңғыр етеді.

	ІІІ ЖІГІТ (қолтықтап): Қойшы, шын ба?

	ДАША: Шын сөзім. (Қиялданып) Естігенде бар ғой, бүкіл тұла бойым жыбырлап кетеді.

	ІІІ ЖІГІТ (көзін ойнатып): Жыбырлап!

	ДАША: Ойбай, (аузын басып) мен не дедім? Жыбырлап емес, шымырлап! Түсінесің ғой, шымырлап.

	ІІІ ЖІГІТ: Дәурен мектепте ме?

	ДАША (еркелеп): Иә. Өзіңді папа дегісі кеп жүр.

	(Осы кезде сахнаның бір шетінен басында ақ қалпағы бар бір шалдау кісі Машаға бір қарап жоғалып, тағы бір қарап жоғалып, сығалап бітеді).

	МАША (мұңайып): Кәрі профессор... Соңымнан қалар емес. Менің теңім осы болғаны ма? Тіпті ернін шүртитіп (көрсетеді) сүйем дейді.

	(Сахна айналғанда театр директорының кабинеті көрінеді. Қарсы алдындағы орындықта бас режиссер отыр. Осы кезде телефон шырылдайды. Театр директоры тұтқаны көтереді).

	ТЕАТР ДИРЕКТОРЫ: Алле, иә, театр директоры. (Маңғаз) Сол өзі. (Елпілдеп ұшып тұрады) Мәдениет министрлігінен... Сәлематсыз... Апырай, сіз телефон соғады деп кім ойлаған. Аманбыз. Иә, алдымда отыр. Бас режиссер ғой. Гогольдің?.. «Үйленуі»... Сосын... Басты рольді ойнағанды... «Құрмет» орденіне... Апырай! Жасаймыз... Қоямыз... Ойнаймыз. Хош! (Сылқ етіп отыра кетеді).

	БАС РЕЖИССЕР (үрейленіп): Жайшылық па? Не хабар?

	ТЕАТР ДИРЕКТОРЫ: Уух! Қайдан жайшылық болсын! Мәдениет министрлігі... Гогольдің юбейлейіне пьесасын қоясыңдар деді. «Үйленуді». Тез арада. Басты рольді орындаған актрисаны...

	БАС РЕЖИССЕР: «Құрмет» орденіне...

	ТЕАТР ДИРЕКТОРЫ: Ол кім еді?

	БАС РЕЖИССЕР: Агафья Тихоновна!

	ТЕАТР ДИРЕКТОРЫ: Соны... Соны ұсынамыз.

	БАС РЕЖИССЕР (еліре айқайлап): Гениально!

	ТЕАТР ДИРЕКТОРЫ: Жазғанау, неңе мәз боласың?

	БАС РЕЖИССЕР: Бұдан артық қуаныш бар ма?

	ТЕАТР ДИРЕКТОРЫ (торығып бас шайқап): Бұрынсоңды қоймаған ауыр спектакль. Оған лайық киімкешек қайда? Жасаужабдық ше?

	БАС РЕЖИССЕР: Табасыз. Бұл анаумынау емес, министрліктің тапсырмасы. (Желпілдеп) Орден бергелі жатыр.

	ТЕАТР ДИРЕКТОРЫ (қолын сілтеп): Өй, сен де... Ол рольге лайық артисіміз бар ма?

	БАС РЕЖИССЕР: Агафья Тихоновна, Подколесин, Яичницалар қаптап жүр емес пе? Күндізтүні роль сұрап маза бермейді.

	ТЕАТР ДИРЕКТОРЫ: Басты рольдегі әлгі әйел жалғыз...

	БАС РЕЖИССЕР (жұлып алғандай): Әйел емес, қыз!

	ТЕАТР ДИРЕКТОРЫ: Ал, болсын. Жалғыз қыз...

	БАС РЕЖИССЕР: Точнее, кәрі қыз. Күйеу іздеген. Әкесі – көпес.

	ТЕАТР ДИРЕКТОРЫ (ашуланып): Мейлі, кәрі қыз. Демек, бір адам. Оны орындайтын актриса да біреу.

	БАС РЕЖИССЕР: Әрине, біреу.

	ТЕАТР ДИРЕКТОРЫ (сұқ саусағын шошайтып): Орден де біреу.

	БАС РЕЖИССЕР: Енді уыстап шашпайтын шығар.

	ТЕАТР ДИРЕКТОРЫ: Міне, мәселе қайда? Онсыз да «роль жетпей атақсыз қалдық» деп күнде құлағымызды ке міріп жүретін әйелдер енді қырылып өлетін болды ғой. Соны неге ойламайсың. Уух!

	БАС РЕЖИССЕР (бәйек боп су ұсынып): Су ішіңізші, су.

	ТЕАТР ДИРЕКТОРЫ (суды жұтып): Әлгі өзің айтқан бай таңдайтын қатынның, туух, қыздың жасы нешеде өзі?

	БАС РЕЖИССЕР (саусағын бүгіп санап, төбеге қарап ойланып): Отызға жетержетпес.

	ТЕАТР ДИРЕКТОРЫ: Ол роль жас актрисалардың біріне бұйырар. Орденді өңіріне жарқыратып сол тағар.

	БАС РЕЖИССЕР: Тақсын.

	ТЕАТР ДИРЕКТОРЫ (кекетіп): Тақсын. Айтуға оңай. Ал сахнада қартайған келіншектер мен кемпірлер ше? Оны кешіре ала ма? Міне, мәселе қайда?

	БАС РЕЖИССЕР: Абырой – ортақ, демек, орден де ортақ.

	ТЕАТР ДИРЕКТОРЫ: Бұлар ортақ ғып байды бөлісер, орденді бөлісе алмас.

	БАС РЕЖИССЕР (иығын қиқаңдатып): Өздері білсін.

	ТЕАТР ДИРЕКТОРЫ: Онсыз да ұжым екіүшке жарылып, жікжік боп жүр. Қып қызыл дауға қалдық десеңші!

	БАС РЕЖИССЕР: Өздері білсін.

	ТЕАТР ДИРЕКТОРЫ: Осы рольді тәжірибесі де мол, көркі де келісті Қызтуғанға берсек қайтеді?

	БАС РЕЖИССЕР (үркіп): Қызтуған? Оның жасы елууден асқан. Сыры кеткен, сымбаты тозған.

	ТЕАТР ДИРЕКТОРЫ: Ішкі дүниесі жақсы.

	БАС РЕЖИССЕР: Ішкі? Көрерменге сырты керек.

	(Кеудесі мен құйрығын алақанымен соғып) Сырты!

	ТЕАТР ДИРЕКТОРЫ (шарасызданып): Гримді қалың салса... Кім біліп жатыр...

	БАС РЕЖИССЕР: Кешірерсіз, ол кісі кешікті. Галя, Таня, Даша мен Маша. Басты рольді осы төртеуінің біреуі ойнайды. Қайсысы мықты, сол алсын. Бағынан көрсін.

	ТЕАТР ДИРЕКТОРЫ: Кассада көк тиын жоқ. Бюджет бекігенде қаралмаған қойылым. Қайдан білейін...

	БАС РЕЖИССЕР: Ендеше Қызтуғанды Фекла Ивановнаның роліне салайын.

	ТЕАТР ДИРЕКТОРЫ: Ол кім еді?

	БАС РЕЖИССЕР: Фекла Ивановна ма? Агафьяға күйеу іздейтін жеңгетай. Мықты роль! (Бас бармағын шошайтып) Во!

	ТЕАТР ДИРЕКТОРЫ (ықылассыз): Мейлің. Өзің көр!

	(Сахна қараңғыланып, жарық кері жанғанда төрт актриса – Галя, Таня, Даша мен Маша қуанып, әрлі-бері жүгіріп өтеді).

	ГАЛЯ: Алақай, классиканы қоятын болдық!

	ТАНЯ: Басты роль! Басты роль!

	ДАША: Орден! Орден тағамыз!

	МАША (өңірін сипап): Мына жерге! Жарқырап тұрады, алақай! (Сосын жүгірісін тежеп, екі-екіден шүйіркелесе қалады).

	ГАЛЯ (Таняға): Таня, Гоголь кім еді? Өзі үйленем деп пе?

	ТАНЯ: Дура! Ол – драматург. Бірақ оның мұндай пьесасы барын естімеппін.

	ГАЛЯ: Мәдениет министрімен жақсы болған ғой, шамасы.

	ТАНЯ: Кімді айтасың?

	ГАЛЯ: Гогольді.

	ТАНЯ: Ой, дура!

	ДАША (Машаға): Маша, сенде Гогольдің кітабы бар ма?

	МАША: Жоқ.

	ДАША: Ендеше кеттім кітапханаға. Барам да тауып алам. Шіркін, Агафья!

	МАША: Агафьяның жасын білесің бе? Менімен түйдей құрдас екен! Ой, қандай қуандым десеңші! Ол да...

	ДАША: Иә, ол да...

	МАША: Ол да күйеуге тигісі кеп (қылымсып) бай таңдап жүр.

	ГАЛЯ (армандап): Өткен түнде бар ғой, мен түс көрдім. Ақбозат мінген жас мырзаның алдында толған Айдай толықсып, прямо, толықсып кетіп бара жатыр екем.

	ТАНЯ: Мен де көрдім, түсті. Ол да ақбоз атты...

	ДАША: Мен де жас мырзаның құшағында...

	МАША: Мен де толған Айдай толықсып...

	ГАЛЯ: Менікі түс емес, өңім сияқты.

	(Төртеуі сықылық қағып шыға жөнеледі. Сахна айналғанда үш бөлек гримерныйда үш бөлек топ шағын жиналыс өткізіп жатады. Бір топ сөз алып, дау біткенше қалған екі топтың дау-дамайы мимика арқылы беріледі)

	ҚЫЗТУҒАН (бірінші топ): Мына мені (өрікпіп) Қызтуған басыммен әлгі өсекші кемпір, көше кезіп Агафьяға бай іздейтін Фекла Ивановнаның роліне бекітіпті. Мұнан асқан басыну бар ма? (Сыңсып жылайды).

	ТОПТАҒЫЛАР: Сұмдық.

	– Басыну.

	– Көзге ілмеу.

	– Аяққа таптау.

	ҚЫЗТУҒАН: Заманында Томирис пен Баян сұлуды, Әйгерім мен Ақтоқтыны ойнаған мендей жарық жұлдызға бұл не қорлық?

	ТОПТАҒЫЛАР: Қорлық.

	– Үлкенді сыйлау жоқ.

	– Еңбекті бағалау жоқ.

	– Бір шүйкебас орден алады деп...

	– Иә, сүрініпқабынамыз ба?

	ҚЫЗТУҒАН (күшейіп): Жожоқ! (Алақанымен столды ұрып) Ол болмас. Осының бәрін бүлдіріп отырған ана өзіне қатын құтаймай жүрген бас режиссер.

	ТОПТАҒЫЛАР: Сол!

	– Дәл өзі.

	– Тұмсығын көкке шаншып болды.

	– Тіпті бар ғой, аузымды қаралай қыздырған соң айтайын. Агафья Тихоновнаның роліне бекіген әлгі төрт қаншық та соның көңілдесі.

	– Солай. Алмакезек пәтерінен шықпайды.

	ҚЫЗТУҒАН: Демек, бас режиссер мен әлгі төртеуінің үстінен арыз жазамыз.

	ТОПТАҒЫЛАР: Жазамыз.

	– Қатырып қол қоямыз.

	– Жолдаймыз тура Президент Әкімшілігіне!

	– Екінші данасын Ұлттық қауіпсіздік комитетіне!

	– Ал, жаздық, бәлем! (Бәрі жабылып жазып жатады).

	ОЛЕСЯ (екінші топ): Бас режиссер – нағыз шығармашылық тұлға! Мен өзім киім цехының меңгерушісі болсам да білемін. Білген соң да айтамын.

	ТОПТАҒЫЛАР: Білесіз.

	– Айтасыз.

	– Нағыз шығармашылық тұлға сіз.

	– Солай.

	ОЛЕСЯ: Ол аса жауапкершілікті сезінген де, осы тұрған төртеуіңе басты рольді бөлмейжармай қатар ұсынып отыр. Біреуіңнің жұлдызың жанғалы тұр. Оны қалғаның қыз ғанбаңдар. Тілекші болыңдар.

	ГАЛЯ: Осыны айтқан аузыңнан...

	ТАНЯ (елжіреп): Айналайын!

	ДАША: Апатай.

	МАША: Тіпті (кемсеңдеп) жылағым келіп кетті.

	ОЛЕСЯ: Білем. Білген соң да айтамын.

	ТОПТАҒЫЛАР: Қызтуғанды қайттік?

	– Фекла мен бас режиссерді қарғапсілеп жүр.

	– Агафьяға таласып жатыр.

	ОЛЕСЯ: Оған жел беріп жүрген театр директоры.

	ТОПТАҒЫЛАР: Соның өзі.

	– Кабинетінен шықпайды.

	– Орден менікі деп.

	– Әлден шолақ жең ақ көйлегінің өңірін (саусағымен шеңбер жасап) мынадай етіп тесіп әзірлеп қойыпты.

	– Ойбай, не дейд?

	– Рас.

	– Ұят жоқ, ұят. Грамм!

	ОЛЕСЯ: Дереу хат дайындау керек. Атыжөнімізді көрсетпейміз. (Дауысын созып) Ұжымнан деп жазамыз.

	ТОПТАҒЫЛАР: Кеттік.

	– Баста.

	– Ал, жаздық, бәлем! (Бәрі жабылып жазып жатады).

	АРОН АРЫСОВИЧ (үшінші топ): Бұл спектакль сөзсіз құлайды.

	ТОПТАҒЫЛАР: Сөзсіз құлайды.

	– Омақасады.

	– Жығылады.

	– Мертігеді.

	АРОН АРЫСОВИЧ: Мұндай әлемдік классиканы алып шығу үшін қандай күш керек! Қандай тер төгу керек!

	ТОПТАҒЫЛАР: Дұрыс айтасыз.

	– Қандай күш керек!

	– Қандай тер төгу керек!

	– Міне, әділ шешім!

	АРОН АРЫСОВИЧ: Ал, оның орнына театр директоры мен бас режиссер (екі жұдырығын соғыстырып) сүзіседі кеп. Бірінің басшы сықпыты жоқ. Екіншісі барып тұрған даңғой, барып тұрған дарынсыз.

	ТОПТАҒЫЛАР: Сүзіседі!

	– Басшы емес!

	– Даңғой!

	– Дарынсыз!

	АРОН АРЫСОВИЧ: Онымен қоймай айналаларына айғыр үйір топ жинайды. Олары бірбірін атарға оғы жоқ.

	Ілінісіп әрең жүр.

	ТОПТАҒЫЛАР: Көкеау, енді не істейміз?

	– Зарықтырмай айтсаңызшы?

	АРОН АРЫСОВИЧ: Айтсам, ақырын күтеміз. Өңірлеріне орденнің орнына ошаған қадаған кезде екеуін де қуғызамыз. Мәдениет министріне өзім барып кіремін. Бар былықтың бетін ашамын. Оның тоқалы – біздің ауылдың қызы. Демек, туған күйеу баламыз.

	ТОПТАҒЫЛАР: Қуғызамыз!

	– Орден емес, ошаған!

	– Жасасын Арон Арысович!

	– Алақай, күйеу бала!

	– Тоқалы...

	– Жап аузыңды! Қарындасым де!



	Екінші көрініс

	Сахнада спектакльге дайындық жүріп жатыр. Бас режиссер мен Фекла Ивановна және Подколесиннің әрекеті.

	БАС РЕЖИССЕР (қимыл-әрекет үстінде): Так, солай, Степан бөлмеден шығып кетті. (Төсекте шынтақтап жатқан Подколесинге қарап) Фекла Ивановнаның келгенін есіттің. Ішкі монолог қайда? Жаттап па ең? Подколесин, саған айтам!

	АРОН АРЫСОВИЧ: Жаттағам. Айтайын ба? (Режиссер басын изейді). «Иә, бұл шаруа өзі... анау айтқан оңай шаруа емес».

	БАС РЕЖИССЕР: Дұрыс. Елпілдемей, керенау айту керек. (Монологтің соңын өзі қайталайды). «Анау айтқан оңай шаруа емес». Міне, осылай. Фекла Ивановна, кір, кір есіктен (осы кезде Қызтуған келеді).

	АРОН АРЫСОВИЧ: «Ә, сәлематсыз, сәлематсыз, Фекла Ивановна. Не болды? Қалай? Орындық ал да жайғас. Сайра сосын. Қалай, өзі қалай, немене еді? Атын айтам, Меланья ма?»

	ҚЫЗТУҒАН: «Агафья Тихоновна».

	АРОН АРЫСОВИЧ: «Иә, иә, Агафья Тихоновна. Өзінің қырық жастағы кәрі қыз екені шын ба?»

	ҚЫЗТУҒАН: «Оның шындыққа жатпайды. Тек үйленген беттеақ оны мақтаумен, әрі тағдырға алғыс айтумен боласыз».

	АРОН АРЫСОВИЧ: «Өтірік айтқанда шімірікпейсің, а, Фекла Ивановна?»

	БАС РЕЖИССЕР (шапалақ ұрып): Неткен сұпсуық сөз. Екі ортада психологиялық арбасу жоқ. Қайтадан бастаңыздар. Басынан.

	ҚЫЗТУҒАН (шаптығып): Әй, шырағым, біз осы сахнамен өскен адамдармыз. Қашанғы қайтақайта шығамыз?!

	АРОН АРЫСОВИЧ (жаратпай): Соны айтсаңшы! (Осы кезде режисердің қол телефоны шырылдайды да, «Алло, иә, сосын» деп сахнадан шығып кетеді).

	ҚЫЗТУҒАН (Арон Арысовичке): Иә, үйіші аман ба? Кемпірің қайда? Курортқа кетем деп еді.

	АРОН АРЫСОВИЧ: Қызтуған, шын ықыласың құлап атсаң, қара қарға қаздай көрінер, шын жақсы көрсең, қара кемпірің қыздай көрінер. Кемпір дей берме! (Лекітіп күліп). Ол әлі...

	ҚЫЗТУҒАН (сықылықтап): Ойбуй, мынаның құт ыруын қара. Жас күнімде есіңде ме, «Қызтуған, аяғыңнан (оң аяғын былқылдатып) сүйейін» дегенің?

	АРОН АРЫСОВИЧ (өтірік шошып): Қой, құшақтайын деген шығармын.

	ҚЫЗТУҒАН: Сүйейін... Тап солай дегенсің.

	АРОН АРЫСОВИЧ: Былтыр сүрініп кетіп баспен құладым ғой. Бәрін ұмыттым.

	ҚЫЗТУҒАН (тағы аяғын былқылдатып): Қазір сүйе

	қойшы. (Арон Арысович көзін ойнатып, жан-жағына, залға қарайды. Сүю ниеті бар. Осы кезде сахнаға бас режиссер шығады. Қол телефонына «Кешке, келістік» дейді).

	БАС РЕЖИССЕР: Ал...

	ҚЫЗТУҒАН: Шырағым, сен кешкі шаруаңды шешіп келгенше біз Арон Арысович екеуміз Подколесин – Фекла Ивановна боп үш реттен қайта бастадық. Әсіресе, соңғысы өте сәтті болды.

	АРОН АРЫСОВИЧ: Маған екінші мәрте шыққанымыз өте табиғи көрінді.

	БАС РЕЖИССЕР (сынай қарап): Жарайды. Ертеңгі репетицияда көреміз. (Екеуі кетеді). Ассистент! (Айқайлап) Яичница! Яичница қайда? Агафья Тихоновна, шық тез сахнаға. Уақыт өтіп барады.

	І ЖІГІТ – ЯИЧНИЦА (сахнаға шыққан бетте): Бас режиссер, ал мен әзірмін. Галя қайда жүр?

	БАС РЕЖИССЕР (кіжініп): Әй, миғұла, сен Яичницасың, ал ол Галя емес, Агафья Тихоновна! Жетті ме енді миыңа?!

	І ЖІГІТ – ЯИЧНИЦА: Енді бұл жай репетиция ғой.

	БАС РЕЖИССЕР: Иә, солай. Ал бірақ бір аптадан соң бұлай жалғыздап шықпайсыңдар. Агафьяны көруге келген сен, Жевакин, Анучкин, Подколесин төртеуің біріңнен соң бірің қаздай тізіліп тұрасыңдар. Түсінікті ме?

	І ЖІГІТ – ЯИЧНИЦА: Түсінікті.

	БАС РЕЖИССЕР: Агафья Тихоновна, (саусақ ұшымен шақырып) шық, кәне, кел, кел. (Галя шығады). Кәне, сөйлеңдер.

	І ЖІГІТ – ЯИЧНИЦА: «Сүйікті ханым, мұндай ауа райында жападанжалғыз отыру азап қой. Ал, үйленген, балашағасы барлардың жөні басқа... Бұлардың өз қызығы өзінде».

	ГАЛЯ (түрі бұзылып): А, солай ма?

	І ЖІГІТ – ЯИЧНИЦА: Солай, жаным.

	ГАЛЯ (бет-аузы құбылып): Күн жарқырап тұр, қыдырайық дедің. Бардым. Жаңбыр жауып тұр, көше кезейік. Кафеге барайық дедің. Келістім.

	БАС РЕЖИССЕР (темекісін тұтатып): Не деп кетт ің өзі? (Алдындағы сценарийге қарайды. І жігіт – Яичница иығын қиқаңдатады).

	ГАЛЯ (одан сайын күшейіп): Бақсам, қатынбалаң бар екен. Табаныңның астында сынап төккен алаяқ!

	БАС РЕЖИССЕР (айқайлап): Әй, тоқта!

	ГАЛЯ (жыларман боп): Аборт... Абыройымды төгіп! Масқарамды шығарып! Мә, саған, алаяқ! (Ұмтылып кеп I жігіт – Яичницаны жақтан шапалақпен ұрады. Ол артында тұрған столға соғылып шалқасынан құлайды).

	БАС РЕЖИССЕР (орнынан бақырып тұрады): Агафья, сучка, рольден неге шығасың?

	ГАЛЯ (құтырып): Мен бе сучка?

	БАС РЕЖИССЕР: Тоқта! Әй, тұр жатқан жеріңнен!.

	ГАЛЯ: Мен бе дейм сучка?

	БАС РЕЖИССЕР: Бар орныңа, баста қайтадан.

	ГАЛЯ: Ойнай алмаймын! Құрығанда Агафьясы құрсын!

	БАС РЕЖИССЕР (ойбайлап): Өңшең топас! Қанымды ұрттап іштіңдер.

	ГАЛЯ: Шыдамым жетпейді. (Иығындағы шәліні жерге лақтырып) Таняға бер бұл рольді.

	БАС РЕЖИССЕР: Осы спектакльден соң сендерді жел

	кемнің шұқыры көрсін. (Галя жылап шыға жөнеледі).

	ТАНЯ (сахнаға жүгіріп шығып, жерде жатқан шәліні иығына жамылып, Агафья Тихоновнаның кейпіне енеді): Мен әзірмін. Міне.

	І ЖІГІТ – ЯИЧНИЦА (абайлап басып): «Сүйікті ханым...»

	БАС РЕЖИССЕР: Агафья, енді неғып тұрсың?

	ТАНЯ (күлім қағып жүгіріп келіп, І жігіт – Яичницаның қызарып кеткен бетін алақан жүгіртіп сипап): Қатты тиді ме?

	БАС РЕЖИССЕР: Бұл тексте жоқ. Бірақ гениально! (Бас бармағын залға қарап шошайтады) Яичница, бүгінгі жеген таяғың бойыңа олжа. Бар. Ертең қайтадан бастаймыз. (Ол кетеді). Жевакин! Келесі кезек сенікі! Шық. Агафья сұлу күтіп қалды. (Сахнаның келесі бетінен Же вакин роліндегі ІІ жігіт шығады).

	ІІ ЖІГІТ – ЖЕВАКИН: «Шіркін, Сицилия! Сүйікті ханым, сіз буырқанған теңіз толқындарымен жақсы таныс күйеуге шығуға қалай қарайсыз?»

	ТАНЯ (селк етіп): Ах!.. Мынау соның өзі ғой. Аумаған өзі.

	ІІ ЖІГІТ – ЖЕВАКИН (тамағын қырнап): «Шіркін, Сицилия!..»

	ТАНЯ: Тағы да вахталық жұмысқа келдің бе? Тағы да алдайын деп тұрсың ба?

	БАС РЕЖИССЕР (айқайлап): Агафья, қайдағы вахта?

	ІІ ЖІГІТ – ЖЕВАКИН (текстіні қайта бастап): «Шіркін, Сицилия!..»

	ТАНЯ: Қайдағы Сицилияны айтып көкіп тұрсың? Біз Түркияға, Босфор бұғазының жағасында демалған жоқпыз ба?

	ІІ ЖІГІТ – ЖЕВАКИН: Таня, есіңді жисаңшы... «Шіркін, Сицилия!..»

	ТАНЯ (көгереңдеп): Үйленеміз деп... Атаанамның алдында қарабет қып... (кіжініп ұмтылады).

	БАС РЕЖИССЕР (атып тұрып): Таня, қайдағыны айтып тұрсың? Бұл – Жевакин!

	ТАНЯ: Өтірік! Атыжөнін өзгертіп келіп тұр.

	БАС РЕЖИССЕР: Өзгертіп?.. Әй, бұл – Жевакин! Саған енді ғана сөз салып тұр. Сенің бұрынғы көп көңілдесіңнің бірі емес.

	ТАНЯ (бас режиссерге шаптығып): Қорлама өйтіп мені! Бұл оңбаған мені айдалаға алдап апарып қаңғыртып кеткен.

	БАС РЕЖИССЕР (құтырынып): Қаңғыртып? (ІІ жігіт – Жевакинге) Рас па? Биылғы отпускадағы оқиға ма?

	ІІ ЖІГІТ – ЖЕВАКИН: Қайдағы оқиға? Биыл мен отпускамда қатынбаламды алып қайын жұртымда болғам.

	БАС РЕЖИССЕР: Өңшең ауру! Бұлардың бәріне психолог керек. Бастаңдар кері. Бір, екі, үш!

	ІІ ЖІГІТ – ЖЕВАКИН: «Шіркін, Сицилия!..» «Сүйікті ханым!..»

	ТАНЯ (шаптығып): Ұмытсаң, айтайын! Босфор бұғазына шомылдық. Алтын құмына аунадық. Сосын не істедің?

	ІІ ЖІГІТ – ЖЕВАКИН (таңғалып): Аунадық?

	ТАНЯ (шаптығып): Әне, мойындадың. Сосын бір салдақының етегіне еріп, ізімқайым жоғалдың. Рас па?

	БАС РЕЖИССЕР: Уһ! (Таняны жұлқылап) Жи дейм есіңді! Сен Таня емессің, сахнада Агафья Тихоновнасың. Түсінесің бе? Бастаңдар кері.

	ІІ ЖІГІТ ЖЕВАКИН: «Шіркін, Сицилия!..»

	ТАНЯ (тепсініп, тұра ұмтылады): Көргім келмейді се ні! Жоғал тез! Бетсіз! Оңбаған! (Ұрғысы келеді).

	БАС РЕЖИССЕР: Тоқтат! (Орталарына түсе жүгіріп) Өңшең ауру!

	ІІ ЖІГІТ – ЖЕВАКИН (қашып жүріп): Таня, Таня, «Шіркін, Сицилия!..»

	ТАНЯ (сахна айналдырып қуып): Мә, саған Сицилия! Әкем төрде ұстаған басымды салдақыға бола сатқан ит! Шошқа!

	ІІ ЖІГІТ – ЖЕВАКИН (тұра қап өзіне ұмтылады): Шошқа! Не деп тұрсың өзің? Сені алдаған мен емес, басқа! Басқа!

	БАС РЕЖИССЕР (арашалап): Енді басқа деп тұр ғой! Жи есіңді!

	ТАНЯ: Өтірік айтады! Нақ өзі. Тек атыжөнін өзгертіп келіп тұр. Алаяқ қаптап кеткен! Кет вахтаңа! Жоғал! Әйтпесе сотқа берем! Ағам – прокурор!

	ІІ ЖІГІТ – ЖЕВАКИН (жағаласып жүріп): «Шіркін, Сицилия!..»

	БАС РЕЖИССЕР (арашалап жүріп): Сицилияңмен қоса құры! Сотқа... Жожоқ, ертең тірілей терілеріңді сыпырамын!



	Екінші бөлім

	Үшінші көрініс

	Сахнада ойма жарық. Ортада стол тұр. Жанындағы орындыққа сүйеніп, теңселе басып бас режиссер тұр. Алдында жарты шөлмек арақ, рюмка, нан. Қобыраған қағаз.

	БАС РЕЖИССЕР (мас қалпы қобыраған қағазды көтере бере столға кері ұрады): «Үйлену!» Осы жұрттың бәрі қосқостан қатын алып жатқан жоқ па? Тіпті үстіүстіне тоқал ұстайды. Менде әйел жоқ, сосын... Осы Гогольдің өзі үйленіп пе еді? (Ойланып, бір рюмка арақты қағып салады). Әй, (қолын бір сілтеп) мен білсем, соның өзінде де қатын жоқ! Бірақ «Үйленуді» жазады (ах-ха-халап күліп). Бізге үйлендіре гөр дейд. Мықты болса, алдымен өзі үйленбес пе еді? Өзі де барып тұрған қу. Брак дегенің жақсы емес екенін жастай сезіп, (қағазды тағы көтеріп лақтырып) сезген ғой.

	ДАША (жайлап жанына жақындайды): Бас режиссер мырза, жаным...

	БАС РЕЖИССЕР: Даша, сен бе? Жаның шықсын! (Орындыққа отыра кетеді).

	ДАША (қарсы қарап, тізесіне қосаяқ салып отырады): Неге?

	БАС РЕЖИССЕР (тағы бір рюмка арақ құяды): Сол!

	ДАША: Жаным, мен Галя мен Таня емеспін. Мен жарық жұлдызбын!

	БАС РЕЖИССЕР (арақты қағып салып): Жарық жұлдыз? Жоқ, бәрің де лампочкасыңдар. Түсінікті ме? Ше келеріңнен екі рет... (Дашаның шекесінен нұқиды) Осылай етіп екі рет шертсем бітті, жанып кетесіңдер.

	ДАША (өтірік жылап): Мені сүймейсің, білем.

	БАС РЕЖИССЕР: Сүю?

	ДАША: Иә. Сүйсең Агафья Тихоновнаның ролін маған алдымен берер ең ғой.

	БАС РЕЖИССЕР (маужырап): Берем. Ендігі кезек сенікі. (Екеуі өбіседі).

	ДАША (елеңдеп): Аяқ дыбысы естіледі. (Отырған орнынан түсіп) Бұл кім болды? (Жылжып жоқ болады. Бас режиссер столға басын қойып қор ете түседі. Сахнаның екінші бетінен жай басып Гоголь шығады).

	ГОГОЛЬ (өз-өзіне): Бас режиссер? Бұл қай театрда жұмыс жасайтын еді? Мәскеу, СанктПетербург, (ойланып) әлде Малороссияның?.. (Столды айналып өтіп) Ұқсамайды. Бірақ түрі таныс, жатысы да... (Арақтың бөтелкесін қолына жирене алып) «Русский стандарт». Шы ғармайтындары жоқ. (Бас режиссер қорылдайды). Қорылы да таныс.

	БАС РЕЖИССЕР (ұйықтап жатқан қалпы): Гоголь? Қанымды ішіп біттің ғой менің!

	ГОГОЛЬ (таңырқап): Ұйықтап жатса да мені танып тұрай! О, тоба! Көріпкел екен. Пушкинге айтайын. Қатырып тұрып өлең жазсын. «Ұйқыдағы әулие» деп. (Бас режиссерді таяғының ұшымен түртеді) Ей, тұр. Пушкин өлеңінің болашақ кейіпкері.

	БАС РЕЖИССЕР (жатқан қалпы қолын сермелеп): Мазамды алма. Кет дедім. Жевакин сволоч! Агафья сучка!

	ГОГОЛЬ (таяқ ұшымен және түртіп): Подколесин, Аничкин, Яичница...

	БАС РЕЖИССЕР (сол қалпы): Қатын таңдаған кілең бойдақ. Қырт өңшең! Ал мен екі әйел жібергенмін. (Екі саусағын шошайтып, айқайлап басын көтеріп алады) Екеу. Керек болса (жылыстап бара жатқан Гогольге шошып қарап көзін уқалайды), тағы алам!

	МАША (жылжып жанына келеді): Неге шошыдың? Даусың тіпті құлағымды тесіп кетті ғой.

	БАС РЕЖИССЕР: Елес... Елес айналдырып жүр мені. (Ойланып) Гоголь келді ме? Мүмкін емес.

	МАША (Даша сияқты ол да алдына отыра кетіп): Қойшы, жаным, қайдағыны айтпай. Кісінің зәресін ұшырып... Жүйкең тозған, (шашынан еркелете сипап) жүйкең.

	БАС РЕЖИССЕР: Сендер тоздырмай қоясыңдар ма? (Араққа қол созады).

	МАША: Өз қолыммен құйып берейін, жаным. (Ол ішіп салады). Агафья Тихоновнаның ролін алдымен маған берсең, бәрін о`кей қылар ем. О`кей! Жаның шабақталып бұлайша қиналмас ең. Агафья екеуміз түйдей құрдаспыз.

	БАС РЕЖИССЕР (мас қалпы): Берем. Бәрін берем. (Құшақтасады).

	(Сахна қараңғыланып, жарық кері жанғанда, иә, сахна айналғанда театр директорының кабинеті көрінеді. Кабинетте театр директоры мен Қызтуған).

	ҚЫЗТУҒАН (өкпелі): Он бес жылдан бері сорлы басым бір өзің деп келіп ем... (жыламсырап). Өкпе менікі де, орден олардікі болды ғой.

	ТЕАТР ДИРЕКТОРЫ: Қызтуған, (жалынышты) түсінесің ғой, жас күштер бой берер емес. Енді...

	ҚЫЗТУҒАН (ашулы, қол сілтеп): Ендігісі керек емес.

	ТЕАТР ДИРЕКТОРЫ: Фекла...

	ҚЫЗТУҒАН: Әркімге бай іздейтін сол суайт кемпіріңді айтпашы. Әлде мына өмірде де мені сол Фекла Ивановнаның ролінде көресің бе? Айт! Ашығын айт! Тап қазір!

	ТЕАТР ДИРЕКТОРЫ: Жаным...

	ҚЫЗТУҒАН (жұлынып): Өйткен жаның шықсын!

	ТЕАТР ДИРЕКТОРЫ (сыбырлап): Сен саясатты түсінбей жүрсің.

	ҚЫЗТУҒАН (сәл жібіп): Саясат? Қандай саясат?

	ТЕАТР ДИРЕКТОРЫ (күлмеңдеп): Әкел, құлақты (сыбырлайды, Қызтуғанның санынан шымшиды).

	ҚЫЗТУҒАН (көзі жайнап қуанып): Қойшы?..

	ТЕАТР ДИРЕКТОРЫ: Рас!

	ҚЫЗТУҒАН (орнынан атып тұрып театр директорының алдына секіріп мінеді): Солай боларын жүрегі құрғыр сезіп еді. Жаным сол! (Осы кезде сахнаның екінші шетінен жай басып еңсесі түскен бас режиссер келе жатады. Оны көріп қалған Қызтуған «Ойбай» деп театр директорының алдынан секіріп түседі). Сендер бар ғой, мысықтабандап жүріп кісіні үркітіп өлтіресіңдер, үркітіп... (жылжып жоғалады).

	ТЕАТР ДИРЕКТОРЫ (түк болмағандай): Кел, төрлет. Өзіңді тосып отыр едім.

	БАС РЕЖИССЕР: Түсімде Николай Васильевичті көрдім.

	ТЕАТР ДИРЕКТОРЫ: Ойбай, не деді? Не хабар айтты?

	БАС РЕЖИССЕР: Аузы берік адам ғой. Тұрыптұрып бір күрсінді де шыға жөнелді.

	ТЕАТР ДИРЕКТОРЫ: Жарықтық, сенің ішіп кеткеніңе қапа боп жүр ғой. Артистерге де риза емес.

	БАС РЕЖИССЕР: Көргім келмейді соларды.

	ТЕАТР ДИРЕКТОРЫ: Артист баққан тауық баққанмен бірдей. Айдасаң, пышырап аулаға кірмейді.

	БАС РЕЖИССЕР: Қайтеміз енді? Алда...

	ТЕАТР ДИРЕКТОРЫ (даусы құмығып): Маған енді тынышымен зейнетақы да бұйырмас. Балағат естіп кететін болдым. Министрлік пен Гоголь түбіме жетпей тынбас.

	БАС РЕЖИССЕР (аяп): Таусылмаңызшы. Ертеңнен бас тап дайындықты кері бастаймын.

	ТЕАТР ДИРЕКТОРЫ (қуанып): Сөйт, айналайын! Өй, зекетің кетейін. Қазір жиналыс өткізіп, шаңдарын қағамын. Түгелдей. Әлгі театр сыншысы қайда жүр? Шақырайық оны да. Келсін. (Қоңыраулатқан дауысты естіп, жүгіре басып артистер жетеді. Орталарында театр сыншысы да бар).

	БАС РЕЖИССЕР: Тегіс жиналды.

	ТЕАТР ДИРЕКТОРЫ: Бірақ шаруа тегіс емес. Бар мен жоқтың ортасында ілініп тұрмыз.

	АРОН АРЫСОВИЧ (сұраулы өңмен): Ілініп? (Сосын көзін сығырайтып, қуланып айналасындағыларға қа райды).

	ТЕАТР ДИРЕКТОРЫ: Осы тұрған біреуің басты рольге жарамайсыңдар. Шеттеріңнен қияли. Сахна мен шынайы өмірдің ара жігін ажырата алмайсыңдар.

	ОЛЕСЯ: Оны экспромт дейді, ағай.

	БАС РЕЖИССЕР: Киім цехы, тыныш тұр.

	ОЛЕСЯ: Мен... бұрынғы актрисамын. Ұжым мүшесімін. ТЕАТР ДИРЕКТОРЫ (столын ұрып): Доғар! Экспромт! Онда үйлеріңде бажылдатып қатын сабағандарыңды, баймен ұрыссып, басқамен қыдырғандарыңды көрермен алдына алып шығыңдар.

	ОЛЕСЯ: Менде бай да жоқ, басқа да жоқ! (Көкшеңдеп) Байқап сөйлеңіз.

	БАС РЕЖИССЕР: Жетті, Олеся!

	ТЕАТР ДИРЕКТОРЫ: Сахна қасиетті! Өңшең өнердің киесі ұрғыр!

	БАС РЕЖИССЕР: Ертеңнен бастап дайындық үш мезгіл жүреді. Ескертем! (Столды саусағымен ұрып).

	ТЕАТР ДИРЕКТОРЫ (сыншыны нұсқап): Атақты театр сыншысы. Арнайы келді. Министерство жіберіпті. (Артистердің таңданған, күңкілдеген дауыстары естіледі).

	Сөз сізде, сыншы мырза.

	ТЕАТР СЫНШЫСЫ (тамағын кенеп): Мен өзім еңбек сіңірген өнер қайраткерімін. «Үйленуді» студент кезімде оқығанмын. Қазір ұмытып қалыппын.

	(Артистердің күл кісі, қимыл-қозғалысы, мазағы).

	ТЕАТР ДИРЕКТОРЫ: Батыл, батыл сөйлеңіз, сыншы мырза.

	ТЕАТР СЫНШЫСЫ: Әрине, үйлену керек. Бірақ кімге?

	АРОН АРЫСОВИЧ: Адамды қинайтыны осы жағы ғой.

	ТЕАТР СЫНШЫСЫ: Мәселен, Қытайда 50 млн. бойдақ жігіт бар. Бәрі де жар таба алмай зарығып жүр.

	ГАЛЯ: Ах! ТАНЯ: Ох!

	ДАША: Рас па?

	МАША: Обалай!

	ОЛЕСЯ: Қыздар, қойыңдар. Бәрі бұйырмыстан.

	ТЕАТР СЫНШЫСЫ: Жалпы маған Гогольдің «Ревизоры» ұнайды. Мен білсем, болашағы зор шығарма.

	БАС РЕЖИССЕР (бас бармағын шошайтып): Гениально!

	ТЕАТР СЫНШЫСЫ: Солай. Қазірде өзім қалалық әкімшілік жанындағы драма үйірмесін басқарамын. «Ревизорды» дайындау үстіндеміз. Мен Хлестаковтың...

	БӘРІ: Хлестаковтың? (Таңданыс, сүйсініс, кекету аралас).

	ТЕАТР СЫНШЫСЫ: Иә. Ал, (сұқ саусағымен көкті шұқып) қала әкімі болса, городничий СквозникДмухановскийдің ролінде.

	БӘРІ: Қала әкімі?!

	– Сквозник!

	– Дмухановскийдің!

	– Ролінде! (Таңданыс, сүйсініс, кекету аралас).

	ТЕАТР СЫНШЫСЫ: Иә! (Мақтанышпен) Сол еңбегіме қолмақол үш бөлмелі пәтер сыйлады. Енді «Lixus» машинасын сұрамақпын. Айтпақшы, оның өзі менің әйелімді... (Осы кезде сахнаға қолында бір бет қағазы бар театр директорының әйелі жүгіре басып шығады. Ашулы, адуынды. Бәрі аңтарылып қалады).

	ТЕАТР ДИРЕКТОРЫНЫҢ ӘЙЕЛІ: Тырп етпеңдер! Мына хатты жазған қай антұрған?!

	БӘРІ: Хаты несі?

	– Қол қойып па?

	– Мазмұны қандай?

	– Ал, тырп етпедік.

	ТЕАТР ДИРЕКТОРЫНЫҢ ӘЙЕЛІ: Тырп етпеңдер! Тыңдаңдар, кәне! (Хатты оқиды). «Театр директоры артистерді алалайды. Өмір бойы басты рольді тек Қызтуған орындап келеді. Оның Күндеқыз деген лақап аты бар. Бес байға санап тұрып (саусағын шошайтады) тиген. Соңғы он бес жылдан бері театр директорымен көзқыспасы бар. Бізді қызғанып оның қасына жолатпайды. Директордың кабинетінде роль бөлетін диван тұр. Сол диванның орта тұсы ішіне қарай ойылып кеткен. Сол ойық Қызтуғанның құйрығының өлшеміне дәлмедәл келеді...» (Қолынан қағазы түсіп кетеді). БӘРІ: Рас қой!

	– Құтылсақ екен!

	– Қандай жақсы жазған!

	– Тура кітаптың сөзіндей!

	– Ағып тұрған поэзия!

	– Жаттап алайық!

	ҚЫЗТУҒАН (бажылдап): Өтірік, жала!

	ТЕАТР ДИРЕКТОРЫНЫҢ ӘЙЕЛІ (іргеде тұрған диванға үңіледі, сосын Қызтуғанды айналып, құйрық тұсына қарайды): Ах, сайқал! (Қызтуған қашады, театр директорының әйелі оны қуып жүріп бетін тырнайды. Қызтуған қашып жүрсе де, Олесяның бетін тырнайды. Олеся өшін кімнен аларын білмей жанталасады. Бұл арада қашты-қудымен қоса артистердің осы сәтке сай биі беріледі. Жартылай төбелес, жартылай би, думан).

	ТЕАТР СЫНШЫСЫ: Мынау жаңа шығарма ғой. Авторы кім, авторы? Комедия ма?

	ТЕАТР ДИРЕКТОРЫ: Құры, құры дедім!

	ТЕАТР СЫНШЫСЫ: Образға бірден еніпті. Ғажап! (Қағаз-қаламына жармасып) Қатырып тұрып газетке жазамын. Жаһанға жар саламын.



	Төртінші көрініс

	Сахнада бас режиссер, Даша, Подколесин, Жевакин, Яичница.

	БАС РЕЖИССЕР: Бүгінгі дайындығымыз өте жақсы.

	Сөз, әрекет – бәрі қалпына келді. Даша, жарайсың.

	ДАША: Рахмет.

	БАС РЕЖИССЕР: О бастаақ Агафья Тихоновнаның роліне сені бекітуім керек еді.

	ДАША (алдына келіп иіліп): Ештен кеш жақсы.

	БАС РЕЖИССЕР: Жевакин, Яичница, сендер ертеңге дейін боссыңдар. Қазір біз пьесадағы Подколесин мен Агафья Тихоновнаның шиеленісті сәтіне, яғни концовкаға кірісеміз. (Жевакин, Яичница роліндегі артистер кетеді).

	АРОН АРЫСОВИЧ (өз-өзінен толғанып, әрлі-берлі адымдап): «Сүйікті ханым... сүйікті ханым... рұхсат ет...»

	ДАША (өз-өзінен қуыстанып): Келіп қалса қайттім? Ол тіпті спектакль дегенді мүлдем түсінбейді... Құдайымай!

	БАС РЕЖИССЕР (шапалақ ұрып): Міне, нағыз артист осылай толғану керек. Ішкі дайындық, өзөзіңнен булығу, жарылу керек! Жарайсыңдар, ал бастадық. Подколесин, кәне, бақталастардың бәрінің алдын орап Агафья Тихоновнаны өзіңізге жар еткелі тұрсыз. Бастаңыз.

	АРОН АРЫСОВИЧ (иіліп): «Сүйікті ханым, рұхсат ет».

	ДАША: Не нәрсеге? (Алаң көңілмен) Түсінбедім?

	БАС РЕЖИССЕР (ойбайлап): Жап аузыңды, Даша! Ол әлі сөзін аяқтаған жоқ. Подколесин, қайтадан баста.

	АРОН АРЫСОВИЧ: Даша, жалпы сен қызықсың, мен сенен не сұраушы ем?

	БАС РЕЖИССЕР (ойбайлап): Подколесин, сценарий бойынша сөзіңді айт!

	АРОН АРЫСОВИЧ: Сүйікті ханым, рұқсат ет, мен Сізбен қазір, тап қазір неке қидырғым...

	ДАША (шаптығып): Менің ешкімге тоқал болғым келмейді.

	БАС РЕЖИССЕР (ойбайлап, жер тоқпақтайды): Өңшең топас! Сендерді Гогольдің аруағы атсын!

	АРОН АРЫСОВИЧ: «...тап қазір неке қидырғым келеді». (Осы кезде сахнаға алты-сегіз жастағы бала жүгіріп шығып, Дашаның етегіне жармасады).

	БАЛА: Мама, (шырқырап) бұл аға маған ұнамайды.

	ДАША: Қой дейм.

	БАЛА: Тимеші оған, ЗАГСке бармашы дейм.

	БАС РЕЖИССЕР (айқайлап): Баланы әкетіңдер! Тез!

	АРОН АРЫСОВИЧ: ...Тап қазір неке қидырғым келеді.

	ДАША (шаптығып): Әкемдей адаммен қалайша неке қиямын? Мұны күйеуге тиейін деп жүрген жігітім естісе не бетімді айтамын?

	БАС РЕЖИССЕР: Бұл – спектакль! Түсінесің бе, спектакль!

	ДАША: Жігітім онсыз да баламмен қоса аламын деп уәде берген.

	БАС РЕЖИССЕР: Театр сыншысы, қайда кеттің? Айтсаңшы мыналарға! Құртты ғой мені. (Театр сыншысы стол, иә жабынды астынан шыға келеді).

	ТЕАТР СЫНШЫСЫ: Мен кеше ғана Гогольдің осы пьесасын оқып шықтым. Онда баланың ролі жоқ. Біз қалалық драма үйірмесі «Ревизорды» дайындау үстінде... (Осы кезде сахнаға Гоголь шығады. Ашулы. Даша, бала, Арон Арысович, бас режиссер кейінге шегіне береді, қараңғыға сіңіп жоғалады).

	ГОГОЛЬ: Әй, сыншым, кел бері, жақында.

	ТЕАТР СЫНШЫСЫ (сасып): Николай Васильевич...

	Сіз шынымен де, Гогольсіз бе?

	ГОГОЛЬ (тыжырынып): Сол... өзімін... Менің пьесаларыма «СанктПетербургские ведомости» газетінде, «Колокол» журналында сын жазатын Сіз бе?

	ТЕАТР СЫНШЫСЫ (жанталасып): Жожоқ! Мен жаңа заманның сыншысымын. Кешіріңіз, Гоголь мырза, Сізге бір сұрақ беруге бола ма?

	ГОГОЛЬ: Бер.

	ТЕАТР СЫНШЫСЫ: Сізді әлдеқашан өліп қалды деп еді ғой.

	ГОГОЛЬ (күліп): Мені тірілей көмгенсіндер, құтылғыларың кеп. Ал мен оянып кеттім. Қайтіп өлмеске бекінгем. Рухым тірі!

	ТЕАТР СЫНШЫСЫ: Астафыралла, (сасып) енді қайттім?

	ГОГОЛЬ: СквозникДмухановскийің халықты әлі зар жылатып тонап жүр ме, Хлестаков?

	ТЕАТР СЫНШЫСЫ: Жазушы жолдас, біз тек сіздің пьесаңыздың ролінде ғана жүрміз. Ал, былай өмірде басқа, мүлдем басқамыз. Өнер үшін...

	ГОГОЛЬ: Өнер үшін? Өнерден садаға кет, сөз сатқан саудагер.

	ТЕАТР СЫНШЫСЫ: Қазірде сатылмайтын нәрсе бар ма?

	ГОГОЛЬ: Қалған шығар, ар, ұят, имансыз қоғамның кішкентай қансорғыш кенесі. Киімдерің өзгергенмен, пейілдерің өзгермепті. Құлқындарың... Айайай! (Басын ұстайды).

	ТЕАТР СЫНШЫСЫ (едірейіп): Жазушы жолдас, өйтіп намысыма тимеңіз. Әйтпесе намысымды таптады деп сотқа жүгінемін.

	ГОГОЛЬ: Жоқ нәрсені сот қайдан іздеп тауып береді, ей, пайдашыл пендем?

	ТЕАТР СЫНШЫСЫ: Пайдашыл? Сонда мені жемқор дегіңіз келе ме?

	ГОГОЛЬ (қаһарына мініп): Иә! Тап солай! Менің атымды сатып сыйлыққа үш бөлмелі пәтер аласың, а? (Сыншы бұға түседі). Енді «Lexus» машинасына мінгің келеді, а? Тағы, тағы қандай арманың бар?

	ТЕАТР СЫНШЫСЫ (міңгірлеп): Пьесаңызды қойғым келіп...

	ГОГОЛЬ: Сахнадағы роль мен өмірдегі тірліктерің бірбірінен аумай қалған, кәззап! (Таяғымен сыншыны ұрып жібереді).

	ТЕАТР СЫНШЫСЫ (қашып): Ойбай, енді қайттім?

	ГОГОЛЬ (қуалап ұрып): Осы заманның сайқалы... Әлі өріпөріп жүр екенсіңдер...

	ТЕАТР СЫНШЫСЫ: Араша, халқым, араша!

	ГОГОЛЬ: Сендерді арашалайтын халық қалды ма? (Пауза). Ел бар ма сендерде? Өңшең алаяқ.

	(Сахна айналады. Бас режисер, Қызтуған, Арон Арысович дайындық үстінде).

	БАС РЕЖИССЕР (шапалақ ұрып): Дайындықты бүгін бітіреміз. Соңғы прогон! Агафья Тихоновна, Подколесин, кәне, орындарыңа! (Қол телефоны шырылдайды). Галя, сен бе? Таня, ну, Даша, (артистерге) терезеден секіріп қашқанға дейінгі жолды жүріп өтіңдер. Қазір келемін. (Кетеді).

	АРОН АРЫСОВИЧ (қуланып): Ия, Қызтуған, құтты болсын Агафьяны өзің иемдендің.

	ҚЫЗТУҒАН (қылымсып): Қылығымыз әлі күнге қыздан бетер.

	АРОН АРЫСОВИЧ (қуақыланып): Бетіңді кәдімгідей тырнап тастапты.

	ҚЫЗТУҒАН: Іштар, қызғаншақ қатын да...

	АРОН АРЫСОВИЧ: Арыз жазған кім екен?

	ҚЫЗТУҒАН: Көріпкелге карт аштырғам, Олесяның тобы деді.

	АРОН АРЫСОВИЧ: Осы спектакль бітсін, тура министрдің өзіне барып кірем.

	ҚЫЗТУҒАН: Сөйт. Осыдан орден алайын, мен де бұлармен басқаша сөйлесермін.

	АРОН АРЫСОВИЧ: Айтпақшы, директордың денсаулығы қалай екен?

	ҚЫЗТУҒАН: Инфаркт алыпты... Көкжал қатын қоя ма, жанын жеп...

	АРОН АРЫСОВИЧ: Сенің де үлесің жоқ емес шығар.

	ҚЫЗТУҒАН: Кезінде өзің қатын ғып алсаң, қайда қалдың? Қаймағымды қалқып ішіп, (күліп) қалғанына қас пағын жалатып...

	АРОН АРЫСОВИЧ (өтірік шошып): Кетәй!

	ҚЫЗТУҒАН: Өтірік деші?

	АРОН АРЫСОВИЧ: Ой, дәуренай! (Осы кезде жүгіре басып бас режиссер келеді).

	БАС РЕЖИССЕР: Дайынбыз ба? Қай жеріне келдіңіздер?

	ҚЫЗТУҒАН: Тура терезеден секіретін жерде тұрмыз.

	АРОН АРЫСОВИЧ: Оған дейінгі эпизод ғажап шықты. Сұмдық!

	БАС РЕЖИССЕР (өзі жүріп көрсетіп): Кочкаров шығып кетеді. Ал, Агафья Тихоновна неке қидырамыз деп жанталасып той киімін киіп жатады. Әрине, өз бөлмесінде. Сіз сол кезде терезенің алдына келіп монологыңызды айтасыз да, «Құдайдың өзі жар болғай!» деп екінші қабаттан ышқынып секіресіз.

	АРОН АРЫСОВИЧ: Бәрі түсінікті, тек қалай қарай секіруім керек?

	БАС РЕЖИССЕР (қолымен көрсетіп): Міне, былай қарай, театрдың ішкі бетіне қарай. Ал, бастаймыз. Агафья Тихоновна, Сіз барыңыз. Той киімін кие беріңіз. Ал, бастадық.

	АРОН АРЫСОВИЧ (терезенің алдына келіп): Алып бара жатқан биік те емес. Бір ғана фундамент, оның өзі аласа... (Басын сипап) Басымда картузым жоқ. Қалай көрінер екем? Бас режиссер, қалай қарай секіретін едім?

	БАС РЕЖИССЕР: Былай, (қолымен көрсетіп) театрдың ішкі бетіне қарай.

	АРОН АРЫСОВИЧ: Түсіндім. Ой, бәрібір биік қой! (Секіруге қамданып) Құдайдың өзі жар болғай! (Секіреді. Бірақ шатысып, қарсы бетке, оркестр апанына (яма) құлайды. Ойбайлаған, бақырған даусы шығады).

	БАС РЕЖИССЕР (тұра жүгіріп): Подколесин! Қайда секірдің? Есің дұрыс па? Ямаға! Оркестр апанына!

	(Арон Арысович – Подколесиннің ойбайын естіп, спектакльге қатысы бар артистер жан-жақтан жүгіре шығады. Азынаған «Жедел жәрдем» даусы естіледі).

	ҚЫЗТУҒАН: Ол – нағыз Халық артисі!

	БАС РЕЖИССЕР: Жамбасы сыныпты, жамбасы!

	ОЛЕСЯ: Өнер құрбандықты талап етеді.

	ТЕАТР СЫНШЫСЫ: Шынайы дарын! Газетке жазамын. Жаһанға жар саламын! (Екі дәрігер жүгіріп келіп, ойбайлап жатқан оны зембілге салып ала жөнеледі).

	БАС РЕЖИССЕР: Дегенмен, спектакль өз мәресіне жетті. Құттықтаймын! (Артистер мәз-мейрам боп бірін-бірі құттықтасып, сүйіседі, құтырынған музыка, би бел алады. Орталарында өңірінде «Құрмет» орденін жарқырата таққан Қызтуған жүр).

	ҚЫЗТУҒАН: Осы Маша қайда? Көрінбейді ғой!

	ОЛЕСЯ: Ол роль тимеген соң кеше күйеуге қашып кеткен. Кәрі профессорға!

	ҚЫЗТУҒАН (армандап): Гоголь маған да бір бай бере жақ (шат-шадыман көңіл күй жалғаса береді).

	Шымылдық

	Астана,

	2011 жыл





АЙНА-ҒҰМЫР


	Екі бөлімді, төрт көріністі драма

	Қатысатын кейіпкерлер

	1.ШАЛ

	2.КЕМПІР

	3.ҮЛКЕН ҰЛ

	4.ОРТАНШЫ ҰЛ

	5.КЕЛІН

	6.КЕНЖЕ ҰЛ

	7.ӘЙЕЛІ

	8.ҚЫЗ

	9.НАРКОБАРОН

	10.ГЕНЕРАЛ

	11.МЫНАУ

	12.АНАУ

	13.ДЕЛДАЛ

	14.ҚОНАҚ

	15.КӨМЕКШІ

	16.КОНВОЙ



	Бірінші бөлім

	Бірінші көрініс

	Қала пәтері. Төрде кемпірі, одан төменірек екі ұлы жайғасқан. Алдарында үлкен стол. Келін мен қыз дастархан жасап жүр. Жарда көненің көзіндей боп ұзындығы бес, ені үш қарыс айна ілулі тұр. Жиегі қымбат ағашпен көмкерілген. Жанындағы бөлмеден шал кіріп айнаға үңіледі. Екі ұртына алма-кезек жел толтырып, көзін аударып-төңкереді. Екі ұл бір-біріне қарап жымыңдасады.

	КЕМПІР (жаратпай): Иә, сәніңе келісіп тұрсың. Жетпеген жеріңе жел айдап.

	ШАЛ: Кешегі оқыранып тұрған шақта айтсаң қайда қалдың?.. Осы сөзді.

	КЕМПІР (қозғала беріп): Ойбай, белім... Бәрі сенің кесірің.

	ҚЫЗ: Ну, мам...

	ШАЛ (күліп): Солай де...

	КЕЛІН (ақ құманын қолға алып): Шай ішейік.

	ҮЛКЕН ҰЛ (жымиып): Жеңімпазы анықталмайтын айтыс қой.

	ОРТАНШЫ ҰЛ: Иә. Шай ішерде шарпысып алмаса...

	Мамам мен папам да қызық осы.

	ҚЫЗ (көңілді): Шайға! Бәріміз де... Мен асығыспын.

	КЕМПІР (стол басына отырып жатып): Тағы қайда?

	Күн демалыс емес пе?

	ҚЫЗ: Бурабайға. Достарыммен барам да кешке қайтам.

	ҮЛКЕН ҰЛ: Сауықсайран ба?

	ОРТАНШЫ ҰЛ: Көктем шықса бітті, көбелектей боп...

	ШАЛ (қабақ шытып): Жә! Барсын. Өз көлігі өзінде.

	Сендерге салмақ салып па?

	КЕМПІР: Сақ бол! Сандалғандар көп.

	КЕЛІН: Мен де дүкеніме кетем.

	ҮЛКЕН ҰЛ (әйеліне қарап): Жай барасың ба?

	КЕЛІН: Сатушы қатындарды бір қуырып алмасам.

	Төбеге шығар түрі бар.

	ШАЛ: Әлгі кенже ұл неге кешікті? (Отырғандар бірбіріне көз астынан қарасады. Бәрі де үнсіз тынады).

	ҮЛКЕН ҰЛ: Кеше тендер ойнаған, әке.

	ОРТАНШЫ ҰЛ (жылмаң қағып): Ойнатыпойнатып жібердік қой.

	КЕЛІН (ортаншы ұлға жаратпай қарап): Иә...

	ШАЛ (көтеріліп, қомпылдап): Е, құтты болсын.

	КЕМПІР: Игілігін айт, балам.

	ҮЛКЕН ҰЛ (кесені шиырып жіберіп): Бір миллиардты бірақ алдым.

	ОРТАНШЫ ҰЛ (жылмаң қағып): Алдық...

	КЕЛІН (ортаншы ұлға жаратпай қарап): Иә...

	ШАЛ: Ойбуй, ол ақшаны қайда жұмсайсың?

	ҮЛКЕН ҰЛ: Қалаға он алты қабатты үй саламын.

	ШАЛ: Е, бәрекелді.

	ОРТАНШЫ ҰЛ: Қалғанына...

	ҮЛКЕН ҰЛ: Қалған ақшаға зәулім коттедж бастаймын.

	Қашанғы бес бөлмелі пәтерде қамаламыз.

	КЕМПІР: Игілігін айт, балам.

	КЕЛІН (елеусіздеу етіп): Бөлекбөлек салған жақсы ғой. Ұйлығыса бермей.

	ҮЛКЕН ҰЛ (екпіндеп): Тағы бір тендерге қармақ салып қойдым. Бұйырса...

	ШАЛ: Иә, бұйырса де...

	ҮЛКЕН ҰЛ: Бұйырса, одан үнемдеген ақшаға жер алып, мыңғыртып мал ұстаймын.

	КЕМПІР: Ата кәсіп қой, шырағым.

	ОРТАНШЫ ҰЛ (қоқырайып): Осы сен тендерді алып, болары болып, бояуы сіңген соң көптік жалғауды ұмытып кетесің, а? (Өз төсін өзі ұрып) Тек мен, мен. Білетінің осы!

	ШАЛ (ұрсып): Ағаң айтса жөні бар. Ол – басшы, сен – қосшы. О, несі!

	КЕЛІН: Соны айтамау.

	ОРТАНШЫ ҰЛ (жеңгесіне): Сен аузымды қыздырмай отыр.

	КЕЛІН (көкшеңдеп): Ал, қыздыр. Көрейік.

	ҚЫЗ (ұшып тұрып): Дауларың бітпес. Мен кеттім.

	КЕМПІР (ере тұрып): Абай бол, қарғам! (Ұлдарына қарап) Жә, керілдесе кетуін... Бәрі бір қазанға құйылып жатқан жоқ па?

	ОРТАНШЫ ҰЛ (бұртиып): Ортақ қазан? Құйттайқұйттай қалайы қасықтар көп. Тасып кететін...

	КЕЛІН (ала көзімен атып): Сөзін қарашы, сөзін!

	ҮЛКЕН ҰЛ (тұтанып): Мен болмасам көрер ем...

	ШАЛ (қолын көтеріп): Жә! Сөз терген пәлеге жолығар. Тендері құрсын. Ақша мен алауыздық қатар келді ғой. Жоғымызда шүкірлік айтып ұйып отыратын ек.

	КЕМПІР (мазасызданып): Осы кенже ұл қайда жүр? Шайға неге келмейді?

	ҮЛКЕН ҰЛ (тыжырынып): Жүрген шығар. Сақалын желге тарап.

	ОРТАНШЫ ҰЛ: Қара жамылған қатынының қасында.

	КЕЛІН (отқа май құйып): Өздерінің модасы дағы.

	ҮЛКЕН ҰЛ: Мода? Одан да шыр айналдырған шырмауық десеңші!

	КЕМПІР: Құдайдың зарын қылдым. Сақалыңды ал. Әкеңнен айырмаң болмай қалды деп. Жазған бала...

	ОРТАНШЫ ҰЛ: Келін сүйіскенде аузын таба алмай қалып жүрген шығар.

	ШАЛ (күрсініп): Жә, сенің қылжағың қалмас.

	(Осы кезде есіктен кенже ұл мен қара қымтанған келіншегі кіреді. Үй ішіндегілерге бас изеп столға отырысады).

	КЕМПІР: Қайда жүрсіңдер? (Шай құйып) Не боп барасыңдар осы?

	ШАЛ: Сөйлесуден қалдық.

	КЕЛІН (шыға жөнеледі): Мен кеттім. Дүкенге... Тауар келетін еді.

	КЕМПІР: Ішіңдер. Тойып алыңдар.

	КЕНЖЕ ҰЛ (тарелканы лақтырып): Колбаса... Таң атпай шошқа жемесеңдер іштерің ауыра ма? (Шайды теріс қарап, өзгелерге жауырынын беріп ішеді).

	ӘЙЕЛІ (басындағы қара орамалын қымтай түсіп, ол да сырт айналады): Кәпірдің асы.

	ҮЛКЕН ҰЛ (атып тұрып): Сендер кім болғыларың келеді осы?

	ОРТАНШЫ ҰЛ: Соны айтамау.

	КЕНЖЕ ҰЛ (тікірейіп): Мұсылман! Шынайы мұсылман!

	ҮЛКЕН ҰЛ: Жетіскен екенбіз. Бар мұсылманның тағдыры сендерге қарап қалыпты.

	ОРТАНШЫ ҰЛ: Соны айтамау.

	ШАЛ (таусыла сөйлеп): Шырағымай, осы екеуіңді түсінуден қалдық. Алтын асықтай бала едіңдер. Ал, шынайы мұсылман бола қойыңдар. Сонда олар әкешешеңді жат көр, бірге туғандарыңнан безіп шық дей ме?

	КЕМПІР: Адал астың өзін теріс қарап ішесіңдер. Беттеріңе қарай алмайтындар не жаздық сонша?

	ОРТАНШЫ ҰЛ: Бұлардың милары айналып қалған, айналып!

	КЕНЖЕ ҰЛ: Ішкендерің – арақ, жегендерің – харам!

	Жүректеріңе иман қонбаған.

	ҮЛКЕН ҰЛ: Сонда кімбіз біз?

	КЕНЖЕ ҰЛ: Дінсізсіңдер!

	ҮЛКЕН ҰЛ (тура ұмтылып): Оңбаған ит! Хайуанның сөзін көрдің бе, сөзін!

	КЕМПІР (шыр-пыр боп): Тоқтат, ойбай! Ошақтың үш бұтындай боп отырып төбелесейін дедіңдер ме? Тоқтат!

	ҮЛКЕН ҰЛ: Сақалыңды жұлармын! Желкелеп апарып қаматармын!

	ОРТАНШЫ ҰЛ (жер теуіп): Қаралай қара жамылып!

	Жаманат шақырып! Өз бастарыңа көрінгір!

	КЕНЖЕ ҰЛ: Бізде шаруаларың болмасын. Біздің жолымыз басқа! Мақсатымыз бөлек!

	ШАЛ: Мақсаттарың аз қазақты алтыға бөлу ме?

	ҮЛКЕН ҰЛ: Елді іштен іріту ме?

	КЕНЖЕ ҰЛ: Жоқ! Таза мұсылмандық жолды ұстану.

	Хақ жолын!

	ШАЛ: Иман – жүректе! Сақалда емес! Шолтиған балақта емес! Бүркенген қара орамалда емес!

	ӘЙЕЛІ (атып тұрып кенже ұлға): Кетейікші...

	КЕНЖЕ ҰЛ: Тоқта! Асықпа! Арманда қалмасын. Айтсын.

	ҮЛКЕН ҰЛ (сабырға келіп): Жарайды, айтшы, інім, сонда сендерге қамқоршыларың әкешешеңмен араласпа дей ме? Тиым сала ма?

	КЕНЖЕ ҰЛ: Жоқ. Араласу үшін олар да мына біз сияқты шынайы мұсылман болуы шарт.

	ОРТАНШЫ ҰЛ: Жарайды. Сақалды...

	КЕНЖЕ ҰЛ: Ол жоқ жерде иман ұйымайды. Шайтан иектейді.

	ӘЙЕЛІ: Кетейікші...

	ҮЛКЕН ҰЛ: Араб елінде күн күйіп тұрады. Шаңтозаң.

	ОРТАНШЫ ҰЛ: Көрдік. Солай. Бүркенсе әйелдері содан қорғанады.

	КЕНЖЕ ҰЛ: Қымтансаң әзәзілден аулақ боласың. Әйелдің көзіне жат еркектің көзі түспеуі керек. Неке бұзылады. Жынпері айналдырады.

	ҮЛКЕН ҰЛ: Солай де.

	ОРТАНШЫ ҰЛ: Демек, біз енді бір туған бауыр емеспіз ғой.

	КЕМПІР: Ойбай, не дейд!

	КЕНЖЕ ҰЛ: Біз бауырларымызды тапқанбыз. Солар бізге туыс. Бір атаның балаларымыз.

	ӘЙЕЛІ: Олар бізге қамқор. Алланың ақ жолындағы адамдар.

	ШАЛ (шат-шәлекейі шығып): Әкеден артық, шешеден қымбат олар кімдер? Айт, жаныңның барында! (Қолындағы таяқпен кенже ұлды ұрады). Қолдарыңда өлейін!

	ӘЙЕЛІ (айнала қашып): Кетейік! Қашайық! Өлтірер бізді!

	ОРТАНШЫ ҰЛ: Жұмақ күтіп тұр. Несіне қорқасыңдар? Саспа!

	КЕМПІР (араша түсіп): Мұны көргенше... Ал, Құдай, ал! Өз қолыңмен!

	КЕНЖЕ ҰЛ: Әке! Осы сен де кезінде молда болдың ғой.

	Пенсияға шығып...

	ШАЛ (ентігін басып): Ал, болдым!

	КЕМПІР: Бәрі сенен басталды! Қақбас!

	ҮЛКЕН ҰЛ: Несі бар екен?

	ОРТАНШЫ ҰЛ: Әкеміздей болып ал!

	КЕМПІР (шалына шаптығып): Жарытқаның шамалы!

	ШАЛ: Сен, кемпір, қатқан нәрсені жібітпе.

	КЕМПІР: Елді ала тайдай бүлдіріп, ауылдан қашып шық қан жоқсың ба?

	ШАЛ (кемпіріне таяғын көтеріп): Ой, сені...

	КЕНЖЕ ҰЛ (мырс ете түсіп): Рас, әке. Солай!

	КЕМПІР: Молда болам деп. Жаназа шығарам деп... Марқұмның сауабын алам деп...

	ШАЛ: Әкемнен үйреніп қалғаным сол болса қайтем? Жастай қалдым.

	КЕМПІР: «Талақ» сүресін жаназада оқып. Елжұртты шулатып!

	КЕНЖЕ ҰЛ: Солардың бәрі имансыз кеткен. О дүние ге. Оларға жұмақтың есігі жабық! Обалы – сізге!

	ҮЛКЕН ҰЛ: Сол олқы тұсты болып (кенже ұл мен келінді нұсқап) осылар өсіп шықты.

	ШАЛ (таяғын ала ұмтылып): Атаңа ғана нәлеттер!

	(Осы кезде жарда ілулі тұрған айна тарс етіп жерге құлайды. Бес-алты бөлікке сынады. Бәрі селк етіп шошып кетеді. Еңкейіп айнаның сынықтарына үңіледі). КЕМПІР: Аллаай! Көнеден қалған көз еді ғой.

	(Сахнаға экраннан сынған айнаның суреті беріледі. Шал, кемпір, ұл, кенже ұл мен әйелі бөлек-бөлек бір-бір сынықтан иеленіпті. Өздері алаңдап, секем алып бірбіріне қарасады).

	ҮЛКЕН ҰЛ (шырылдаған қалта телефонын көтеріп): Да... Иә, қарындасым. Не дейд. Қашан? Тірі ме? (Дағдарып) Сұмдық! Аварияға түсіпті. Бурабайдың жолында!



	Екінші бөлім

	Екінші көрініс

	Сахна күңгірт. Екі-үш ойма жарық байыз таппай әрлі-берлі қайшыласады. Ақыры түкпірде отырған наркобаронға кеп тоқайласып тоқтайды. Наркобаронның мойнындағы, білегі мен саусағындағы алтын алқа мен торғайдың басындай жүзіктер жарықпен шағылысады. Ол ызалы қалпы дүниені көзімен ішіп-жеп, ыдырынып байыз табар емес.

	НАРКОБАРОН (еденді теуіп): Жеті қат жер астына тығам! Сосын (қолымен көрсетіп) шашынан қайтадан тар тып шығарам! (Жан-жағына жалт-жұлт етіп қарап)

	Өңешін суырып! Жандарын жаһаннамға жіберем! Бетіме қарағанның бәрін! (Есіктен делдал жігіт кіреді).

	ДЕЛДАЛ (қалбалақтап): Келді! Күтіп алдым. Жол тосып.

	НАРКОБАРОН (жаратпай): Не қалтаңқұлтаң етіп тұрсың?

	ДЕЛДАЛ: Қонақ... Ресейден ғой.

	НАРКОБАРОН: Болса ше? (Осы кезде күткен қонақтары келеді). Төрлет!

	ҚОНАҚ (сазарып): Жол неге жабылды?

	НАРКОБАРОН: Абайсызда... Әйтпесе бәрі тақтайдай тегіс еді.

	ҚОНАҚ: Кінәлі кім?

	НАРКОБАРОН: Тауар тиелген «Хаммер» аварияға түсті. Кінәлі – қыз.

	ҚОНАҚ: Ол қайдағы қыз? Командаларыңа енді қатынды да алғансыңдар ма?

	НАРКОБАРОН: Жоқ. Бурабайға бара жатқан... Қаңғып жүрген біреу.

	ҚОНАҚ (пистолетін столға шығарып қойып): Кім болса да шаруам жоқ. (Бір саусағын көрсетіп) Біреу төленді ме?

	НАРКОБАРОН: Төленді.

	ҚОНАҚ (екі қолын жайып): Ал тауар жоқ! Онымен қоймай жіптің ұшын менттердің қолына бересіңдер. Рас па?

	НАРКОБАРОН: Жоқ! Тауарды екінші партиямен жөнелтемін. Жіп қолымызда! Жалғанбайды! Үзіп тастаймын!

	ҚОНАҚ: Сақ бол! Уәде – уәде! Әйтпесе...

	НАРКОБАРОН (бас изеп): Уәде – уәде!

	ҚОНАҚ (пистолетін кері қалтасына салып): Шетелдіктердің алдында ұятқа қалдық. Олар он бес күннен бері Одессада отыр! Берілетін уақыт бір апта!

	НАРКОБАРОН: Жеткізем! Саны да, сапасы да сол қалпы. (Қонақ шығып кетеді. Бұл делдалға ақырады). Алып кел Анауды ауруханадан!

	ДЕЛДАЛ: Күндізтүні күзет қойылған. Палатасына жібермейді.

	НАРКОБАРОН (жынданып): Айт Мынауға! Ебін тапсын. Шығарсын жанының барында! Уақытша! (Көмекшісі кетеді). Кәззап кілең! Бұлар менің мойнымды қыл тұзаққа... Жожоқ, бола қоймас. Алдымен өздерін асармын. Дар ағашына! (Қолын бұлғап көрсетіп) Аяқтарын салаңдатып! Әлгі қаншықты да қолға түсірем! (Көзін адырайтып, жұдырығын білемдеп).Ууух! Бәлем! Ататайлатып, көкетайлатып! (Ішке делдалмен бірге қолы, басы ақ дәкемен таңылған Анау кіреді. Наркобарон ақырып) Келдің бе? Қатын құсап басына таққанын! Одан да неге өлмейсің сен?! Сұрауың жоқ екі дүнияда!

	АНАУ: Шеф, әдейі істедім бе? Тұрғам!

	НАРКОБАРОН: Неге тұрасың, итау?!

	АНАУ: Алдағы постадағы менттер ауыссын деп хабарлады. Сосын...

	НАРКОБАРОН: Кім?

	АНАУ: Мынау!

	НАРКОБАРОН: Мынау?

	АНАУ: Иә. Сол. Осы жолы сол жауапты еді. Тұрғанбыз.

	НАРКОБАРОН: Сосын?

	АНАУ: Ақ «Прада» келді де артымнан кірді. Кемі 150мен келе жатыр.

	НАРКОБАРОН: Әлгі қаншық па?

	АНАУ: Иә.

	НАРКОБАРОН: Сосын?

	АНАУ: Жол полициясының қызметкерлері қаптап кетті. Келді де тауарға жармасты.

	НАРКОБАРОН (ақырып): Сосын?

	АНАУ: Кілең сержанттар. Өңшең ақымақ! Көнбеді! Крупный партия! Жолы кесілді. Премия аламыз десіп.

	НАРКОБАРОН (кектеніп): Алар! Алдырармын оларға!

	Ақымақтар! Сүмелектер!

	АНАУ (басын төмен салып): Кешір, шеф!

	НАРКОБАРОН: Кешірім жоқ! (Анау мұның аяғын құшып құлай кетеді. Көмекші тоңқайып жатқанында құйрығынан теуіп тұрғызады).

	АНАУ (алақтап): Кінәмді жуайын, шеф!

	НАРКОБАРОН: Жуасың (ойланып). Үш күнде (бір саусағын көрсетіп көзін қысып) мынаны әкелесің. Тауарды өз мойныңа аласың. Жіптің ұшы шықпайды! Сенімен үзіледі! Ұқтың ба? Үзіледі! Осыны орындасаң ертең түрмеде жағдайың жасалады. Кешікпей құтылып шығасың. Әйтпесе, (пистолетін қолында секіртіп, қайта-қайта қағып алады) түсінікті ме?

	АНАУ: Түсінікті (қалтырап). Бәрін де, шеф, орындаймын. Тек, (саусағын шошайтып, қалтыратып) біреуді қайдан табам?

	НАРКОБАРОН: Ол менің шаруам емес. (Пистолетін тағы да қолында ойнатады).

	АНАУ: Шеф, бәлкім қызға таптырармыз?

	НАРКОБАРОН: Қыз?.. (Ойланып) Оның айыбы бөлек.

	Шаруаң болмасын. Қаныңды басқаға жақпа.

	КӨМЕКШІ: Түсінікті шығар. Жүр, шыққан терезеңнен қайта сүңгітейін.

	АНАУ (жанталасып): Шеф, шеф!..

	НАРКОБАРОН: Бар! Үш күн срок. Морг аурухананың қасында. Есіңнен шығарма. Бар. (Көмекші мен Анау кетеді. Бұл қалта телефонын алып Мынауға қоңырау шалады). Алло!.. Иә. Сөйлестім. Мойнына алса... Болмайды?.. Қиындап кетеді?.. (Ойланып) Енді қалай? Қызға! Тәк! Қиын емес пе? Ағаларына қысым жасау. Ол қолда. Сақ бол. Ананың аузын жауып ұста! Жақсы.

	(Жарық қараңғыланып кері берілгенде конвой қызды алдына салып сахнаның ана шетінен мына шетіне айдап алып өтіп кетеді. Сахна айналады. Алғашқы көріністегі қала пәтері көрініс береді. Шал мен кемпір, үлкен және ортаншы ұл, келін отыр. Үрей меңдеген. Уайым кемірген. Дағдарған).

	КЕМПІР: Жалғыз қызды қараңғы үйде қаматып... Қайран қалмай...

	ШАЛ (столды жұдырығымен ұрғылап): Жандарың барында ақша табыңдар! Полицияның көмейін бітеңдер.

	Машинаның құны тағы бар.

	ҮЛКЕН ҰЛ: Бизнесім тоқтап қалады. Осы күні 20 пайызын бастықтарға алдынала бермесең тендер жоқ.

	ШАЛ: Бұл жолы алма. Құрып кетсін. Коттедж де салма.

	ҮЛКЕН ҰЛ: Аштан өлеміз бе? Көштен қаламыз ба?

	КЕМПІР: Дүкен бар емес пе?

	КЕЛІН: Ол өзінөзі ілініп әзер ақтап отыр.

	ОРТАНШЫ ҰЛ (ағасына қарап): Сенде ақша бар. Шотыңда тұр емес пе?

	ҮЛКЕН ҰЛ: Сап етіп тексеру келіп қалса қайтем?

	ОРТАНШЫ ҰЛ: Келсін. Қырып кете ме?

	ҮЛКЕН ҰЛ: Осы сен мені неге басынасың, а?

	КЕЛІН: Соны айтамау. Біздің арқамызда күн көріп отырып.

	ОРТАНШЫ ҰЛ (ере түрегеліп): Сен бе мені асырап отырған? Пішт, мә!

	КЕЛІН: Біз. Мына біз. (Көкшеңдеп) Біліп қой.

	(Осы кезде ішке сақал таққан кенже ұл мен қара киініп, орамал бүркенген әйелі, келін шеттеу жерге жайғасады).

	ОРТАНШЫ ҰЛ (жұлқынып): Сен қатын, барып тұрған алаяқсың. Дүкеннен түскен пайданы ғұмыры жарымайтын тұқымыңа ұрлап үлестіресің.

	КЕМПІР (алғашқы көріністегі шалдыр етіп сынған айна даусы естіледі. Селк ете түседі. Өзгесі елемейді. Шалына тап-тап беріп): Бәрі сенің қырсығың. Айналыпүйіріліп келіп соғады да тұрады. Ауылда жинаған әжепт әуір пенсиямыз бар еді. Атабабам өңшең батыр, би болған. Ойбай, шежіре шығарам. Бұлдап сатам. Байимыз деп. Ал, байыдық. Өңшең өтірікті ақыры өртеп тынған жоқсың ба?

	ШАЛ (мырс-мырс күліп отырған кенже ұлына зекіріп):

	Бұл ненің күлкісі? Иттің күшігі, а?

	КЕНЖЕ ҰЛ: Біз бұ дүнияның қаштықудысына араласпаймыз, әке.

	ШАЛ: Жалғыз қарындасың жапа шексе де ме?

	КЕНЖЕ ҰЛ: Ақ, қарасын Алла ажыратады. Пәнденікі – тілек.

	ӘЙЕЛІ (басын изеп қоштап): Солай.

	ШАЛ: Ой, атаңа нәлет! Алла ажыратам дегенше, адам өлтіріп барады ғой, адам! Буындырып.

	КЕНЖЕ ҰЛ: Демек, маңдайдағы жазу солай.

	КЕЛІН (көгеріп-сазарып қолындағы кесені стол үстіне лақтырып сындырып): Тұқымыңа улап бердің деуін! Барып тұрған өзің жүліксің.

	ОРТАНШЫ ҰЛ (атып тұрып): Не дедің? Не дедің?

	КЕЛІН: Жай достан бастыққа деп 20 пайыз аласың.

	Беретінің 10 пайыз. Естімейкөрмей жүр дейсің бе?

	ОРТАНШЫ ҰЛ: Тоқтат дедім! Иттің қатыны!

	ҮЛКЕН ҰЛ (атып тұрып): Сонда (төсін ұрып) ит мына мен бе?

	ОРТАНШЫ ҰЛ: Жоқ. Просто айтқаным.

	КЕЛІН: Тоқтамаймын. Бетіңді шиедей етем. Суыр ақшаны қалтаңнан! Көңілдес қатыныңның қойнына тыға бермей.

	ҮЛКЕН ҰЛ: Рас па осы? Алдап жүрсің бе? Ағаңды?

	ОРТАНШЫ ҰЛ: Сенбе! Қатын – дұшпан!

	КЕЛІН: Бұл бала күнінен шпана болатын.

	ШАЛ (даусын көтеріп): Қойыңдар дейм.

	КЕМПІР: Бұлар басылмас. Дауыл көтеріп... Бірінбірі көзге шұқып...

	КЕЛІН: Рас, рас. Шпана болатын.

	ОРТАНШЫ ҰЛ (ақырып): Не істеппін соншама? Айт, жасырма!

	КЕЛІН: Мектепте «Тимур» командасына жазылып, бір соқыр шалды жолдан жетектеп өткізіп жүргенде зулап машина келіп қалып, өзі қашып құтылып, шалды басып кеткен.

	ОРТАНШЫ ҰЛ: Сонда жастай өзім өлуім керек пе?

	КЕЛІН: Мұның көзін сонда құрту керек еді. Зынданда шірітіп!

	ОРТАНШЫ ҰЛ (аяғындағы тәпішкені шешіп алып лақтырады. Ол үлкен ұлға тиеді): Өй, әкең!

	ҮЛКЕН ҰЛ (қолына түскенді ол да лақтырып): Өй, шешең!

	ШАЛ (ақырып): Тоқтат, өңшең имансыз! (Екі ұлының ортасына түсіп, түйгіштеп) Көргенсіз ит!

	КЕМПІР (ойбайлап): Мені сат! Шығар базарға! (Шалын нұсқап) Сат мынаны да сақалынан сүйреп құлдыққа.

	Ойбай!

	(Бұл кезде кенже ұл мен әйелі шеткері шығып, жайнамазға жығылып жатады).

	ҮЛКЕН ҰЛ (шырылдаған қол телефонын көтеріп, үрейленіп): Иә, ағасымын.... Қарындасым... Білем. Қираған «Хаммердің» құны... 150 мың доллар... Сосын бір миллион... Теңгемен бе? (Айқайлап) Доллармен? Қашан... Қайда? Уһ! (Отыра кетеді. Бәрі шошына қарап қалады).



	Үшінші көрініс

	Сахнада полиция кабинеті көрініс береді. Бір конвой уақытша қамау изоляторындағы қызды оңнан солға қарай айдап өтеді. Екінші конвой керісінше Анауды («Хаммер» автомашинасының иесі, наркокурьерді) солдан оңға айдап әкеліп, кабинеттегі столдың жанына тоқтатады. Анаудың қолы-басы ақ дәкемен таңулы. Осы кезде Мынау (майор) маңғаздана басып кеп столына отырады.

	МЫНАУ (конвойға): Әй, сен бара бер. (Ол кетеді).

	КОНВОЙ: Врач миы шайқалған деді.

	МЫНАУ: Дубинканы қалдыр. Біз де шайқаймыз.

	КОНВОЙ (дубинканы қойып): Екі сағатқа ғана босатты.

	МЫНАУ (аларып қарап): Врачыңмен қоса... Керек болса қазір апарып тығамын СИЗОға. (Конвой кетеді).

	АНАУ (именіп): Сәлематсыз ба, Мынау мырза.

	МЫНАУ: Тарт тіліңді!

	АНАУ: Танымай қалған жоқсыз ба, Анаумын ғой, Анау...

	МЫНАУ (аларып, ақырып): Танымай!.. Құрыққа (қағаз толтыра бастап) түстің бе, бәлем! Міне, осылай!

	АНАУ: Сізге шеф хабарласпады ма?

	МЫНАУ (одан сайын ақырып): Шеф менде біреу. Ол – генерал! Жоқ менде басқа шеф. Не деп көкіп отырсың өзің!

	АНАУ (абдырап, түсінбей): Өткен жолы кездесіп... сүйісіп тарап едік қой.

	МЫНАУ (сыбырлап): Ақымақ, жап аузыңды, сырттан бізді бақылап отыр.

	АНАУ (аузын басып): Түсіндім. (Алақ-жұлақ етіп) Ақымақ басым.

	МЫНАУ (кәріне мініп): Так, айт, наркотикті кімнен алдың?

	АНАУ (даусы естілмейді, аузын жыбырлатады): Өзіңіз білесіз ғой.

	МЫНАУ (дауыстап): Қайда апара жатырсың? (Қағазын жаза түсіп).

	АНАУ (жоғарыдағы әдісті қайталап): Өзіңіз білесіз ғой.

	МЫНАУ: Байланысшың кім? Айт, жаныңның барында!

	АНАУ (жоғарыдағы әдісті қайталап): Өзіңіз білесіз ғой.

	МЫНАУ: Қашаннан бері? (Қағазын жаза береді).

	АНАУ (тағы да сол): Өзіңіз білесіз ғой. МЫНАУ: Мойындамайсың, а?

	АНАУ (тағы да сол): Өзіңіз білесіз ғой.

	МЫНАУ (дубинканы қолына алып, сыбырлап): Шыда! Бақыр! Иттің күшігі! (Сабай жөнеледі) Мә, саған! Мә, ендеше!

	АНАУ (ойбайлап): Расым! Шыны сол! Өлдім! Құтқар!

	МЫНАУ (өтірік сабай түсіп): Мойындайсың ба, жоқ па? А, Иттің күшігі! (Манағы конвой кіріп келеді). Әй, кет сен! (Ол шығып кетеді). Айтасың ба шыныңды, жоқ па?!

	АНАУ (ойбайлап): Шыным сол! Менікі емес! Жала! Мафияның жаласы! «Хаммер» де менікі емес.

	МЫНАУ (сабауын тоқтатып, алқынып): Отыр. Енді протоколға жазамыз. Былай деп. Демек, сені біреулер подставить етті... Сенің қатысың жоқ... Авария жасаған қыз күмәнді. (Көзінің астымен Анауға қарап) Солай ма?

	АНАУ: Солай, майор мырза!

	МЫНАУ: Ресейлік наркокурьермен сол қыздың байланысы бар. Өйткені «Хаммер» машинасының шын иесі Иванов деп көрсетілген. Ал қыз мінген «Прада» көлігі де жақында Ресейден сатылып алынған. Солай ма?

	АНАУ: Солай, майор мырза!

	МЫНАУ (басын шайқап): Бәрібір сені құтқару қиын.

	АНАУ (абдырап): Неге?

	МЫНАУ (төбеге қарап көзін алақтатып, бір саусағын көрсетіп): Біреуді таптың ба?

	АНАУ: Жоқ. Таба алмадым.

	МЫНАУ: Бүгін соңғы күн. Шефің күтіп отыр.

	АНАУ: Ондай ақша менде жоқ. Болған емес.

	МЫНАУ (ақырып): Өтірік! Ендеше... Протокол кері жазылады.

	АНАУ (жыламсырап): Ағатай! Құтқар! Болашақта да...

	МЫНАУ (шырылдаған қалта телефонын көтеріп, ел пілдеп): Жолдас генерал, солай, солай, жауап алып, жанын қысып… (Сүйкімсіздеу күліп) Мойындамай жатыр. Иә, иә, сосын аюға сабақ үйреткен таяқ деп... Ескі әдіс қой. Ең төте жол. Айтсаңыз болды... Қанттай қылам ғой. Иә, иә, тек сіздің көлеңкеңізде... (Телефонды өшіріп) Ым. Жағдайың қиын, бауыр. Генерал бәрін айнадан көріп отыр... Ал сені өз Шефің күтіп отыр. Бүгін соңғы күн. (Конвой кіреді). Алып кет мынаны! Апар ауруханасына! Аз ақылынан айрылып қалыпты. Бейшара!

	АНАУ: Ойбайлатып сабасаңыз, әрине!

	МЫНАУ: Жоғал!

	(Сахна айналғанда кемпір мен шалы шай ішіп отырады).

	ШАЛ (кемпіріне қарап): Оразамызды ашайық. Кел.

	КЕМПІР: Мен қайда қашар дейсің. Қалғаны болмаса...

	ШАЛ: Осы үлкен ұл қайда жүр?

	КЕМПІР: Жоқ. Кешеден бері.

	ШАЛ: Ақша іздеп кеткен де...

	КЕМПІР: Ортаншы ұл қарындасымды қайтсем де құтқарам деп... (Көзін сүртіп) Отқа түсіп ойнап, қазанға түсіп қайнап бітті.

	ШАЛ: Кенжені Алла жолына бердік те.

	КЕМПІР: Шынайы болса бір жөн ғой. Анау да кәпір, мынау да кәпір... Білмедім кімнен туғанын? (Осы баяғы шалдыр етіп сынған айнаның даусы естіледі. Кемпір селк ете түседі. Шал сезбеген қалпы).

	ШАЛ: Ақылсыз етіп туып...

	КЕМПІР: Ақылмен таптырсаң қайда қалдың? О несіай!

	(Осы кезде үйге делдал (посредник) кіреді. Бас изейді).

	ШАЛ: Аман ба? Қай бала?

	КЕМПІР: Кел, шырағым, төрлет.

	ДЕЛДАЛ: Асығыспын. (Қипақтап) Қыздың шаруасы.

	ШАЛ (қомпаңдап): Иә, қарағым, иә.

	КЕМПІР (қолбақтап): Оң қабағым тартқандай болып еді. Төрлет дейм.

	ДЕЛДАЛ: Жоқ! Кетем. Қыздарыңыз әзір босар емес. Үлкен қылмыс жасаған. Тергеуде.

	ШАЛ (жүрегін ұстап): Не дейд? Баржоғы әлгі қымбат машина емес пе қиратқаны?

	КЕМПІР: Ол не қылмыс? Адам аман ғой, адам!

	ДЕЛДАЛ (басын шайқап): Жожоқ, қымбат машинаның ішіндегі қымбат мүлік оңбай бүлінген. Ол бір дәудің дүниесі. Тергеушілер солай деп отыр.

	КЕМПІР: Аллаай, не дейді, өзің сонда істейсің бе, шырағым?

	ДЕЛДАЛ: Иә, жожоқ.

	ШАЛ: Кім болсаң да құтқар қызымды. Әлгі балалар қайда жүр, түге.

	ДЕЛДАЛ: Так, құтқару қиын. Бірақ түрлі жолы бар.

	КЕМПІР: Айта гөр. Қандай жол?

	ДЕЛДАЛ: Ақша! Тергеушілерді сатып алу керек!

	ШАЛ: Ойбай, олардың құны қанша?

	ДЕЛДАЛ: Қымбат, ақсақал, қымбат тұрады.

	КЕМПІР (қалтасын ақтарып): Әлгі пенсиясы құрғыр...

	ДЕЛДАЛ: Әуре болмаңыз. Балаларыңыз қайда?

	ШАЛ: Ақша іздеп кеткен.

	КЕМПІР: Өзің бір иманжүзді бала екенсің. Көмектес. Қызымды босаттыр, шырағым.

	ДЕЛДАЛ: 150 мың доллар қираған машинаның құны. Так, көтерілген істі жаптыру үшін (саусағын жыбырлатып ойнатып) 20, жоқ, 30 мың доллар. Так, машина ішіндегі мүлік құны...

	КЕМПІР: Ойбай, не дейд, ойбай!

	ШАЛ: Осы үйді берсек құтыламыз ба?

	ДЕЛДАЛ: Тергеушіні көндіруге болар. Басқасын білмеймін. Ойланайық.

	КЕМПІР: Дүние не боп кетті өзі? Жалғыз қыз жаудан бетер...

	ДЕЛДАЛ: Үйдің құжатын бере қойыңдар. Өзіміз реттейміз.

	ШАЛ (кемпіріне қарап): Бер, бастан садақа, бер.

	КЕМПІР (шкафты ақтарып қағаз алады): Мә, шырағым, мә. Қызым қашан келеді? Құтылды ғой енді?

	ДЕЛДАЛ (кетуге асығыс жиналып): Кешікпес. Хабар болады. Жағдайы жақсы. Хош. (Шыға жөнеледі).

	КЕМПІР: Әлгі бала жаңа үй салам деді ғой. Бастан садақа.

	ШАЛ (қолын сілтеп): Кетсін. Барсын. Құтылсын.

	(Сахна қараңғыланып, айналады. Креслода шалқайып наркобарон отыр. Екі аяғын айқастырып алдындағы биік столға қойған. Қолында – қорқор. Өз-өзінен шалқалап күледі. Мойнын созып залдың әр бұрышына қарайды. «Жоқ, сендер емес» деп тіл қатады, «Қорықпаңдар! Мені танисыңдар ма? Үндемейсіңдер. Біледі бәрі де... Іштей. Айтпаңдар бірақ». Сосын орнынан тұрып қол шапалақтайды.

	Мұның алдына үлкен ұл жүгіріп келіп жығылады. Үсті-басы лас, есі шығып кеткен. Үрей меңдеген).

	ҮЛКЕН ҰЛ (тұрып жатып): Кешірерсіз. Желкеден түйіп... Кешеден бері.

	НАРКОБАРОН: Желкелен, (аяғын айқастырып отырған қалпы) онысы несі? Айыбыңыз бар шығар?

	ҮЛКЕН ҰЛ: Айып... «Хаммердің» ақшасын... Әзір етеміз.

	НАРКОБАРОН: «Хаммер»... Онда менің шаруам жоқ.

	Иесі бар. Соған.

	ҮЛКЕН ҰЛ: Енді... Басқасын...

	НАРКОБАРОН: Иә, басқасын. Телефонмен айттым.

	Қанша қайталауға болады?

	ҮЛКЕН ҰЛ: Оған қарындасым кінәлі емес.

	НАРКОБАРОН (атып тұрып): Ол қаншық қандай ұлы істі бүлдіргенін, басымызды айықпас пәлеге байлап бергенін білесің бе? А, сұмырай?

	ҮЛКЕН ҰЛ: Білмеймін.

	НАРКОБАРОН: Кешеден бері әлгілер саған не үйреткен? Қазір, ендеше! (Пистолетін суырады).

	ҮЛКЕН ҰЛ: Сабады, қолаяғымды кісендеді...

	НАРКОБАРОН: Білмейсің, а? Қазір, ендеше! (Екі бұтының арасынан атады).

	ҮЛКЕН ҰЛ (шошып секіріп): Білем!.. Білемін!

	НАРКОБАРОН (тағы бір атып): Білсең, қанша? Айт тез!

	ҮЛКЕН ҰЛ: Бір миллион! (Әлі де секіріп) Бір миллион доллар!

	НАРКОБАРОН: Қашан қолға тиеді?

	ҮЛКЕН ҰЛ: Бір апта. Дайын етем.

	НАРКОБАРОН: Жоқ. Екі күн. Соңғы срок.

	ҮЛКЕН ҰЛ: Келістім, қарындасым...

	НАРКОБАРОН: Есіттім. Қарындасың әдемі. Бұрыннан танимын. Бересің бе (жағасынан ұстап көтеріп) маған?

	ҮЛКЕН ҰЛ: Берем. Босат мені. Ақшаны да, қарындасты да. Тек босат!

	НАРКОБАРОН (кекетіп күліп): Жан тәтті.

	ҮЛКЕН ҰЛ: Солай (абдырап). Тек босата гөр. Табам, берем бәрін...

	НАРКОБАРОН: Тісіңнен шықпасын. Екіақ күн. Бір сағат кешіксең... (Сағатына қарап) Жерден де, көктен де іздеп табам. Бар. (Қалта телефоны шырылдайды. Көтереді). Иә, сәлем, Мынау. Солай де... Жаңа жібердім. Үй құжатын алған... Анау ақша таба алмайды. Сатуы мүмкін... Генерал қосымша тексеруде... Қиын... Куәден құтылу... Қыз сосын... Оңбаған итті... Жарайды... Жібер өзіме.

	(Наркобарон жын кеулеп қолына пистолетін алған күйінде сахнаның оң жағынан шығып кетеді. Сол кезде қолы-басы дәкемен ораулы Анау сол жақ қапталдан сахнаға өте бергенде көк желкесінен пистолет атылады. Анау сахна ортасына келіп құлайды).



	Төртінші көрініс

	Сахнада қала пәтері. Кемпір мен шал, ортаншы ұл, келін, кенже ұл мен әйелі терең ой, қиналыс үстінде отыр.

	КЕЛІН (көгеріп-сазарып): Айдаладағы алаяққа үйдің құжатын неге бересіңдер дейм?

	КЕМПІР: Жанды қойды ма, қуырып... Аламыз да, қызыңды босатамыз деді.

	КЕЛІН: Кәні, босатқаны? Күнде тергеу. Жіберер емес.

	ШАЛ: Шырағым келін, адам аман болса, дүние табылар.

	КЕМПІР: Иә, бетімізден қаба берме.

	КЕЛІН: Көрдің бе, енді итке теңеп тұр. Қабады деп, (сықсыңдап жылайды) кетем...

	ШАЛ: Әй, (ортаншы ұлға) ағаң қайда жүр осы? Үш күн өтті. Үштікүйлі жоқ.

	ОРТАНШЫ ҰЛ (дағдарып): Бір мәселе... Болмай жатыр.

	КЕЛІН (шаптығып): Бәрі әлгі не бай алмайтын, не Құдай алмайтын қаншықтың кесірі. Мафияның қармағына ілінген шығар.

	КЕНЖЕ ҰЛ (сақалын сауып): Иә, Алла, ашық күнде адасқандарды өзің тура жолға бастай көр.

	ӘЙЕЛІ (орамалын қымтай түсіп): Әмин!

	ОРТАНШЫ ҰЛ: Сен қатын, әкешешеме қарап шапылдама. Білдің бе? Төркініңнен арқалап әкелген дүниең жоқ.

	ӘЙЕЛІ: Кетем. Бөлек шығам (затын жинап). Күн беруді қойдыңдар.

	ОРТАНШЫ ҰЛ: Шаруаңа қара. Ағама қатын табылар.

	Керек болса тендермен алады. Конкурс жариялап.

	ӘЙЕЛІ: Алсын. Бесбестен, ононнан алсын.

	ШАЛ: Қойыңдар дейм, түге.

	КЕМПІР (шалдыр етіп сынған айнаның даусы естілед і. Кемпір селк ете түседі): Ойбай, АйдыңКүннің аманында бөлініпжарылып. Келін айналайын, сабыр ет. Ашу – дұшпан, ақыл – дос. Дүния құрсын, дүния.

	ШАЛ: Иә, өздерің аман болыңдар.

	(Осы кезде есіктен делдал жігіт келіп кіреді).

	ДЕЛДАЛ (жылмаң қағып): Тағы келіп қалдық.

	ШАЛ: Кел, балам, төрлет.

	КЕМПІР: Осы бала қызыңды құтқарам деп шырпыр боп... Үйдің құжатын алып кеткен.

	ОРТАНШЫ ҰЛ (атып тұрып): Сен неге рұқсатсыз аласың? Қандай қақың бар? Кімсің өзі?

	ДЕЛДАЛ: Тоқта, жігіт. Қарындасың қиратқан машинаның құнын төлеу керек пе? Керек. Айтқан уақытта ақшасын әкелдіңдер ме? Жоқ. Енді бізге не дейсің?

	КЕЛІН (шаптығып): Сен кімсің? Тергеушісің бе, машинаның иесісің бе? Әлде екі ортадағы алаяқсың ба?

	ДЕЛДАЛ (шікірейіп): Тіліңізді тартыңыз. Мен солардың аса жауапты тұлғасымын.

	ОРТАНШЫ ҰЛ: Енді неге келдің? Аларыңды алдың. Бар.

	ДЕЛДАЛ: Жоқ, олай деме, жігіт. Олар моральдық зиян шекті. Соны төлеу керек.

	КЕМПІР (шошып): Ойбай, мораль деген не пәле?

	ОРТАНШЫ ҰЛ: Мораль? Ұрықарыда қайдағы мораль?

	ДЕЛДАЛ: Осы сөзің үшін жауап бересің. Ұмытпа!

	КЕЛІН: Моралыңның құны қанша, айт?

	ДЕЛДАЛ: Дүкеніңді бересің. Құтыласың.

	КЕЛІН (шошып, бажылдап делдалға ұмтылады): Дүкен? Ах, қанішер! Ах, жауыз!

	(Бұл кезде кенже ұл әйелі екеуі жайнамазға жығыл ып жатады).

	КЕМПІР: Мыналарда ынсап жоқ қой.

	ОРТАНШЫ ҰЛ (тұра ұмтылып делдалдың жағасына жармасады): Көрсетейін қазір! Дүкенді дейді. Міне, саған мораль!

	КЕЛІН (ол да делдалды ұрып): Ұр! Аяма! Мә, саған! Мә, дүкен!

	ШАЛ (шырылдап): Тоқтатыңдар. Қойыңдар дейм (ортаға түсіп). Ойпырмай!

	КЕМПІР: Қызыма пәлесі жұғар (арашалап). Келінжан, қоя қой. Сабыр ет. Садағаң кетейін, өңшең. Моралыңнан айналайын.

	КЕНЖЕ ҰЛ: Алладан жәрдем сұраймын. Пәлепәтерден, қауіпқатерден өзің құтқара көр!

	ӘЙЕЛІ: Әмин!

	ДЕЛДАЛ (қашып): Көздеріңе көк шыбын үймелетем ін. Көр де тұр. Мұнымен құтылмайсыңдар. Көтерем. Бәрін көтерем! Қара дауыл қаптатам. Аяғыма жалғыздап жығам. Қырам, жоям!

	(Осы кезде шал жүрегін ұстап жерге омақаса құлайды. Сахна қаракөлеңке. Алыстан түскен екі-үш ойма жарық байыз таппай әрлі-берлі қайшыласады. Бұрынғы орнында Наркобарон отыр. Аяғы алдында асулы. Ызалы. Мынау майор келеді).

	НАРКОБАРОН: Не жаңалық?

	МЫНАУ: Қуанарлық ештеңе жоқ.

	НАРКОБАРОН: Айт.

	МЫНАУ: Қыздың үлкен ағасы қашып кетті. Шетелге.

	НАРКОБАРОН: Білем. Түркияға. Неге айрыласың?

	МЫНАУ: Жіптің ұшы қолында еді ғой.

	НАРКОБАРОН: Бәрібір тірі құтылмайды. Қуғыншы кетті. Сосын?

	МЫНАУ: Қызды босататын мерзім асып барады. Заң бойынша.

	НАРКОБАРОН: Ой, сенің заңыңды... Ол қызбен мен кездесуім керек.

	МЫНАУ: Қиын. Қалай алып шағамын?

	НАРКОБАРОН: Алып шық СИЗОдан. Тілдестір. Болды!

	МЫНАУ (қипақтап): Әлі де болған жоқ. Үй құжаты қолда. Дүкендікі жоқ.

	НАРКОБАРОН: Білем.

	МЫНАУ (сыбырлап): Ең үлкен қатер... (Саусағын шошайтып) Ең үлкен... Генерал осы істі өз қарауына алып күндізтүні бағып отыр. Қауіп бар.

	НАРКОБАРОН: Ым. Кәрі шөңге. Кетпедіау. (Ойланып) Жібер қызды. Қалғанын кейін айтам.

	МЫНАУ: Қамап қойма. Ағасындай ғып. Қайтар. Басым кетеді. (Кетеді).

	НАРКОБАРОН (орнынан тұрып): Басым кетеді.

	Қымбат, а, басы? Бұл жерде талай бастар кеткелі тұр. Ресейліктер анау. Косякқа кіргізіп, счетшікке қойып күн сайын сыртылдатып жатыр. Оларды шетелдіктер тосуда. Ал, тауар жоқ. Алып шыға алмадық. Бұл жолы... Қағам бастарын бәрінің. Әлгі делдал қайда жүр? (Осы кезде біреу қызды мұның алдына кіргізеді де, өзі шығып кетеді. Екіүш ойма жарық сахнада әлі қайшыласып тұр). Кел, бикеш, төрлет. Зарығып күттік. Неге үндемейсіз?

	ҚЫЗ: Сіз... сіз кімсіз? (Осы кезде ойма жарықтың бірі наркобаронның бетіне түседі). Ах, (шошып) қайда әкелді? Тергеуші десем.

	НАРКОБАРОН: Ең үлкен тергеуші мен. Алладан кейінгі.

	ҚЫЗ: Алланың садағасы кетіңіз.

	НАРКОБАРОН: Ә, солай ма? Көрейік. Садағасы кет... Сайратайын ендеше!

	ҚЫЗ: Сізге не керек? Айтыңыз.

	НАРКОБАРОН: Бар пәленің басы – сен! Құныкерсің. Қалай өтейсің?

	ҚЫЗ: Машина үшін бе? Қираған?

	НАРКОБАРОН: Ол цветочек! Біліп тұрсың, айт!

	ҚЫЗ: Ағам...

	НАРКОБАРОН: Ағаң шетелге қашып кетті. Бас сауғалап. Кеше.

	ҚЫЗ (абдырап): Ах, не дейд? Шетелге? Менен қашқаны ма?

	НАРКОБАРОН (қызға жақындап): Сенен және менен.

	ҚЫЗ (қашқалақтап): Енді не істедім?

	НАРКОБАРОН: Ол қарындасымды ал деді. Бердім деді.

	ҚЫЗ: Өтірік!

	НАРКОБАРОН: Рас. Сосын, қарындас, мен сені көптен білем. Сыртыңнан ғашықпын. Әдемісің, ақылдысың... (Құ шақтайды).

	ҚЫЗ: Тоқтатыңыз. Мен шағымданамын.

	НАРКОБАРОН: Кімге? (Қарқылдап күліп) Бәрі менің, (алақанын жұмып-ашып) бәрі менің уысымда.

	ҚЫЗ (торығып): Енді не істедім?

	НАРКОБАРОН (құшақтап): Ең оңай жолы – менің қасымда қаласың. «Хаммерді» кешірдім. Құнын төледі дейм.

	ҚЫЗ (ыңғайына көне бастайды): Сосын?

	НАРКОБАРОН: Сосын көреміз. Келші, қасыма, аппақ тамағыңнан...

	ҚЫЗ (итеріп): Ағаларым құтыла ма? Пәлеңнен... (Ышқынып) Айт. Айт дейм!

	НАРКОБАРОН (қызды көтеріп алып): Көреміз дедім. (Рахаттанып күледі). Көреміз сосын... Аппақ тамағың...

	(Қыздың айқайлаған жан дауысы шығады).

	(Сахнадағы жарық қараңғыланып барып кері жанады. Дабыл беріледі. Сахна сыртында сирена дауысы, әрліберлі жүгіргендер. Қашты-қуды үдеп барып басылады. Генералдың кабинеті көріністе. Өзі столда отыр. Бір папканы әрлі-берлі ақтарып, бетін жабады. Ой меңдеген қалпы орнынан тұрады. Күрсінеді, бас шайқайды, ерсіліқарсылы адымдайды. Осы кезде Мынау майор келеді.

	Қыздың бір қолына кісен салып жетелеп алған).

	МЫНАУ: Келдік, жолдас генерал.

	ГЕНЕРАЛ (оның жүзіне тесіле қарайды, қыз жүзін алып қашады): Тергеу ісі бітті ме?

	МЫНАУ: Бітті, жолдас генерал.

	ГЕНЕРАЛ: Біз де бітірдік, жолдас майор. (Жақындап келіп майордың белінен пистолетін шешіп алып столдың үстіне қояды. Қыздың бір қолындағы кісенді ағытып алады да, майордың екінші қолын артына қайырып сырт еткізіп сала салады). Тұтқындалдыңыз, жолдас Мынау.

	Не үшін? Білесіз ғой.

	МЫНАУ (басын изеп): Иә...

	ГЕНЕРАЛ (есікке қарап): Әкеліңдер! (Қолына кісен салынған Наркобарон кіреді).

	ҚЫЗ (шошып): Ах!

	ГЕНЕРАЛ: Қорықпа, қызым. Мафия түгел тұтқындалған.

	НАРКОБАРОН (теңселіп, айбат шегіп): Жыланды қанша кессең де кесірткедей...

	ГЕНЕРАЛ: Ол ертегіні түрмеде айтарсың. Әкеліңдер.

	(Қолына кісен салынған делдал келеді).

	ДЕЛДАЛ (бажылдап): Менің кінәм жоқ, жолдас генерал!

	НАРКОБАРОН (бір теуіп): Бажылдама, иттің күшігі. (Қызға) Сен қыз... (Қарқылдай күліп) Тамағың аппақ екен...

	ҚЫЗ (құтырынып, столдың үстінде жатқан майордың пистолетін жұлып алып наркобаронды көздейді. Иегі мен қолы қалтырайды): Қазір... қазір.

	ГЕНЕРАЛ (қыздың қолынан пистолетті жайлап алады): Сабыр, қызым. Бәрі аяқталды. Сабыр ет. (Қыз генералдың иығына басын қойып жылайды). Ешкімге еш нәрсе де қарыз емессің. Сен сол авария арқылы... Қолға түспей келген қылмысты аштың. Қаншама адамды атың өшкір кесапаттан құтқардың. Рахмет саған! (Басын иіп) Ал, мынау (стол үстінен қағаз алып қолына ұстатады) үйіңнің қолды болған құжаты. Ал, аман жүр. Хош. (Қыз қуанып, шығуға ұмтылады).

	Сахна айналғанда қала пәтері. Кемпір – жалғыз. Қабырғада сынған айнаның дөңгелек ағаш жиегі ілулі тұр. Кемпір айнаның әр сынығын соған апарып орналастырып жүр. Бір-бірлеп. Орны-орнына.

	Шымылдық

	Астана,

	2011 жыл





ФАРИЗА МЕН МҰҚАҒАЛИ


	Үш көріністі драма

	Қатысатын кейіпкерлер:

	1.ФАРИЗА

	2.МҰҚАҒАЛИ 3. ҚАЛТАЙ

	4.ӘБІЛМӘЖІН

	5.КҮШЕНШЕК АҚЫН

	6.БАҚЫТ

	7.МЕДБИКЕ

	8.ЖАС АҚЫНДАР



	Бірінші көрініс

	Сахнада жастыққа масайған жас ақындар тобы. Киім киістері мен өздерін ұстаулары да ерекше. Қызулы. Екпіндері басым. Орталарында басын қырау шалған Күшеншек ақын да бар.

	І ЖІГІТ: Давай, ішеміз, жігіттер, өлең өзі үшін жазылады!

	ІІ ЖІГІТ: Жазылмай көрсін!

	КҮШЕНШЕК АҚЫН (масайрап): Қайран жастықай! Кешегі Қасым Аманжолов екеуміз де тап осы өздерің құсап таңды таңға ұрып өлең оқушы ек.

	ІІІ ЖІГІТ: Қайсысыңыз мықты едіңіз, аға?

	КҮШЕНШЕК АҚЫН: Бірде – ол, бірде – мен! (Өз кеудесін өзі ұрады). Жалпы, жігіттер, ақынды бірбірімен салыстыруға болмайды. Олар біртұтас әлем.

	І ЖІГІТ (әндетіп): «Қайда екен қайда, дариға, сол қыз...»

	(Осы кезде топқа Фариза кезігіп қалады).

	І ЖІГІТ: О, Фариза!

	ІІ ЖІГІТ: Қайдан кезіктің, жанымау?

	ФАРИЗА: Жай... Күтіп жүр едім.

	ІІІ ЖІГІТ (жарқылдап): Шабытты ма?

	КҮШЕНШЕК АҚЫН (жарамсақтанып): Ым... ым...

	Әкеш шашыңнан бір иіскейін. Өзі талантты бір бала.

	ФАРИЗА (елеңдеп): Кешікті ғой.

	(Бір жігіт тарс еткізіп шампан атады. Ішіседі. Тек Фариза ғана ерін ұшын тигізіп кері қайтарады).

	І ЖІГІТ: Кәне, өлеңге кезек берейік.

	ІІ ЖІГІТ (тамағын кернеп, қоқиланып): «Қыз монологы».

	Мұңы көп, айтары аз қыз баланың,

	Жазықсыз жанарымның үзбе бағын.

	Жат түгіл жанарымнан күлкі ойнаған,

	Мен сені өзімнен де қызғанамын.

	ІІ ЖІГІТ: Керемет! Енді өлеңді асқар таудай ағамыз оқысын.

	КҮШЕНШЕК АҚЫН (мүләйімсіп): Өлең деген бізде қазына ғой. Кен ғой. Тек қопарып ала біл. Мен мына Фариза қарындасымның алғашқы кітабының редакторымын. (Аялай қарайды) Келші, шашыңнан тағы бір иіскейін.

	ФАРИЗА (тіксініп): Қойыңызшы осы!

	КҮШЕНШЕК АҚЫН: Бұлар осылай алдымен асау келеді... Сосын... (Сыбырлайды). Өлеңдерінің кейбір ойқышойқы жерін өзім (қолын сумаңдатып) жөндеп, жөндеп жіберемін. (Құшақтағысы келеді).

	ФАРИЗА (жарқ етіп): Қажеті жоқ! Аулақ жүріңіз.

	(Осы кезде масаңдау қалпы Мұқағали келеді. Бәрі қау маласа кетеді. Ол ешкімге назар салмаған қалпы Фаризаның қақ алдына кеп тұра қалады).

	МҰҚАҒАЛИ (ақырып): Шеңберден шық, бала! (Фаризаны көтеріп, иә жетектеп, шулы топтың ішінен алып кетеді).

	(Сахна қараңғыланған. Баяу ғана музыка естіледі. Сол мөлттей қараңғылықты ойып, ойма жарық түседі. Бұл – Фаризаның бойжеткен кезі. Өлең оқиды. Махаббат жайлы. Ойма жарық та Фаризаға ілесіп келіп бір түп ақ қайыңның жанына тоқтайды. Фариза ақ қайыңды құшақтап, сүйсініп, алысқа көз тігеді. Сағатына қарайды. Біреуді күткен сынды).

	ФАРИЗА (жалт қарап): Бақыт!

	(Осы кезде күллі сахна жарығы оянып, сәуле шашып қоя береді. Жігіт қыздың бетінен өбеді).

	БАҚЫТ: Кешір.

	ФАРИЗА: Бақыттың қашан да маған кеш келетінін білгенмін.

	БАҚЫТ(абдырап): Олайай демеші, Фариза. Одан да өлең оқиықшы. Ғашықтық жайлы.

	ФАРИЗА (тіксініп): Ғашықтық? Ол сөзге сен қашаннан бері үйір боп жүрсің?

	БАҚЫТ: Тфу, Фаризашай, ғашықтықты айтасың... үйленеміз бе деген...

	ФАРИЗА: Ал, алдымен сенің ақындығыңды сынайық.

	БАҚЫТ:

	Сен қызсың, басыңа оралды сын,

	Тым нәзік, әпәдемі болармысың.

	Қосылып екі жүрек бірге соқсын,

	Жасайық жақсылықтың жоралғысын.

	ФАРИЗА (ұнатпай): Сезім жоқ. Жәй ұйқас. Өрікпеген көңіл. Баржоғы сол!

	БАҚЫТ (қызынып): Ендеше... ендеше, өзің оқы!

	ФАРИЗА (ақ қайыңға сүйеніп «Мен саған ғашық емес ем» жырын оқиды):

	Сен үшін сонау алыстардағы елес ем

	Осынша мені арман ғып келдің неге сен?

	Сыртыңнан сүйіп жүретініңді сезуші едім демесең,

	Мен саған ғашық емес ем...

	Сен үшін сонау алыстардағы елес ем,

	Осынша мені арман ғып келдің неге сен?

	Жан жүрегіңді түсінер бір жан керек еді ғой демесең,

	Мен саған ғашық емес ем...

	БАҚЫТ (тұтанып): Басқа айтарың жоқ па?

	ФАРИЗА: Жоқ шығар.

	(Бақыт қалтасынан орамалды алып, бүктеуін жазады да, сақинаны сыңғыр етіп лақтырып жібереді. Фариза жігіт кеткен соң, мойнындағы қызыл жібек орамалды шешіп алып, ақ қайыңның бой жетер жердегі бір бұтағына байлайды).



	Екінші көрініс

	Аурухана ауласы. Ауру меңдеген Мұқағали жәй басып келіп оңаша орындыққа отырады. Орындықтың арқ алығынд а кәдімгідей ақ сирақтанып қалған ақ қайың өсіп тұр. Биікте бір қызыл орамал желбірейді. Ара-тұр а қолтық тасқан ау рулар, медбикелер көрініс береді. Аулақта мас әндер айтылып қалады. «Три танкиста, по триста...» деген.

	Мұқағали насыбай атады да, қолына кішкене шыбыртқыны алып аяқ астында жатқан шөп-шаламды ысырып тазалайды. Сосын қалтасынан орамалын алып, қырық бір тасты әлгі жерге төгеді. Құмалақтарды араластырып, үшке бөледі де, кілт тоқтайды. Ақбас Алатауға қарап ойланып қалады. Сыңсып аққулар тізбегі ұшып барады. Мұқағали көзімен ұзатып тұр. Өлең оқиды.

	Аққулар, кешіріңдер жазықтымын

	Қараймын керуеніңе қажып бүгін.

	Адасып кетті-ау бірге сендерменен

	Алапат күшім менен нәзіктігім.

	МҰҚАҒАЛИ (толқып): Нағиман апам ауылдан осы Алматыға – арман сапарына аттандырғанда көрші шалға құмалақ аштырып едіау... Сонда көрші шал балаңның бағы ашылып, жұлдызы жанып тұр деген. (Өлең оқиды).

	...Алты адым жер ауылдан шықпай жатып,

	Аударылып арбамыз басым жарғам.

	...Алжып кеткен атамның құмалағы

	Алдап мені ойқырға қуалады.

	Ақ батасы әйтсе де адал еді,

	Соны ойласам жүрегім қуанады.

	(Құмалаққа қарап ойланып) Енді несін ашамын? Жолым ашылды ма? Оған гүл шашылды ма?

	Жуа бітті жолыма, гүл бітпеді,

	Ақ періште мен үшін дүрлікпеді.

	Атам айтқан үміттен арылмастан,

	Аяқтармын сапарды тірліктегі.

	Жетті бәрі. (Құмалақты уыстап шашып жібереді). Сен дім ғой бәріне. Аңғал көзбен. Аппақ көкірекпен. Көйлегім емес, көңілім жыртылды. Енді бүтінделмес. (Осы кезде жанына Күшеншек ақын келеді).

	КҮШЕНШЕК АҚЫН: Мұқағалижанау, соңғы күндері тас кесекпен торғай атып ойнайтынды шығарғансың ба? Жөн! Жөн! Айтпақшы, (мыржиып күледі) түнде түсімде өлең түртіп оятты. Ол да қыз сияқты ғой, қытығыңды тауып алатын.

	МҰҚАҒАЛИ (ұнатпай): Оқыңыз.

	КҮШЕНШЕК АҚЫН (тілін бір жалап алып):

	Сар далама тойлауға бардым,

	Жаңа бір ойлар ойлауға бардым.

	Қазықарта асап, қымызға қанып,

	Қылықты жеңгеммен ойнауға бардым.

	(Мәз болып) Қалай шығыпты, ә?

	МҰҚАҒАЛИ (сұрланып):

	Иә, біреудің ойы Байронда,

	Біреудің ойы айранда.

	МЕДБИКЕ: Бәленшиев, уколға. (Күшеншек ақын тытың қағып жөнеледі).

	МҰҚАҒАЛИ (алабұртып): Торғай атып... өлең түртіп оятып... Ұйқыдан бас көтермейді. Өзі ұры...

	(Осы кезде аулаға Қалтай Мұхамбетжанов пен Әбілмәжін Жұмабаев келіп кіреді. Сәлемдеседі).

	ҚАЛТАЙ: Мұха, қалайсыз, реңіңіз жақсы, шырайлы екен.

	ӘБІЛМӘЖІН (бас шұлғып): Иә, иә, өткендегіге қарағанда…

	МҰҚАҒАЛИ (әбден еті сылынған оң қолын көтереді): Ат арыса – тулақ, ер арыса – аруақ. Қал осы, қос бауырым. Алладан медет күтіп отырмыз. Балаларым шиеттей жас еді. Сары уыз балапан. Інім аурулы. Шешем бағусыз. Жер бетіндегі бар бітірген шаруам осы.

	ҚАЛТАЙ: Қой, Мұқа, артыңда халқың бар.

	ӘБІЛМӘЖІН: Асыл қазынаң бар.

	(Осы кезде жамбасын сипап, есік көзіне әлгі Күшеншек ақын да шығады. Бұларды көріп түрленеді).

	ҚАЛТАЙ (мұрыны бомба түскен белдей болып): Мынау да осында ма?

	МҰҚАҒАЛИ: Бір палатадамыз.

	ӘБІЛМӘЖІН (жаратпай): Ымм.

	МҰҚАҒАЛИ (күліп): Мұның бір қызығын айтайын. Сізге таптырмас тақырып.

	ҚАЛТАЙ: Айт, ойбай.

	МҰҚАҒАЛИ: Менің ауруым бауыр, церроз ғой. Ал бұл бүйректен жатыр.

	ҚАЛТАЙ (қызығып): Сосын?

	МҰҚАҒАЛИ: Мен дәріден әбден жеріген адаммын. Берген қымбатқымбат дәрідәрмегін көпшігімнің астына тығып тастай берем.

	ӘБІЛМӘЖІН: Сосын...

	МҰҚАҒАЛИ: Бұл сол менің дәрілерімді күнде ұрлап ішеді. Маған тіпті рахат болды.

	ҚАЛТАЙ (рахаттанып күліп): Таптырмайтын тақырып. Ғажап.

	ӘБІЛМӘЖІН: Бұл сорлы зиян екенін білмей ме?

	МҰҚАҒАЛИ: Біледі. Бірақ шетелше жазуы бар қымбат зат болған соң, маған қимайды.

	ӘБІЛМӘЖІН: Астағыпыралла!

	(Қалтай күлкісін әрең тежейді. Манадан бері медбикемен сыбырласып тұрған Күшеншек ақын бұларға беттейді. Амандасады. Әсіресе, Әбілмәжінді қайта-қайта құшақтап сүйіп, босатар емес).

	ҚАЛТАЙ (қуланып): Қыздың қасында бөгелек қағып біраз тұрдыңыз.

	КҮШЕНШЕК АҚЫН: Өзі бір әйбат бала. Өлеңге құмар. Өзі менің бар жазғанымды жатқа соғады. Әлгі қатын құтаймай қойған теңге мұрт ақын бар ғой, Мұқағалидың досы, соған алып берсем деп жүрмін.

	ҚАЛТАЙ (қуланып): Қалқам, бір өлең оқып жіберші.

	МЕДБИКЕ: «Аққулар ұйықтағанданы» оқиын ба?

	КҮШЕНШЕК АҚЫН (текекөзденіп кетеді): Жожоқ. Қысқасын. Үйретіп ем ғой.

	МЕДБИКЕ (қысылып): Сіздің үйреткендеріңіз есіме түсер емес... (Оқиды).

	Мен нағыз махаббатты армандаймын,

	Мен оны жоғалтып та алғандаймын.

	Ақ қаздар арасынан аққуымды

	Ажырата алмаған сормаңдаймын.

	КҮШЕНШЕК АҚЫН (қыстырылып): Соңғы кезде Мұхаңның өлеңдерін сынайтындар жүдә көбейіп кетті.

	МҰҚАҒАЛИ (мырс етіп): Қарқылдаған қырық қарға ға бір тас жарайды.

	ӘБІЛМӘЖІН (қоштасарда): Мұха, қалқам, сауығып кет. Осы он күннен қалдырмай таңдамалыңды қолыңа тигізем. Уәде – уәде.

	ҚАЛТАЙ: О, Әбекең айтса шаруа оңғарылды де.

	КҮШЕНШЕК АҚЫН: Әбеау, зекетімау, менің таңдамалым ше? Азаматтар бар ғой, жоғары (сұқ саусағымен аспанды іліп) жақ бар ғой.



	Үшінші көрініс

	Сахна көлеңкеленеді.

	Мұқағали жалғыз өзі отырып қалады. Жарық тек өзіне ғана түсіп тұр. Жан-жағынан қара киімділер шығады.

	Мұқағалиды шыр айналып, өлім биін билейді. Бірде алыстан, бірде жақындай түседі. Оны Мұқағали сезіп отырады.

	Осы кезде сахнада бір іздік жарық пайда болады. Сахна шетінен қолында ораулы заты бар Фариза көрінеді. Орындыққа арқа сүйеп отырған Мұқағалиға беттейді. Қара киімділер шегіне-шегіне алыстап кетеді.

	МҰҚАҒАЛИ (елең етіп): Оу, Фариза, Фаризажан. Сен де ағаңды іздейді екенсіңау.

	ФАРИЗА: Қазақ іздейтін ғажайып ақынды мысқалдай ғана Фариза неге жоқтамасын?

	МҰҚАҒАЛИ (абдырап): Ризамын, жаным. Отыршы өзің.

	ФАРИЗА: Өткенде ренжіп қалдыңыз ба?

	МҰҚАҒАЛИ: Қашан?

	ФАРИЗА: Қасыңыздағы әлгі аузы былшыраған екеуді машинаға отырғызбай жалғыз өзіңізді алып кеткеніме.

	МҰҚАҒАЛИ: Өйтпесе, Фаризажан бола ма деп Лашын жеңгең тіптен риза боп қалды.

	ФАРИЗА: Өлең жазып отырсыз ба?

	МҰҚАҒАЛИ: Иә. Тыңда. (Құстардың қанат сусылы естіледі).

	Қош!

	Деп қанат қағады құстар маған.

	Қош!

	Деп мені құшақтап, құшқан далам.

	Аманаттап біреуге жатыр мені:

	– Аманат, – деп, – бауырымнан ұшқан балам.

	ФАРИЗА (тітіркеніп): Тоқтаңызшы, аға! Тыңдағым жоқ. Айтпақшы, (орауды ашып) мынау сізге арнап асқан қойдың басы мен жамбасы. Аурухананың асында кенеу бола ма? Алыңызшы. (риза кейіпте): Рахмет. Құрметіңе. (Бастан шөкіп ауыз тиеді). Тойдым ниетіңе, жаным. Бұл жерде мұны жөнімен үлестіріп беретін адам жоқ. Әлгі Күшеншек ақын мұндай құрметтің қадіріне жетпес. (Бас пен жамбасты көтере ұстап, сахнаға жақындайды). Кім бар бас ұстауға жарайтын? Араларыңызда. Қалды ма өзі? (Қайтып кеп, орындыққа отырады). Фариза, мен таң алдында бір өлең жаздым, тыңдайсың ба? ФАРИЗА (қуанып): Әрине, аға.

	(Сахнаның осы тұсына бу беріледі де, Мұқағали орындығынан тұрып қайыңды айналып кетеді. Ал, Фаризаның жүзі анық көрініп тұр. Осы кезде «Жапырақ жүрек жас қайың» әні басталды. Мұқағали рөліндегі жігіт гримм салып, жасарып шыға келеді. Ән орындалады).

	Жапырақ жүрек жас қайың,

	Жанымды айырбастайын,

	Сен адам бола бастасаң,

	Мен қайың бола бастайын.

	Келісесің бе, жас қайың?

	Көрінер мүмкін кімге ерсі,

	Өміріңді маған бір берші.

	Дүрбелең мынау дүниені

	Адам көзімен бір көрші.

	ФАРИЗА (қуанып, алақанын шапалақтап): Ғажап! Ғажап қой, аға! Мұндай өлең әлі күнге қазақ поэзиясында туған жоқ.

	МҰҚАҒАЛИ (күліп): Асыра мақтадың, айнала йын. Жаны қысылған ағаңнын шырылы деп ұғарсын. Жанайқайы деп білерсің. Көз жасы, көңіл мұңы. Ұмыта көрме, күнім!

	(Осы кезде Фаризаның көзі ақ қайыңның ұшар басына байланған қызыл орамалға түседі).

	ФАРИЗА (көңілін аулап): Аға, Сіз Жайықта болдыңыз ғой?

	МҰҚАҒАЛИ: Болғам. Әрісі қарға бойлы Қазтуған, Доспамбет, Шалгез, берісі Исатай мен Махамбеттердің тұяқ дүбіріне құлақ түру үшін барғанмын.

	ФАРИЗА: Таптыңыз ба?

	МҰҚАҒАЛИ: Тапқам. Бірақ сол қазынаның бәрі (кеудесін түртіп) кеудеде кетіп барады. Сағыныштарай, сарғайтып жіберді ғой мені. Бір ән салшы, Фариза. Сен де Жайығыңды аңсаған шығарсың.

	(Фариза орнынан тұрып, ақ қайыңға сүйеніп ән бастайды. «Жайықтың толқындары» әні. Теңіздің толқын даусы естіледі).

	МҰҚАҒАЛИ (қапсыра құшақтап): Фаризажанай.

	Енді сендей ақын туа ма бұ қазақта, жоқ па? Саған бір өлең арнамай келгенім... (басын шайқап). Фариза, Фаризажан, Фариза қыз...

	(Ақын күбірлей береді. Ойланады. Фариза қайыңға, оған байланған қызыл орамалға қарап отырады. Ақын күбірлеп, ойланып жүргенінде биші қыздар шығып Мұқағалиды да, Фаризаны да айнала билейді.

	Осы кезде Күшеншек ақын қасына медбикені алып, өзінің арулармен жыр кешін өткізу жайлы жарнама жапсырып жүреді. Жарға, әр жерге. Мұқағали мен Фаризаны ымдап, сыбырлап өсектейді).

	КҮШЕНШЕК АҚЫН (көзін қылмаңдатып): Көрдің бе, екі ғашықтың отырысын? Анаусы күйеуге тимеген. Тие қояйын десе, мынаусының бір аяғы жерде, бір аяғы көрде.

	МЕДБИКЕ: Қойыңызшы. Жәй сыйластық та. Екеуі де қазақтың ұлы ақындары.

	КҮШЕНШЕК АҚЫН (ернін шығарып): Ұлы? Садаға кетсін. Өңшең жылауық өлеңдер кімге дәрі. Айтпақшы, тыңда, мен түнде партия туралы өлең жаздым.

	МЕДБИКЕ (жалт қарап): Қойыңызшы. Тойдым өлеңіңізге. Өзі ит жұрттың бәрін шошқа деген. (Кетіп қа лады).

	(Би аяқталған).

	(ойланып): Бала күнде естіген бір әпсанам еске түсіп тұр.

	ФАРИЗА (ынтығып): Айтыңызшы, тыңдайын.

	МҰҚАҒАЛИ: Айтсам (ойланып)... Бір топ үйрек қонып отырған көлін тастап әуеге көтеріліп барады екен дейді.

	ФАРИЗА (қызығып): Содан?

	МҰҚАҒАЛИ: Содан алдарынан бір сұңқар кездесе кетіп сұрайды, «Қайда?», «Куда?» деп.

	ФАРИЗА (күліп): Сосын?

	МҰҚАҒАЛИ: Әлгі үйректер айтыпты, құрсын, мына көл сасып кетті, ана көл таза, соған кетіп барамыз деп.

	ФАРИЗА: Иә.

	МҰҚАҒАЛИ (қатуланып): Сұңқар айтты дейді, мына көтендерің аман болса, оны да сасытарсыңдар деп.

	(Фанф ари беріледі. Мұқағали сүйеніп келіп, орындыққа отырады. Фариза аң-таң қалпы тұрып қалады).

	ФАРИЗА: Сұмдық екен!

	МҰҚАҒАЛИ: Абайдай қасиетті қара шалдан қалған қасиетті көлге әнеу (әлгі Күшеншек ақынды иегімен нұсқап) қондыра көрмеңдерші. Талай жерді лайлап болды ғой.

	ФАРИЗА (үнсіз бас изейді): Аға, сізден сұрайын дегенім бар. Көптен. Бір тойда «Шеңберден шық, бала!» деп ақырып едіңіз. Соның сырын айтыңызшы?

	МҰҚАҒАЛИ: Рас. Айттым. Шеңбер деген (зор құлашымен ауаны шеңбер салып көрсетіп) міне – осы. Ол шеңбердің ішінде кімдер жүргенін білесің бе сен?

	ФАРИЗА (жаймен): Жоқ.

	МҰҚАҒАЛИ: Оның ішінде бәрі бар. Алай базары сияқты. Талантты мен тайыздар, алдамшылар мен алыпсатарлар, мансапқорлар мен жәдігөйлер, бәрі, бәрі. Сені де сол шеңбердің ішінен көргенде ақырып жібергенім рас.

	Кешір, қалқам. (Фаризаның иығынан құшақтайды).

	ФАРИЗА: Өзіңіз сол шеңберді бұзып шыға алдыңыз ба?

	МҰҚАҒАЛИ: Жоқ, (бас шайқап) жоқ.

	ФАРИЗА: Ендеше өзіңіз шыға алмаған шеңберден мені қалай құтқарғыңыз келді?

	МҰҚАҒАЛИ: Мен жұмсақтаумын.

	Мәңгілікке өзіммен алып кетер

	Менің жұмбақ жанымды кім түсінер?

	Сен болсаң өрсің. Сен Махамбеттің, «Адырнасын ала өгіздей мөңіреткен, атқан оғы Еділ – Жайықты тең өткен» дейтін жалаугер Махамбеттің ұрпағы емес пе ең, а? Сол рух, сол күш сені шеңбердің тасталқанын шығарса екен дедім шырқау биікке!

	ФАРИЗА: Аға, соңғы кезде біреулер өлеңімді көп мақтап жүр.

	МҰҚАҒАЛИ: Білем. Бірақ мақтау да қарыз ақша сияқты. Кері қайтаруың керек. Көп ала берме.

	ФАРИЗА: Досым аз.

	МҰҚАҒАЛИ: Азы дұрыс. Малға достың барынан жоғы. Ал, жанға дос, мысалы, менде ешкім жоқ, сенен басқа, Фариза. Асқар Сүлейменов те осыны айтып еді. Сенің бір ерлігіңді естіп шексіз риза болғанымай.

	ФАРИЗА: О, қандай ерлік?

	МҰҚАҒАЛИ: Асқардың шет жұртта оқитын ұлына аса көп ақша керек боп... зыр жүгірген. Таптыра ма? Жоқ та, жоқ! Сонда сен үйіне келіп: «Әй, дуана, мә, қайтармайақ қой. Ал» деп бір бума ақшаны лақтырып кетіпсің.

	ФАРИЗА (қысылып): Оны несіне айтты екен? Сатқындықты пәниде көп көрдіңіз бе?

	МҰҚАҒАЛИ: Көп көрдім. Өте! Адамдармен араласпасаң, күн көре алмайсың, ал аралассаң, күн көрсетпейді.

	ФАРИЗА: Мансап пен даңқ ше?

	МҰҚАҒАЛИ (бас шайқап): Бәрі баянсыз. Уақытшалық.

	Ақ қағазға түскен қара таңба болмаса...

	ФАРИЗА: Аға, шаршаттым білем, палатаға барып демалыңызшы.

	(орнынан жұлқынып тұрып): Жожоқ! Мені қазір қасиетті Жидебайға, Абай атаңа жеткіз. Соңғы өтінішім. (Орындарынан көтеріледі. Сахна сыртынан бір шумақ өлең оқылады).

	Гүлдер-дағы қоштасып, қиылып тұр,

	Қош айтады талдар да иіліп бір.

	Неге бәрі қоштасты меніменен,

	Қандай тағдыр алдымда бұйырып тұр?!

	Барлығы да қоштасып ерікті алар,

	Қойшы, бәрі әншейін желік болар...

	Телеграф сымдары ызыңдайды,

	Жатқандайын суық бір беріп хабар.

	Фариза мен Мұқағали өлең оқылып болған соң, орындарынан көтеріліп, әйгілі «Фариза, Фаризажан, Фариза қыз» әнін орындайды.

	Сахна қараңғыланады. Моцарттың «Реквиемі» ойналады.

	Режиссердің есіне:

	Фаризаны «Реквиемнан» соң қазіргі қалпында сахнаға (әрине, өзін емес) қайтадан шығаруға болады. Баяғы ақ қайыңға өзі байлап кеткен қызыл орамал кейін Мұқағалидің кезінде де көзге түсті. Қазірде де тұр, әбден бозарып түрі өңген, жыртылған. Бірақ бір замандарда басынан бақ та, сор да, махаббат та кешкен адамдардан қалған белгідей болып тұр. Бәлкім, әсерлі болар.

	ФАРИЗА (қайыңды сипап тұрып): Өмір, (күрсініп) осындай ма ең?!.

	Шымылдық

	2010 жыл





ДВОЙНИК


	Төрт көріністі драма

	Кейіпкерлер:

	1.ДВОЙНИК

	2.БАЙ

	3.ӘЙЕЛІ

	4.ӘКЕ

	5.ҚЫЗ

	6.КОНГ – ҚОНБАЙ

	7.ҚОНБАЙДЫҢ ӘЙЕЛІ

	8.БАЛА

	9.ТЕРГЕУШІ

	10.КҮЗЕТШІ

	11.ХАТШЫ ҚЫЗ

	12.I ШАЙТАН, II ШАЙТАН

	13.I ЖІГІТ, II ЖІГІТ



	Бірінші көрініс

	Қаржы полициясының кабинеті. Орта жастағы тергеуші столда отыр. Алды толған қағаз папка. Шарш ау лы. Папкалардың бірін алып, екіншісін аударып-төңкеріп бас шайқайды. Және бірін қолына алып аң тарылып тұрып қалады. Залға сүзе қарап сұқ саусағын көтеріп, тағы да бас шайқайды. Сосын телефон түймесін басып тұрып, дауыстайды.

	ТЕРГЕУШІ: Байды шақыр... Тез кірсін! (Көп папканың ішінен бірін суырып алып, парақтай бастайды).

	БАЙ (аса алаңдаулы): Азамат тергеуші, келіп тұрмын. (Тергеуші басын көтермей қағаздарды аударыстыра береді). Азамат тергеуші...

	ТЕРГЕУШІ: Ә, Бай, келген екенсіз. Отырыңыз, құйрық басыңыз. Неге шақыртқанымды сезетін шығарсыз?

	БАЙ (сасқалақтап): Тендер мәселесі шығар... Үш жыл бұрын алған бес миллиард теңге...

	ТЕРГЕУШІ (қабағын шытып): Жожоқ! Ол – бөлек мәселе. Бұған еш қатысы жоқ.

	БАЙ: Бөлек мәселе? Он алты қабат он бес үйді уақытында тапсырдым... Қабылдап алды.

	ТЕРГЕУШІ (папканы алақанымен ұрып): Ол бөлек мәселе дедім. Оған да келеміз. Асықпаңыз.

	БАЙ: Адам баласына қылдай қиянатым жоқ. Көптің бірімін. Бизнесменмін.

	ТЕРГЕУШІ (бас шайқап): Қиянатым жоқ?.. Әңгіме былай, Бай мырза. Сіздің әріптесіңіз, яғни партнеріңіз Қашқынбаевты әлдекімдер атып кетті. Солай ма?

	БАЙ: Солай. Иманды болсын.

	ТЕРГЕУШІ: Тапсырыс берілген. Киллер жалдаған.

	БАЙ: Кім екен? Табылды ма, иттің баласы?!

	ТЕРГЕУШІ (сынай қарап): Табылады.

	БАЙ: Табыңдаршы! (Қос қолын селкілдетіп) Өз қолыммен!.. Буындырып, а, иттің баласын!

	ТЕРГЕУШІ: Асықпаңыз... Біз бәрін де білеміз. Бірінші сұрақ. Партнеріңіз өлмей жатып 40 пайыз акциясын не себепті өз атыңызға жаздырып алдыңыз?

	БАЙ: Әйелі мен баласына акция құнын төледім.

	ТЕРГЕУШІ: Бір жылдікін ғана. Солай ма?

	БАЙ: Келесі жылы фирмамыз банкротка кетіп қалар. Кім біліпті?

	ТЕРГЕУШІ: Ым. (Ойланып) Ендеше екінші сұрақ. Қашқынбаев банктен алған бір миллиард теңгені өлер алдында кімге алып бара жатыр еді?

	БАЙ (сасқалақтап): Құрылыс жұмысы... Материал сатып алуға.

	ТЕРГЕУШІ (ақырып): Өтірік! Міне, тыңдаңыз. (Диктофонды іске қосады). «Әй, ақшаны түсірдің бе?» (Байға қарап) Дауыс кімдікі?

	БАЙ: Менікі.

	(Диктофондағы дауыс: «Алдым, бір миллиард теңге қолымда».)

	ТЕРГЕУШІ: Бұл кім?

	БАЙ (қалтырап-дірілдеп): Бұл – Қашқынбаев.

	Диктофондағы дауыс:

	– Қасыңда шопырың бар ма?

	– Бар.

	– Куә керегі жоқ. Үйіне түсіріп кет.

	– Жарайды.

	– Рульге өзің отыр. Сосын шефке оңаша жолық та, ақшаны табыс ет. Сақ бол. Дұшпан көп.

	– Құп болады. Уайым жемеңіз. Қанттай қылам.

	ТЕРГЕУШІ: Бұған не айтасыз?

	БАЙ (даусы дірілдеп): Апырай, сөйлеп тұрған шынымен мен бе? Кәдімгі...

	ТЕРГЕУШІ (мырс етіп): Кәдімгі Бай. Өз даусыңыздан тана алмассыз.

	БАЙ (көзін қылмыңдатып): Осы дауысты, інім, екеулеп өшірсек қайтеді, а?

	ТЕРГЕУШІ: Партнеріңіз Қашқынбаевтың даусы да, тіпті өзі де өшті ғой. Сосын оқиға қалай өрбіп еді?

	БАЙ: Атып кетті оны... Дұшпан оғы...

	ТЕРГЕУШІ: Ретімен баяндайық. Ол сіздің пәрменіңізбен шопырын үйіне түсіріп кетті. Сосын шефке бет алды. Саяжайдың жолындағы шағын тоғайдың тұсына келгенде... Иә, тап солай, оққа ұшты. Машинадағы параға беретін бір миллиард теңге қолды болды. Солай ма?

	БАЙ: Солай. Киллер ұсталды ма?

	ТЕРГЕУШІ: Ұсталады. Айтыңыз, шеф деген кім? Атыжөні, қызметі?..

	(Сахнада ойма жарық түсіп тұрады. Байдың әйелі ас столы үстіне түрлі тағам қойып байыз таппай жүр. Көңілді әрі алаңдаулы. Әлсін-әлсін есікке қарағыштайды. Осы кезде Байдың аласұрған айқайы естіледі. Сахнадағы жарық тұтас жанады. Жанындағы есіктен Бай шығады).

	ӘЙЕЛІ (шошып): Не көрінді? Айқай сап.

	БАЙ (ентігіп): Ұйықтап кеткен екем. Әлгі өлген Қашқынбаев пен тергеуші кеп екі жақтан... Тура мойныма жармасып қылғындырсын.

	ӘЙЕЛІ: Құдайай, сол.

	БАЙ: Көздері бөрінің көзіндей. От шашып тұр.

	ӘЙЕЛІ (су құйып беріп): Түсіңде қорыққан жақсы. Өңіңде қуанасың.

	БАЙ: Соңғы тергеу. Түрі жаман қатын. (Ойланып) Неден мүлт кеттім?

	ӘЙЕЛІ: Сенің не жазығың бар? Атқан – біреу. Өлген – ол. Екі ортада бір миллиард теңгені жоғалттың. Шеф...

	БАЙ (үрейленіп): Тсс! Дымың ішіңде болсын.

	ӘЙЕЛІ (құшақтап): Жарайды, сабыр ет. Бүгін – ерекше қуанышты күн. Қыз бен күйеу бала келе жатыр. Тақасы қисайған бұрынғыдай қазақ емес, шетелдік. Импортный күйеу. Көркем қыз. Ақыры құрықты алысқа салды. Әп, бәлем!

	БАЙ: Келсін. Әкем...

	ӘЙЕЛІ (сазарып): Күтушісін жалдап бердік. Отыр да пәтерінде.

	БАЙ (міңгірлеп): Батасын берсе...

	ӘЙЕЛІ: Осы заманда бата деген не? Бет сипау ма? Өзімақ... шал сосын, кейін де үлгереді. (Осы кезде қоңырау даусы естіліп, ішке гүл құшақтаған қыз бен шетелдік күйеу кіреді).

	ҚЫЗ (аса қуанышты): Сәлем.

	ӘЙЕЛ (алып-ұшып): Сәлем, жаным, сәлем.

	КОНГ: Ні (Хай).

	ӘЙЕЛ: Ні (Хай). Хай-Хай! Конг!

	БАЙ: Конг, қуаныштымын. Атым – Бай.

	КОНГ (мәз болып): Бай? Қандай жақсы ат. Мен сізді Байрон десем бола ма?

	ӘЙЕЛІ: Болғанда қандай! Бұл да бала кезде тақпақ жазған.

	ҚЫЗ (еркелеп): Бұл – күйеуім. «Адресный бюрод ағылар» тауып берді. Бизнес жасағысы келеді.

	ӘЙЕЛ (столды көрсетіп): Ал, Қонбайжан, төрлет.

	ҚОНБАЙ (мәз болып): О, Қонбай. Дәл таптыңыз. Мен енді, Конг емес, Қонбаймын. Қонбай! Сіз – Байрон!

	ӘЙЕЛ: Күйеу баланың ұлты кім, ұлты?

	БАЙ: Қай елден?

	ҚЫЗ: Енді сұрағалы жүрмін.

	ҚОНБАЙ (лекіте күліп): Дүние жүзін араладым. Енді қазақ болуға қарсы емеспін. Ақкөңіл жақсы халық екенсіңдер. Қонақ нені сұраса да бере саласыңдар. Мә, мә деп.

	БАЙ (бәрі дастарханға жайғасқасын): Ал, қош келдің, Қонбай. Күйеу бала екенсің. (Ойланып) Ым...

	ӘЙЕЛ (қызға сыбырлап): Қызау, (күйеуді иегімен нұсқап) бұған әлгі үш күйеуге шыққаныңды айттың ба?

	Ажырасқандарыңды...

	ҚЫЗ (шошып): Айтып не жыным бар?! (Күйеуге еркелеп) Кішкентай қызымыз бар. Джимми, солай ма?

	ҚОНБАЙ: Солай. Сүпсүйкімді.

	ҚЫЗ: Ертеңақ папалап кетеді.

	ҚОНБАЙ: Әрине, папалап кетеді.

	БАЙ (шырылдаған қалта телефонын көтеріп): Сәлем. Тергеуші?.. (Елпілдеп) Ә, сәлематсыз. Жарайды...

	Барармын...

	ӘЙЕЛ (күрсініп): Құдайай, күн көрсетуді қойдыау.

	БАЙ (көңілсіз): Тағы да шақырып жатыр. Тіміскілеген ит құсап...

	ҚЫЗ (елеңдеп): Кімдер? Неге мазалайды?

	ӘЙЕЛ: Қаржы полициясы да. Маза беруді қойды. Сүттен ақ, судан таза адамды...

	БАЙ: Жә? Ал, Қонбай, өзің бұрын не бизнес жасадың?

	ҚОНБАЙ: Мен. (Ойланып) Шетелдегі өте бай адамдарға двойник тауып беретін ем.

	ӘЙЕЛ: Двойник?

	БАЙ: Сонда қалай? (Елеңдеп) Олардың бәрі де двойник ұстай ма?

	ҚОНБАЙ (арқаланып): Ұстайды. Ұстағанда қандай! Бай адамның басына кезкелген уақытта қауіпқатер төнуі мүмкін. (Маңғазданып) Сақтану керек.

	ҚЫЗ (күлмең қағып): Бұл сондай... Сирек мамандық иесі.

	БАЙ (әйелі екеуі бір-біріне қулана қарап): Сонда двойниктің атқарар міндеті қандай?

	ӘЙЕЛ: Айтсыншы. Қызық екен. Гитлердің двойнигі жайлы кино көргем. Өзінен ауса ше.

	ҚЫЗ: Ағам да бай, дәулетті. Дұшпаны өріп жүр.

	(Осы кезде есік қоңырауы қағылады. Бай мен әйелі үрпиісіп қалады).

	ӘЙЕЛ (тызақтап): Бұл кім? Құдайай, безілдетуін.

	БАЙ: Сығалашы есіктен. Тездет.

	ӘЙЕЛ (есіктің көзшесінен сығалап): Күзетшің. (Есікті ашады). Кел, кір. Зәрені алуын.

	БАЙ: Кел, не хабар?

	КҮЗЕТШІ (күйеуге жалтақтап): Жалпы тыныш.

	ӘЙЕЛ: Айта бер. Қонбай өзіміз. Күйеу баламыз.

	КҮЗЕТШІ: Ұлттық Қауіпсіздік Комитеті де іске қосылыпты. Сізді жауаптаймыз депті.

	БАЙ: Кім айтты?

	КҮЗЕТШІ: Сонда істейтін бір таныс жігіт. (Қалтасын қопарып) Мынау әлгі...

	БАЙ (сұрланып): Әкел.

	КҮЗЕТШІ (екі пистолетті шығарып): Екеу. Оғымен.

	Ал, кеттім. Үй маңында жүрем.

	БАЙ: Жарайды, сөйт.

	ҚЫЗ (күйеуге): Ағама көмектес. (Көзін сығып) Жау жағадан алып бітті. Талап жегелі жүр.

	ҚОНБАЙ: Мен мұнда басқаша бизнес жасаймын деп келіп ем.

	ҚЫЗ: Жасайсың. Тек көмектесе гөр.

	БАЙ: Енді туысқан болдық. Қаласаң, бизнесте партнер болайық. Тапқан табысты тең бөлеміз. (Қолымен ауаны тіл гілеп) Пятьдесят на пятьдесят!

	ҚЫЗ: Ағам – мәрт адам. Көрдің бе, пятьдесят на пятьдесят!

	ҚОНБАЙ (қуанып, қоразданып): Ендеше ертеңнен бастап сізге двойник табамын.

	ӘЙЕЛ (алып-ұшып): Сосын, Қонбайжан?

	БАЙ (елпілдеп): Иә, дейм, иә.

	ҚЫЗ (еркелеп): Айтасаңшы зарықтырмай.

	ҚОНБАЙ: Мысалы, шетелде бір бай бизнесмен салықтан табысын жасырыпты. Сотталатын болды. Соған двойник таптым. Ақшасын артығымен төледік.

	БАЙ: Ал дейм, ал. Сосын...

	ҚОНБАЙ: Аумаған өзі. Түрмеге сол түсті.

	ӘЙЕЛ: Әлгі бай бизнесмен ше?

	БАЙ: Ол не істеді?

	ҚОНБАЙ: Атын өзгертті. Паспорт жаңалады. Сөйтті де өзге елге тайып тұрды.

	(Осы кезде үй сыртында атыс даусы естіледі. Ит арпылдайды. Қашты-қуды, айқай-сүрең шығады. Бай мен әйелі екеуі қолдарына екі пистолетті алдымен бір-біріне кезенеді. Сосын екеуі де есікті көздейді. Күйеу сасып столдың астына зып етіп кіріп кетеді. Қыз жабындының төрт жағын көтеріп күйеуіне қарағыштайды).

	КҮЗЕТШІ (бөлмеге жүгіріп кіріп): Партнердің жігіттері! Екеу боп келді. Қарулы.

	БАЙ: Тірі ме?

	КҮЗЕТШІ: Тірі. Оғым тимей қалды. Қашып құтылды.

	ӘЙЕЛ (қалтырап-дірілдеп): Не істемек?

	КҮЗЕТШІ: Аңдып жүр. Өш алмақ.

	БАЙ: Өш алмақ?

	КҮЗЕТШІ: Иә. Тірі қоймаймыз депті.

	БАЙ: Жарайды, бара бер. (Тістеніп) Мен де оларды!..

	Қалғып кетпе!

	ӘЙЕЛІ (шаңқылдап): Мүлгіп кетпе!

	(Күзетші кетеді. Күйеу стол жабындысын көтеріп төрт аяқтап шығады).

	ҚОНБАЙ (ыңғайсызданып): Әңгімелеріңізге кесел жасамайын деп... (Қызға қарап) Жожоқ, қорыққан жоқпын, Двойник деген жақсы ғой.

	БАЙ: Ендеше маған жедел двойник тап. Түрі (басын, денесін былқылдатып) өзімнен аумайтын болсын.

	ҚОНБАЙ: Айн момент! Құп болады.

	ӘЙЕЛІ: Маған да... (Байға қарап) Саған төнген қатер маған төнбей ме? Тапсын. Қатын көп. Қаңғып жүрген. (Бай сияқты бұл да басын, бар денесін былқылдатып барады). Қарап ал. Егіздің сыңарындай болсын.

	ҚЫЗ: Табасың. Күні ертең алып келесің.

	ҚОНБАЙ (Байға): Міне, қолым (қол алысады). Уәдем – уәде!

	БАЙ: Уәдем – уәде! Пятьдесят на пятьдесят!



	Екінші көрініс

	Байдың үйі. Әйелі, қыз (қарындасы) – үшеуі отыр. Аса алаңдаулы.

	БАЙ (орнынан тұрып): Қонбай неге кешікті?

	ҚЫЗ: Таптым деген. Сізден аумайтын көрінеді.

	БАЙ: Жанды қысып барады. Өлген Қашқынбаевтың қатыны, егер заң орындарын сатып алса, аузын майласа...

	Киллер жалдап түбіне жетем депті.

	ӘЙЕЛІ (жұлынып): Оңбаған қатын! Құтырайын деген екен! Сенің арқаңда байыды. Мейманасы тасыды.

	БАЙ: Жә, жә!

	ӘЙЕЛ: Несіне жә деп тұрсың! Байын өлтіріп, бір миллиард теңгені бөліп алған шығар. Қолдан ұйымдастырып. Қиын ба бұ заманда?!

	ҚЫЗ (қол телефонына): Қонбайчик, қайдасың? Келе жатсың... Қасыңда ма? Жарайсың.

	БАЙ: Оның өлгенін де, ақшаның тоналғанын да маған жабар түрі бар.

	ӘЙЕЛ: Қатынын айтасың ба?

	БАЙ (кіржиіп): Жожоқ, тергеушілер де.

	(Осы кезде есік қоңырауы қағылып, бөлмеге Қонбай мен болашақ двойник жігіт кіреді. Қыз жүгіріп барып күйеуді сүйеді. Бай мен двойник бір-біріне таңданысып қарап қалысады. Амандасады).

	ӘЙЕЛ (таңырқап): Ауса ше? Тек мұрты жоқ екен.

	ҚЫЗ (жеңгесіне): Айттым ғой, (күйеуді құшақтап) бұл уәдесіне берік деп. Талайлар түнде берген уәдесінен күндіз тайса да... Бұл алам деді, алды.

	БАЙ (двойникке): Келіңіз, отырыңыз. Дәм алыңыз.

	ДВОЙНИК: Рахмет, отырдық.

	ҚОНБАЙ: Әрең таптым. Ақшасына келістік. Бұрын ауданда атақты артист болған.

	ДВОЙНИК: Халық театрында.

	ҚЫЗ (қолын шапалақтап): О, рольді жақсы ойнайды екен.

	БАЙ: Үйленгенсіз бе?

	ДВОЙНИК (күмілжіп): Екіүш подругам болған. Қазір жоқ.

	БАЙ: Бұ заманда подруга деген жақсы ғой.

	ӘЙЕЛ (тыжырынып): Қайдағы жоқтың басын ауыртып...

	БАЙ: Мәселе былай. Ұлы адамдардың... байлардың... (Түш кіріп) жәрекімалла... бәрі де двойник ұстаған. Тіпті участковый полицияның да двойнигі бар. Түнімен әлгінің киімін киіп алып ысқырып шығады. Сен мына менің...

	ДВОЙНИК: Айтсаңыз болды. Бәрін қанттай қылам.

	ҚОНБАЙ (двойникке қарап): Қатаң тергеулер. Қауіпқатерлер... Бәріне де көнесің. Рөліңді асқан азаматтықпен ойнап шығасың.

	БАЙ: Мен өзім осы тұрғанда тұлпар сияқты адаммын. Шыққан шөп пен аққан судан басқаға зияным жоқ. Соны көре алмайтын дұшпан көп. Шашетектен.

	ДВОЙНИК: Білем ғой.

	ҚЫЗ: Демек, маған екінші ағам боласыз.

	ДВОЙНИК: Болам. Сөз жоқ.

	ҚОНБАЙ: Маған өгей қайнаға.

	ДВОЙНИК: Қатырам. (Көзін қысып) Келістік қой.

	ӘЙЕЛ (ойланып): Маған... Кім боласың?

	БАЙ (аларып): Өй... Не дейсің, әй, сен қатын?!

	ӘЙЕЛ (жұлынып): Сенің жаның ардақты. Ал қалғанымыз қырылып өлеміз бе? Тап ендеше маған да двойник.

	БАЙ: Сосын табамыз, сосын.

	ҚОНБАЙ: Хатшы қызы бар ағамның. Соны... Түрі аумаған сіз сияқты. Тек жастау.

	ӘЙЕЛ (көгеріп-сазарып): Со қаншықты ма, со қаншықты...

	БАЙ: Жә дедім! (Двойникке өзінің бешпетін әкеп кигізеді). О, ұқсап тұрсың. Кәне, мынаны (қолынан алтын перстенін саусағына салады) тақ. О, жарадың.

	ҚОНБАЙ: Енді әрліберлі жүр. (Двойник жүріп көрсетеді). Дұрыстап, міне, осылай.

	ҚЫЗ: Жожоқ, ағам еңкейіп емес, (көрсетіп) былай шалқақтап жүреді.

	БАЙ: Кәне, екеуміз қатар жүрейік. (Екеуі сахнаның о шетінен бұ шетіне жүріп өтеді). Көтер басыңды, көтер дейм. Аяғыңды... әй, асау аттай шапалап басатының не, әй! Өй, өзің!.. Енді мысықтабандадың да қалдың. Міне, бы лай жүр... Осылай.

	ӘЙЕЛ: Мұрты да жоқ

	ҚЫЗ: Өсірер, су сеуіп.

	ҚОНБАЙ (қалтасынан алып, двойникке жасанды мұрт жапсырады): Міне, құйып қойғандай.

	ҚЫЗ: Аумай қалды. Тура егіздің сыңарындай.

	БАЙ: Шықшыты, көзінің айналасы, тағы бір жерлері сәлпәл келмей тұр.

	ҚОНБАЙ: Гримм саламыз. Нағыз болмаса пластикалық операция жасатамыз. Артық жерін кестіреміз.

	ДВОЙНИК (шошып, ауын, үсті-басын сипалайды):

	Ойбай, кесеміз дей ме?

	ҚОНБАЙ: Жетпейтін жерін жаматамыз.

	ДВОЙНИК (басы қалтаңдап): Бұрынғылар сенде бәрі жетеді деп еді ғой.

	(Осы кезде сарт етіп есік ашылып, ішке Байдың әкесі кіреді. Қалтаңдаған шал, қолында таяғы бар. Ашулы).

	ӘКЕ (двойникке): Әй, өз қызығың өзіңде, әкеңді ұмыттың. Не істеп жүрсің дейм?!

	БАЙ (өзі жасырынып қалып): Әй, (двойникке) сөйлес.

	Ойна рөліңді. Бұл – әкең.

	ДВОЙНИК: Жәй, әке, шаруа ғой.

	ӘКЕ: Шаруа? Бітпейтін не шаруа? Колхоздың, совхоздың бейнеті ме арқалап жүргенің? Өңшең арамтамақ.

	ДВОЙНИК: Заман басқа, әке. Жекеменшікпіз.

	ӘКЕ: Біз жинап берген қазынаны жанжақтан талап жатсыңдар. Өңшең кәззап.

	ҚЫЗ: Әке...

	ӘКЕ (таяғын көрсетіп): Саған да келем. Асықпа.

	ДВОЙНИК: Балашаға қамы ғой, әке.

	ӘКЕ: Балашаға?.. Елім дейтін біреуі болса ше? Біз қан кешкенде, тер төккенде өзіңдей қайырсыз бай өсіп шықсын дедік пе?

	ДВОЙНИК: Жанжағыма шапағатым мол.

	ӘКЕ: Шапағат? Садаға кетіңдер ол сөзден! Шешеңнің зиратын салғанмен басына әлі күнге құлпытасын қоймай жүрген сен емес пе ең?

	ДВОЙНИК: Жаздырам, дайындап қойдым.

	ӘКЕ: Не деп жаздың?

	ДВОЙНИК (жалтақтап бұғып отырған Байға қарайды. Ол сыбырлайды): Былай деп жаздырдым: «Мархұмға жан жарынан, сүйікті ұлынан, сүйкімді қызынан». Тап осылай дедім.

	ӘКЕ: Жан жары? Мен сонда жарымын ба? Итау, ері, күйеуі, азаматы емес пе ем?! (Таяқпен двойникті бастан қонжитады) Мә, саған жан жары. Мә, саған сүйікті ұлы, Мә, саған сүйкімді қызы!

	ДВОЙНИК (ойбайлап қашып): Ендеше жаздырмаймын. Қосағы, байы деп жазам. Өшпестей ғып! Араша, жұртым, араша!

	ҚЫЗ: Әке, қойшы, әке.

	ӘКЕ (күйеуді нұсқап): Мынауың кім үріккен тайлақ құсап ербиіп тұрған?

	ҚЫЗ (күмілжіп): Ерім, күйеуім, ең соңғы азаматым.

	ӘКЕ: Ә, солай де. Ендеше...

	(Сахна қараңғыланады. Ойма жарықтар пайда болады. Бірінде двойник көрініс береді).

	ДВОЙНИК (мұртын қайта-қайта тексеріп): Дұрыс па өзі? Қазір тергеушінің алдына барғанда... Сайрап кетсем жарады. (Оң қолын көтеріп перстеніне қарайды). Жалтжұлт етеді. Тапқан табысымның он пайызы сенікі дедіау, ерің. Жаны шырылдап кеткен екен, бәлем! Әйелінің көзі жәудіреп... қарайды кеп. Демек, мен оның двойник байымын ғой. Гәп қайда! Тіпті онымен келер жаз былай қолтықтасып, тағалы аттай тықтық басып (жүріп көрсетеді) курортқа да барып қайтуым мүмкінау. Виски ұрттап, бифстроган жеп, мықынын былқылдатып (көрсетеді) билепбилеп... Ой, дәуренай!

	(Осы кезде двойниктің екі жанындағы екі ойма жарықта екі шайтан пайда болады).

	І ШАЙТАН (сақ-сақ күліп): Виски ішіп, билейсің, билейсің дейм.

	ІІ ШАЙТАН (ой шегім түйілді): Кімнің алдында? Айта ғой, двойнигім.

	ДВОЙНИК (шошып): Кімсіңдер? Жын ба, пері ме? Әлде өлген партнердің жаналғыштары ма?

	І ШАЙТАН: Ойлан, тап.

	ІІ ШАЙТАН: Енді сен бізге ағайынсың. Бір туғанбыз.

	І ШАЙТАН: Өзіңді іздеп келдік. Сағындық.

	ДВОЙНИК: Жожоқ. Сендердей туысым жоқ. Жалған. (Қашады, екі жақтан қайтармалап жібермейді). Босат мені. Тергеуші күтіп отыр.

	І ШАЙТАН (сақ-сақ күліп): Тергеуші? Оған қазір бірге барамыз.

	ІІ ШАЙТАН: Әй, двойник, біз шайтан деген жұртпыз.

	ДВОЙНИК (шошып, бақырып): Шайтан?!

	І ШАЙТАН: Иә, шайтан. Сен бізге жаныңды саттың.

	ІІ ШАЙТАН: Жаның мына дорбаның (көрсетіп) ішінде.

	І ШАЙТАН: Ендігі есімің – Бай. Солай ма, двойник?

	ІІ ШАЙТАН: Жаныңды қаншаға сатқаның есіңде ме?

	ДВОЙНИК (қалтырап): Тапқан табыстың он пайызы.

	І ШАЙТАН: Ә, солай де. Біз ақшаға дуалап Байдың да жанын сатып алғанбыз. Ол – қазір тірі мүскін.

	ДВОЙНИК: Мен Бай емеспін. Қайтарыңдар жанымды!

	ІІ ШАЙТАН: Қайту жоқ. Жаның тәніңді тастап қашып шыққан.

	ДВОЙНИК (аһ ұрып): Мені азғырған Қонбай оңбаған.

	І ШАЙТАН: Оның да жанын әлдеқашан саудалап алғанбыз.

	ІІ ШАЙТАН: Орнына ақша, арсыздық пен алаяқтықты бердік. Аз олжа ма?

	ДВОЙНИК: Байдың қарындасы ше?

	І ШАЙТАН (селкілдеп билеп): О, ол қыз жанын жәлептікке айырбастаған.

	ДВОЙНИК: Әйелі ше?

	ІІ ШАЙТАН: Оны алтынмен арбап алғанбыз. Көзі ештеңе көрмейді, су қараңғы.

	ДВОЙНИК: Әкесі? Әлгі шал ше?

	І ШАЙТАН: Оны сатып алу мүмкін емес. Адалынан туған. Арам сүт ішпеген. Маңынан жүргізбейді.

	ДВОЙНИК: Сендер азғырмаған адам қалды ма жер бетінде?

	ІІ ШАЙТАН: Қалған.

	І ШАЙТАН: Күн сайын азайып барады.

	ДВОЙНИК (ышқынып): Қайтар жанымды! Бер өзіме! Әкел дейм! (Осы кезде екі шайтан жоқ боп кетеді. Сахнада жарық тұтас жанады. Төрде кабинетінде тергеуші оты рады. Алды толы қағаз папка. Өңі шаршаулы. Басын кө теріп двойникке қарайды).

	ТЕРГЕУШІ: Ә, Бай, келдің бе? Кіммен арпалысып жатырсың?

	ДВОЙНИК: Елес. Қаптаған елес. Жіберер емес.

	ТЕРГЕУШІ (орнынан көтеріліп): Қашқынбаевтың елесі шығар?

	ДВОЙНИК: Жожоқ. Ол иманды болғыр мазалаған емес.

	ТЕРГЕУШІ (мырс етіп): Біз болмасақ... (Жақын кеп двойниктің бір қолына сарт еткізіп кісен салады. Кісеннің екінші бөлігін орындыққа бекітеді). Бай мырза, енді осылай сөйлесеміз.

	ДВОЙНИК (қалтырап-дірілдеп): Мен шынымды айтсам... Мен өзім Баймын... емеспін. Жожоқ, не деп кеттім?

	ТЕРГЕУШІ (ақырып): Тоқтат қылжақты!

	ДВОЙНИК (мүләйімсіп): Келісерміз. Адамбыз ғой. Сөйлесейік, тіпті сырласайық.

	ТЕРГЕУШІ: Сырласайық?.. Ендеше шеф деген кім? Атыжөні, қызметі?

	ДВОЙНИК (алақ-жұлақ қарап): Шеф? Бізде шеф көп.

	Облыста, Астанада қайсыбірін түгендерсің.

	ТЕРГЕУШІ: Жоқ, Қашқынбаевтың қолынан бір миллиард теңгені алуға тиіс шеф. Соны сұрап тұрмын.

	ДВОЙНИК: Шеф ол ақшаның он пайызын шәпкі ғып біреуге берем деп пе?

	ТЕРГЕУШІ (ақырып): Кімді ақымақ қылып тұрсың, а? (Двойникті шапалақпен бір ұрады. Ол жалп етіп орындықтан ұшып түседі. Жасанды мұрты жерге түсіп қалады). Мынау не пәлең?

	ДВОЙНИК: Мұрт. Сізден қорыққаннан ұшыпұшып кет ті. Кері тағып алуға рұқсат етіңіз. Мен өзім Баймын... емеспін.

	ТЕРГЕУШІ (күдіктеніп, двойниктің жан-жағына шығып алыстан, жақыннан көз салып қарап): Сол... сол емес. Жоқ, тап өзі... Ұқсайды.

	ДВОЙНИК: Сөйлесейік, тіпті сырласайық, құрметті тергеуші. (Сыбырлайды) Бір миллион доллар берем. Өзіңізге. Сыйлығым.

	ТЕРГЕУШІ: Ә, солай де, Бай мырза. Ендеше (кісенді екі қолына да салады) былай. Шеф кім? Киллерді қайдан жалдадың? Бір миллиард теңгені қайда тықтың? Айт тез!

	ДВОЙНИК: Есімде жоқ. Жазығым жоқ. Прокуратураға шағым жазамын. Сабады, зорлады дейм. Мұртымды ұрып ұшырып жіберді дейм.

	ТЕРГЕУШІ: Шағым? (Кекетіп күліп) Құлаштап жаз. Қалдырма түгін. Кешікпей шеф пен киллерді табамыз.

	Сон да басқаша сайрарсың. Солай ма, Бай мырза?

	ДВОЙНИК: Көрерміз.

	ТЕРГЕУШІ (қолын кісеннен босатып): Бара бер. Үш күннен соң қайта кел. Менің алдымда шефіңмен, жалдаған киллеріңмен кездесесің. Хош.

	ДВОЙНИК: Рахмет (басын иіп). Көріскенше. (Кетеді).

	ТЕРГЕУШІ (телефон шалып сөйлеседі): Жолдас генерал, бүгінше қамауға алғаным жоқ. Ол енді жанталасып шеф пен киллерге хабарласуы керек... Иә, жіптің ұшы қолда ғой... Енді бізге тапжылтпай байлап алатын жуан арқан керек (күліп). Жуан арқан! Қайқайсының да басқан ізіне шөп салып аңду қойдым. Тырп ете алмайды. Жарайды. Сау тұрыңыз.



	Үшінші көрініс

	Бай өз кабинетінде отыр. Жанында хатшы қыз. Ол сәмбіталдай майысып, алдына бір шыныаяқ шәй қойып кетеді. Айнаға қарап шашын түзеп еркелейді.

	ХАТШЫ ҚЫЗ: Туу, таңертеңмен жасатып ем. Прическамды бұзып тастапсың.

	БАЙ: Басқа жерің аман болса болды ғой. (Хатшы қыз селтең қағып үсті-басын сипалайды).

	ХАТШЫ ҚЫЗ: Қатыныңның қасынан шықпай қойдың ғой. Кісіні сонша сағындырып.

	БАЙ: Қаймағым сенікі де, қаспағы оныкі ғой.

	ХАТШЫ ҚЫЗ: Тіліңді көрсетіп, тісіңді жасырып алдайсың ылғи. Шетелге де алып кетпедің.

	БАЙ: Кетеміз. Кешікпеспіз, біржола. (Звондап) Шеф, қаракөлеңкелер қаптап кетті... тірі жүрсем, жоғалғанның орнын толтырам дедім ғой. Мұрсат берсеңіз дедім ғой. Тағы бір тендер. И всё!.. Олай демеңіз, көкетай... Әлгі өлген Қашқынбаевтың қатынына қыруар ақшам кетті. Шырмап бітті. Көмейі кең тойымсыз ит екен. А деп аузын ашса болды ақша дейді.

	ХАТШЫ ҚЫЗ (асылып): Жаным, жабырқамашы.

	Жақсы күндер алда. Бізді бақытты болашақ күтіп тұр. Бойыма бітіп қалды. Ұл бала шығар. Мұрагерің.

	БАЙ (немқұрайлы): Жақсы екен. Сосын. (Телефонын әурелеп, қайта-қайта теріп) Алло, қырылдай ма, алло... Әлгі қанішер қайда жүр? Орыс орманына сіңіп кетті ме, (ойланып) әлде қара қытайдың құшағына еніп кетті ме? Өңшең итшошқа!

	ХАТШЫ ҚЫЗ (тұлданып): Мұрагерің десем, жақсы екен. (Созып) Сосын дейсің. Ойбай, қызуым басылмайтын, қызығымды қашырмайтын жалғыз өзің дегенің қайда? (Сыңсып жылайды) Әлде ана қатын тапқан екі қыз шаңырағымды ұстап қалады деп отырсың ба? Кетем көз көрмеске, қол жетпеске.

	БАЙ: Жә, жаным, жә дедім. Келші бері (құшақтап). Мен де қайбір жетісіп жүр дейсің. Абай шал да қайғырыпты ғой «Мыңмен жалғыз жағаластым кінә қойма» деп. Мен болсам миллиондармен арпалысып жүрмін. Так что, Абайдікі чепуха! Мені айт, мені. (Байдың алдына кеп тізесіне отырып, мойнынан тас қып құшақтайды. Екеуі қаннен-қаперсіз құшақтасып отыра береді. Осы кезде есіктен баяу басып Байдың әйелі енеді. Шошып әрі таңырқап қарап тұрып қалады. Отырған екеудің айналасында аңдап басып, үңіліп жүреді).

	ӘЙЕЛ: Әй, бұл не сұмдық?

	БАЙ (баж етіп): Ойбай, бұл кім? (Атып тұрады. Тізесінде отырған хатшы қыз еденге домалап құлайды).

	Сен бе едің?

	ӘЙЕЛ: Иә, менмін, мырзам. Өзіңнің (кекетіп) некелі жұбайың. Танымасаң танытайын, қос қыздың анасы...

	ХАТШЫ ҚЫЗ (тұрып жатып): Жерге лақтырып...

	ӘЙЕЛ (өңіріне жармасып): Жүзіқара, лақтырған былай болады.

	БАЙ (жанталасып): Араша! Басымның сақинасы ұстап... Ол маған тек дәрі беріп жатты.

	ХАТШЫ ҚЫЗ: Иә, тек дәрі (қашуға бет алып). Цитрамон, аналгин, аспирин... Бәрін бердім, витамин.

	ӘЙЕЛ (енді Байға шап беріп): Бетсіз, алаяқ, сені мен заң орнына өз қолыммен ұстап берем. Көр де тұр!

	БАЙ: Жібер дейм. Мен Бай емеспін. Двойникпін, көзіңді ашып қара!

	ӘЙЕЛ (хатшы қызды стол айналдырып қуалап жүріп): Двойник? Не дедің? Двойник?

	ХАТШЫ ҚЫЗ: Иә, ол Бай емес. Оның двойнигі. Витаминді соған бердім.

	БАЙ: Нағыз двойниктің өзімін. Нанбасаң ұстап қара, тістеп қара!

	ӘЙЕЛ (хатшы қызды қоя сап, Байды саусағымен шақырып): Кәне, жақында, кәне.

	БАЙ (бір басып, екі басып): Иіскеп қара... Бұл қыз менің ежелден көңілдесім. Бай білмейді.

	ХАТШЫ ҚЫЗ (өзімен-өзі): Қайдағы көңілдес? Бойы ма бала бітті десем.

	ӘЙЕЛ (есі ауып кеткендей екеуіне алма-кезек қарап мәңгіріп тұрып қалады): Бай... Жожоқ, двойник... Көңілдес... Екіқабат... (Сосын кеп Байдың мұртын тартқылайды) Мынау жасанды мұрт емес. (Құтырып) Сен двойник емессің! Ах, өңшең сайқал!

	БАЙ (қашып): Извени, мадам, извени! (Бай мен хатшы қыз стол айналып қашып, әйел қолына түскенін лақтырып, айқай-шу жалғаса түседі. Осы кезде есіктен двойник енеді. Таңданып тұрып қалады. Бай жасырына қалады. Құтырынған әйел Бай екен деп жанына жетіп келіп мұртынан тартып қалғанда жапсырып қойған жасанды мұрт жұлынып кетеді).

	ӘЙЕЛ: Ойбай, мынау шынымен двойник екен ғой.

	(Осы арада Бай мен хатшы қыз, двойник пен әйелдің жын қаққан музыка әуенімен биі жалғасады. Би қаштықуды, арпалыс, жанталас, қызғаныштан туған көріністі береді. Би жүріп жатқанда екі шайтан сахнаның екі тұсынан шығып, сықылық қағып екі тұсқа өтіп кетеді).

	КҮЗЕТШІ (есіктен енеді, би бітеді): Сақ болыңыздар. Екі қара көлеңке офис айналып жүр. Түрі қорқынышты.

	БАЙ (двойникке саусағын безеп): Есіттің бе, сақ бол! (Күзетші жігіт әйелдің құлағына әлдене деп сыбырлап жатады).

	ӘЙЕЛ (хатшы қызға саусағын безеп): Ендігі ісім сенімен болсын!

	(Күзетші кетіп, ішке Қонбай мен қыз кіреді. Қуанышты).

	ҚЫЗ: Ой, осында екенсіздер ғой. Қонбайчик екеуміз...

	ҚОНБАЙ: Екеуміз ұзақ іздедік. Үйден, даладан, тергеушіден.

	БАЙ: Иә, не жаңалық?

	ҚЫЗ: Жаңалық көп, аға.

	ҚОНБАЙ: Сіздің арқаңызда бизнесім гүлдеп кетті. Шетелдік компаниямен келісімшарт түзедім.

	ӘЙЕЛ: Біздің ернімізге бірдеңе тие ме? Бал жалап қаламыз ба?

	ХАТШЫ ҚЫЗ (алақанын жайып): Маған ше?

	ҚЫЗ (армандап): Қонбай екеуміз Астанадан жаңа коттедж бен «Lіxus» аламыз. Дубай мен НьюЙорктан пәтер таңдаймыз.

	ХАТШЫ ҚЫЗ (Байдың құлағына сыбырлап): Біз ше?..

	ӘЙЕЛ (соны қайталап): Біз ше?..

	БАЙ: Тұра тұрыңдар. (Қонбай мен қызға) Құтты болсын. Ал менің шаруам ше?

	ҚОНБАЙ (қалтасын ақтарып): Айтпақшы, оны қанттай қылдым. Міне, шетелдік паспортыңыз. Енді сіз Байрон мырзасыз. Дүниенің төрт тарабына жол ашық. Билет алыңыз да ұшып жүре беріңіз. Жолыңызға қиқым жатпайды.

	БАЙ (паспортты көкірегіне басып): Қолыма тидіау ақыры.

	ҚЫЗ (ағасының қолын қысып): Құтты болсын, Байрон мырза! (Күліп) Енді сізбен қай тілде сөйлесеміз?

	ӘЙЕЛ: Оның тілін мен білем. Менен сұраңдар.

	ХАТШЫ ҚЫЗ (Байды құшақтап): Біреудің ойы Байронда, біреудің ойы айранда. Сенің ойың ше?

	БАЙ: Бәріңе де жетемін. Ой менікі деген...

	ДВОЙНИК: Мен сонда кіммін? Паспорт бойынша?

	БАЙ: Байсың. Отыр менің орныма. (Креслоға әкеп отырғызады). Міне, осылай міз бақпа.

	ДВОЙНИК (креслода айналып): Раххат! Кешке қай үйге барам? Кімнің қасына жатам?

	БАЙ (шошып): Әй, мына ит не дейдіәй? Өле алмай жүріп!

	ДВОЙНИК: Енді мен нағыз Бай мырзаның өзі емеспін бе?

	ӘЙЕЛ: Дәмесінің зорын қара.

	ҚЫЗ: Әзілдейдідағы.

	ҚОНБАЙ: Қазақтың жоқ жерден қытығы келгіш.

	(Бай, әйел, хатшы қыз, Қонбай мен қыз сахнадан жылыстап жоғалады. Двойниктің өзі қалады).

	ДВОЙНИК (креслода шайқалып): Раххат! Байрон кетті, Бай қалды. Дүние қалайқалай құлпырадыә? Күні кеше кім едім, бүгін кіммін. (Мәз болып) Дүрдей боп отырысымды қарашы. Пах, пах! Байдың өзі бас бағып, жылыстап жоғалған жоқ па? Ә, өзін де қатырдымау. Кешке қай үйге барам, кімнің қасына жатам деп (сықылық атып). Жылан шаққандай, жылқы тепкендей етіп. Үрейі ұшып кетті (ойланып). Тергеушісі түскірге сөйлесейік, тіпті сырласайық дегенде буыны босап сала берген сияқты. Тамағы тесік, іші қуыс пенде емес пе. Оны осылай жайғастырсам. Сонда бұл көкең сүт бетіндегі қаймақ боп қалқып... жыртыс іздеген кемпірдей жыртиып есіктен сығалағандарға (өз-өзінен қоразданып) «уақытым жоқ, сосын», «тағы бірде», «жиналысым бар, мазам болмай отыр», (еліріп). «қаңғып жүрген кімсің, айда қайқай!» деп тойтарып тастасам. Жолын жығып, көзінің отын алып. Әйтпесе, жүгенсіз кеткен қой бұл халықты, қой! Сосын түймені басып хатшы қызды шақырып, шәй алдырып... Ол мықыны құрып, бұралып басып жаныма келе бергенде ту биенің сауырындай құйрығынан сипап кеп жіберсем...

	(Двойник осылай тұрып, отырып қиялданып жүргенде Қашқынбаевтың кегін қуған екі жігіт ішке білдіртпей еніп, мұның әрекетін қызықтап тұрған).

	І ЖІГІТ: Иә, Бай мырза, жалғастыра бер.

	ДВОЙНИК (шошып бақырып): Кімсіңдер? Рұхсатсыз, сұраусыз!

	ІІ ЖІГІТ (миығынан күліп): Ал, құйрығынан сипап кеп жібердің. Сосын...

	ДВОЙНИК: Не шаруа? (Апыл-ғұпыл жиналып) Асығыспын, жиналысым бар.

	І ЖІГІТ: Асығып болғансың, Бай мырза!

	ІІ ЖІГІТ: Қолға түстің, қанішер.

	ДВОЙНИК (өз-өзімен арпалысып): Қазір полицияға хабар берем. Қаматам! Айдатам! (Қашады, екі жігіт қуалайды).

	І ЖІГІТ (двойникті ұрып жығып): Айт шыныңды, киллер жалдаған сен ғой!

	ДВОЙНИК: Жожоқ. Шынымды айтсам... Мен өзім Баймын... емеспін.

	ІІ ЖІГІТ (төніп): Сосын өз ақшаңды өзің ұрладың!

	І ЖІГІТ (пистолетін шығарып): Шефті алдадың, партнеріңді өлтірдің.

	ДВОЙНИК (ойбайлап): Араша, халқым, араша!

	ІІ ЖІГІТ (күліп): Халық? Халқым дейді, әй, мынау!

	І ЖІГІТ: Алаяқтығың үшін өлім жазасына кесілгенсің.

	ІІ ЖІГІТ: Үйір иманыңды.

	ДВОЙНИК: Мен Бай емеспін. Оның двойнигімін.

	І ЖІГІТ: Соқ өтірікті!

	ІІ ЖІГІТ: Ой, алаяқ! Тапқан айласын қара!

	ДВОЙНИК (жан даусы шығып): Өлтіре көрмеңдер! Мен оның двойнигімін. Тек рөлін ойнап жүрмін. (Сахнадағы жарық сөне бастайды).

	І ЖІГІТ: Рөлің аяқталды.

	ІІ ЖІГІТ: Шымылдық жабылды.



	Төртінші көрініс

	Байдың үйі. Өзі, әйелі, Қонбай мен қыз – төртеуі де аса қайғырған кейіпте. Шарасызданып бір-біріне көз астымен қарасады. Күрсініс көп.

	БАЙ (қолындағы газетті аударып-төңкеріп): Сұмдық қой мынау. Мұны есітіп бүкіл қала дүрлігіп жатыр ғой.

	Фотомды да қоса басыпты, иттер!

	ӘЙЕЛ: Тағы бір оқышы.

	БАЙ: Кеше кешкілік қаламызға белгілі бизнесмен Байды қаскөйлер өз кабинетінде атып кеткен. Қазірде ол аса ауыр халде аурухана төсегінде жатыр.

	ҚОНБАЙ: Қала шулап жүр. Қайнағаң, қайнағаң деп.

	Тіпті ана байғұс көзіне жас алды.

	БАЙ: Кім еді ол?

	ҚОНБАЙ: Атын ұмыттым.

	ҚЫЗ: Қазақтың атын жаттай алмайақ қойдың.

	БАЙ: Жұттан қашқандай, өрттен қашқандай... Қашып берсем.

	ӘЙЕЛ: Қайда қашасың?

	ҚОНБАЙ: Шетелдік паспортыңыз әзір тұр.

	ӘЙЕЛ: Мен де кетем. Қалмаймын. Қыз қияда, ұл ұяда.

	Алаң болар ештеңем жоқ.

	ҚЫЗ: Аға, газетке түзету берсек.

	БАЙ: Ал, ал...

	ҚЫЗ: Мысалы, ауыр жараланған Бай емес, оның двойнигі десек.

	БАЙ (құтырынып): Ақылың құрысын, өйткен ақылың. Тұптура аждаһаның аузына түссін дейсің бе?

	ӘЙЕЛ: Қой, бұл қыздың есі кем екенін бұрыннан білем. ҚЫЗ (шапылдап): Өз жөніңді біл. Ағама тиіп адам боп...

	ӘЙЕЛ: Ал, тидім. Сен сияқты байдан бай қоймай жүргем жоқ. Өл де бар.

	ҚОНБАЙ: Араша, айтысатын кез емес.

	ӘЙЕЛ: Сен бар ғой, аузымды қыздырма менің. Осы күнге дейінгі төсек жорғаңды тізіп берсем... Сылдырлатып моншақ қып. Мына Қонбай жанынан безіп кетер.

	БАЙ (ақырып): Тоқтат, өңшең найсап!

	ҚОНБАЙ: Байрон мырза, әлгі пікірге мен аздап түзету енгізейін.

	БАЙ: Қалай? Не деп?

	ҚОНБАЙ: Мысалы, қаскөйлер атып кеткен Бай емес, оның өзінен аумайтын, құйып қойғандай сыңары десек.

	БАЙ (қуанып, дүрлігіп): Міне, ақыл, міне.

	ҚЫЗ (Қонбайды жүгіріп кеп сүйіп): Таптың! Нақсүйерім менің! Нахалым менің!

	ӘЙЕЛ: Шакалым менің десеңші!

	БАЙ (Қонбайға): Сосын? Өзім бұғып отыра берем бе?

	ҚОНБАЙ: Тергеу бар, тіміскілегендер бар, әзірге шетелге жылжып кеткеніңіз жөн.

	БАЙ: Дұрыс айтасың, Қонбайжан. Табыстың елу пайызын өзіңе түсірдің бе?

	ҚЫЗ: Кеше есепшотына түсіріп алған.

	БАЙ (Қонбайға): Звондашы ауруханаға. Егіздің сыңарының халін білші.

	ҚЫЗ: Мен кеттім. Газетке түзету берем.

	БАЙ: Тұра тұр. Сөйлесіп алсын.

	ҚОНБАЙ (қоңырау шалып): Алло, иә, бас дәрігер... Жожоқ, қателесесіз, ол Бай емес, бизнесмен емес. Оның сыңары. Егіздің сыңары. Алдама... Шыны сол. Құйып қойғандай. Бірінің бірі аузынан түскендей. Ауса ше. Тіпті кейде әйелдері де ажырата алмай, төсекте ауысыпауысып жата береді (тарқылдап күліп). Сандырақтап жатыр? Не деп? Шайтанға жанымды саттым деп. (Байға қарайды) Мынау не деп кетті?

	БАЙ: Айналамызда шайтан, жынпері көп. Сатса сатқан шығар.

	ҚОНБАЙ (телефонға): Алло, сатса сатқан шығар. Ақша бәріне де керек. Қызық, қаншаға бағалады екен? Доллармен, евро, теңге... тергеушілер қаптап жүр. Жақсы, қойдым. БАЙ: Кетейін, қарамды батырайын. Тыныш қоймас.

	КҮЗЕТШІ (асығыс кіріп): Бала жетектеген бір әйел үйге кірем деп зікір салып тұр. Шетелдік. Тыңдар емес.

	ҚОНБАЙ (түсі қашып, тұтығып): Кім екен? Келіп қалған ба?

	БАЙ (ойланып): Шетелдік болса кірсін. Жібер.

	ӘЙЕЛ: Англиядағы подругам емес пе? Келем, қонақ болам, қазақтың дастарханын көрем деп жүрген.

	ҚЫЗ (жаратпай): Подруга?! Қаңғып жүрген біреуде.

	(Ішке Қонбайдың елде қалған әйелі мен баласы кіреді).

	БАЛА (қуанып Қонбайға ұмтылады): Папа, сағындым.

	ҚОНБАЙДЫҢ ӘЙЕЛІ: Джимми, жаным, (құшақтап) біз келдік. Уәде бойынша. Әрең таптық өзіңді.

	ҚОНБАЙ (қызға жалтақтап): Мен де сендерді сағындым.

	ҚЫЗ (ащы дауыс сап): Конг, бұлар кім?

	БАЙ: Түсінбей тұрмын, Қонбай? Бұл не мазағың?!

	ӘЙЕЛ (нұрланып): Елінде қалған қатынбаласы дағы.

	ҚЫЗ (шапшып): Мен заңды қатыны, мен. Ия! (Қонбайға) Айт кәне, шыныңды!

	БАЛА: Папа менікі.

	ҚОНБАЙДЫҢ ӘЙЕЛІ: Бай менікі.

	ҚЫЗ (Қонбайдың жағынан шапалақпен ұрып): Айт дедім, кімді сүйесің?

	БАЛА: Тәте, ұрма папамды.

	ҚОНБАЙДЫҢ ӘЙЕЛІ: Мені сүйеді, мені.

	ҚЫЗ (ұмтылып): Жоқ, ол менікі, жекеменшігім (Қонбайдың әйелімен төбелесе кетеді). Сатып алғам. Ағамның ақшасына.

	ӘЙЕЛ (мазақтап): Елу пайызға!

	ҚОНБАЙДЫҢ ӘЙЕЛІ (төбелесіп жүріп): Біз о баста келіскенбіз. Жоспарымыз солай. Қазақстанның азаматтығын ап, бизнес жаса, байы, тіпті уақытша үйлен дегем. Енді қайтар байымды. Пайдаландың.

	БАЙ (басын ұстап): Ақымақ басым. Ол бізді пайдаланған.

	ӘЙЕЛ (шаптығып): Бай құтаймаған сорлы. Мен осылай боларын о бастаақ білгем. Аа!

	ҚОНБАЙДЫҢ ӘЙЕЛІ: Міне, ұлы, нанбасаң. Папалап тұр.

	ҚЫЗ: Менің үшінші күйеуімнен қалған қызым да папалап тұр.

	ҚОНБАЙ (қызға): Қазақта жақсы дәстүр бар. Бәлкім, маған нақсүйер, тіпті тоқал боларсың.

	ҚОНБАЙДЫҢ ӘЙЕЛІ (қызға): Құнды ұсыныс. Онда менің шеккен моральдық әрі материалдық зияным үшін компенсация төлеп тұрасың. Моол етіп.

	ҚЫЗ (бармағын шығарып Қонбайдың әйеліне иіск етеді): Мә, саған моральдық шығын! Мә, саған материалдық шығын. Тойдың ба?

	БАЙ (түңіліп): Жұт жеті ағайынды деген рас.

	ӘЙЕЛ (қызға тап-тап беріп): Жұттың басы – осы қаншық. Жаттың тақымын, жақынның ақылын тоздырып бітті.

	БАЙ (зілденіп): Менің арқамда байыдың, Қонбай. Су ішкен құдығыңа түкіргелі тұрсың.

	ҚОНБАЙ: Сізге көп рахмет, Байрон мырза. Менің де еңбегім сізге аз сіңген жоқ. Двойник, тергеуші, қарындасыңыз...

	ӘЙЕЛ: Қарындасыңның қасына жаттым деп тұр ғой.

	Еңбегі аз емес.

	БАЙ (айбат шегіп): Бар! Осы тойғаныңмен бар.

	ҚЫЗ (ойбайлап жылап): Оңбаған, алаяқ, аферист!

	БАЛА: Жүр, папа, кеттік. Өзіміздің коттеджге барайық. (Үшеуі жетектесіп шығып кетеді).

	КҮЗЕТШІ (асығып кіріп): Байеке, тағы біреулер торып жүр.

	БАЙ: Не дейд? Кімдер?

	КҮЗЕТШІ: Екі топ. Мен сізді ауруханада жатыр дедім.

	БАЙ: Итау, ол егіздің сыңары демейсің бе?

	КҮЗЕТШІ (кінәлі кейіпте): Қайдан білейін?

	ӘЙЕЛ (Байға): Ол өліп қалса, кім көмеді?

	ҚЫЗ: Шайтанға жанын сатқан адам өлмейді.

	КҮЗЕТШІ: Айтпақшы түн ішінде шайтан сияқты екі мүскін терезеңізден сығалаумен болды.

	БАЙ (шошып): Тағы не дейд?

	КҮЗЕТШІ: Түрлері қорқынышты. Жақындасам болды, жерге кіргендей жоқ боп кетеді.

	ӘЙЕЛ: Құдайай, бүйткен ақшасы құрсын, байлығы құрсын!

	ҚЫЗ: Рахатын белшеден кешіп, енді айтып тұрғанын қарашы.

	(Осы кезде ішке хатшы қыз кіріп келеді. Екіқабат, іші томпайып көрініп тұр).

	ӘЙЕЛ (шаптығып): Албастының апасы құсап сен не ғып жүрсің? Кім шақырды?

	ХАТШЫ ҚЫЗ: Саған келгенім жоқ.

	ҚЫЗ: Енді кімге?

	ХАТШЫ ҚЫЗ: Байға келдім. Байыма!

	ӘЙЕЛ (айқайлап): Байы ма? Не айтып тұр мына бетсіз?!

	БАЙ: Сабыр дедім.

	ҚЫЗ (әйелге): Ә, қалай екен. Дүние дөңгелек.

	ХАТШЫ ҚЫЗ (Байдың қолтығынан ұстап): Біз шетелге билет алып қойғанбыз. Ұшуымыз керек.

	ӘЙЕЛ (жұлынып кеп Байдың екінші қолтығынан ұстайды): Мен де кетем. Қалмаймын.

	ХАТШЫ ҚЫЗ: Баламды шетелде босанам. Сол елдің азаматтығын алады (майысып). Солай ма, Байым?

	БАЙ (екеуінен босанғысы кеп): Солай, солай. (Біресе әйелге, біресе қызға мойын бұрады). Солай, солай!

	(Есіктен Әке кіріп келеді. Қатулы. Сахнадағылар үрпиісіп қалады).

	ӘКЕ: Бармысың, балам?

	БАЙ: Бармын, әке. Тірімін.

	ӘКЕ: Қадірі қашқан тірліктен кейде абыройлы өлім артық.

	ҚЫЗ: Әке, әкеау!

	ӘКЕ (қолын сермеп): Сөйлеме, сен қыз. Сенің сыбағаң бөлек.

	ХАТШЫ ҚЫЗ (дегбірсізденіп): Бай, болсаңшы. Тез кетейік.

	ӘКЕ: Бай? Мұның аты Бай емес, Байрон емес, Баймұрат. (Байға тесіле қарап) Азан шақырып қойған атың – Баймұрат, Баймұрат, Баймұрат!

	БАЙ (күмілжіп): Бала кездегі ат қой. Есімде.

	ӘКЕ: Бала кезде, ауыл шетінде қозылақ қайырып жүргенде қандай таптаза едің. Дақ түспеген ақ дәптердің бетіндей едің. Жаңа жауған қардай кіршіксіз едің. Кім боп кеттің, Баймұрат?

	БАЙ: Білмеймін, әке.

	ӘКЕ: Ал, мен білемін. Сендер ақшаның тілін білгенмен, адамның тілін ұмытқансыңдар. Өңшең шайтан иектегендер!

	(Осы кезде сахна түкпірінде екі шайтан пайда болып, музыка әуенімен биге басады. Оған Қонбай мен шетелдік әйелі қосылады. Бай мен әйел, хатшы қыз да сол әуеннің ырғағына беріледі. Соңында үсті-басы ақ дәкемен оралған Двойник кеп биге кіріседі. Әке әлсін-әлсін бас шайқайды.

	Осы кезде сахнаға төрт-бес жас бүлдіршін шығып «ата», «нағашы аталап» Әкені қаумалайды. Әуен бәсеңсігенімен, би жалғасып жатады).

	ӘКЕ (немерелерін құшақтап): Сендер адалмен ауызданыңдар, жарқыным! Келешектің күміс көкжиегі өздеріңді шақырып тұр. (Әке мен бүлдіршіндер билеп жатқан топқа қарап қалады. Олар біртіндеп сахнаны тастап шығады).

	Шымылдық





	Оглавление

	БЕЙБАРЫС СҰЛТАН

	АБАЙ: СОТ

	ЖӘҢГIР ХАН

	БАС

	МАХАББАТ МҰНАРАСЫ

	СЫРЫМ БАТЫР

	МҰСТАФА ШОҚАЙ

	НҰРЖАУҒАН-ҒҰМЫР

	ҚАРАША ҚАЗДАР ҚАЙТҚАНДА

	ӘБУТӘЛIП ӘПЕНДI

	НАШАҚОР ЖАЙЛЫ НОВЕЛЛА

	АКТРИСА

	АЙНА-ҒҰМЫР

	ФАРИЗА МЕН МҰҚАҒАЛИ

	ДВОЙНИК





