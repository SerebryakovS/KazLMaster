	Қалаубек Тұрсынқұлов

	Есіңде ме сол бір кез?





	Повесть





	«Сердце в огне и в огне не таю,

	каждый имеет любовь свою».

	Г. ГАБИДЗЕ





I




	Шiркiн, сол күнгi күлкiң...

	Мен өмiрiмде сенiң мұндай бейпiл ақкөңiлiң, шат жүрiсiң, әсем күлкiң болар деп ойлаған емес едiм.

	Осы бiр күн менiң арманым болушы едi, көз тойғыза көрсем деушi ем сол күндi, бiлсем деушi ем сол сырды. Құлақ құрышын қандыра тыңдағым келушi едi сол әндi, байқасам деушi ем сол сәндi. Бiрақ ол тек көңiл қиялы болып қала берушi едi, алыстағы сағым едi, аялаған арман едi.

	Бүгiн соны көрдiм.

	Әттең, әлде қайдан келерiн бiлмей, аялай күткен арманыма бiреулердiң ортақ болғаны өкiніштi-ақ. Дегенмен амалым не, ашылмаған сырды ақтарып, ескi жараны да жаңғыртқан өзiңсің.

	Сол әннiң аты қалай едi? Есiңде болар, әлгi Шәмшiнiң әйгiлi әндерiнiң көлеңкесiнде қалып жүрсе де, сол бiр әннiң көңiлдi көпсiтетiн кұдiретi бар екенiн ешкiм ескере бермеушi едi ғой. Ол туралы да бiз талай айтысып ек.



	Шыға келсең алдымнан күлiп тағы

	Атпас па едi өмiрдiң үмiт таңы...



	Мiне, мiне... Бұл әннiң ызыңы менiң құлағымнан кетер емес. Құлақтан емес-ау көкіректен, көңiлден. Көкiрекке түскен таңбаның өше қоюы қиын екенiн өзiң талай айтушы едiң ғой. Сол көкiрекке жазылған ән әлi сайрап тұр, Шәмшi кешiре көрер, тек сенiң ғана әнiң болып сайрап тұр. Мен үшiн айтылмаса да мендiк болып сайрап тұр.

	Естiген сайын осындай әндi композитор дейтiн ағайындар неге жазды екен деп ойға қаламын. Жазбай-ақ қойса нетушi едi. Әй, адам жүрегiнiң желбесiктерi-ай, семiп қалғанды да балқытамыз деп жүрiп, кей-кейде мөлдiр бұлақ ерке толқынды мұзға айналдыратындарыңды сезбейсiңдер ғой.



	Мiне, бiрдi айтып, бiрге кетіппiн. Кешiре гөр. Сонымен, сол күнгi сенiң күлкiң...

	Жоқ, құрсыншы, басынан бастайыншы...

	Жастық көңiл, жарастық өмiр әркiмде де болар-ау. Жарасып жатқан өмiрдi қайдам, жастық көңiл дейтiн болады ғой, өкiнішке қарай бола бередi.

	Сол күндердiң бiрi едi.

	Кәрiм екеумiз өмiр туралы көп толғанатынбыз. Айтысымыз көп болса да ойымыз айқаса бермейдi. Әңгiменiң көбi – балалық дейтiн балдың шынымен-ақ таусылуы. Бiз бiлмейтiн азаматтық деген ауылға ауысу кезеңiн кеңесе-кеңесе ернiмiз кезеретiн. Осы кезде сен кездестiң.

	Ол былай болып едi...

	Кәрiм екеумiз де оқуды бiтiрiп, ауылға қайтып келдiк. Диплом аларда менi жұмысқа институттың өзiнде қалдырмақ болып едi – келiспедiм. Кiм бiледi, әлде келiсе қою керек пе едi, онда бұл жағдайдың бәрiнен сен де, мен де тыс қалар ма едiк. Кәрiм де ауылдан алыс кеткiсi келмептi.

	Алғашында ет қызуымен жұмысты жапырып тастардай кiрiстiк. Басқа шаруамен онша жұмысымыз бола қоймады. Анда-санда киноға барғанымыз болмаса, көңiл көтерер кеш, сауық дегендерден де сырт жүремiз.

	Сол шыға қалған күнде де жұбымыз жазылмайды, ылғи бiрге барамыз. Бұнымыз жұртқа ерсi көрiнедi екен. Оны таныс жiгiттердiң бiрi айтқан. Оның өзi де қызық болатын.

	Күз барлық жасылды жапыра келсе де, өзiнiң де сүрiнетiн күнi болады ғой. Осы бiр мезгiл әсiресе оңтүстiкте әсерлi болып көрiнушi едi. Әлде бiзге солай ма, ол жағы беймәлiм.

	Аспанды бұлт торлап, жерге жапалақтап қар түсiп жатқан. Бұл қыстың нышаны болса да, жер жылуын бере қоймаған, әлi де болса жұрт оранып-қымтанбай-ақ пальтоның жағасын ықтап, ашық-жарқын жүрген мезгiлi. Жапалақтап жауған қар да жерге баяу ғана кiбiртiктеп түсiп жатыр. Ала жаздай жердi билеп жатқан шаңның шабынан түртiп алмайын дегендей мiнез бiлдiредi.

	Мен күз бен қыстың осы бiр кездесе салып, қоштасатын мезгiлiн аса жақсы көрушi едiм. Иығыма ала жаздай жалғызсырап тұрған пальтомды iле салып, төңiректi аралап ұзап кететiнмiн. Мұны Кәрiм де жанындай жақсы көредi.

	Сол жылы қыс нақ осылайша келдi.

	Бiз, Кәрiм екеумiз, бала кезiмiздегiдей алақайлап тұра шаппасақ та, қойнымызды қуанышқа толтырып алып, далаға қарай тарттық. Ұстарадан сақал түгiлi, иектiң өзi де мезi бола бастаған шағымыз ғой. Сонда да болса қар лақтырып ойнап келемiз.

	Бiр кезде анадайдан бiр «Қыз Жiбек» көрiндi. Үстiне киген киiмi желеңдеу, басына биязыдан тоқылған шәлiнi бос салып алыпты. Қардың ызғарынан ептеп шiмiркенсе де жүрiсi сылқым. Шамасы, бiз сияқты қарды сағынып-ақ қалса керек, ызғырықпен ойнап келедi. Шәлiсiне қонған қарды әлсiн-әлсiн қағып қояды. Оның да оңай ажырағысы жоқ секiлдi. Бiрi түссе, бiрi қонып, жiпке тiзген моншақтай жоғарыдан төгiле түседi. Әйтсе де аспаннан түскен ақ ұлпаның бәрi соның ғана басына түскендей әжептәуiр ағартып тастапты.

	Кәрiм мырс етiп күлдi.

	– Ананы қара, Шәкен. Табиғаттың өзi-ақ басына ақ орамал жауып, келiн етейiн десе, әне бiр қыз көнбей келедi.

	– Аспан адыра қалып, жерден-ақ табылар ондай күш, – деп мен де күлген болдым. Басқа сөзге бармағанбыз.

	Алғашында көз тiккенмен аздан соң ажырап қалғанмын. Тiптен қай жағымнан көрiнгенiн де ұмытыппын. Кездесiп қалармыз деген ой келген жоқ. Бiр кезде атамзаманғы ескi арықтың ернеуiне келе бергенiмiзде Кәрiм менi қарғытып қалды да, домалаң ете түстiм. Аз болса да жер ағарып қалған, Кәрiмге көмектесуге дайындалғандай-ақ қар дегенiң қойны-қонышыма толып қалды. «Қап бәлем, сенi ме» деп кiрпiгiмдегi қарды қарып жiберiп, орнымнан көтерiле бергенiмде, қолтығымнан бiр қол демей бердi. Менiң де iздегенiм осы ғой. «Ендi көрерсiң көкеңдi» деп иығыма салып атып ұрдым да, үстiне умаждай құладым. Қабат құлағандықтан байқамай қалдым ғой деймiн, әлде бар ойым Кәрiмнен қарымта қайтару болғандықтан, көңiл бөле қоймадым ба, әйтеуiр, умаждап жатқанымның кiм екенiн байқамай қалыппын. Қойнына ұлпа қардан сүңгiтiп-сүңгiтiп жiберейiн деп жармаса бергенiмде, кеудесi жұмсақтау тидi. Оған да дес қоймай астыма басып алмақ болып ептейлене түскенде денем дiр етiп, ыстық отпен қарып алғандай болды. Бұл күнде алысып жүрген Кәрiмнiң денесi сияқты емес, жұмсақтау ма, мамық па, әйтеуiр, бұрын мен сезбеген бiрдеңе.

	Осы кезде барып умаждап жатқаным өз досыма ұқсамайтынын байқадым. Айналып қарай беремiн дегенiмше... Масқара-ай, көзiм тас төбеме шықты. От қарып алғандай ыршып түссем де, орнымнан тұрмай.

	– Сен кімсiң? – деппiн әлден уақыттан соң шынашағымды жерге тiреп, қатарласа жатқан күйiмнен қозғалмай. Ол да кеудесiн көтерiп отырғанмен орнынан тұруға жұлқынып жатқан жоқ. Ептеп көкiрегiне жабысқан қарды сiлкiп тастап тiл қатты.

	– Өзiңiз кiмсiз?

	– Адаммын.

	– Мен адамға ұқсамаймын ба?

	– Ұқсайсың ғой. Сонда да кiмсiз дегенiм де!?

	– Сонда да солмын.

	Өзi ренжулi емес, қайта күлiп тұр. Мен де күлген боламын.

	– Мұнда қайдан келдiңiз?

	– Аспаннан түстiм.

	– Анау аспаннан ба?

	Мен иегiмдi көтерiп едiм, ол сұқ қолын шошайтып көрсеттi,

	– Ие, анау аспаннан. Бұлттың арасынан.

	Мен сол жантайған күйiмде жатырмын, ол орнынан және бiр көтерiлiп, тiзерлеп отырды.

	– Қарды сiз әкелдiңiз ғой сонда.

	– Ренжiсеңiз, сiздiң басыңызға түсiрмей-ақ қояйын.

	– Төбеме қолын қалқалады. Өзi әлi де күлiмсiреп отыр. Мен не iстерiмдi бiлмедiм. Бiрақ осы бiр шақтан айырылып қалғым келмейдi. Қозғалсам ғайып болып кететiндей көрiнедi. Тапжылмай жатып алдым. Аузыма сөз де түсетiн емес. Ендi өзi тiл қатты.

	– Сiз қайдан келдiңiз?

	– Мен бе? Мен жерден шықтым.

	– Нақ осы жерден бе?

	– Иә, нақ осы жерден.

	– Қызық екен. Қайта кірiп кетiңiзшi.

	– Онда мен қайда барам? – деген дауысқа екеумiз де жалт қарадық. Жағада тұрған – Кәрiм. Ол нақ бiр атамзаманғы арықта шағын суға қайырлап қалған балықтарға қарағандай тапжылмай тұр. Оның жүзiнен не ойлап тұрғанын түсiну қиын. Әйтеуiр, сезiлетiнi – мыналарыңа жол болсын деген сұрау. Бейтаныс қыз оған да өзi жауап бердi.

	– Өзiнiң тұрғысы келмейдi ғой, Кәрiм аға. Көмектесейiн десең, қолыңды қағады. Тiк жүру ұнамаса, еңбектеуiңе баса берсiн.

	«Мiне, қызық! Сонда мына қыз Кәрiмдi танитын болып шықты ғой. Әлде, жаңа Кәрiм өзi танып тұрып, менi осы қыздың көзiнше әдейi қағытты ма екен. Солай ғой, шамасы. Онда тұра тұр, бәлем, қазiр мен саған көрсетермiн қыз көзiнше әжуалағанды».

	– Кәрiм, ана келе жатқан кiм? – дедiм.

	– Қайда?

	Кәрiм мойнын керi бұрды. Қыз да солай қарады. Маған керегiнiң өзi де сол емес пе, қарғып тұрып Кәрiмнiң аяғынан шалып қалдым. Ендi манағы мен жатқан жерде Кәрiм жатыр. Ұлпа қарды қос уыстап алып тықтым-ай қойнына аямастан.

	– Қойшы, Шәкен, жетер ендi. Екiншiлей бұлай етпеймiн.

	Кәрiм абайсызда аяқ астына түсiп қалғандықтан, есiн жия алмай жатыр. Бар әрекетi – алақанымен бет-аузын қорғаштай бередi. Оның «құлдық, құлдық!» дегенiне қарайтын мен жоқ, езгiлей түсем.

	– Сiз тiптен қоймадыңыз ғой, ағасы. «Құлдық!» дегенде қояр болушы едi. Онда мен сауға сұрайын. Сауға, ағасы, сауға!

	Қыз қолымнан ұстады. Мен қызып кетсем керек, сауғаны тыңдайтын емеспiн, қолын қағып тастадым.

	– Тұра тұршы қарындас, мен бұған бiр-екi жентек қар жегiзiп алайын. Сылаң болады.

	Қарды сығымдап жентектей бастадым. Қыз алғаш үнсiз тұрып қалды. Бiр кезде:

	– Онда өзiңiзден көрiңiз, ағасы, – деп иығымнан тартып қалды,

	– Көрiм аға, тұрыңыз.

	Оны жалындырып жатқан Кәрiм ағасы жоқ, орнынан қарғып тұрды. Ендi шалқамнан түсiп қарда мен жатырмын. Кәрiммен алысып-ақ көрер едiм, қыздың қолын қайта қағып жiберудi намыс көрдiм. Ол әлi де күлiмсiреп тұр. Кәрiм болса, қыздың бетiне таңырқай қарайды. Бұл менi ойландыра түстi.

	– Кәрiм, жеңiлгенiмдi мойындаймын, одақтасың кiм? Соны айтшы!

	– Кiмi қалай? Сен бiлмейтiн бе едiң? Бұл, бұл... қарындас.

	– Қай қарындас?!

	– Иә... әлгi, әлгi...

	– Аспаннан түскен қарындас, – дедi бейтаныс қыз.

	– Иә, аспаннан түскен қарындас...

	Бiз қыз екеумiз қосыла күлдiк. Кәрiм қысылып қалды. «Қарындасының» бетiне тiгiлiп тұрып:

	– Атың кiм едi, қарындас? – дедi.

	– Әлгiнде айттым ғой, Кәрiм аға, – дедi ол.

	– Есiтпей қалыппын.

	– Аспан қызы, – дедiм мен әлi де күлкiден тыйыла алмай.

	Осы бiр сөз қақтығысы менiң де орнымнан тұрып, өздерiнiң қатарына жақындауға сеп болды.

	– Ал ендi екеуiңдi қарға аунатайын ба?

	– Әлi тойған жоқсыз ба, аға, – дедi қыз.

	Мен тұра ұмтылып едiм, қаша жөнелдi. Анадай жерге барып, қолындағы жентектеген қарын маған қарай атып жiберiп:

	– Алыңыз ағасы, баратын жерiңiзге ала кетiңiз, – деп жүгiре жөнелдi.

	– Атыңды айтсайшы қарындас, кiмсiң?

	– Аспан қызымын, ағасы, бұлттың ар жағынан түстiм, – дедi мойнын бiр бұрып.

	Бiз Кәрiм екеумiз аң-таңбыз.

	– Табиғатпен қанша алысса да, мына қыздың басына ақ орамал жабылды-ау, – дедiм мен.

	– Менiң атымды қайдан бiлген, – дедi Кәрiм болса ойлана түсiп.

	Сенi бiлмейтiн адам бар ма? – дедiм мен. – Ондай жан жер басып жүру правосынан айрылады ғой.

	– Қойшы дiлмарсығаныңды. Маған десе аспанына қайтып ұшып кетсiн. Бұрын көрмеген адамым болған соң айтып келе жатқаным ғой.

	– Мен де әзiлiм тасып бара жатқаннан айтып келе жатқаным жоқ. Шынында да кiм болды екен бұл? Өзi өте ақкөңiл, жайдары жан екен. Күлiмсiреген келбетiн айтсаңшы. Жақсы қыз екен...

	– Не дедiң? – дедi Кәрiм.

	– Жақсы қыз екен.

	– Жақсы қыз екен, бiрақ жалт еттi де жоқ болды.

	– Неге жоқ болады?

	– Аспан қызымын деген жоқ па.

	– Оны әзiлге айтады ғой.

	– Әзiлге айтса да, шынын айтты. Бiздiң ауылда мұндай қыз жоқ. Сондықтан жалт еттi де жоқ болды дей бер.

	– Оны ойланып көру керек.

	– Ал онда ойлана бер, – дедi Кәрiм қораға кiре берiп.

	Бұл кезде бiз де үйге келiп қалып едiк. Қар да қоюланып үдей түскен. Бұл мезгiлдiң ендiгi қызығы бөлмеде отырып, жапалақтап түскен ұлпа қардың ұшқынын терезеден көрiп отыру. Бiз солай еттiк.

	* * *

	Мiне, мен сенi алғаш рет осылай көрiп ем. Ол кезде сен аспан қызы едiң. Бұлттың ар жағында жүр едiң. Арамыз ақселеу тұман да емес, қоп-қою қара бұлт едi. Бiрақ ұлпа қары бар бұлт едi. Бұлт ыдырар, қар толастар деп ойламаған едiм мен ол күнi. Бiрақ басыңа ақ қардан орамал жапқанымыз рас болатын.





II




	Бұл күнгi Кәрiм екеумiздiң әңгiмемiз адам мiнезiнен ары асқан жоқ. Қилы-қилы кезең, түрлi-түрлi мiнез болатынын жұрттың бәрi де бiледi ғой, тек сол мiнездiң кейбiр кезеңде адам көңiлiне көбiрек әсер ететiнiн, осындайда жаныңды жадырататынын айтсаңшы.

	Немесе ақжарқын адам аз ба, көңiлдi күлкi көрмеппiз бе? Бәрiн де көрiп жүрмiз, бәрiн де бiлемiз. Тек осындай көңiлдiң бiр көсiлiп көкке көтерiлген мезгiлiндегi адам мiнездерiн айтсайшы. Мұндай кезде езу тартқаны күлгендей, күлгенi қуанғандай болып көрiнедi. Ол күнi бiз сенiң күлкiңдi, сенiң әзiлiңдi көңiлдiң көпсiгенiне жорығанбыз да қойғанбыз.

	Тiптi соңынан түр-әлпетiңдi көз алдымызға елестете алмай әурелендiк. Әзiл-оспақпен әлектенiп жүрiп, бетi-жүзiңе көз қиығын да салмасақ керек. Тек сондағы бiр мiнезiң, әсiресе

	«Аспан қызымын, ағасы» деп жүгiре жөнелгенiң көңiлге киноның лентасындай болып, анық түсiп қалыпты.

	Шынын айтайын, бiз сенi сол кездесуден кейiн iздейiк деген ойға келгенiмiз жоқ. Оған мүмкiн Кәрiмнiң «iздегенмен таба алмаймыз» деген сөзi әсер еткен болар, әйтеуiр, iздегенiмiз жоқ. Тiптi ұмытып та кеттiк, өйткенi сенi жоққа санадық қой.

	Осылайша бiраз уақыт өткен. Қыс қаһарына мықтап мiнген. Әлемнiң бәрi ақ ұлпадан көрпе жамылып, ағаштар ажарынан айрылды, өзендегi мөлдiр су мұзға айналды. Бұл мезгiлдiң де өз әсемдiгi бар, өз қызығы қытықтайды. Бiздiң ауылдың төңiрегiнiң де өз ерекшелiгi болатын. Батыс жағы түгелдей кiшiгiрiм төбелер де, ал шығысында ауыл бойын ұзыннан қуалап өзен ағып жатушы едi.

	Демалыс мезгiлiнде жастардың көбiрек жиналатын жерi де осы екi орын. Батысында жота-жотаны қуалап шаңғы тепсе, шығысында мұзға сырғанайтын. Бiр демалыста шаңғы тебуге бiз де шықтық. Бiрақ жұрттан бiр өзгешелiгiмiз аяғымызға шаңғы байлағанымыз болмаса, қолымыздағы таяққа таянбасақ, тiк тұра алмаймыз. Төбеден сырғанай қалсақ, жарым жолда-ақ төңбекшiп жатқанымыз. Дегенмен жұрттың әжуасына тапқан өз амалымыз да бар.

	Бiрде жiгiттердiң бiрi:

	– Сен екеуiң елден ерекше сырғанайсыңдар. Жолда бiр түстенбесеңдер, етекке жете алмайсыңдар ма? – деп едi, Кәрiм ойланбай-ақ.

	Сен шаңғыны не үшiн тебетiнiн бiлемiсiң, – дедi. – Асығатын аң қуып бара жатқан жоқсың. Етек сен бармасаң да ешжаққа қашып кетпейдi. Ең қызығы, төбенiң үстiнен бiр қарғып кетiп, көкірегiндi кере ашып, ауаны бiр жұтып алу. Екiншi мәселе, төбенi бауырлай бергенде тәлтiректеп келе жатқан тiзеңдi жазып жiберу. Сонда нақ сол жерге қалт тұрасың. Сол тоқтаған жерде жантайып жатып, алдыңдағы Алатауға көз тiгіп, ауылыңның түтінiн санап отырғанға не жетсiн. Әрi жеңiңнен кiрiп, қойныңды аралайтын төбе үстiндегi ызғырық бұл жерде болмайды. Мiне, бiз Шәкен екеумiз сол үшiн аялдаймыз. Тек мына шаңғы дейтiн бәлен станция, вокзал дегендi түсiнбейдi, сондықтан амал жоқ, құлауға тура келедi. Немесе, өзiң нақ сол жерге барып кiлт тоқтай қойшы.

	Әлгi жiгiт Кәрiмнiң сөзiне сене қойған жоқ шығар, бiрақ шынымен-ақ сырғанай жөнелді. Кәдiмгi бiздiң «аялдамамызға» жете бергенде кiлт тоқтай қоймақ болып едi, екпiнiмен жерден едәуiр көтерiлiп барып етпетiнен құлады. Өйткенi нақ сол бiр жер төбенiң бауырынан тартқан белбеу сияқты бiлеуленiп тұратын.

	Бiздiң өте алмайтынымыз да сол төбенiң белдеуi ғой. Сондықтан бұл жiгiттiң де неге домалағанын бiлiп тұрмыз. Қасына барып бiз де тоқтағанымызда Кәрiм:

	– Қалай екен? Бiз жамбастай жантаюшы едiк, сен, тiптен торпедадай атылып барып, мұрныңды тiремесең, тоқтай алмайды екенсiң ғой, – дедi.

	Ол жiгiт үстi-басын қағып-сiлкiп алды да, бiзге күлiмсiреп бiр қарап қойып, ылдиға қарай тартып отырды.

	Мiне, бүгiн және төбеге шығып келемiз. Төбе басында жастар көп екен. Бiрi жоғары шықса, бiрi төмен түсiп сапырылысып жатыр. Кәдiмгi орнымызға келiп, қатарға қара қоса бергенiмiзде бiр байқағаным – оң жағымызда бiр қыз тұрған. Кәрiмдi қайдам, оған көп көңiл бөлiп тұрған мен жоқ.

	Бiр кезде:

	– Кәрiм аға, кеттiк! – деп сырғанай жөнелгенде жалт қарасам, арқан бойы алға кетiп қалыпты. Тани алмадым. Осынша көптiң iшiнен қалай танисың. Бәрi де денелерiн бұлтитып-бұлтитып инкубатордан шыққан шөже құсап спорттық киiмiн киiп алған. Денесiнiң аумағына қарап ажыратпасаң, өз туысыңды да тани алмай қалуың мүмкiн. Кәрiмге қарасам, көзiн содан алмайды. Мылтығын оқтап тұрған мерген секiлдi. Өйткенi әлгi шаңғышы қыз бiздiң белдеуге барғанда бiр жағына қарай қисая кеттi. Осы кезде барып Кәрiм:

	– Мынау «Аспан қызы» ғой, кеттiк! – деп сырғанай жөнелдi. Алғашында аңырап қалсам да, артын ала аяғымды апыл-тапыл басып мен де тарттым. Кәрiм кәдiмгi аялдамаға топ еттi. Мен де ентелеп келем, көзiм соларда. Ажырамас аялдамаға жеттiм-ау дей бергенде қастарынан құйғытып өте шықтым. Құдайдың мына қырсығын қарашы, етекке бiр жетейiкшi деп қанша ниет етсем де жете алмаушы едiм, ендi әдейi құлауға әрекет қылғанда зыр етiп өте шықтым. Құлай алмадым, таяқ тiрейiн десем, өткендегi жiгiттiң мұрнын тормоз жасайтын тәжiрибесi бар, қорқамын. Етекке барып бiр-ақ тоқтадым. Жоғары қарасам, Кәрiмдер қатар отыр. Өздерi түсер деп мен де отырдым. Түсетiн емес. «Аспан қызы» алақанын шәпеттеп, қол бұлғап шақырады. Амал жоқ, жоғары көтерiлу керек. Әудем жерге жеткен мезгiлде:

	– Шәкен аға, сәлеметсiз бе? – деген дауысқа қарасам, әлгi қыз құйғытып келедi екен. Мен қағып алатын адам сияқты құлашымды кең жайып тұра қалдым. Осы екпiнiмен келсе, құшағыма ене кететiн сияқты. Бiрдемелердi сөйлеп тұрмын. Жоқ, оның менiң құшағымда жұмысы болмаса керек. Қалт еткен қалып бiлдiрмейдi.

	Қасымнан өте берiп:

	– Қуып жетiңiз, аға, – деп күлiп кеттi.

	– Қайда барасың, қарындас?

	– Аспанға, Шәкен аға!

	Шаңғының үстiнде өзiм қалтырап жүрiп, оны қуып жететiн әл қайда, ақырындап қозғалып артыма қарағанша ол етекке жеттi. Сонда бiр-екi қыз тұр едi. Солардың қасына барып, қолын бiр бұлғады да, ауылға қарай жылжи жөнелдi. Артыма қарасам, шаңғысын иығына салып Кәрiм келедi. Қарға отырдым. Ол қасыма келдi.

	– Практикаға келген қыз екен.

	– Қайдан келiптi?

	– Қайдам.

	– Аты кiм екен?

	– Бiлмеймiн.

	– Қайда тұрады екен?

	– Бiлмеймiн.

	– Қанша уақытқа келiптi?

	– Бiлмеймiн.

	– Ендi не бiлесiң?!

	Дауысым қаттылау шықты-ау деймiн, ол бетiме бажырая қарады да:

	– Ештеңе бiлмеймiн. Керек болса өзiңнiң де тiлiң бар ғой, – дедi де, алға жүре бердi. Соңынан iлбiп келем.

	– Сен коньки тебудi ұмытқан жоқсың ба? – дедi ол бiр кезде артына бұрылмай.

	– Неге ұмытайын, тебе бiлемiн.

	Тебе бiлетiнiм рас. Бiрақ соңғы кезде бұл балалардың ойыны деп өзiмiзше есейiп, қойып кеткенбiз, қасына ентелей түстiм.

	– Оны неге сұрадың?

	– Кешке өзенге барып коньки тебейiк.

	– Онымен он жылдықта қоштаспап па едiк. Сондағы сыйлық еткен iнiшектерден қайта қалап алмасақ, қайдан табамыз.

	– Қазiр барып сатып аламыз.

	Және үнсiз келемiз. Жазыққа түскен соң шаңғысын аяғына қайта байлады. Мен де тұрдым қатарына.

	– Дегенмен өзi қызық қыз екен, – дедi Кәрiм жылжи берiп.

	– Сендер не сөйлестiңдер, соны айтшы, – дедiм мен.

	– Бәрiн айтып берейiн бе?

	– Иә, бәрiн.

	– Ал тыңдай бер онда. Ол:

	– С приездом, Кәрiм аға! Мен:

	– Отырған орның жайлы болсын, қарындас! Ол:

	– Рахмет... Оу, мына кiсi ауылына аялдамай өтiп кеттi ғой (Бұны сен жанымыздан жалт бергенде айтты).

	Мен:

	– Ол кiсi шаңғы тепкенде қардың шаңын шығарады.

	Ол мырс етiп күлiп алды:

	– Қардың?! Жердiң шығар. Мен таң атқалы ол кiсiнiң осы аялдамадан ары асқанын көрген жоқ едiм ғой.

	Мен:

	– Онда әншейiн демалуға тоқтайтын.

	Ол:

	– Солай деңiз. Ол кiсiнiң аты Шәкен ғой.

	Мен:

	– Оны қайдан бiлесiз?

	Ол:

	– Өз атыңызды атағанымда таңданған жоқ едiңiз ғой.

	Мен:

	– Дегенмен...

	Ол:

	– Дегенмен бiлген жақсы.

	Мен:

	– Сiз қайдан келдiңiз?

	Ол:

	– Қаладан практикаға келдiм.

	Мен:

	– Атыңыз кiм?

	Ол күлiмсiреп:

	– Аспан қызы.

	Мен:

	– Дәлiрек айтсаң.

	Ол:

	– Дәлiрек пе? Дәлiрегi, бұлттың ар жағынан...

	– Сiздерде коньки тебе ме?

	Мен:

	– Тебедi.

	Ол:

	– Мұз айдыны қай жерде?

	Мен:

	– Бiздiң айдынымыз айналаның бәрiн алып жатыр. Анау өзеннiң мұзының бәрi айдын. Сонда тебемiз.

	Ол:

	– Дұрыс екен... Сау болыңыз, Кәрiм аға. Менi етекте қыздар күтiп тұр екен. Бiз қайтуымыз керек...

	Мен:

	– Қарындас...

	Ол:

	– Аспан қызы...

	Ал бұдан арғы әңгiменi жолда өзiңе айтып кеттi ғой. Есiткен шығарсың адресiн.

	Мен Кәрiмнiң «қайту» деген сөзiне жармаса кеттiм.

	– Қашан? Қайда қайтады екен.

	– Оны мен қайдан бiлейiн.

	Мен Кәрiмге көзiмдi алартып бiр қарап едiм, ол маған үш саусағын көрсеттi.

	Бiз үйге келген соң, «жұмбақ қыз» туралы және бiрталай әңгiме жасадық. Өзiмiзше ат қойып, айдар тақпақ боламыз. Бiздiң ауылымыздың қос бүйiрiнде бақандай-бақандай екi үлкен қала болатын, ондағы институттардың санының өзi қос цифрмен саналады. Бейтаныс танысымызды соның қайсысына телiрiмiздi бiлмей басымыз қатты. Практикаға қай мекемеге келгенiн сайтан бiлiп пе, мекемеден көп неме жоқ, оның қайсысынан iздерсiң. Келiп-кеткiштер бәрiнде де баршылық болатын, бар тауып көр.

	– Ей, бiзге сол «Аспан қызының» не қажетi бола қалды. Жердiң қыздары-ақ жетпей ме, олар да желкемiздi тесiп шыға қоймас. Неге бас қатырып отырмыз, – дедiм мен әлден кейiн.

	– Өзiң емес пе ежiктеп отырған. Ал қойдық, ендеше.

	Мен өз ойыммен өзiм әлек болып бiраз отырдым. Кәрiм де қарап жатқан жоқ. Шамалауымша, шахмат тақтасының торына көз жүгiрткендей ауылдың ауызға алар мекемелерiнiң бәрiн ой елегiнен өткiзiп жатса керек. Тек «шах» жариялайтын орынды болжай алмай отыр.

	– Кәрiм, әлгiнде коньки сатып алайық деп едiң ғой, бармаймыз ба.

	– Барсақ барайық.

	Бiз дүкенге барып конькидi алдық та, үйге келмей-ақ сол жерден өзен бойына тартып кеттiк.

	Жағаға өз бәтiңкемiздi шешiп қойып, конькиге ноқталанған бәтiңкенi жұқа шұлықтың үстiне кие салып, мұзға да сырғанадық. Мұздағының көпшiлiгi таныс адамдар, бейтаныс ешкiм жоқ. Күндiзгi қырда сабылғанымызға мына мұз қосылған соң қалжыратайын дедi. Оның үстiне аласұрып сырғанай бергенмен де шеке томпиып жатқан жоқ, мүйiз шыға қоймайтын көрiнедi.

	– Сен шынымен аспанға ұшып кеттi деп тұрсың ба? – дедi Кәрiм өзi шаңғы тебетiн төбелер жаққа көз салып тұрып. Бұл кезде мен аспанға қарап тұрғанмын.

	– Жүр үйге қайтайық. Ол қарсы болған жоқ.

	Бiз мұзға апта бойы барып жүрдiк. Бiрақ «Аспан қызы» адастырып кеттi. Мұзда да, түзде де көрiнбейдi. Тiптен хабары да естiлмейдi.

	Және жексенбi келдi. Ертеңгiлiк Кәрiм екеумiз қайда баруға дауласып бiраз даудырастық. Мен шаңғы тебуге тауға сүйредiм, ол мұзға конькиге мегзейдi. Ақыры мен көндiм.

	Күннiң көтерiлгенi жаңа болса да, бiз күрт жүрiп келемiз. Бұл кезде кейбiр демалысқұмар жұрт мұзға келмек түгiлi, бетi-қолын да жумаған болу керек. Елпектеп жүрген – тек екеумiз. Өзенде өзiмiзден басқа ел бар-ау деген менiң көкейiме қонбайды. Кәрiм де күмiлжiп келедi. Дегенмен екпiнiмiзден жел есiп тұр.

	Өзенге жақындай бере мұз үстiнде қалтаңдап қарауытқан бiрдемелердi көргенде, өз көзiме өзiм сенбедiм. Бiреулер жүрген сияқты. Бейсауат жүрген жұртқа ұқсамайды, жығылып-сүрiнiп әлектенiп жатыр. Бұл – бәрiмiздiң басымыздан өткен күй. Конькидi аяғыңа алғаш байлағанда қаз-қаз тұрған сәби сияқты жап-жалтыр мұзға сүрiнiп жатқаның. Тiптен жалғыз аяқпен шолтаңдайтыныңды қайтерсiң. Соның өзiнде әудем жер жүрсең, айшылық жол басқандай көрiнушi едi-ау, шiркiн. Бұның бәрi балалық кезде болатын, ал есейгенде мұздың үстiнде етпеттеп жатқаның ерсiлеу көрiнетiн сияқты.

	Мына жүргендер – нағыз сол мұздың әлiпбиiнен аттап жүрген жандар. Оған көзiм анық жетiп келедi. Бiрақ балалықтан өтiп кеткен сияқты, ересектеу көрiнедi.

	Кәрiмге қарап едiм, ол ойын бiрден кесiп айтты.

	– Мұзға осы жерден түсiп, өзеннiң үстiмен барайық. Бiрден жетiп барғанымыз ыңғайсыз болар, қыздар көрiнедi.

	– Иә, қыздар көрiнедi. Өздерi жығылып жатқанда бiз де барып жұдырық болмай-ақ қоялық.

	Айдынға түстiк. Өзен үстi тегiс қатып қалған. Бiрде терең, бiрде таяз болып жайылып ағатын суға қатқан мұз кедiр-бұдыр. Кей жерлерiнде тiптен Солтүстiк мұхиттың болмаса да өзiмiздiң ауылдың айсбергтерi көрiнiп жатыр. Тегiстеу әрi ауқымы молдау жерi – әлгi «тәй-тәйлер» жүрген түс. Сол кедiр-бұдырдың ара-арасымен жылжып келемiз. Тiптен әдейi келе жатқан адам сияқты болмайық деп анда-санда артымызға бұрылып, қайта айналып соғамыз.

	Менiң жұрттың жүзiне тiктеп қарай алмай, көзiммен жер шұқылап жүретiн мiнезiм белгiлi ғой, сол әдетiме басып келемiн. Бiр кезде Кәрiм кілт тоқтап, бүйiрiме түртiп қалды. Қабағымды көтерсем, қарсы алдымда «Аспан қызы» тұр.

	– Аспан қызы! – дедiм мен аузыма басқа сөз түспей. Қыстың күнi, әсiресе ертеңгiлiк дыбыстың ұзаққа естiлетiнi белгiлi ғой, менiң үнiм құлағыма шалынып қалды ғой деймiн «Жұмбақ қыз» бiзге жалт қарады. Тек қарап қана үлгердi. Осының өзi-ақ жеткiлiктi екен, келесi секундта мұздың үстiне жайғаса кеттi. Менiң сөзiм жүрегiне болмаса да аяғына оқ болып тисе керек. Бiз қасына жетiп бардық. Ол орнынан тұрған жоқ. Сол қалпында:

	– Сiз кiмсiз, Шәкен аға, – дедi.

	– Өзiңiз кiмсiз?

	– Конькишiмiн.

	– Мен ұқсамаймын ба?

	– Ұқсамайсыз. Ұқсайтын адам құлау керек.

	– Ол қолдан келедi ғой. Балалық кезден қалған тәжiрибе бар.

	Үнiм өктемдеу шықты-ау деймiн. Әлде «конькиден құлау бiздiң басымыздан әлдеқашан қалған» деп бәлсiндiм бе, «Жұмбақ қыз» жымиып алып:

	– Шаңғы тебетiн төбедегi тәжiрибе де топырлап жатыр. Тек қар мамықтау болар, – дедi.

	Қасына отыра кеттiм. Тосылғаным ғой. Ол және тiл қатты.

	– Қайдан келдiңiз?

	– Мұздан шықтым.

	– Мына мұздан ба?

	– Иә, осы мұздан.

	Ендi ол күлiп жiбердi. Орнынан тұрмақ болып, қолын Кәрiмге ұсына берiп:

	– Ендеше, мұзыңызға ескертiп қойыңыз, жұртты жазықсыз жазалай бермесiн, – дедi маған қарап.

	– Ақысын төлеңiз.

	– Қалағаныңызға көндiм.

	– Аты-жөнiңiздi айтыңызшы.

	– Атым – Нәбира, жөнiм – студентпiн. Коньки тебудi жөндi бiлмеймiн, сол кемiстiгiмдi толыстырып алуға мұзыңызға келiп мойынұсынып тұрмын. Өзiңiзден рұқсат сұрауды ұмытып кетiппiн, әрi сiздiң иелiгiңiз екенiн бiлмеп ем. Және не сұрайсыз.

	– Жеткiлiктi сияқты.

	– Онда рахым етiңiз. Кәрiм аға, маған коньки тебудiң теориясын түсiндiрiп жiберiңiзшi.

	– Әуелi әлiпбиiн үйренiңiз.

	– Оған да көндiм.

	Бiз қалған қыздармен де таныстық. Олар да Нәбирамен бiрге келген практиканттар екен. Бәрi де мұзға сырғанауға шорқақтау, елең-алаңнан айдынды айналдырып, елпiлдеп жүргендерi сондықтан. Ешкiм жоқта жаттығып алмақ. Бiзден ептеп қысылып тұр.

	– Жүр, кәне, Нәбира, конькидiң қағидасын үйретейiн, – деп Кәрiм қолынан жетелеп сырғыта бастап едi:

	– Мықтап ұстаңыз, аға, аспанға ұшып кетiп жүрмесiн, – дедi қыздардың бiрi. Басқалары баяу ғана күлiп едi, Нәбира:

	– Нақ осы жолы аспанға ұшпауға ант етейiн, тек мұз ойылып кетпесе болғаны, – деп сықылықтап күлiп барады.

	Бiз бұл күнi мұзда көп жүрдiк. Кәрiм қолынан келгенiнше сайыпкерлiгiн жасап бақты. Ара-арасында шыр айналып, керi секірiп немесе бiр аяқтап, өнерiн де көрсетiп қояды. Бәрiмiз де мәз-мейрамбыз. Тiптен үстi-басымыз да мәз-мейрам, суға малшынбаса да дымқыл тартпаған жер қалмады. Қайтар мезгiлде мен Нәбирамен қатар жүрдiм.

	– Нәбира, сен бiздi қайдан танисың?

	– Сiздердi танымаймын.

	– Атымызды қайдан бiлесiң?

	– Сол үшiн де кiнәлайсыз ба? Әлде аттарыңызды атауға болмай ма?

	– Неге болмасын, болады ғой. Тек сұрап жатқаным да. – Нәбира күлiмсiреп алды да:

	– Оған өздерiңiз кiнәлiсiздер, – дедi. – Бiз келген күннен бастап сiздердiң ылғи бiр жүретiндерiңiзге көңiл бөлгенбiз. Қайда көрсек жұптарыңыз жазылмайды. Тiптен ғашық адам сияқтысыздар. Ғашық емес-ау... – ол мүдiрiп қалды да көзiн ойнақшытып жiберiп:

	– Айтып жiберейiн бе, аға? Ренжiмейсiз бе? – дедi.

	– Айта ғой, ренжiмейiн.

	– Жұбайлар сияқтысыздар.

	Мен төмен қараған күйi күлiп жiбердiм. Ол әңгiмесiн қайта жалғады.

	– Қазақ өте тату балаларды «егiз қозы сияқты» деушi едi ғой. Сiздердiң жүрiстерiңiз егiз қозының жүрiсiнен де қомақтылау, жұптарыңыз жазылмайды. Алғашында ағайынды ғой десек, олай емес екенсiздер.

	– Оны да бiлесiз бе?

	– Бiлемiз. Бiрде таныс жiгiттердiң бiрiнен сұрап едiк, қызық әңгiме айтып бердi. Есiңiзде болар, өзiңiзден сұраған екен ғой.

	Әрине, есiмде. Ол Кертай болатын. Бiрде көшеде қарсы кездесiп: «Ә, ағайындылар, қыдырып жүрсiңдер ме» дегенiнде, ойға ештеңе алмай «ие» дей салғанмын. Соңынан бiлсем, ол бiздi шынында да туысқан деп топшылап, жұбымыздың жазылмайтынына жағасын ұстайды екен. Қалайша екеуiнiң ойын да, бойын да, мiнездерiн де бiр жаратқан, – деп әңгiме ететiн көрiнедi. Кейiн туыс емес, тек жолдас екенiмiзді есiткенде күлiп отырып өзi айтып берген. Нәбира осыны айтып тұр.

	– Кертайды қайдан бiлесiз?

	– Танушы едiм.

	Бiз бiраз шүйiркелестiк. Тiптен батылданып кетiп, киноға шақырып едiк, кешке кезекшi екендiктерiн айтқан соң, амал жоқ, ат басын кейiн тарттық. Олар болашақ дәрiгерлер екен.

	* * *

	Мiне, есiңде болар, мен сенiң атыңды тұңғыш рет өзiң айтқандай аспанда тұрып естiп едiм. Жер емес, көк емес, мұз болатын, ол ерiп кеткен соң тұрған орным кеңiстiк болды да қалды. Ол кезде сенi тек көзiммен ғана көрiп, көңiлге ерiк бере қойған жоқ едiм. Себебi табан тiрер жер болмайтын. Аяқтың астының бәрi тайғанақ едi, жылтыр едi, мұз едi. Көңiл де сол мұздай мөлдiр ғана болатын. Сенi iздеп жүрген жүректiң әмiрi емес, жастықтың жалыны ғана болатын.





	Нәбираның күнделiгiнен



	«Қыс. Февраль. Кешкі сағат 10.

	Өмiр дейтiн қызық қой.

	Мен мұншалыққа барар деп ойлаған жоқ едiм. Алғашында жерге бiр-екi тамып тайып тұратын өткiншi бұлттың бiрi болар да қалар деп түйгенмiн. Жоқ, олай болмады. Ендi қоюланып келедi. Қоюланған сайын, көңiл де қобалжи түсуде. Көз жанары да көлегейлене түсуде. Көз мейлi ғой, ол әдетте алысты болжамай, аяқ астына үңiледi де, әлекке түсiп жүредi. Ал көңiлге не жоқ? Оның қобалжығаны несi? Әлде...

	Шынында, өзi де қызық болды-ау. Өткен жолғы қар қылаңдап тұрғандағы қақтығыс көңiлдi қытықтап қана қойып едi. Ал бүгiн бүлiне түстi бiлем, беймазаланды да қалды. Шынын айтсам, әлгiнде киноға баруға өзiм мұрындық болғым келiп едi, олар ұсынған соң ерекшелене қалдым. Барып-ақ қайтсам да дүние бүлiне қоймас едi, бiрақ...

	Мейлi, болары болды және кездесермiз. Ал сен желпiнген көңiл желөкпелiкке баса берме, басыл, түс сабаңа...»





ІІІ




	Бiздiң елге көктем келдi.

	Қырбақ болса да жердi қысып жатқан қар қанша қатуланғанмен қаһарынан айрылып, онан соң толассыз екi күн жауын жауғаннан кейiн жымия-жымия жайына кеттi. Айналаның бәрi көл болып, арықтан асқан су қыстай тотыған қалың жолдың бетiн жуып жатар. Көктем осылай көл болып келдi.

	Ол қыс бойы қатайып жатқан жердiң бойын жуа келдi.

	Қайың мен қарағай түгiлi, тобарсып жатқан тобылғының да тонын шеше келдi. Қауын мен қарбыз жеген жас баланың бетiне жабысқан сатпақ секiлді болған ойдық-сойдығын тазарта келдi. Артынан самал соқты. Ол қоңырсалқын күздiң самалы сияқты емес, жүректi жыбырлатып, жан тербер жылы самал болып соқты. Ол ой-шұңқырға қақ болып тұрған көлшiктердегi судың бетiн қатпар-қатпар кәрi адамның әжiмi сияқты етіп дiрiлдете келдi.

	Осылайша қыс салқын желмен басталып, жылы самалмен аяқталды.

	Бұдан соң жуынған жердiң бетiн сүртетiн сүлгiсi болып, бар әлемдi шуаққа бөлеп күн шықты. Қақ кетiп, жер кепкенше адырда ылтиып-қылтиып қосқұлақ болып өскен шөптер жер бетiн жаба бастады.

	Көктем осылай жер дүниенi көкке бөлеп келдi. Өзiнiң кiлемiн сүйрете келдi. Сол кiлемнiң бетiне түскен оюларын көзге көрсетпес шеберлерi күнде қиып салып жүргендей, аз күннен соң жер бетi түрлi түске ене бастады. Жас кезiмiзде көрген жерде «Әкең өлгiр бәйшешек, шешең өлгiр бәйшешек» деп желкесiн қиятын бәйшешектердiң орнына күлгiн боп нәуiрзек, сарғайып сарғалдақ, қызарып қызғалдақ шыға бастады.

	Бүкiл дүние құлпырды да кеттi.

	Бiз Кәрiм екеумiз жақсы көретiн мезгiлiмiздiң бiрi осы болатын. Бұл мезгiлдi жек көретiн жан жаһанда жоқ шығар-ау, тек бiздiң өзiмiзше, өзiмiзге телiп жақсы көретiн мезгiліміз болушы едi. Бiз гүлдi де, қызғалдақты да жұлмайтынбыз. Қайта көбейе түссе деушi едiк, мәпелей түсушi едiк. Бiздiң арманымыз – ауылдан алыстап кетiп, балтырға оралып, белуардан келетiн көк майсаның арасында аунап жату. Айналаң аңқыған хош иiс, арқаңды күн қыздырып, көкiрегiңдi жерге басып жатасың. Бiз үшiн бұдан артық рахат болмайтын.

	Рас, мектепте оқып жүрген кезiмiзде тындырып тастамақ болып кiтап-дәптерiмiздi арқалай шығып, күннiң қызуы балқытқан кезде ұйықтап-ұйықтап бос қайтып, талай рет таяқ жеген кезiмiз де болған. Сонда да жақсы көремiз, қимаймыз. Мiне, осындай күндердiң бiрiнде үйде отырдық.

	– Ертең қырға шығамыз ғой, – дедi Кәрiм.

	– Шықсақ шығайық.

	– Екеумiз бе?

	– Қолдан келсе, төртеу болғанға не жетсiн.

	– Төртеу... Ол қиындау шығар, қазiрше үшеу болсақ та жарар едi.

	– Болайық.

	– Нәбира саған не дедi?

	– Не деушi едi, ештеңе деген жоқ. Деуi де мүмкiн ғой, бiрақ мен ештеңе сұрағаным жоқ.

	– Міндеттi түрде сұрау берiп қана сөйлесу керек пе?

	– Сұрағанға не жетсiн.

	– Қарық боларсың! – дедi ол көзiн бiр алартып қойып. Мен де қалысып жатқаным жоқ.

	– Сен де мәз болып жүрген шығарсың.

	– Есуас! – дедi Кәрiм орнынан тұрып. Даусында зiл болғанымен кек жоқ. Бөлме iшiн әрi-берi кезiп жүрдi. Басын аяғына шiдерлеп қойғандай жоғары көтермейдi. Iзiн санап жүр. Алға кетiп, керi бұрыла бергенде мұрнының астына жұдырығымды тоса қойдым. Ол бетiме тiк қарады. Көзiнiң жанары жалынға толып тұр, әрi батыл.

	– Нәбираны ерте кетейiк.

	– Онсыз-ақ жүрсек қайтедi.

	– Мен оған сен туралы талай әңгiме айттым. Мiнезi де жайдары, ақылы екеумiзден асып түспесе кем соқпас, сен бекер тыртысасың.

	– Есуас! – мен шынымен-ақ зiлденiп айттым. Айту былай тұрсын, жағасынан ала түстiм. – Мұны саған кiм тапсырды, не деп тұрсың?

	– Қырға шығамыз ба, жоқ па?

	– Шықпаймыз! Ал сен бұдан соң... Бұдан соң... Мен де сен туралы талай әңгiме айтқанмын. Өзiң ойлан алдымен...

	Осы кезде екеумiздiң даусымыздан шошып кеткендей үстел үстiндегi телефон шыр ете қалды. Кәрiмнiң «байланыс министрi» болғандағы пайдасы осы бiр анда-санда ызыңдап тұратын телефон болатын (Ол байланыс бөлiмiнде жұмыс iстейтiн болғандықтан, өзара осылай атайтынбыз).

	– Ананы ал, – дедi Кәрiм сол тұрған қалпы. Телефонды алуын алдым. Бiрақ ар жағындағы адамның кiм екенiнде жұмысым болмай: «Кәрiм аға» деген үнiн есiте сала-ақ, «Кәрiм жоқ» деп зекiре жауап бердiм де:

	– Сен ептеп есiңдi жи, – дедiм Кәрiмге. Ол үн қатқан жоқ, тек ыммен қолымды нұсқап тұр. Сөйтсем, трубканы орнына тастамаған екенмiн. Орнына қоя салайын деп тұрдым да, құлағыма қайта тақадым. Масқара! Трубканың микрофонын алақаныммен баса қойдым. Ендi қайтпекпiн, ар жағындағы дауысты ендi танып тұрмын ғой. Ол – Нәбира!

	– Не дедiңiз, Шәкен аға? – дейдi. Не дегенімдi есiтпеген шығарсың. Сасқанымнан Кәрiмнiң бетiне бажырая қалыппын. Ол сұқ саусағымен бiр менi, бiр өзiн көрсетедi. Әрең дегенде түсiндiм-ау.

	– Сәлем, Нәбира. Кешiрерсiң, мен сен екенiңдi бiлмей қалыппын, – дедiм күмiлжiп.

	– Сәлеметсiз бе, әлгi сөздi маған айттыңыз ба, аға.

	– Жоқ, Нәбира, Кәрiмге айтып жатыр едiм.

	Кәрiм қолын бiр сiлтедi де, терiс айналып кеттi. Мен және састым.

	– Кәрiм аға үйде жоқ деп едiңiз ғой...

	– Иә, ол жоқ.. жоқ, ойбай, ол бар, қасымда тұр. Кәрiм бұрылып көзiн алартып тұр.

	– Сiзге не болған, Шәкен аға. Телефонды Кәрiмге берiңiзшi. Ендi оған мен көзiммен «иә, сөйлес» деп жекiп тұрмын. Тiлмен-

	ақ айтар ем және естiлiп қалуы мүмкiн. Телефонның трубкасын ұстай сала-ақ, Кәрiмнiң дауысы жұмсара қалды.

	– Жай, әншейiн Нәбира. Ол бiр кiтапты мәнерлеп оқып тұр едi. Иә-иә, мәнерлеп оқуға машықтанып жүр ғой. Бұрын ойламай ендi есейгенде есi кiрсе не етесiң... Әрине, барамыз. Не дейсiң? Термосқа шай құйып алдық. Бiз, немене, түнеймiз бе сонда сол жерде... Мақұл-мақұл, барамыз, қазiр шығамыз.

	Мен қос қолымды көкiрегiме басып, басымды шұлғып тұрмын. Бұл бармаймыз деген ишаратым. Оған қос саусағымды көрсетемiн – екеуiң барыңдар дегенiм ғой.

	– Нәбира, – дедi Кәрiм. – Мына Шәкен бармаймын деп жатыр... Өзiне берейiн бе? Мақұл, мiне...

	Трубканы маған ұсынды. Сол трубканы Кәрiмнің маңдайына сарт еткiзiп соққым келiп-ақ тұр, тек... Ендi алмауға амал жоқ.

	– Алло...

	– Шәкен аға, – дедi ар жақтан. – Сiз шаршайын дегенсiз бе? Аспандағы айға да жаяу жетемiн деп желiгушi едiңiз гой. Бұл қалай?

	– Иә, солай деп едiм. Екеуiң қыдырып келе қойсаңдар қайтедi, кешiрерсiңдер.

	– Бiз ренжимiз, Шәкен аға. Мына Әтiркүл де ренжiп жатыр.

	– Әтiркүл де бара ма?!

	– Ендi қалай? Бәрiмiз барамыз. Келiңiздер, аға.

	Ептеп көңiлiм сабасына түсейiн дедi. Құдайға шүкiр, төртеу болдық.

	– Кәзiр барамыз, Нәбира, – дедiм.

	Кәрiмге және бiр жекiп алайын деп кейiн бұрылсам, ол сумкасын дайындап, доп-боп, бадминтонның қаққышы сияқты адырда алаөкпе боп жүгiртетiн заттарды нығыздап салып жатыр және бiрдемелер салып алды. Маған да киiнуден басқа амал қалмады.

	...Төбенiң бауырында көкiрегiмiздi көкке төсеп жатырмыз. Анадай жерде Нәбира мен Әтiркүл бадминтон добын соққылап жүр. Екеуiмiздiң де көзiмiз соларда.

	– Шәкен, қылжақты қой да Нәбирамен сөйлес. Уақыт жеттi.

	Ендi кешiксең, жер сипап қаласың.

	– Сен қайтесiң?

	– Қайткенiң қалай?

	– Сен сөйлеспейсiң бе?

	– Ей, сенiң есiң дұрыс па өзi. Екеумiз бiр қызға үйленемiз бе сонда? Тоқташы осы, өзi Нәбира саған ұнай ма, жоқ па? Ұнайтын болса, әрекетiңе кiрiс, ұнамайтын болса, осы бастан қояйық ши шығармай.

	Не дейiн мен Кәрiмге. Әрине, ұнайды. Әне, ана күлкiсiн қалай ұмытайын. Әрқашан күлiмсiреп жүредi, көңiлi жас сәбидiң көңiлi секiлдi – бар нәрсеге мәз, болмашыға да бар ынты-шынтымен қуанады. Сұңғақ бойына қою қара қасы мен мөлдiр көзi, сәл iлгерi ұмтылған кеудесi жарасып-ақ тұр. Күлгендегi бетiнiң томпия түскенi ше? Қос бұрымы балтырына соғып жүр. Осының бәрi менiң ойымнан кетпейдi. Көңiлiме әбден ұялап, қонып алған сияқты. Көзiмдi ашсам да көремiн, жұмсам да көремiн. Тiптен өзiн көре алмай қалсам, көңiлiме елестетiп, сол қияли бейнеге де елiтiп жүредi емеспiн бе.

	Кәрiмге не дейiн. Мен оның өзiн аяймын ғой. Ол не iстейдi сонда? Бiр қызға үйленбейтiнiмiз белгiлi, бiрақ неге бiр күнде кездесiп, бiр кеште үйленбеймiз сол қыздарға? Ай, қыздар-ай, қыздар-ай, сендер де қырсықсыңдар ғой, қосарланып бiрге кездесе қойсаңдар қайтедi. Сонда екеумiз де бақытты болып жүрер едiк, бiрге қуанып күлер едiк...

	– Ұнайды ғой, Кәрiм. Тек ол келiсе қояр ма. Сен қайтесiң!

	Кәрiм күлдi.

	– Сен тiптен қазiрден бастап еншiңдi алып, аспанға ұшып кететiн адам сияқтысың ғой. Қайтушi ем, екеуiңнiң қолтығыңнан алып қыдырып жүремiн. «Бұрын досым бiреу едi, ендi екеу болды, мiне, көрiңдер» деп әлемге айқай саламын. Ах, сондай күнге жетсек...

	«Иә, сондай күнге жетсек, шiркiн». Көңiл толқып кеттi. Кәрiмдi құшақтай алдым.

	– Иә, жетсек...

	– Айтасың ғой?

	– Қалай айтамын. Айналаның бәрi жап-жарық, тiптен көз ұялады. Менде де ұят дейтiн бар емес пе. Қойшы, бүгiнше қоя тұрайыншы.

	– Жоқ, айтасың. Мен сенiң көзiңдi ұялмайтын етiп нұрын алып қояйын. Берi қарашы.

	Мен қарадым. Ол тiгiлiп қарап тұрды да, оң көзiн бiр қысып қойып, орнынан қарғып тұрды. Мен қозғалғаным жоқ.

	– Қыздар, келiңдер берi, мына ата-бабамыз жайып кеткен кең даланың дастарқанынан дәм татайық, – дедi.

	Нәбиралар келе жатыр. Ол «Кәрiм аға, мен жеңдiм» деп мәз-мәйрам боп, қуанып келедi.

	Баяғы менi елжiрететiн мiнезi, мен ұнататын қылығы.

	Жайғасып отырған соң Кәрiм баяғы қапшықтан бiр шөлмек шарап алды да, термостың қақпағына құйып алып:

	– Даланың денсаулығы үшiн, – деп өзi iштi. Мұнысын ұнатпай қалдым. Және құйып Нәбираға ұсынып едi, ол бас тартты.

	– Жаңа осылай дейтiнiңiздi бiлiп, өзiм iшiп едiм. Ол жол бастайын дегенiм едi, бұның қалай, – дедi ол. Бәсе, Кәрiмнiң де өз есебi түгел екен ғой. Бәрiмiз тым-тырыспыз. Бiр кезде Әтiркүл ыдысты жұлып алып Нәбираға:

	– Әлгi айтқанымды iстесең, iшiп қоямын, – дедi.

	– Iстеймiн, – дедi Нәбира күлiмсiреп. Әтiркүл iшiп салды да:

	– Ендi өз сыбағамды берiңiз, – деп едi, оған көнетiн Кәрiм бе, маған ұсынды. Бәрiмiз де дәм таттық. Аздан соң Кәрiм ұсыныс жасады.

	– Ендi мұның тiсбасарын жер-анадан сұрайық – қозықұйрық терейiк. Мүмкiн, рауғаш та кездесiп қалар, онда тым жақсы. Қозықұйрықты консерваның банкасына қуырамыз. Тамаша болады.

	Бiз екеу-екеу болып, қозықұйрық терiп қыдырып жүрмiз. Нәбира бiрден-ақ менiмен жүргiсi келді. Мұнысы жақсылықка жорылып жатыр. Бiздiң жүрiсiмiз баяу, ал аналар ә демей-ақ қырқалап жүрiп, қырдан асып кеттi. «Әншейiнде ауыз жаппас, той дегенде өлең таппастың» керi нағыз маған келдi. Аузыма сөз түспейдi. Қарап жүрiп ентiгiп барамын. Аузымнан шыға қалған бiр-екi сөздiң аяғы үзiлiп-үзiлiп, мiңгiрлей бередi. Нәбира да үнсiз келедi.

	– Нәбира, – дедiм бiр кезде көкiректi кере бiр дем алып, тiптен екi иығымды да керi қарай бiр керiп қойып:

	– Мен саған бiрдеме айтсам қайтедi.

	– Айтпай-ақ қойыңыз, Шәкен аға. Не айтатыныңызды бiлемiн.

	Ол болмайды...

	– Қалайша?! – деппiн жұлып алғандай орнымда тұра қалып. Ол тоқтаған жоқ, жүрiп барады. Қайта қуып жеттiм. Нәбира бетiме де қараған жоқ, тек сөзiн жалғастыра бердi.

	– Әлгiнде Әтiркүлдiң әрекетiн байқадыңыз ба? Ол маған ерегесiп iштi. Айтқанымды iсте дегенi – сiздiң сөзiңiздi тыңдама дегенi. Бiрақ мен ол үшiн емес, ар үшiн айтып келемiн. Сiзден бұрын да осындай бiр ұсыныс жасаған адам бар. Келiссем соған келiсермiн, оны да құдай бiлсiн әлi. Көрермiз деген уәдем бар едi.

	– Ол кiм? Тек соны айтшы.

	– Сәкен.

	– Сәкен?! – дедiм қолын ұстай алып. Есеңгiреп қалғандаймын. Таң атқалы арманым аспанға ұшты да кеттi, түгi қалған жоқ, күл-талқан болды.

	– Қай Сәкендi айтасың, Нәбира?

	– Дәрiгер Сәкендi, сiздi емдеген Сәкендi...

	– Иә, дәрiгер Сәкен менi емдеген. Ол осы ауылдан қалаға биыл ғана ауысып кеткен. Бiраз уақыт бiрге де жүргенбiз. Әсiресе Сәкеннiң мен үшiн iстеген жақсылығы – қатты науқастанған кезiмдегi қамқорлығы. Орталықтан шетiректегi бiр ауылға қыдырып барып, қатты сырқаттанып қалдым. Тез дәрiгерлiк көмек қажет болды. Сонда жол азабына қарамай жетiп келген Сәкен болатын. Ертеңiне облыс орталығынан самолет шақырып, қалаға алып барған да өзi. Операция жасағанда басымда тұрған да сол. Аппендицит дейтiн онша қауiптi ауру да емес қой, тек мен дәрiгерге уақтылы бармай, мезгiлiн өткiзiп алған екенмiн. Сол қиыншылықтан құтқарған Сәкен едi.

	– Сәкендi сен қайдан бiлесiң?

	– Бiздiң институтты бiтiрдi ғой..

	Сәкен көзiме елестеп тұрып алды. Нәбираның нақ қасында тұрғандай сезiледi. Жүрек толқуын әрең бастым.

	– Кешiре көр, Нәбира. Менiң бiр-ақ өтiнiшiм – менiң әлгi сөзiмдi ешкiмге айтпашы. Әсiресе Сәкен есiтпесiн. Түске жоры да қоя сал. Өте өтiнемiн, Нәбира, түсiне көршi, қалқам!..

	– Мақұл, – дедi ол.

	– Ал онда кете бер.

	Мен терiс бұрылып жүре бердiм. Көзiмдi жерден алмаймын. Әлгiндегi көгiлдiр көктем күзге айналып кеткен сияқты. Айналаның бәрi солғын тартты да кеттi. Манағы құлпырып тұрған кiлемдi бiреу терiс аударып тастаған секiлдi. Алып ұшып тұрған көңiл де көтерiлiп барып, қайта қонған самолет секiлдi жердi кезе бередi, ойды кезе бередi...

	«Қалайша бiлмедiм екен. Мен қайтiп қиянат жасаймын Сәкенге. Азды-көптi бiр жүрмедiк пе. Жоқ, жоқ. Мен неге бұрын бiлмедiм екен?»

	– Мен сiздi бiлетiн болар деп ойлағанмын.

	– Не дедiң? – дедiм қасыма келген Нәбираға бұрылып. Сонан соң:

	– Сен әлi кетпедiң бе? – дедiм.

	– Қайда кетемiн, Шәкен аға?

	– Қайда?! Анда-анда... Жоқ, тоқта бiрге жүремiз. Кәрiмдерге барайық

	Бiз жүрiп келемiз.

	– Шәкен аға, Кәрiмнiң көңiлi кiмде?

	– Менде, – деппiн сөздiң төркiнiне көңiл аудармай. Нәбираның мырс етiп күлгенi де менi елең еткiзген жоқ.

	Ол және тiл қатты.

	– Мен шын сұрап келемiн, Шәкен аға.

	– Ненi сұрап келесiң?

	– Кәрiмнiң көңiлi кiмде?

	– Айттым ғой менде деп. Жоқ, тоқташы кешiре көр, сұрағыңды байқамай қалыппын, ешкiмде де емес, әлi-әзiр өзiнде.

	– Солай деңiз.

	– Солай...

	...Үйге келген соң да Кәрiмге үн қатқаным жоқ. Бiр кiтапты құшақтап кереуетке құлай кеттiм. Ол да тiс жарып үн қатпады. Тек барып, радиолаға Құрманғазының «Көбiк шашқанын» қойды. Ол таусылған соң Огинскийдiң «Полонезi» кеттi. Өзi ұйып тыңдап отыр. Мен де әлгi кiтапты жастыққа сүйеп жайына қалдырып, музыканың мұңды әуенiн тыңдап, үйдiң шаңырағына қарап жата бердiм...

	* * *

	Мiне, мен сол күнi сенен үмiтiмдi мүлдем үзгенмiн, тек айыпқа бұйырғаным жоқ. Қалай кiнәлайын, кешiккенiм үшiн сенiң не жазығың бар, ұнатқаны үшiн Сәкеннiң де не жазығы бар? Жарасымды болыңдар дедiм де қойдым. Қайтып сөйлегенiм жоқ, бұрынғыша айқай-шумен жүре бердiк. Бiрақ бейнеңдi жүректен жұлып тастай алмадым. Оған күшiм жетпеген.



	Нәбираның күнделiгінен

	«Көктем. 9 апрель. Айдала болмаса да ауыл сырты.

	Бүгiнгi тiрлiгiме түсiнсем бұйырмасын. Неге бұлдандым?! Не керек осы маған? Айдаладағы Сәкеннiң басын саудаға салуыма жол болсын. Әтiркүлдiң әйдайына әумесерленгенiмдi қайтерсiң.

	Әй, өмiр, қызықсың-ау. Аңсағаным алдымда, қуанышым қойнымда тұрған жоқ па едi. Неге құша түспедiм, неге қыса түспедiм құшағыма. Арманымнан айырылып қалғаным жоқ па екен, құдай-ай, босқа қиқаңдаймын деп. Алақаныңдағыдан ажырау бiр басқа, арманыңнан айырылу ауыр екен ғой. Әлде Сәкенге сендiм бе? Жоқ, жоқ, онда менiң не жұмысым бар едi. Сәкеннiң серiлiгi болмаса, сезiмiмдi селк еткiзбеушi едi ғой. Әлде басқа ма?

	Әй, сезiм шiркiн, секеңдей бергенiңдi қойсаң қайтедi. Сөгiлетiн де мезгiлiң жеткен жоқ па. Ойлан, Нәбира, ойлан. Ойнаймын деп орда қалып жүрме...

	Айтпақшы, мен бағана Сәкеннiң атын неге айттым. Басқалардың атын айта салсам да асылық бола қоймас едi ғой. Аңдамай сөйлеген ауырмай өледi деген осы шығар. Түбiнде өзiм өкiнiп жүрмесем едi...





ІV




	Естен кетпейтiн бiр мезгiл сенi қалаға шығарып салған күн. Түбiнде жолға аттандыру, сапардан қарсы алу дейтiннiң өзiндiк бiр қасиетi болса керек. Әдетте тым-тырыс жүретiн жұрттың бәрi жол жүре қалсаң, аттанар мезгiлде ери жөнеледi, дырду боп бауырмал болады да қалады. Қарсы аларда да сол. Тiптен туған күнiңде де әкеле қоймайтын гүлдердi шоқ-шоғымен құшақтатады, мойныңа асылып, бетiңдi де иiскеп жатады. Бұл – бiр адамда емес, барлық елдiң бойында бар қасиет, әсiресе қазақ халқының қанына сiңген қасиет. Бұл бұрыннан келе жатқан салт болса керек. Ертеде ата-бабаларымыз жолаушы жүретiн ағайынының үйiне жиналып, мал сойып, масат кұрып, кiшiгiрiм той жасап аттандырады екен ғой. Қазiр қой сойып, қол жудырып жататын әдет жоғалғанмен, қызғалдақ жұлып, қойнын толтыратын әдет қалған жоқ қой. Сондықтан да болар аэропорт, вокзал, автостанция дегендерiңдi әдетте гүл басып тұрады. Бұл жақсы ғой. Менiң еркiме берсе, әрбiр көшеден бiр-бiр гүл сататын дүкен ашып қояр едiм. Iшiмдiк сататын дүкен көше басына бiреуден, тiптен ауқымы кеңдеу көше болса, екеуден бар ғой. Гүлдi де солай етiп сатуға неге болмайды. Болады. Тек өзiмiз енжармыз. Көңiлдi жадыратудың орнына, қыздырғымыз келедi, ол үшiн гүлдiң орнына шөлмек ұсынамыз. Мейлi, мұны бiлетiндер шеше жатар. Менiң бiлетiнiм, әйтеуiр, шығарып салудың осындай бiр кереметi бар.

	Бiз де осындай халдемiз. Жұрттың бәрi көңiлдi. Сыбырлаған сөздiң өзi сонауға естілiп, күлкiмiз бүкiл көшенi күмбiрлетiп тұр. Әлгiнде жолға аттандырамыз деп жиналғандағы ән мен күй әлi де көңiлден тарай қоймаған. Оның да әсерi бар шығар, бүйректi бүлкiлдетiп жүрген. Не болса да көңiлдiмiз. Арамызда бiр-ақ адамның қабағы кiржиiп жүр. Ол – Кәрiм. Себебiн сұрауға ыңғайы келмейдi. Әрi-берi айналдырғанға ажарын аша қоятын ол ма, түгiн де сездiрмейдi.

	Айқайын салып қалааралық автобус та келдi. Осы кезде Кәрiм сенiң қолыңды ұстап тұрып:

	– Нәбира, қалай шештiң? – дедi.

	– Кезiнде көрермiз, – дедiң сен.

	– Жоқ, қазiр айт.

	Сен ойланып қалдың. Аздан соң баяғы ойнақы қалпыңа қайта келе қойдың.

	– Қай сұрағыңыздың жауабын айтайын, Кәрiм аға?

	– Алдымен келетiнiңдi айтшы?

	– Автобусқа мiнген соң айтамын.

	– Болмайды...

	– Болады, – деп Кәрiмнiң сөзiне құлақ салмай маған бұрылдың.

	– Шәкен аға, сау болып тұрыңыз.

	– Қош бол, Нәбира. Тек менiң бiр өтiнішiм бар, соны орындаймысың.

	– Қолдан келсе, орындайын.

	– Қолыңнан келетiн едi, бiрақ келтiрмейсiң. Ең болмаса, бұдан соң орындасаң.

	Сенiң қабағың жабыла қалды. Жүзіңдегi жайдарылық жойылып кеттi. Ойланып тұрсың, толғанып тұрсың.

	– Шәкен, аға-ай... – дедiң мұңайып тұрып.

	Мен түсiне қойдым. Сен терiс жорып тұрсың. Ол емес едi ғой менiң өтiнiшiм, басқа едi. Мынау едi ғой...

	– Жоқ, жоқ, Нәбiш, мен басқаны айтып тұрмын. Өтінішiм – өзiңе белгiлi басымнан өткен бiр қателiктi жұртқа жар салып жая бермесең.

	Сол едi айтайын дегенiм.

	Сен қызарып кеттiң. Оның себебi болатын..

	...Баяғы төртеумiз далаға қыдырып қайтқаннан кейiн бiрер апта өткен. Кешкiлiк бақта жүргенмiн. Жалғызбын. Бiреу қолымнан ұстады. Бұрылсам, таныс жiгiттердiң бiреуi, жасы кiшi болған соң аға деп сөйлейтiн (Сәкен осы жiгiттiң үйiнде жүрген).

	– Шәкен аға, мен бiр сөз есiттiм, сол рас па?

	– Не сөз есiттiң?

	– Сiз бiреулерге сөз салып жүр дейдi ғой.

	– Кiмге? – дедiм алғашында от басып алғандай ыршып түсiп. Қатар келемiз. Ептеп сабама түсейiн деген соң, – сөз салған дегендi қайдан шығардың? Бұл не пәле тағы? – дедiм.

	– Жұрт айтады. Нәбираға дейдi.

	Ойланбасқа амал қалмады. Құлағымның ұшын қайдам, көрiнбейдi ғой, ал көзге көрiнетiн жерден саусағыма дейiн қызарғаны ақиқат. «Ойпырмай, Нәбира шынымен айтып қойғаны ма? Онда жеңiлтек қыз болғаны ғой. Әлде Әтiркүл айтты ма екен? Ол қайдан бiледi. Жорамалы болмаса, арамызда болған әңгiменi төбенiң бауырында бауыздап, жотаға жерледiк деп келiсiп едiк қой. Әттең, бекер болған, бекер болған... Нәбира-ай, саған шамасы масаттану керек болған ғой. Менiң сағымды сындырдым деп те соққан шығарсың онда. Әлде уәдеңе берiктiгiңдi бiлдiрейiн деген әрекетiң бе екен. Менiң арымды дәлел үшiн аяққа басып жiбердiң бе?» Ой бiрiнен соң бiрi келiп жатыр.

	– Мына сөзiңдi менен басқа жұрт естiмесiн, қарағым. Бостан-бос бiреудiң жанын жаралама, арын аяу керек, өсек iлестiрме атыңа. Ар деген жуып ала қоятын зат емес, өсектен аршып алу қиын соғып жүредi...

	– Аға, мен сiздi... – деп келе жатыр едi, сөзiн кесiп тастадым.

	– Мен өзiмдi айтып келе жатқаным жоқ, Нәбираны айтамын.

	Соның атына сөз келтiрме.

	– Сiздi ойлап...

	Сөзiн және бөлiп жiбердiм.

	– Мұндай сөздi екiншiлей сенiң аузыңнан есiтпейтiн болайын. Түбiнде сен маған жаушы бола алмассың. Менiң қамымды ойламай-ақ қой, өзiм бiрдеме етермiн. Ал болды, бара бер.

	Ол үндемей бiраз тұрды. Менде де үн жоқ. Ол әлден уақыттан соң барып үн қатты.

	– Кешiрiңiз аға. Мен Нәбираның күткен адамы бар екенiн бiлушi едiм, соны ескертейiн деген ниетiм едi...

	– Ей, сен...

	Ол сөзiмдi тыңдаған жоқ.

	– Ешкiмге айтпаймын, – дедi де, бұрылып жүре бердi.

	Мен бақта ұзақ тұрдым. Ойланып тұрдым, бiрақ ой түбiне жете алмадым...

	Мiне, қазiр Нәбира да нақ сондағы менiң шапанымды жамылып тұр. Бiрақ ол ұзақ ойланбады.

	– Есiмде болсын, ағасы. Кезi келгенде өзiңiзге айтпасам, басқа ешкiмге айтпаспын, – дедi де, баяғы жайдары қалпына қайта түстi.

	Автобусқа отырардың алдында Кәрiмнiң қолын қатты қысып тұрды да құшақтай ап, бетiнен шөп еткiздi. Сөйттi де «жолың болсын, Кәрiм» деп арқасынан қақты. Көз iлеспес қимылмен нақ сонысын маған да iстедi. Мен мұндай жағдайды күтпеген болатынмын – аңырдым да қалдым. Орнымнан тапжылуға мұршам келетiн емес. Нәбира автобустың әйнегiне бiр қағазды жапсырып, Кәрiмге оқытты. Ол жаттап алатындай үңiлiп-үңiлiп қарайды.

	Қағаз қайтадан сумкаға сүңгiгенде барып Кәрiм қолын шапалақтап, «Молодец!» деп айқай салды. Мен сол қалпымнан айнымай баяу ғана:

	– Қош бол, Нәбира... – дедiм.

	Үйге келген соң Кәрiм тiптен көңiлденiп кеттi. Бөлмеге ене сала «Өзiң, сәулем, iздегенiм» деп сол кездегi жастардың ат қылып ерттеп мiнiп алған әнiне басты. Тiптен тiзгiнiмен алысып жүргендей, қолын ербеңдетiп, аяғын тыпырлатып қояды. Әбден қоймаған соң:

	– Ей саған не болды? Әлгiнде ғана күздiң жауар күнiндей тұнжырап тұр едiң, ендi көктем шыға қалғанына жол болсын, – дедiм.

	– Нәбира жұмысқа осында келетiн болды.

	– Қойшы ей? – Елең ете қалдым. – Оны қайдан бiлесiң?

	– Әлгiндегi маған көрсеткен қағазы – шақыру қағаз. Осында келсiн деп облыс берiптi.

	– Солай де...

	Мен кереуетке отыра кеттiм.

	* * *

	Иә, сол күн естен шықпайды. Сен менi сүйдiң, шынымды айтайын, оныңды мен аз күн болса да жолдас болып, ашық-жарқын жүргенiмiзге көрсеткен ризашылығы деп түсiнгенмiн. Басқа ойда болғаным жоқ. Кәрiм сенi келедi деп жер-көкке сыймай қуанып жүргенде де көп ойлана қойғаным жоқ. Келетiнiңе әрi қуандық, әрi қайғырдым. Қайғырмай қайтейiн, кездескен сайын қылығың жүрегiмдi қари түседi, көзiңе көзiм түссе, мөлдiрi көбейiп кетедi, кiрпiгiмнiң астына моншақ-моншақ болып жас жинала қалғандай сезiледi. Алыста жүрсең сағынам да, қасыма келсең алыстағы арманға айналасың да кетесiң, жат жан боп көрiнесiң. Өйткенi...

	Қуанатыным: көзiме түссең көңiлiмде күлкi ойнайды, шаттық жиналады. Көрсем деушi ем, бiрақ...

	Көрмей-ақ қойсам болмас па едi. Әттең, Кәрiм, Кәрiм...



	Нәбираның күнделiгінен

	«Көктем мен жаздың кездескен кезi.

	Жатақхана. Түн жарым.



	...Мен қалайда осы ауданға қайта оралуға белдi бекем будым. Қаладан қол үзсем, қирап қаламын деген ойдың бәрi де қараң қалды. Ауылдың өмiрi де өзгеше екен ғой. Маған тiптен ұнады. Қайтқым келмейдi. Қимаймын қызығын да, қылығын да. Адамдары ақкөңiл, ажарлары ақжарқын, көңiлдерi күлкiге күмбiрлеп тұр.

	Ал әлгi бiр жай және бар. Кәрiмнiң көңiлiн қиғым келмейдi. Неткен нәзiк, неткен пәк. Ешқандай көлеңке жоқ, алақанға салған сынаптай дiрiлдеп, мөп-мөлдiр болып тұрады. Қиғым келмейдi. Мұндай жандардан айырылып қалу да азап шығар...

	Бағана таңертеңгi қоштасу есiмнен кетпейдi. Тіптен кешегi кештi айтсайшы. Бiз де қызықпыз ғой, сонда Кәрiм мен Шәкендi неге шақыра салмадық. Қайта көңiлдiлеу болмас па едi, әнге де, биге де бiр кенелiп қалар едiк қой. Әтiркүл ғой көнбеген. Мен де соның сөзiнен өте алмадым бiлем. Ендi отырысым мынау, ойымды бiр арнаға аудара алмай. Әй, көңiл-ай, сен де кейде күңгiртсiң ғой...



	Жаз бен күздің кездескен кезi.

	Баяғы аудан. Ымырт.



	Ал келдiң, Нәбира, арман еткен ауылыңа. Асығып жүргенде алдыңнан арсалаңдап шығып жатқан азаматты да байқай алмадың емес пе. Сонда да келдiң. Неге келдiң, кiмге келдiң? Қызмет қаладан да табылар едi ғой, тiптен көмектесетiн адамдар да алақанын жұма қойған жоқ едi. Өзiң елпелектеп жүрген.

	Шәкен бе iздеп келгенiң? Бұндайды қайдан көрiп едiң, қыз iздеп келгендi. Ол неге iздеп бармады? Жол сонікi емес пе? Ал Сәкен ше? Оның неге есiн кетiрiп жүрсiң. Неге айтпайсың ашығын, алдандырып қойғанша. Әлде ұнай ма?..

	Иә, мен өзiме-өзiм сұрауды саудыратып-ақ тастаймын-ау, бiрақ толастай алмаймын. Кiмге алақтап, неге айналсоқтайтыным да айқын емес. Әйтеуiр, бiр белгiсiздiк. Бiржақты болуым керек шығар. Егер Шәкен десем... Жоқ, мен онда осы iздеп келгенiмдi алдына бiр келтiрермiн, есiмде болар. Тоқта, бәлем, Шәкен, мен сенi iздеп келгенiм жоқ...»





V




	Күз – оңтүстiкте мақта жинайтын мезгiл. Бұл кезде мақтаны өсiретiн колхозшылар мен совхоз жұмысшылары ғана емес, бүкiл ел тайлы-таяғымен аттанады. Бұл кезде бiзге аудандық оқу бөлiмiне көршi ауданнан қызметке ауысқан Әбiш келiп араласты. Аз күнде аужайласып кеткенiмiз сонша, мұң-сырымыз бiр бұлақтан басталып, бiр салаға құйып жатады. Мен бар сырымды айтсам да Нәбирамен арамыздағы жағдайды жасырып-ақ келiп ем, Кәрiм көнбедi. Көнбегенi емес пе, ол маған ақыл салып, арыздасып жатпай-ақ Әбiшке барлық жағдайды ақтарып салыпты.

	Әлгi күз келдi де, бәрiмiздi көтердi. Аудан орталығындағы мекемелердiң қолынан көмек көрсету келедi-ау деген азаматтарының бәрiн көршi ауданға мақта теруге жiбердi. Қай басшының мейiрiмi түсе қалғанын бiлмеймiн, әйтеуiр, жүрер кезде менi лауазымы жоғарылау бiр мекемеге шақыртып алды да, жүретiн жұртқа басшылық жасайтын «жауапты қызметкерлердiң бiрi болатынымды ескерттi. Үйге келiп Кәрiмге:

	– Мен бүгiннен бастап жауапты қызметкерлердiң қатарына қосылдым. Ертең анда барғанда маған едiреңдегенiңдi қой, абыройымды, әсiресе бастықтық абыройымды сақтайтын бол. Как никак ответственный работник, – деп едiм.

	– Құдай сенi бұл азаптан құтқарды. Мен мақтаға бармайтын болдым, – дедi.

	Мен күлкiмнен тыйыла қалдым.

	– Неге бармайсың?

	– Мен де бiздiң мекеменi тiреп тұрған ұстынның бiрi екенiмдi бүгiн бiлдiм. Мен кетсем, құлап қалатын көрiнедi. Сондықтан сендер қайтқанша сақтай тұруға осында қалатын болдым.

	– Қалатының дұрыс болған екен, – дедi Әбiш кiрiп келе жатып.

	Кәрiм соған бұрылды.

	– Өзiң ше?

	– Мен де әлгi Шәкен сияқты бастықтың бiрi болдым. Барамын.

	– Бұл да дұрыс болған екен, – дедi Кәрiм.

	– Несi дұрыс оның? – дедiм мен жұлып алғандай. – Өзiңмен өзiң болып жүрудiң орнына, бiреудiң қамын ойлап басыңды қатырып...

	– Оны кейiн көрерсiң.

	Мен бөлмеден шығып кеттiм. Олар үйде қалды.

	Ертеңiне елпiлдеп еңбек майданына жетiп бардық. Барғанымыз – бiр совхоздың қашықтау бөлiмшесi. Бұрыннан таныс тiрлiк. Белiңе партық байлап, басыңды төмен салып, жүйектi кезiп, бұлғақтап жүресiң. Күнi бойы таразыға тапсырған табысыңның салмағын кешке бiр-ақ бiлесiң. Өзiң бiлiп-ақ жүрсiң ғой, бiрақ таразылап айтпаған соң амалың жоқ, соның аузын аңлығаның аңлыған. Мен жауаптылардың қатарына қосылғандағы тапқан пайдам бұдан құтылдым, тек анау жетпейдi, мынау жетпейдi деп жапырлап жататын жетпейдiлер-ақ желкенi қиятын болды. Өйткенi мен аудан орталығындағы мекемелерден жиналған құрама топтың бастығымын ғой. Әр мекемеден бiр-екiден жиналған жұрттың талабы да тым-тырақай. Әрқайсысы өзiне өзi қожа. Басын бiрiктiрiп, жұмыс iстететiн бiз – Әбiш екеумiз. Ол мақта теру жағына басшылық жасайды да, мен жалпы басшылық жасаймын. Мына құрама топтың iшiнде жасы өзiмiзден әлдеқайда ересек жiгiттермен қатар, мектептi кеше ғана бiтiрген балалар мен қыздар да бар. Бұлардың басын бiрiктiру одан да қиын. Ол аз болғандай, екi-үш күннен соң-ақ әлгi балалардың бiреуi апасын сағынса, бiреуi папасын сағынып, тiптен болмаса үйiн көрiп келуге бiреулеп-жарымдап елге сұранғыштар шықты.

	Кейбiреуiне рұқсат етсең, қайсыбiрi сенiң рұқсатыңды керек те етпейдi, партығын атып ұрады да тартып тұрады. Мiне, менi әбiржiткен – осы жайлар. Жауапты қызметтiң қандай екенiн де ептеп сезе бастаған секiлдiмiн, баяғы әжуа азаяйын дедi. Тек қана Әбiш мойымайды. «Сен» деп тiсiнiң арасынан бiр ысқырып қойып, колын бiр сiлтеп жүре бередi.

	Бiр күнi түскi тамақ кезiнде Әбiш менi штабқа шақырды. Штаб дегенiмiз – бiр үстел мен екi орындық қойылған, екi адам кiрсе айнала алмай қалатын бөлме. Келсем, Әбiштiң қасында Нәбира отыр. Менiң таңданғаныма көңiл бөлетiн Әбiш жоқ, қолындағы бiр аппақ қағазды айналдырып қойып Нәбираға:

	– Мiне, мына бiр өлеңдi қара, – дедi де, оқи жөнелдi.



	Жаз күнiндей жайнаған

	Күнiм бол, Назым.

	Бұлбұлымдай сайраған

	Үнiм бол, Назым...



	Жүрегiмде сақтаған

	Сырым бол, Назым.

	Әлi жұртқа айтпаған

	Жырым бол, Назым.



	Жадыратқан көңiлдi

	Жазым бол, Назым.

	Еркелеткен өмiрде

	Назым бол, Назым.



	Көктемдей құлпырған

	Сәнiм бол, Назым.

	Жүрегiмнен жыртылған

	Әнiм бол, Назым.



	Менiң есеңгiрегенiм сонша, орнымнан қозғала алмай қалдым. Алғашында бiрiншi жолдары ұқсағанмен соңы басқа шығар деп үндемегенмiн. Жоқ, нақ соның өзi. Менiң шатпағым. «Бұл қайдан есiтiп, қайдан бiлiп жүр. Кiм бердi екен Әбiшке. Кәрiмнен басқа бiлетiн жан жоқ едi ғой. Әлде сол бердi ме?» Осы ойлармен әлек болып, қорытындыға келе алмай отырғанда, ол соңғы шумағын да оқып шықты.



	Уәдеме, арыма

	Сенсейшi, Назым.

	Сағындырмай жаныма

	Келсейшi, Назым.



	Осы кезде барып есiмдi жиған секiлдiмiн, Әбiштiң қолындағы қағазды жұлып алып, жұлма-жұлмасын шығарып бұрышқа атып ұрдым.

	– Жақсы өлең екен. Бұны кiм жазған, Әбiш? – дедi Нәбира.

	– Кiм жазғаны белгiлi емес пе? Басқа бiреудiң еңбегiн еденге таптауға Шәкеннiң ары жете қоймас.

	Мiне, бүлдiрген екенмiн. Әлгiнде алмай-ақ қойсамшы. Менiкi емес деп етегiмдi көз жасыма толтырып отырып алар едiм. Дәлелдеп көрсiн содан соң. Ендi қызарақтаудан басқа амал жоқ. Сылқ түсiп отыра кеттiм.

	Нәбира маған қарады.

	– Солай деңiз, Шәкен аға. Дұрыс-дұрыс. Байқамаған едiм. Сонда Назымыңыз кiм?

	Мен үшiн жауапты Әбiш бердi.

	– Кiм дейсiң бе? Әйтеуiр аты «Н» әрпiнен басталатын бiреу шығар. Ақындарға бәрi бiр емес пе, алғашқы әрпiн алса болды, аржағын қалаған жағына қарап қисайта салады. Әсiресе ақынсымақтар солай етедi. Немесе Назым деген қызды көрсем, көзiм шықсын. Солай ғой, Шәкен?

	– Солай! – дедiм мен бойымдағы бар зiлдi осы бiр сөзге тиеп, орнымнан тұра берiп. Бұл Әбiшке берген жауап емес, керiсiнше оған ыза болғанымның шеткi шегiн бiлдiргенiм. Есiкке жете бергенде Әбiш және тiл қатты.

	– Ей, бастық, тұра тұр. Әлгiнде ауданнан бiр адам келiп кеттi. Сен жоқ болған соң маған тапсырып едi. Кешке Нәбира екеуiң совхоз орталығындағы митингiге қатысасыңдар. Сендердi...

	– Мен бармаймын, – дедiм босағаны басып тұрып.

	– Оны өзiң бiлесiң, әуелi тыңдап алшы! Сенiң митингiде сөйлеуiң керек екен. Өзiмiздiң ауданның басшылары да сенi келсiн деп телефон соққан. Митинг совхоздың мақта өткiзу жоспарын орындауына байланысты өтедi. Бармағаның бола қоймас. Бұл да жауапты мәселе.

	– Нәбира ше? Ол да сөйлей ме?

	– Нәбираға награда тапсыратын көрiнедi. Соңдықтан оның да баруы мiндеттi.

	– Оған қалай жетемiз?

	– Мiне, ендi келейiн дедiң айтатын сөзiңе. Бiрер сағаттан соң совхозға мақта артатын машина осында соғып, сендердi ала кетедi. Митинг тарқағанша жүгiн түсiредi де, сендердi алып қайтады. Тек қайтарда қырманнан берi жаяу қайтасыңдар. Екеуiңе бола мақта тасуға онсыз да жетпей жатқан жүк машинасын ары-берi қуа беру ыңғайсыз шығар деп мен сырттарыңнан билiк жасап жiбергенмiн. Үш шақырым жер ештеңе ете қоймас. Ептеп бойларың да жазылып қалады.

	– Әбiш, мен... – деп Нәбира аузын аша берiп едi:

	– Немене « мен?» Бiрiң ойға тартып, бiрiң қырға тартып, не бұл өзi. Мен бе митингiнi ойлап тапқан? Жоқ, совхоздың жоспарын орындатқан мен бе? Қайта сен шығарсың үлесiңдi көбiрек қосып жүрген, өкшесiне шөңге кiрсе де шприцiңдi ала жүгiрiп алаөкпе боп. Бар, әйтпесе бiлгендерiңдi iстеңдер, мен тек жұрттың тапсырмасын ғана жеткiзiп жатырмын.

	– Онда мейлi, – дедi Нәбира. Мен үн қатқаным жоқ.

	...Баяғы үш шақырымдық жол. Митингiдегi жұрттың қуанышы әсер еттi ме, көңiл ептеп сергiген. Дегенмен екеумiз де үнсiзбiз. Мен өз еркiмдi өзiм билей алмай келемiн. Сол дәрменсiздiк аузымды ашқызбайды, көмекейге сөз оралмайды. Көңiлге келiп, кеңiрдектеп алып тұрған айғайдың бәрi жүректiң еркiн билей алмай тұр. Ал жүрек болса жiгерленбейдi, жiбiсе де қатаймайды.

	«Шәкен-ау саған не болды. Арманыңды айтып қалатын жерiң осы емес пе? Аузыңды ашпай жатып мойныңа асыла кететiн қызды қайдан көрiп едiң. Сен сырыңды ашқан жоқсың ғой әлi. Баяғы бiрауыз сөз бе сонда мұршаңның келгенi. Бақыт дейтiн шашылып жатқан жоқ, басқан жерiңнен табыла бермейдi. Оны ұғуың керек, табу керек, сонан соң иемдену үшiн күресу керек. Ал сенiкi не? Сүрiнбей жатып жығылдым деп жүрiсiң...»

	Мұны көңiл айтып келедi.

	«Жоқ, Шәкен, сен ойлануың керек. Жүрекке зорлық жүрмейдi. Саған айтқан жоқ па Нәбира. Ол тiптен ойыңды айтқызбай-ақ бiлiп, өзi келмедi ме көмекке. Мәселе шұбалаңға түспесiн дедi ғой, сенiң жаныңдағы жара тереңдемесiн дедi ғой. Соны түсiнбейсiң бе. Түсiн осыны, түсiн...»

	Мұны жүрек айтып келедi.

	«Шiркiн, мына қатар жүргенiмiз қандай жарасымды. Жүрiсi қандай, әсем ай нұрына шағылысқан жүзiн қарашы. Музейлерге барғанда тастан қиған мүсiндердiң жанында талай-талай тұрғаным бар. Сол бiр тасқа түскен әсемдiктi қиып кете алмаушы едiм, олар өзiне тарта түсушi едi, анықтап қарасам, қазiр де нақ сол бейнелердi көрiп келе жатқан секiлдiмiн. Бұрын бұған көз тiге қарамаған екенмiн-ау, қатарында тұрып қараса, әсем екенсiң ғой, Нәбираш. Құшақтай алсам қайтедi. Үндемей-ақ қойсам, тек құшақтай алсам да көкiрегiме қысып тұра берсем. Жүректер өзi түсiнiссе».

	Мұны қиял айтып келедi.

	Осы үшеуiнiң айтысын түйiндей алмай жүргенде жатақханамызға жетiп те қалыппыз. Нәбираға қарасам, жанарын маған қадап келедi екен.

	– Мiне, келiп те қалдық, Шәкен аға, – дедi.

	– Былай жүрiп қайтсақ қайтеді.

	Мен керi бұрылдым. Ол үндеген жоқ, iлесiп жүре бердi. Бiраз жер жүрген соң:

	– Қайда барамыз, – дедi.

	– Жай, әншейiн, жүрейiк дегенiм ғой.

	Және кейiн бұрылдық. Жатақханаға және жақындадық

	– Менiң ойыма бiрдеме түсiп келедi.

	– Ол не, Шәкен?

	– Баяғы сенi шығарып салатынымыз.

	– Онда не болып едi?

	– Әлгi сенiң... нетiп... бәрiмiздi құшатының...

	– Ә, баяғы аялдаманы айтасыз ба? Иә, сол жолы сiзге қатты риза болып едiм, әрi қайтып кездеспеймiз бе деп те қорыққанмын, – бетiме тiгiлiп қарап тұрды да – қазiр де өте риза болып келемiн, Шәкен аға.

	– Солай ма?!

	– Солай.

	Оң қолын мойныма орай түстi де, ернiн шекеме таяп тұрып:

	– Қайырлы түн, Шәкен аға! – деп бөлмеге қарай жүгiре женелді. Менiң маңдайымды бiр ыстық леп қарып өттi, мойным жiбекке орала қалды. Мең-зең боп бiраз тұрдым. Оның өзi кетсе де, одан қалған сезiм кетпейдi. Мойным мен маңдайымды сипап қоямын. Қараңғы түннiң мейiрiмiне оранып бiраз жүрген соң мен де бөлмеге келдiм.

	* * *

	...Иә, осы күнгi қылығың менi баяғы бiр беймаза мiнезге қайта түсiрдi. Мойныма оралған қол еңсемдi көтердi. Шекеге тиген ерiн есiмдi жиғызды. Жүректегi өлдi деген бейненiң бықсыған күлiнен от тұтанды. Ол жалынға айналып, жүректi бесiгiне бөлеп, тынышымды ала бастады. Сөнген шоқты қайта тұтаттың, атылуға дайын жүрген мылтықтың бiлтесiне от қойдың. Бiрақ ол атылған жоқ-тын.



	Нәбираның күнделiгінен

	«Күз. Көршi аудан. Түнгi 4.

	Ұйықтай алатын емеспiн. Бәрi көз алдымда әлi тұр. Әбiш оқыған өлең маған арналғаны хақ. Шәкеннiң қызарақтаған бейнесi бұрынғы ойымды анықтай түстi. Әлгi бiрге келгенiмiз ше. Әй, Шәкен, Шәкен, неткен ынжық жансың, сонау бiр айдалада жүрсек те аузыңды ашпадың-ау ең болмаса. Түсiнiсетiн бiр мезгiлiмiз осы-ау деп едiм, адыра қалды. Құшу дейтiн қиял ғой, тiптен қолтығымнан алу былай тұрсын, қолымды да ұстауға жарамадың ғой, Шәкен...

	Керi оралайық дегенiңде жүрек дiр етсе де елжiрей түсiп едi. Бiрақ бәрi қиялға айналды. Тіптен ернiмдi өзiм тигiздiм-ау, Шәкен-ай.

	5 декабрь. 196... жыл

	Әлгiнде Кәрiм үйге ұзатып салды. Әбiш те емiренiп едi, тек Шәкеннiң қасынан айналшықтап шыға алмай қалды. Ал Шәкен болса қоғам жұмысы деп шыр-пыры шығып шалдуарланып жүр. Неге сол шығарып салмайды. Жай уақытта қызметiне байланысты бүкiл ауданды аралайды да жүредi (оның мамандығы ауыл шаруашылығы инженерi ғой). Қызмет бабымен сирек кездесемiз. Ал демалыс күндерi, немесе мереке кездерi қоғамдық жұмыстан қолы босамайды. Қоғам жұмысы... Мен немене, сол қоғамнан тыс па екенмiн, мен де қоғам мүшесi емеспiн бе. Әлде менiкi бос әурелiк пе, Шәкен тiптен көңiл де бөлмейтiн болар. Баяғыдан соң тiс жарып сыбыс бiлдiрген жоқ. Емiндiредi де, есiне алмайды, елпектетедi де, ескерусiз қалдырады. Қалай түсiнейiн, не iстейiн...

	Сәкен ше? Сол неге орала бередi ойыма, неге қалмайды көлеңкесi соңымнан...

	Жоқ, мен шыдай алатын емеспiн, ендi етектен тартатын ештеңе қалған жоқ сияқты. Батылдау болу керек-ау, Шәкенге салсам шерменде қалуым қауып. Тәуекел...»





VI




	Жаңа жылдың алды болатын. Декабрьдiң нақ отыз бiрi. Кабинетте отыр едiм, өкпесiн қолына алып Әбiш жетiп келдi. Ентiгiн баса алмайды. Алақ-жұлақ жан-жағына қарап алды да, қипақтап бiраз тұрды. Сезiп отырмын, келген жұмысын жұқартып айтайын десе де бөлмедегi жат көздерден қаймығып тұр. Тапқан амалы ғой деймiн:

	– Темекi тартпайсың ба? – дедi.

	– Әй, темекi тартатын болсаңдар, бөлмеден шығыңдар, – дедi әйел жолдастардың бiрi. Әбiшке керегiнiң өзi осы емес пе.

	– Онда кеттiк, – деп менi сыртқа сүйрей жөнелдi.

	– Ал неменеге ентiгiп жүрсiң?

	– 1361!

	Мен Әбiштiң бетiне қарадым. Мына жұмбағы не пәле тағы.

	Сөздi қойып санмен сөйлесуге көшкен бе бұл.

	– Бұның не тағы?

	– Бәсе, не?

	– Мен қайдан бiлейiн.

	– Сөзге айналдырып көршi.

	– Көрейiн.

	Мен сөзге айналдырамын деп бiраз әлекке түстiм. Оқушы кезiмiзде жұрттан жасырмақ болып талай-талай құпияны ойлап табушы ек. Санмен де жазып, әрбiр сөздiң буындарын да бұрқырата пайдаланып, неше түрлi щифр жасап алатынбыз. Соның бiрқатарына салып көрсем мына «бiр мың үш жүз алпыс бiр» ештемеге көнетiн емес. Амал жоқ, мойындадым.

	– Сен бiрiн-бiрiне қосып көр, – дедi Әбiш. Өзi екi езуi екi құлағына жетiп күлiп тұр. Қосып та көрдiм, алып та көрдiм, тiптен бөлсем де болатын емес.

	– Алдыңғы екi санды түйiстiрiп жазшы!

	– Ей, қойшы, түйiстiргенде мүйiз шығар деймiсiң. Айтпағыңды айтшы созбалаңға салмай.

	– Жоқ, сен түйiстiршi.

	– Ал түйiстiрдiм. Түйiстiрдiм.

	Шығып жатқан ештеңе жоқ. Әбiш қуақыланып тұр. Ендi түсiне қойдым – ерiккеннiң ермегi. Әншейiн-ақ менiң алдыма ойына келген бiр топ санды созбалаңдатып қойып, келемеждеп тұр.

	– Дұрыс. Бiр ұпай алдың. Ал ендi айтпағыңды айтшы. Ол ойланып тұрды да:

	– Бiрдi бiрге қоссаң не болады? – дедi.

	Мен үн қатқаным жоқ. Жауапты жанарымнан-ақ сезiп тұрған шығар. Әлде менiң жанарым жасып, солғын тартып-ақ тұрған болар, бiрақ өзiме от-жалын боп сезiлiп тұр ғой әйтеуiр. Бұл – Әбiштi кекеткенiм. Дегенмен ол сұрауын және қайталады.

	– Не болады?

	Ыза қылғанда «қанша» деп сұрамайды, «не» деп сұрайды.

	– Мiне, мынау болады.

	Салмақтап тұрып, жұдырық көрсетуден басқа түк қалған жоқ.

	– Ал Нәбира олай деген жоқ едi. «Екi болады» деген. – Мен бұрылып жүре берiп едiм, жеңiме жармасты. Тоқтатып тұрып:

	– Ал екi дегеннiң не екенiн бiлемiсiң? – дедi.

	– Бiлемiн. Ол мына сен екеумiз сияқты ләйлектердiң бiрiн-бiрi мыжып, жұртқа масқара болып, қосарланып жүруi.

	– Нәбира мұны да басқаша түсiндiрiп едi. Ол «семья болады» деген.

	– Семья?!

	– Иә, семья.

	– Ол қандай семья?

	– Сендер сияқты семья.

	Бұдан ары шыдауға дәтiм жетпедi. Жағасынан ала түстiм де:

	– Ей, Лобачевский, жөндеп түсiндiресiң бе, жоқ па? Әлде әлгi Пифагорларың аттанған ауылға бiр-ақ аттандырайын ба? Айт! (Кешiре көрiңдер, ұлы аталар, тек мына досымның цифрсыз сөйлей алмайтындығына ызам келгендiктен шығып кеткен сөз ғой ауыздан).

	– Ойбай, қойдым. Сан деген бәлең сол Пифагормен-ақ садаға кетсiн. Айтайын шынымды, босат...

	Босаттым. Оның жүзi өзгерiп сала бердi.

	– Мен Нәбирамен шынымен сөйлестiм. «Нәбира, егер Шәкен екеуiңдi қосса, не болар едi?» – деген сұрағыма ойланып тұрып, «семья болады да, Әбiш» деп жауап бердi...

	– Онан соң.

	– Онан соң ба? Онан соң мен «Шының ба?» дедiм. Ол:

	– Шыным, – дедi. Мен:

	– Онда қазiр барып айтамын, – дедiм. Ол:

	– Айтсаң айтшы, Әбiш, – дедi мойныма асылып тұрып. Мен келiп айтып тұрмын. Кұттықтаймьш, Шәкен!

	Ол қос қолдап ендi менi сiлкiлеп жатыр. Ал менiң көзiме оның өзi тұңғиыққа түсiп бара жатқан секiлдi көрiнедi. Қашықтап барады. Ой орманды аралап, ойды-қырды орағытты да кеттi. Өткен өмiр елестеп өтiп жатыр. Баяғы қар, тiзiлген төбелер, ашық күнде аспанмен жалғасатын мұз, жол жағасы мен айлы түн... Болашақ.. Бiрге жүрмiз, үй болдық. Кәрiм мен Әбiш қонаққа келiп жүр... Әй қиял шiркiн қанаттысың ғой. Әп-сәтте-ақ қырдан асып барасың...

	Әлден уақытта барып Әбіштi құшақтай алдым.

	– Сендер ай адасып жаңа табысқан сияқтысыңдар ғой, саламат болыңдар...

	Қысылғаным сонша, Әбіштi қапсырып тұрған қолымды ажырата алмай қалдым. Қарысып қалған сияқты. Сөйлеп тұрған – мекемемiздегi байсалды кiсiлердiң бiрi.

	Өтiп бара жатқан жылдан қалған еншiсiн ала алмай жатыр, ағасы, – деп Әбiш босанып шықты. Әлгi кiсi «Е, дұрыс» дедi де кете барды. Бiз кешке қонаққа шақырған жолдасымыздың үйiнде кездесуге келiстiк те, жұмысымызға тарттық. Нәбираны ерте келетiн сол.

	Кештiң өзi де мен үшiн кежiрлi болатын. Жалғыз басыма екi мiндет iлiп қойған. Бiрi – клубта өтетiн елкаға басшылық жасау (бұны жоғарыдағы бастықтар тапсырған); екiншiсi – қызметтес жолдастардың басын қосып, жаңа жылды қарсы алуды ұйымдастыру (Бұны өз бастығым тапсырған). Төтесiн айтқанда, бiрге отырып, ән салып, би билеп, сағат он екiде тарсылдатып шампандарды шашу.

	Ендi осыдан құтылудың амалын iздеу керек. Оған табыла қойса. Мұндай ұлыстың ұлы күнiнде қолы бос адам қайдан шықсын – бәрiнiң де жұмысы басынан аспақ түгiлi, аяғына қайта түсiп оралып жатады. Арпалысып жүрiп бәрiн де бiтіруге тура келдi. Әйтеуiр, бiр жақсысы, бәрi де жеңiл сияқты көрiнедi. Өзiм ширақпын, қимылым елгезек, көңiлiм сергек. Әншейiнде қабағым тарс жабылып жүретiн адам бүгiн аузымды ашсам, әзiл мен күлкi ағылып тұр. Бұл мiнезiме бұрын бiлетiн жұрт жағасын ұстағанмен, дән риза. Әрi таңырқағандай.

	Ауыр соққыны арқама арқалаған мiндеттiң екiншiсi болды. Ұсынған себебiмнiң бәрiнiң белi сына бередi, дәлелдерiмдi дал-дұл етедi. Коллективтен бөлiнбе дейдi. Бұлары да дұрыс қой, тек менiң де жұмысым бар емес пе? Нәбира күтiп отыр ғой. Осы ойлар ойқастап шыға келгенде жанымдағының бәрi жау сияқты көрiнедi. Масқара болғанда, маған дос болған өтiрiк болды. Өтiріктiң өрiсi тар дейдi ғой, бiрақ, амал нешiк, нақ осы жолы аяғына жығылдым. Басым ауырды дедiм, жүрегiм көтерiлдi дедiм, не керек, сонымен жөнеп бердiм.

	Сондағы жолдастар менi кешiрер, өтiрiк айттым-ау, шындықтан гөрi өтiрiктi жақын тартқаным ғой. Ардың да алдайтын, алданатын кездерi болса керек. Соның бiрi болды. Оған осы күнге дейiн өкiнем, бiрақ өшiрiп тастау қолдан келмейдi.

	Осы желеумен жылысып шығып, желдей ұшып келемiн. Нәбира бар ма, жоқ па? Келдi ме екен? Есiктi жұлқи тартып кiрiп келсем – төрт көзi түгел. Баяғы Кәрiм мен Әбiш, үй иесi жолдасымыз бен оның келіншегi. Орталарында – Нәбира. Кiрiп келiп тұра қалыппын. Бәрi үнсiз. Мен туралы өсек айтып жаңа ғана бiткен секiлдi. Нәбирадан басқасы бетiме бажырая қалыпты.

	– Жаңа жылдарың құтты болсын! – дедiм үнсiздiктi бұзбақ болып.

	– Рахмет. Сен мықтылығыңды бүгiн көрсеттiң ғой. Тiптен келе жатқан жаңа жылды есiктiң алдына екi сағатқа арқандап қойдың. Бармысың, әйтеуiр?

	Бұл – үйдiң келiншегi.

	– Жә, жетер, жұмысы болған да. Ал, кәне, онда шампанды ашыңдар, «жаңа жыл үшiн» деп бiр жадырап қалайық

	Бұл – үйдiң иесi. Келiншек те:

	– Жұмысы осында отырған жоқ па? – деп бiр араласып қалды. Нәбира қызарып төмен қарады. Басқалар «кәне, кәнеге» көшiп кеттi.

	* * *

	Иә, сол бiр түн естен кетпейдi. Сағынған жүрек сезiмге тұншығып едi, толқыған көңiл толықсып едi, ашылған құшақ арманына жетiп едi, балқыған дене балға айналып едi. Сондағыдай қысқа түндi мен әлi кездестiрген емеспiн. Сондай қақап тұрған қыста да түннiң жаз күнiндей жылы да жайдары болатынын сезген емеспiн...

	Есiңде болар, сондағы өзiңнен бiр өтiнiш еткенiм. Ол – Сәкеннiң жайы. Менi қатты толқытқан сол едi. Сенiң жауабың да жүрекке қарып салған таңбадай тасырайып түскен. «Жолдас болғанымыз рас, бiрақ басқа ешқандай әңгiмемiз болған емес. Өткенде сiзге өтiрiк айта салғанмын» дедiң. Менi сол түнi де сiз деп сөйледiң. Тiптен бұрынғыдай «Шәкен аға» деп күлiп отырдың. Мен осы сөзiңе сенгенмiн. Сәкеннiң көзiне шөп салдым, алдын орағыттым деген ойдан аулақ болатынмын.

	Ие, солай болатын...



	Нәбираның күнделiгінен

	«Қақаған аяз. 31 декабрь. Түс

	Әлгiнде Әбiш маған әдейi келдi ме, жоқ кездейсоқ кездестiк пе? Мүмкiн, Шәкен арнайы жiберген болар. Солай деп түйдiм ғой. Солай болмаса ше? Онда менiкi ерсiлiк болған жоқ па. Не болса да болары болды. Ендi жалынсам да жолдан қайтар Әбiш жоқ. Ойлан, Нәбира, ойлан...



	Жаңа жыл. Күндiзгi сағат 12.

	Ұйқыдан жаңа ояндым. Түс көрiп жатыр екенмiн. «Айтпақшы, түндегiнiң бәрi де түс болып жүрмесiн. Жоқ, жоқ, ол менiң қолымнан ұстап, кеудесiне қысты емес пе. Түс емес шығар. Егер түс болса да ризамын, тек онда оянбай-ақ қойсам еттi. Сол құшақта қысылып, сол қолтыққа тұншығып жата берсем, жата берсем...

	Неткен қызық өмiр деген. Өмiр ме, табиғат па? Мейлi, қайсысы болса да бәрiбiр. Әйтеуiр, қызық. Көкiрек кернеп, бөлмеге сыймай барамын, айналаның бәрi ажарланып барады. Тіптен мынау алдымда тұрған өз суретiм өзiме әсем көрiнуде. Айнаға қарасам ше?Айтпа..

	Иә, бақыт дейтiн осы болар. Бұрын ұстап көрмеген бұйым, айырылып қалмасам болар едi. Ол үшін не iстеу керек? Шәкеннiң қызғанышын қоздыра түсу керек шығар, мүмкiн. Иә, солай: Алақай, мен солай етемiн... Ура, мен бақыттымын!»



	Және көктем.

	Баяғы бiр кезде көтерiлген төбе. Сағат 3.

	Күн дененi балқытып тұр. Бұл жалы тек үшеу-ақпыз. Қасымызда – кәдiмгi Кәрiм. Әне, Шәкен екеуi ана қырдың бауырында қозықұйрық iздеп жүр. Шамасы, қозықұйрықтан да гөрi маңызды мәселелерi болса керек, қайта-қайта қалт тұрып күбiрлесiп қалады, тiптен қақтығысып қалатын секiлдi.

	Мен сезбесем де жүрек шiркiн сезуде – әңгiмелерiнiң денi мен туралы ғой. Әбiш болса мәселенi белден басар едi, Кәрiм менiң көңiлiме қарап, кiбiртiктеп тұрған шығар.

	Әй, Кәрiм-ай, Кәрiм. Сендей адамға сенiп тағдырын тапсырған жан өмiрде тарықпас. Одан бақытты жан бола қоймас. Жұрт ашуланып жатса – сен қарқылдап күлесiң, қапалансаң – үнсiз бiр қарайсың да қоясың! Неткен мiнез. Жiбектей ғой. Жоқ-ау.

	Жiбектей биязы болғанмен болаттай берiктiгiн қайтерсiң. Жiбек пен болат. Болат пен жiбек. Екеуi үйлеспейтiн-ақ секiлдi, тек Кәрiмнiң бойына сыйып кеткен. Тiптен сiресiп қалған.

	Иә, бiздiң Кәрiм – сондай жан.

	Әне, анау қолын сiлтеп тұрғаны – дәу де болса менi жақтауы. Жаңа ғана: «Мезгiл жеттi ғой, неге үйленбейсiңдер» деп бәрiн батыл бастаған өзi едi, ендi басу айтушы да өзi болса керек.

	Ал маған не жоқ десейшi «бұлданып». Құрбы-құрдасым әлдақашан-ақ батасын берiп, тойдың болуын тағатсыз күтiп отыр. Шәкеннiң шырылдап жүргенi анау. Әбiштiң алақайлап, Кәрiмнiң кимелеп жүргенi мынау. Әлгiнде әзiлiм қысып бара жатқандай адуындауыма жол болсын айтпаймысың.

	Айтпақшы, түндегi дүбiрдi айтсайшы. Кинодан шығып нақ осы жерге келгенбiз. Мұрындық болған Кәрiм болса керек, өйткенi:

	– Осы бiр төбеде бұдан пәленбай уақыт бұрын бiрге жүрiп едiк. Рас, онда төртеу едiк, ендi азайыппыз. Азаю да көбею сияқты өмiр заңы ғой. Дұрыс та шығар. Бүгiн нақ сол күн. Айырмасы: онда сағат күндiзгi бiр болса, қазiр түнгi бiр. Онда арамыз алшақтыққа сүйресе, ендi етене ете түсуде, – дедi ол.

	– Әлi де азайып, қазiр де алшақ кетпесiмiздi қайдан бiлдiң, Кәрiм? – дедiм мен.

	– Неге алшақтаймыз?

	– Сол жолғы себептi бiлемiсiң?

	– Бiлгенде қандай. Сенiң Сәкеннiң атын атап үркiтiп алғаның нақ сол күнгiдей жадымда. Жарқырап тұр.

	– Ал қазiр де сол Сәкеннiң атын атасам қайтесiң.

	– Не дейсiң? – дедi Шәкен селк етiп. Қараңғы болған соң байқалмаса да жүрек сезiп тұр – оның жүзi әлем тапырық.

	– Есiткенiңдi айтамын. Бiр емес, екi қайталаған жоқпын ба.

	Түсiнген боларсың.

	– Солай ма?

	Шәкен нақ баяғысындай бұрылып жүре бердi. Кәрiм шынымен састы. Шәкеннiң соңынан жүгiре түсiп, маған қайта оралады. Қуып жетейiк деп қолымнан сүйрелейдi.

	Менiң көңiлiм шынымен бұзылды. Неге екенiн бiлмеймiн, ес жия алмай қойдым. Ойыма Сәкен оралды. Неге соның басын шаттым деп қапаландым. Не керек, сонымен селоға келгенше әңгiмемiз кiлегейлене қоймады. Көшенiң ортасында тұрып, Кәрiм:

	– Менiң екеуiңнен бiр-ақ өтiнiшiм бар: Ертең нақ осы мезгiлде, яғни 12 сағаттан соң әлгi төбеге және бiр шығайықшы. Айтқанымды iстемесеңдер, өмiрде разы емеспiн, – дедi.

	Сонымен тарағанбыз. Мiне, ендi бүгiн қайта келгенде, қарық болғанымыз мынау. Мен Кәрiмнiң үзiлдi-кесiлдi айтқан ақылына:

	– Аптықпашы Кәрiм, асығатын не бар, әлi де ойланып көрейiк. Алабұртқан көңiлдiң аптығына iлесiп адасып жүрмейік, – дедiм.

	– Сонда және неше жыл ойланамыз, – деп сөзге Шәкен араласты.

	– Керек болса он жыл ойланамыз, жиырма жыл, тiптен отыз жыл. Ендi түсiнiктi ме?

	– Ал ол қанша ойланады екен, соны... – дей бергенiңде Кәрiм қолтығынан алып:

	– Жүр, қозықұйрық терейiк, – деп сүйрелей жөнелген.

	– Ендi, әне, анау жүр екеуi. Менiң отыруым мынау қағазға үңiлiп. Қазiр жүгiрiп барып мойындарынан құша түссем, барлық түйiн бiр-ақ тарқар едi-ау. Жоқ, олай етуге болмас.

	Айтпақшы, осы бiр қойын дәптерге Кәрiм неше рет тап-тап бердi. Бермей қойдым. Бақыттың шыңына шыққанда бетiңе ұстайын дедiм. Ол көндi. Е, тағдыр, соған жеткiзе көр.





VII




	Бiз үйлендiк.

	Тойымызға жиналған жолдастардың саны тобықтай ғана болатын. Айналдырған бiр бөлмеге бәрiмiз сыйып кеттiк.

	Iшiп-жейтiн тамағымыз да, би билейтiн алаңымыз да осы бөлменiң iшiнде. Бұдан артық той жасайтын жағдай бiзде болмайтын. Ол кезде осыған да риза болатынбыз. Өзiң бiлесiң, қиыншылық дейтiн арпалысып жүретiн. Ол алдымнан шықса, мен айналып өтетiнмiн, аяғымнан тартса, сүрiнiп барып қайта тұратынмын.

	Сондағы мамамның шаттанғаны естен кетпейдi. Сенiң маңдайыңнан сүйiп, есеңгiреп қалғаны есіңде болар.

	Иә, ол кiсi есi шыға қуанып едi. Ел қатарына қосылдыңдар деп қуанып едi ғой.

	Мен де қуанып едiм, қуанып едiм ғой...





VIII




	Қайғының қуаныштың көлеңкесiндей қабаттаса жүретiн әдетi емес пе. Солай етпесе өмiр қызық болмайтындай-ақ қолтықтасады да жүредi. Алғашқы қапалық бiр қуанышты күнi келдi, той күнi келдi. Иә, сол күнi той болатын. Бiр аяулы жолдасымыздың үйлену тойы едi. Ауыл жастары атқа мiнбесек те, аяғымыздан тiк тұрып алақайлап жүргенбiз. Басшылықтың бiр құлағын маған ұстаткан. Ауырлықты арқалап, қызметiмен қалт тұрып жүргеннiң бiрi – Кәрiм. Той қызығына тоғытылып алған басым уақыттың қалай өтiп, кiмнiң қайда жүргенiмен жұмысым болмапты.

	Айтпақшы, осы той басталар алдында көшеде Сәкенге кездесiп қалғанмын. Бұл кезде Әбiш облыс орталығына қызметке ауысып кеткен. «Зәру жұмыспен бiр ауданға кетiп барамын. Орала алсам, тойға мiндеттi түрде келемiн» деген соң және де телефон соғу үшiн поштаға барған болатынмын. Содан келе жатып кездестiм. Аман-саулықтан соң:

	– Үйге бармаймыз ба, Сәкен, – деп едiм.

	– Бара жатармыз, – дедi.

	– Кешкiлiк Асылбек пен Аманкүлдiң тойлары болмақшы.

	Онда тойға кел.

	– Шақырылмаған қонақпын, қолайсыз болып жүрмесе.

	– Шақырмағаны қалай? Сенiң келгенiңдi бiлмеген ғой, әйтпесе неге шақырмасын. Тойдың өзiн жастар тойы деп атағанбыз, шақыру мiндетi менде болатын. Кездескенiң де жақсы болды. Келетiн бол.

	– Онда көрермiз, – дедi.

	Бiз басқа сөзге келгенiмiз жоқ. Той басталарда жұрт арасынан көре алмаған соң: «Сәкен келмек едi, неге кешiктi екен?» дегенiмде күрт өзгере қалған үш-төрт бейненi байқағанмын.

	Оның бiрi сен:

	– Сәкен!? – деп селт ете түстiң.

	Екiншiсi: жалт еткен бiр жанардан ызғар байқап қалдым.

	Бұл – Кәрiм.

	Үшiншiсi – баяғы Әтiркүл. Көзiнiң қиығын мен жаққа созылта түсiп, сенiң бетiңе қарап күлдi.

	Мұның бәрi де көңiлдi көп бөле қойған жоқ. Оған тойдың тоқтығы да әсер еттi ме, әйтеуiр, көңiлiмнен ызғарсыз ысырыла салды.

	Мерекенiң орта шамасы. Шетiректе шаң-шұң еткен дауысқа құлақ түрсем, ерегiсе сөйлеп, екпiндеп тұрған бiреудi екi жiгiт қолтықтап ұстап жүр. Ол «Сәкендi неге шақырмадыңдар, менiң досым Сәкендi» деп барады. Жақындай бергенiмде Кәрiмнiң жайсыз сөздерi құлағыма шалынды.

	– Бұл не бейбастақ. Сәкен болмаса сәндерiң кiрмей ме? Келмесе не iстеймiз. Шәкеннiң өзi-ақ шақырған жоқ па? Тараңдар!

	– Дұрыс, Кәрiм. Қазiр алып кетемiз бұл бетпақты. Басқа жұрт дүрлiкпей-ақ қойсын, қызықты қыздыра берiңдер.

	Жақындағаным жоқ. Олар тарап кеттi. Бiр кезде бәрiмiздiң басымыз қосыла қалғанда (Кәрiм жоқ болатын) сен:

	– Кәрiм дегенiң адам емес екен ғой өзi, жұртқа неге тиiседi, – дедiң. Және бiрер сөз айттың. Дауысыңда ызғар ма, мұң ба, бiрдеме бар, әйтеуiр. Мен сасып қалдым. Кәрiм туралы сен түгiлi, қасымнан естетiн сөзiм емес бұл. Өйткенi Кәрiмнiң қисық мiнезi жоқ. Басқа болса тiлiн қырқар едiм, саған не демекпiн. Сонда да шыдай алмадым. Аузымнан қалай шыққанын қайдам:

	– Ей, сен не оттап тұрсың. Тарт тiлiңдi! – деп қалдым.

	– Ал болмаса, онда мен кеттiм.

	Бұрылдың да кете бардың. Менiң тапжылуға мұршам жоқ. Аяғым шегеленiп қалған сияқты. Аңырайып тұрып қалдым. Әлден уақытта өзiме-өзiм келсем керек, бұрылып жұртқа араластым да жүре бердiм. Соңыңнан кетiп қалуға Асылбектен ұялдым, тойға келген жұрт көзiнен тайсалдым, тапсырылған мiндеттен қашқан болмайын дедiм. Олай етуге менiң арым көтермедi. Бәрiне мұрындық боп жүрiп, алдымен өзiмнiң кетуiмдi ар санадым.

	Той тарқады. Үйге келсем, жылап жатыр екенсiң. Сөз сөйлеуге зауқым жоқ. Ұзақ үнсiз отырдым. Еңсем көтерiлмейдi.

	– Кәрiм саған не iстедi сонша шамданатын, Нәбира?

	– Оған Сәкен не iстептi?

	– Сәкен?!

	Сенiң сөзiң қарауылға алып, алдағашан атылуға дайын тұрған автоматтың оғындай зыр ете қалды. Жүрек амалсыз дiр еттi. Әлгi бiр жалғыз сөз денеге қосқан электрдiң тоғындай дiрiлдетiп барады. Селк етпеген жанды клетка қалмаған сияқты, тiптен тырнағыма дейiн тобарсығандай. Аузыма сөз түспейдi. Пайымды сөз айтуға аптық басылар емес. Екi-ақ сөз айтуға мұршам келдi.

	– Сәкен бе едi бар пәленiң басы? Бар онда Сәкенiңе.

	...Бұл түнi бiздi Кәрiм күзетiп шықты. Оның сөзiне құлақ асқан мен жоқ. Үн-түнсiз жатып алдым. Сенi қайдам, қатты қиналған – Кәрiм. Бiз жеке басымызды ойласақ, ол екеумiздi бiрдей ойлап езiлiп отыр. Абырой болғанда, бұл әңгiменi үшеумiзден басқа бiлген адам жоқ. Егер Кәрiм болмаса, сол түнi-ақ керi кетуiмiз мүмкiн едi, соның сөзi жүйеге қайта түсiрiп едi-ау.

	Апта өткен соң үйге келсем, бiр хат жатыр екен. Адресi саған жазылған соң көңiл аударғаным жоқ, үстелге тастай салдым. Ол хаттың қасиетiн қайдан бiлейiн, нақ сол минутта ойымда түк жоқ қой. Бар пәленi келесi күнi бiлгенiм жоқ па? Бiлмей-ақ қоюым керек едi, сонда көңiл қобалжып, ой бұзылмас едi ғой. Амал нешiк, көрдiм, бiлдiм, көргенде көңiл жабырқап, көкiректен жас сорғалап отырып оқығаным жоқ па. Келесi күнi менiң өз атыма да хат келген. Онда жазған сөздерi белiмдi қайыстырып, қабырғамды сөксе де шыдап-ақ едiм, саған арналған сөздер сағымды сындырды ғой. Сәкен маған былай деген екен.



	«Шәкен!

	Адамда екi опасыздық болмауға тиiс қой. Бiрiн өз басыңнан алдымнан көлденең шығып өткiзiп едiң, ендiгiңе жол болсын? Мен алыста жүрiп арманда қалдым, созған қолым жетпедi, сiлтеген қылышым өтпедi. Есiңде болар, сендер үйленетiннiң алдында түнде екеумiздiң көшеде кездескенiмiз. Сол күнi басыма талай ой келген.

	Оның түйiнiнiң бәрi бiреу-ақ едi. Сенiң дүниеден тайып тұруың болатын. Батылым бармады. Ол үшiн өкiнбеймiн, ендi ойласам, сол дұрыс болған екен. Өйткенi өмiр деген өмiр ғой. Өмiр мен өлiм бiр жерде сыйыспайды емес пе. Сондықтан өмiр бар жерде өлiм деген аулақ жүруi керек.

	Мен қазiр өкiнбеймiн, тек өткен мезгiлге өкiнемiн. Қашықта болдым. Ал сен болсаң нәзiктiктi емес, әлсiздіктi пайдаланып жеткен сияқтысың мақсатыңа. Рас, қолыңда күш, өзiңде бедел, қызметiңде абырой болды, сен махаббатқа соны қарсы жұмсадың. Мен есiткенде осылай боларына көзiм жеткен. Қазiр көкiрегiмде қайғыдан гөрi, қуаныш мол сияқты. Тек бақытты болыңдар.

	Нәбираға айтқан әңгiмелерiңдi қой. Арды айтып көз алартқанынды да қой, өйткенi арды аттап өткен өзiңсiң...»



	Хаттың аяғына «Сәкен» деп қол қойыпты.

	Соңғы сөздерiн оқуға мұршам әрең жеттi. Бөлмеден ата жөнелдiм. Мең-зең, дел-сал. Аспанның бәрiн бұлт басқан секiлдi, өмiр өз қызығын жоғалтып алғандай, аспан мен жерден басқа ештеме көрiнбейдi. Есiмдi жиғанда бөлмеде тұрғанымды бiр-ақ байқадым.

	– Ей, саған не болған?

	Басымды көтерсем – Кәрiм. Соның үйiне келген екенмiн. Қолына хатты ұстата қойдым. Үн-түнсiз оқып шықты да, сыртқа шығып кеттi. Мен де шықтым, бақ iшiнде теңселiп жүр екен. Қасына барғаным жоқ, бұрылып жүре бердiм, ол да ердi соңымнан.

	Бiздiң үйге келдiк. Нәбира жоқ екен. Кешегi үстелге тастай салған жерде хат көрiнбейдi. Ары-берi ақтарыстырып жүрiп, қобдишаның iшiнен тауып алдым.



	«Сәлем, Нәбираш!

	Өмiрдегi өкiнiш дейтiн кейде өкпеңнен соғады. Оған дейiн бiле бермейсiң. Ең қинайтыны осы ғой. Баяғы қол ұстасып, ән салып жүретiн кезде осылай болар деп ойлаппыз ба? Болар iс болды.

	Мен Шәкендi айыптамаушы едiм. Оның да еркi бар, сезiмi бар. Сезiмдi сыртқа шығаруға да правосы бар. Тiптен мiндетгi. Түбiнде сол нәзiктiктi нәрлендiрiп, сезiмдi қоздырып алған өзiң боларсың деп түюшi ем. Шамасы солай да болар. Ал мына хатына қарасам... Әттең, әлсiздiк жасаппын, немесе сенi еңiретiп қойғанымша, қара жерде етпетiмнен жатқаным жақсы едi. Баяғы бiр мезгiлдер есiңде болар. Шiркiн, сол бiр күндер... Есiме түссе, еңiреп жiбергiм келедi. Амал не... Сен қамықпа, шын қысылсаң, қайғыда қалдырмаспын, қамқор болармын. Оған кәмiл сене бер. Бiр рет бұзылған серт көңiлдi сөндірiп тастапты, ендi тек сенiмiңе жетсем ғана серпілермiн. Оған дейiн...»



	Ар жағын оқығаным жоқ. Кәрiмге ұсынсам алмады, иығыма асылып қосыла оқып тұрса керек. Хатты бүктедi де, баяғы қобдишаға қайта тастады. Маған келген хатты кiтаптардың арасына тыға салды. Үнсiз отырмыз.

	– Неге бұлай болды, Кәрiм? – дедiм бетiне қарамай. Тiптен жаным бiр деп жүрген досымның да бетiне қарауға арым жетпейтiн секiлдi. Дауысым дiрiлдесе де, жасымды көрсеткiм келмейдi.

	– Өмiр деген – күрес.

	– Менi Маркстiң сөзiмен несiне жұбатасың. Нәбира неге Сәкендi аямады екен. Оны жазаласа, менi неге аямайды. Екi жүректi бiрдей езiлдiргенi қалай. «Қыр соңымнан қалмай жүрген жiгiттiң бiрi, басқа ешқандай әңгiмемiз жоқ» дегенi қайда?

	– Баяғы төбеде жүргендегi алғашқы сөзi есiңде ме? Мен сонда сескенiп едiм.

	– Кейiннен ол желеуiм едi дегендi өзi айтпады ма?

	– Ие, айтты ғой. Бұнысы несi екен сонда?

	– Кәрiм, сонда Сәкен менi шынымен жауыз санағаны ма? Мен керiсiнше емес пе ем. Тiптен оның атын естiгенде төбе шашым тiк тұрып, бұл әңгiменi қайтып аузыма алмауға уәде етпеп пе едiм. Өзi емес пе едi, соңынан солқылдаған. Мұны қалай түсiнемiн?

	– Жоқ, Сәкен олай ойламас, түбiнде. Не ойласа да сенi айыптай қоймайды. Одан соң неше рет көрiп те, бiлiп те, кездесiп те жүрдi ғой. Сонда неге айтпайды опасыз ойы болса. Ендi барып... – Ол ширап ала жөнелдi. – Жә, жетер ендi. Менiң бiр өтiнiшiм бар: бiраз күнге тауға барып қайтайық. Бағана сенiң сол жаққа қарай жол жүретiнiңдi естiп, үш-төрт күнге рұқсат сұрап алғанмын. Тiптен қазiр кетейiк. Нәбираға күтпегенiмiзге кешiрiм сұрап, қағаз жазып қалдырып кетейiк. Келiстiк пе?

	– Келiспесек ше?

	– Жоқ, келiстiк.

	Өзi барып қағаз алып записка жаза бастады.

	– Сәкен қайдан тоқып алды екен бұл торын. Терiс түсiндiрiп жүрген кiм? Өткендегi бiр болар-болмас көңiл кiрбiңiн оқ етiп өкпеме таяп жүрген кiм болды екен, әттең, соны бiлсем.

	– Нақ соны бiлудiң қажетi жоқ. Ал менiң екiншi өтiнiшiм: осы хаттардың сыры екеумiздiң iшiмiзде қалсын. Тiптен Нәбираға да айтпайсың. Сенiң хат алғаныңды ол бiлмейдi. Сен де бiлмеген бол. Бiле қалса, кезiнде көре жатармыз.

	– Жоқ, болмайды.

	– Болады. Немесе екiнiң бiрi! – оның орнынан шұғыл көтерiлiп, дауысының қатал шыққаны сонша, шошып кетiп, жан-жағыма қараппын. Ол орнына қайта отырды. – Түсiншi, Шәкен, түптеп келсек, бұл әңгiменiң аяғы сенi досым деп жүрген менен де айыруы мүмкiн. Өзiң-ақ айтшы, мен де айыпты емеспiн бе? Солай, айыптымын... Не бәрiмiз бiрге боламыз немесе Крыловтың мысалындағы сияқты бақа-шаян боламыз. Екiнiң бiрi. Түсiн, Шәкен. – Ендi дауысы тiптен баяу, мұңды.

	– Болсын... – дедiм аз үнсiз отырғаннан соң.

	...Иә, бiз сонымен тауға кетiп қалдық. Саған айтпай кеттiк. Маған тапсырылған мiндет – жайлаудағы малшыларды аралап, солардың арасында әңгiме өткiзiп, жағдайын бiлiп қайту. Ал Кәрiмнiң жұмысы жұқсыз жұмыс болды. Қолы қалт ете қалса айқайлап ән салып, қарқылдап күлiп, тiптен он бес жасар бала сияқты тастан-тасқа секiрiп, асыр салып жүредi. Шашына ақ кiрген Алатау, қауғадай сақал болып өскен қалың орман, сылдырап сылаң қаққан мөлдiр бұлақ, мамықтай жұмсақ масатыдай жайқалған балқұрақ өзiне баурап алған секiлдi. Ертең де, кеш те бойды балқытатын сары қымыз алдымыздан таймайды. Шiркiн, дүниедегi нағыз ақкөңiл жандар малшылар шығар. Олардың көңiлi көк аспандай кiршiксiз, жүректерi ен даладай жайлы да кең, дастарқаны ары-берiсi атшаптырым жайлаудай жайқалып жатқан мол болады ғой.

	Мұның үстiне Кәрiмнiң мiнезi, баяғыда бiр жоғалтып алған балалық бал мiнезi менi көңiлдiң көгiне бiр-ақ көтерiп тастағандай. Абайсызда қолдан бiр шығарып алған асылымды қайта тапқандаймын.

	Елге оралғанда баяғы азаптың бәрi артта, алыста қалып қойды. Оның үстiне сенiң жайдары жүзiң, алақайлап келiп Кәрiмнiң мойнына асыла кеткенiң таудағы басталған тазалықты, татулықты үтiрсiз жалғастыра жөнелдi.

	* * *

	Иә, Нәбира осылай өмір өтіп жатты. Бірақ ол да өз сыбағасынан құралақан қалған жоқ. Бірімізді онда, бірімізді мұнда жiбердi. Баяғы қол ұстасып бiрге жүрген жолдастар әр жаққа кеттiк. Бiреуi қалада, бiреуi далада дегендей, бiз қалаға кеттiк. Өмiр бiрде тағамын тұзсыз берсе, бiрде ащылап берiп, өтiп жатты. Баяғы асыр салып айқайлау, қытықсыз қылжақтық азайды. Мен оны байсалдылыққа жорыдым.

	Осы бiр бақыттың белiнен мықтап тұрып құштым ба деп жүрген кезде әлгi әндi есiттiм.



	Нәбираның күнделiгінен

	«Күз. Елде тойдың көбейетiн мезгiлi.

	Рақмет, Кәрiм. Сен болмасаң сарсаңға түсуiмiз түк емес едi. Кешегi мiнезiме өзiм таңғаламын. Кәрiм сонда да ренжiмедi-ау. Мұндай досты бiз аспанға шықсақ та таба алмаспыз. Кәрiмнен айрылма, Шәкен...



	Сол мезгiл. Бiр апта өткен соң.

	Неге кеттi? Қашан келедi? Кәрiмнiң үйi де ештеңе бiлмейдi. Бұрын маған хабарласпай жыра шықпаушы едi ғой. Әлде әнеукүнгi хат па сарсаңға салып жүрген. Дүние-ай, соны неге жаздым. Қапалығым көздiң жасына бiр булықсам, тарамас па едi. Мен болсам айдалаға арыз айтыппын. Бiрақ оның жауабын көрмеген сияқты едi ғой...



	Сол мезгiл. Аптаның үшiншi күнi.

	Ойпырмай, аман болса жарар едi. Неге хабарсыз. Ең болмаса қоңырауламай да қойды.



	Әлi сол мезгiл. Аптаның аяғы. Таң алды.

	Жоқ, шыдай алар емеспiн. Ұйқы келмейдi. Егер ертең келмесе, iздеуге шығармын. Ол жеткен тауға мен де жете алармын, тауда өспеп пе едiм, несiне қаймығам. Тіптен жалғыз барам.



	Мезгiл баяғы. Жексенбi. Түннiң бiр мезгiлi.

	Ох, дүние-ай, азап деген таусылды ма, әйтеуiр. Кәрiмнiң көңiлiн көрсең. Шәкен ұйықтап жатыр. Ұйқысына кесiр жасамайын, тiптен сағатқа да қарамай-ақ қояйын, мазасын алмайыншы...

	Құрысыншы бәрi де...»





IX




	Айналаның бәрi бейберекеттеу етiп ойдым-ойдым өрнек салған қазақтың алашасы секiлдi. Бiр енiне адам қолы тимесе, өз еркiмен жемiсiн бере қоймайтын бақша орналасса, бiр енiн мәуесi тола жемiстi бау мен өсiмдiкпен бой түзеген ағаштар иемдеген, ал ендi бiр ендiгiн адам қолы әсер етпеген табиғаттың тағы шалғыны өзi иемденiптi. Осының ортасында көл. Көлдiң жағасында бiз тұрмыз. Бәрi белгiлi жұрт. Кәдiмгі Кәрiм, аспан айналып жерге түссе де әбiржи қоймайтын Әбiш. Бұл жолы олар да жеке емес, қастарында – қасы қиылған қаракөздерi. Және бiр топ жiгiт бар. Солардың iшiнде Сәкен бар.

	Бiз демалысқа келгенбiз. Бұлар – жексенбi күндi пайдаланып, сәлем бере келгендер. Сәкендер көл бойына демалуға келген екен. Бiздi көрген соң келiп сәлемдестi, қуанышымызға ортақтасты. Кәрiмнiң ауылдан ала келген сәлем-сауқаттары да бар екен. Менiң, әсiресе мейiрлене iшкенiм – баяғы өзiм өскен ауылдан бiз үшiн арнап ала келген бiр торсық қымызы.

	Ән де, сән де арамызда. Көлге түсiп, қайық естiк. Бәрi дұрыс сияқты едi. Менi таңғалдырған – Нәбираның мiнезi. Ол өзгерiп сала бердi. Нақ баяғы төбе мен өзендегi, мақта мен мұздағы мiнезi. Аузынан ән түспейдi. Айтылатын ән де бiреу-ақ:



	Шыға келсең, алдымнан күлiп тағы

	Атпас па едi өмiрдiң үмiт таңы...



	Қайырмасы да қатып тұр:



	Сағындым қалқашым күлкiңдi

	Сағындым сүйген жар сол түндi...



	Осы әндi айт деп бұрын талай жалынатынмын. Қаптың аузы шешiлмеушi едi, бүгiн ұстаның көрiгi күрiлдеткендей сарнап тұр. Мен үшiн осы бiр ерке мiнез, бұлбұл көңiл арман болушы едi. Соған қызықтым, жанды жадырататын жайдарылықты аңсап, көңiлдiң сөне бастаған шоғы тұтанды. Рахат ауасын жұта түстiм, жұта түстiм. Көңiл мастанды...

	Кешкiлiк қонақтар қайтып кеттi. Олар аттанарда Нәбираның көңiлi алаң бола бастады. Достарымды қимады-ау деп қуанышқа жорыдым. Өзiм де қуандым. Олар көз жетер жерден кеткен соң бақ iшiне келдiк.

	Жеке қалған соң ептеп есiткен өсегiмдi айттым. Сөз арасында:

	– Жақында Сәкеннiң тойы болатын көрiнедi, – деп едiм, Нәбира жай түскендей жалт қарап:

	– Қашан? – дедi.

	– Жақында.

	– Оны жаңа неге айтпадың?!

	– Бұл айтқаным кештiк қылып тұр ма?

	– Ие, кеш... кеш...

	Нәбираның түсi өзгерiп сала бердi. Мұндай қалпын көргенiм – бiрiншi рет. Не ашуланғанын, не қайғырғанын, не қуанғанын түсiнбейсiң. Үнсiз тұра бердiм. Әлден соң өзi:

	– Жүр, үйге қайтайықшы, – дедi.

	Үйге қайттық. Үй болғанда демалыс үйiндегi бөлмемiз. Баяғы бакыттың бәрi қонақтардың қоржынында кеткен секілдi. Нәбира тұнжырай түстi, тұнжырай түстi...

	* * *

	Иә, Нәбираш, мен ендi түсiндiм, кеш түсiндiм. Кезiнде келген кесiрдi кесiп өтем деп кердеңдеушi едiм, сөйтсем, ол балалық екен. Балалық емес-ау, балаңдық екен. Кезiнде-ақ мен ешкiмдi басынған жоқ едiм, жүректiң әмiрiне бағынып едiм. Сөйтсем, бiр жүректiң әмiрi аз көрiнедi, екi жүрек еркiн қосылғанмен, етене болмаса ездiкке айналады екен. Әйтпесе кеудеме екi жүрек орнаттым, солымда да жүрек бар, оңымда да жүрек бар деп алаөкпе боп жүгiргенмен, ол жүрегiң өз әнiн ызыңдай берсе ыза қылмаса да, маза бермейтiн көрiнедi. Соны бүгiн түсiндiм. Сенi айыптамаспын да. Кiм бiледi, кезiнде сен жүрек үкiмiн тұншықтырып, ақылға жеңдiремiн дедiң бе екен әлде. Сондағы жетiмсiздiк жасаған ақыл шығар, әлдi көпсiгiш көңiлiң бе? Арды ойламай, барды ойлап, алыстағы алтынды аяққа басып, қолыңдағы мысқа табынып, абырой-атаққа жүгiнiп пе едiң?

	Бұның да маған беймәлiм.

	Менiң көзiм жеткенi бiр мәселе: саған жар болсам да жақын бола алмайтын көрiнемiн, көңiлiңдi көндiрсем де жүрегiңдi жеңе алмайтын көрiнемiн. Қайдам, мұның да көңiл нәпсiсi болып жүрмегей деп қорқамын. Оны ендi өзiң бiлерсiң, өзiң шешерсiң... Мен бұл әңгiменi Кәрiмге де сездiрмей барамын. Бiр кезде басу болған сол едi. Қазiр қалай дерiн бiлмеймiн. Өзiң айтарсың.

	Түсiнсе, төрелiгiн өзi айтар.

	Қыруар қағаз жазып, жаныңды жазаламай-ақ бiрауыз сөзбен нүкте қоя салуға болатын едi. Тек түсiнсiн дедiм, бiлсiн дедiм баяғы азап пен жазаны. Ауыз ашқаным жоқ едi, сол үнсiз күйiммен үндемей кетейiн. Бар азапты қағаз көтерсiн. Хош бол.



	Р. S. Шiркiн, сол күнгi күлкiң...

	Шәкен.





	Кәрiмнiң хаты



	«Шәкен!

	Адам өмiрiнен өзгергiш, адам көңiлiнен қобалжығыш нәрсе бар ма өмiрде. Қит етсе болды, бiр қозғалып жатқаны. Сол бiр толқыған перненi кезiнде дәл баспасақ, күмбiрлеген күйдiң орнына азынаған азап төгiлiп жатқаны. Әдетте жас балалардың көктемнiң күнiндей тез бұзылғыш мiнезiн көргенде күлген боламыз. Ал сонда өзiмiзге бiр қарадық па екен? Қарамаймыз ғой. Әйтпесе бiздiң мiнезiмiз нәзiктiгi жағынан олардан алты есе асып түсер-ау. Өйткенi олар тез ұмыта қояды, тез қуана қояды. Ал ересектер ше?Айтпа оны...

	Мен ересектер туралы екi нәрсенi сезгендеймiн. Бiрi – бәлсiну, наздану, қылымсу, қалжыңдау, еркелеу... Менің мына теңеулерiм бiрiнiң басына бiрi шығып жатқан шығар. Дегенмен дұрыс сияқты. Өйткенi мұның бәрiн бiр-ақ сөзбен айтып жеткiзу қиын, бiр сөздiң мағынасына сыя қоймайды. Ал адам мiнезiне сыйып жатады. Бәрi бiрге жұбын жазбай моп-момақан боп сыяды да кетедi.

	Еркелiктiң де есебi болса керек, назданудың да шегi болса керек. Асып кетсе, аяғыңнан шалады. Осыны абайламай қаламыз ғой кейде, бауырым...

	Екiншiсi – әлгi бақытқа белшеңнен батып жатқанда бауырлай қалмай, белiңдi көтеру. Өлдiм-талдым деп айқайлап жүрiп, қосылып алған соң шөже қораздай қиқылжың қағып жатқанын талай көрдiм жiгiттердiң.

	Шамасы, жас жұбайларың ептеп болса да ежiктесiп тұрғаны өмiр заңы болса керек. Өзiң ойлашы, әлгi қыз-жiгiт боп желектеп жүргендегi ақтарылып жататын ақкөңілдiң бәрi тек жүректiң ғана әмiрi ғой, ол кезде ептеп болса да қисық басқан қадамға көңiл бөлмей көз жұма бересiң, көз жұма бересiң... Тiптен «сенiң осы бар кемшiлiгiңдi қоса-моса өмiр бойы мойныма мiнгiзiп, арқалап өтемiн» деп едiреңдейтiндi қайтерсiң. Мiне, мұның бәрi тек жүректiң алып-ұшып тұратын мезгiлiндегi машақаттар ғой.

	Ал қосылып, үй болған соң ше? Бұл ендi баяғы «қасымда бес минут артық болсаң бәрiн кештiм, тiптен аспандағы жұлдызды жұлып алып, айға мiнгiзiп қояйын» дейтiн мезгiл емес. Жеке жүру қалып, жұптасып жүру көбейедi. Сонау бiр кезде байқаусыз қала беретiн кейбiр көңiлге қонымсыз қылықтар көзге түскiш келедi, көңiлге түрткi болады. Өйткенi бұл өмiр заңы ғой, барлық кем-кетiктi бiр-ақ сипап, сылып тастай алмайсың. Оны бiрлесе отырып, бiрте-бiрте жоюға болатын болар. Мiне, кейде бiз осы бiр өмiр заңының өзiне қарсы шығып, өзiмшiлдiк жасағымыз келе ме деп қорқамын...

	Бақыт. Бұл да бiр созбалаң нәрсе. Оған өмiрi тоймайсың, құшағыңа бiрден келiп кептеле қалмайды. Жеткен сайын жүгiре түсесiң, ұмтыла түсесiң. Кейде соның шыңына жетемiн деп құзына құлап жүргенiңдi байқамай да қаласың-ау. Иә, солай.

	Иә, өмiр дейтiн қызық. Нәбира...

	Сен де қызықсың Шәкен. Нәбира ше? Ол да...

	Кәрiм...»



	Автордан:



	Осы бiр хаттардың бәрiн маған жiберген – Әбiш. Өзi бiрауыз да сөз жазбапты. Шәкеннiң хатының жалғасын бiлмеймiн, өмiрiнiң жалғасынан да бейхабармын. Нәбираның күнделiгiнiң жалғасы жоқ. Барының өзi де қиқы-қиқаға айналған. Көпшілiк жерiн қиып алып, талай жолын белiнен былшитып тұрып қара сиямен сызып тастаған. Кәрiмнiң хаты да аяқталмай қалған сияқты. Сондықтан мен олардың өмiр жолын көз алдыма елестетпек болып, үш хатты қиып-қиып уақыт мезгiлiне қарай орналастырған болдым. Оның қаншалықты дұрыс екенiне көзiм жетпейдi. Әбiшке кездескенде сұрамасам, тағдырларының қалай қарай бет бұрғанын бiлмеймiн.

	Сонымен, Әбiшке кездескенше...





	https://t.me/kzkitap





