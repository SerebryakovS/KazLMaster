	Ілияс Есенберлин





Алтын орда





1 КІТАП





БІРІНШІ ТАРАУ


	Кереге қанат дала бүркіті көз ұшында қалықтап жүр.

	Шөкімдей бұлты жоқ, айнадай ашық көк аспанда бағанадан бері дәл төбесінде айнала ұшқан қыран жерде тұрған Бату ханға осы тұстан түлкі, әлде қоян, не бір бөтен аңды көзі шалып қалып, соны аңдып жүргендей көрінді. Әйтпесе дала бүркіті бостан-босқа бір жерді шарықтай бермесе керек-ті. Бату хан өзі тұрған төбеден төмен қарады. Еш бір аң не құс көзге түспеді. Тек, құндыз бөркінің үсті бұхардың қызыл мауыты барқытынан тігілген және сондай кішкентай ықшам шапан киген бес жасар кенжесі Барақ төбе баурайында ойнап жүр. Жусан аралас қаудың арасынан шегіртке қуып томпаң-томпаң етеді. Әлем бір мезет тылсым тапқандай маужырап тұр. Лүп еткен жел жоқ... Көз ұшында қыран әлі қалықтап жүр. Нені көрді екен? Неге түспек? Бату хан ақырын күрсінді. Ол енді Ақ Еділдің сол жағасында жатқан астана Сарай - Батуға1 көз аударды. Әсем қала. Бір кезде өзі шапқан Херман Кибеге2 ұқсаған алтын күмбезді салтанатты шаһар. Тек Херман Кибеден көп шағын. Мұны да емен мен қарағайдан қырнап, сырлап, ақ тастан қашап, сылап тұрғызған сол орұсут жерінен әкелінген есірей шеберлер... Осы бір алтын мен қамшының күшімен орнатылған тамаша қала әрқашан да Батудың мақтанышы, қуанышы еді. Ежелден киіз үймен ақ шатырда өскен көшпелі елдің баласы болғандықтан өзінің осындай әшекейлі, мәрмәрлі кент тұрғызғанына іштей мәз-мейрам еді. Бұны Бату мақтаныш ететін және тағы көркейте түсуге құмар екенін де жасырмайтын. Сонау қала ортасындағы монғол шамандары ғибадатханасының қайқы қалпақ шатырларын саф алтынмен жаптырған. Басқа елдерді тонап әкелген алтынын аямаған. Бірақ өзі алты ай жаз бойы бұл сарайларда бір күн тұрып көрген емес. Кішкентайынан үйренген көшпелі елдің әдетіне салып, қала сыртындағы жасыл ойпатқа ақ шатыр тіккіздіріп сонда тұратын. Нөкерлері де хан шатырын қоршай киіз үй тігіп, соған көшетін. Хан шатырын өзге жұрт хан ордасы — Ақ Орда дейді. Осыдан шығарып, сонау Қыпшақ даласынан бастап Бату әскері барған күнбатыстағы Жерорта теңізімен шектесіп жатқан мадиярлар жеріне дейін созылған тұсты Ақ Орда хандығы деп атаған. Ал, Сарай қаласының алыстан күнмен шағылысқан алтын күмбездеріне қарай орұсут князьдары бұған Алтын Орда деген ат қойған. Бату Алтын Орда кіндік қаласы Сарайды Жерорта теңізінің жағасындағы елдерге барып қайтқан аттанысынан кейін салдыра бастаған.

	Міне, осы сәулетті шаһарға көзі түскен сайын Бату хан бір жасап қалатын. Ал бұл жолы өйтпек түгіл, көңілі құрғыр селт етпеді де. Өйткені, дүниені тітіренткен айбынды Бату хан қазір жазылмас сырқат еді. Ат жалын тартып мінгелі, Хорватта былтырғы қатты жарақаттанғаны болмаса, өмірбақи ауырып көрген емес. Биыл жылан, яғни 1255 жылы... елу екіге жаңа шыққанында, жыл басынан осы кеселге ұшырады. Кесел болғанда қандай?! Бар бақсы-балгер, сонау Бағдат, Иран, Румнан алдырған дәрігер - дәруіштер еш ем істей алмады. Кеше ғана жас бұқаны мүйізінен ұстап тұқыртып, құлата алатын қуатты еді. Ал қазір күннен - күнге сөнуге айналған май шам тәрізді, өзінен-өзі таусылып барады. Бұны кешегі балуан денелі, арыс кеуделі әлемнің тең жартысын жаулап алған Бату хан деп кім айтар? Қымызы бітуге айналған саба тәрізді, күннен-күнге солып, мүлдем өше түсуде. Мұндай сұмдық кеселді кім көрген!

	Осы індеттің тағы бір қиындығы: осылай біртіндеп сөнетінін білгендігінен бе, өзгеге қызық, алтын сәулелі жарық дүние Бату ханға қараң қалғандай. Күміс жұлдыз тот басып көмескіленіп, жайнаған гүл суық сорып семгендей. Ештеңеге көңілі соқпайды, ештеңеге қызықпайды. Ал бұдан жиырма тоғыз жыл бұрын? Онда... онда... жүрек те басқаша соғатын, тамырдағы қан да басқаша ағатын. Дүние оған көкжиегіне көзің жетпес бір мәңгі бітпес қуаныш тәрізді көрінген.

	Шіркін өмір! Қалай жылдам өтіп кеткенсің! Әкесі Жошы дүние салып, доңыз, яғни 1227 жылы бүкіл Жошының алып ұлысына бұл ие болғанда жиырма үште екен. Содан да бері жиырма тоғыз жыл өтіпті! Жиырма тоғыз жылы жиырма тоғыз күндей-ақ қысқа көрінді оған. Жауды жеңген әр ұрысы — ұлан-асыр бір мейрам, әр шауып алған елі — басына шыққан асқар тауы еді ғой. Ал қазір солай тапқан алтын әлемі тот басқан бақырдай көрінбейді. Ажал жылжып жақындап келе жатқан ұлы жылан тәрізді.

	Бұндай да өмір болады екен-ау! Үрей күні бұрын зәре-құтын қашырып, Бату әзер-әзер демін алды.

	Аспанда жалғыз қыран әлі қалықтап жүр.

	Бес жасар кенжесі Барақ шегіртке қуып, әлі томпаң-томпаң жүгіруде.

	Бату осы етектегі баласына қарап еді, оның табыт боп қата бастаған боп-боз бетінде, оты жоғалып сөнуге айналған сұрғылт көзінде кенет бір болмашы шырай пайда болды.

	Барақ Батудың ең соңғы қуанышы. Ақ Орда ханының бірнеше әйелі, төрт ұлы болған. Ең үлкені Сартақ. Одан кейінгісі Тоқты хан. Үшіншісі Аюхан. Төртіншісі Ұлақшы. Бұлардың бәрі ер жеткен. Ең кішісі Ұлақшы да жау түсіріп, ел басқармағанмен де, қыздарға көз салып, бәйгіге түсуге жарап қалған. Бұлардың бәрінің де аналары «Тәварихи-и гузида-ий нүрсәт-нәме» шежіресі айтқандай, мұсылман дініндегі Қыпшақ қауымына жататын Қоңырат, Маңғыт руларының қыздарынан. Тек үлкен баласы Сартақтың шешесі ғана ойрат бекзадасынан шыққан.

	Бату хан өзге елді қандай шабуға құмар болса, сол елден жас тоқал алуға да сондай ынтық келген. Демек, бұл үйленуінің бәрін ол тек төсек жаңарту деп білген. Өзі ұнатса жарайды, қыз көңіліне қарамаған. Қаһарынан бүкіл әлем тітіреген Батуға еш қыз баласы қарсы келмеген.

	Осындай жағдайда ол қырық жетіге жеткен. Міне, сонда барып бір ғажайып оқиға болды. Бату дегеніне көнбеген Хорваттағы бір шаһарды шауып қайтып келе жатқан-ды. Жол қалың ағаштың арасынан өтетін. Жанында үзеңгілес серіктері, ноян - батырлары, соңынан шұбырған нөкер, жауынгерлері... Бату кенет қалың ағаш арасында саңырауқұлақ теріп жүрген бір жас қызды көрген. Су перісі тәрізді, ұзын қызғылт алтын сары шашты. Қорқыныш - ұялаған үрейлі көздері көкпеңбек аспандай. Дене бітісі де өзгеше. Тәңірдің өзі адамзатты қызықтыру үшін аппақ мәрмәр тасынан мүшелерін әдейілеп құйғандай. Белі де үзілгелі тұрғандай жіп-жіңішке.

	Бату хан бұрын да шапқан елінің талай сұлуларын көрген, бірақ мұндай қыз періштесі бұрын-сонды көзіне түскен емес.

	Тіршілікте толқуды, қорқуды әдет етпеген Бату ханның тас жүрегі кенет дір еткен.

	Бал араларын ұстаған ормандағы жалғыз үйлі кемпір-шалдың көздерінің қарашығындай сақтаған осы жалғыз қызын ол ордасына алып келген.

	Әке-шешесін тірі қалдырғанын Бату қыздарының төлеуі санаған.

	Адам баласын қадірлеуді білмеген Алтын Орда ханы осы қызды жанындай жақсы көрді. Ал адам баласын ардақтап өскен хорват қызы, бүкіл Алтын Орда қожасы Бату ханды ұнатпады, сүймеді. Бостандығынан айырғаны үшін жек көрді. Зорлығымен дегеніне көндіргені үшін оған кектене қарады. Талай рет қашпақшы да болды, у да ішуге барды. Бірақ күндіз-түні аңдыған төлеңгіт, дәйекші, арнаулы сахи - қатындар3 еш мүмкіндік бермеді. Ақырында, тоғыз ай, тоғыз күн толғанда, ол осы Барақты тапты. Барақ шыр етіп жерге түскен сәттен - ақ хорват қызы енді өмір сүргісі келді. Өлгісі келмеді. Жат ел Ордасындағы жалғыз ұлы үшін өлгісі келмеді. Өлмеймін деп жанталасты. Бірақ жазмыш деген қырсық оның дегенін қабылдамады. Жолдасы түспей, әйел бір күн қиналып жатып, дүние салды.

	Артынан барып Бату әйелін бала таппаған күншіл тоқалының біреуі өлтірткенін білді. Қиналып жатқан әйелге шақырылған бәлгер қатын ханның тоқалы берген алтын ділдәлар мен көйлектік жібек матаға қызыққан, баланың жолдасын түсіру үшін жас босанған бейшараның кеудесінен төмен қарай сипай - сылаудың орнына, алқым жағын ысқылаған. Бала жолдасы жоғары көтеріліп, сорлыға дем алғыздырмай, жүрегі қабынып өлген.

	Бұның бәрін Бату соңынан білді. Бірақ сонау өлердей ұнатқан хорват қызын өлімнен сақтай алмай қалғанына жылардай боп өкінді. Бір үлкен ұрыста ұтылғандай жапа шекті. Демек, бұ да қанды балақ Шыңғыс ханның немересі емес пе, бір қатын үшін қашанғы сілімтігі шығып «ах!» ұра береді, тез-ақ ала бөтен тымырсық сары уайымнан айырылды. Жазмыш деген бір бәтуасыз дүние, ала бұлтты аспан тәрізді, басына қай тұсынан күн жарығының, не бұлт көлеңкесінің түсетінін білмейсің. Ал Барақ болса тым жас. Кімнің кесапаты, кімнің шарапаты тиетінін білу қиын. Жақсы көрген әйелінен айрылған Бату одан туған баладан да айрылып қалмайын деген ойға келді. Қатынына істелген қастық, баласына істелмесіне кім кепіл? Сондықтан да жас нәрестенің сыртынан қырағы көзін сала жүрген. Сөйлей бастағаннан-ақ кейде алдына алып отыратын да болған. Сол сәтте жүзінде бір болмашы шуақ та жылт ете қалатын. Бұдан бұрын жорықтан, күрес - таластан, ел басқару әрекеттерінен өзге ұлдарына тіпті көңіл бөлмей келген. Ал жетім қалған кенжесіне кәдімгідей ықыласын аударды. Әйтсе де, осы бір әлжуаз, болымсыз сезімнің өзі де оны Бараққа үйретті, бірте-бірте жақсы көре бастады. Оның үстіне бала да өскен сайын шешесіне ұқсай түсті. Жанарына нұр толған көгілдір көз, сары шашты. Жаралғалы балаларының бетінен сүйіп көрмеген Бату кейде бұның маңдайынан иіскейді. Сол мезетте нәрестенің иісі қолқасын атып, есіне шешесін түсіреді. Ал ашуланса, ренжісе Барақ аумаған шешесі, қайсарлана қалады. Осының бәрі Батуға қайтып оралмас бір өтіп кеткен қуанышты елестеткендей болды. Осы қуаныштың мұрасы тәрізді әйгілі хан жас нәрестені енді шын жүректен жақсы көре бастады. Осы ұлым өсіп, өзімнің тағыма отырса екен деген тәкаппар ханда кенет атасы Шыңғыс ханның өсиетіне қарсы ой да туған. Атасы өзінің әйгілі жасысында: «Менің ұрпақтарым өздері жеңген монғолдардан бөтен жұрттардан алған қатындарынан туған балаларын өз тақтарына мұрагер етпеулері керек. Адам қасиеті ана сүтімен келеді. Мұндай мұрагер әке тағына отырғаннан кейін, ана еліне тартып кетуі мүмкін» деген. Осы ойы ата жасысына қарсы болғанменен, қартайғанның белгісі ме, ауырғанынан бері Батуда ұлғая түскен. Бұл мұратының орындалмауына жасының жетпеуін білгендіктен бе, енді ол ой жанын жегідей жеген арманға айналған.

	Сол арманның иесі шегіртке қуып жүрген мынау сары шашты, қызыл мауыты шапанды бес жасар Барақ...

	Сол арманына жете алмайтынына көзі жетіп, беймаза ойдан құтыла алмай қапа болып отырған мынау әке...

	Бату ханға кенет тағы бір құбыжық ой келді. Шошына қалды. Қып-қызыл шапан киіп ойнап жүрген баласына көз тастады, сөйтті де дәл төбесінде талмай қалықтаған қыранға қарады. Төбе үстіндегі өзі отырған қазан тастан Бату кенет асыға түрегелді. Бірақ үлгермеді...

	Көз ұшында шыр айналған дала бүркіт бір мезет кереге қанатын жинап алды да, төмен қарай, құлаған тас тәрізді, құлдилай аға түсті. «Бері кел, бері кел!» деп Бараққа қарай жүгірген әке төрт-бес адым аттады, бірақ үлгірген жоқ, алып қыран төмен қарай шүйілген бойы зулап кеп, Батудың дәл көз алдында, Барақты іліп алып қаннен-қаперсіз қанаттарын қайта жайып, көк аспанға қарай самғай жөнелді.

	Алыстап бара жатқан қара бүркіт пен қызыл шапанды баласынан көзін алмай көкке қарап тістеніп, Бату хан қатты да қалды. Тек құлағына Барағының шырылдаған даусы жеткендей болды.

	Адам тіршілігін шыбын құрлы көрмеген, дүниеге келгелі жылауды, біреуді аяуды, қорқуды білмеген, қанды айқас, жан түршігер қырғындардан жүрегі әбден мүйіз боп қатып қалған Бату хан, өлімнің қандай жан ауыртар керемет ауыр азап екенін жаңа ұқты. Жоқ, жалғыз өлімді ғана емес, жазмыш сынды тас бауыр мыстанның да не екенін түсінді. Жүздеген мың адамның тағдырын «Қырып таста!» — деп қолының бір сілтеуімен оп-оңай шеше салатын Бату, садағының бір тартуынан қалмайтын самұрық қанат қара бүркітке күші жетпеді. Баланы қалтқысыз жақсы көрудің не екенін түсіне бастағанда, ажал, қара бүркіт боп кеп, ең кенжесін алып кетті. Миллиондаған адамның тағдырын шеше алса да, бір баланың тағдырына араша түсе алмады! Қандай құдіретті болсаң да, жазмыштан күшті емес екенсің! Мейлің құдай бол, мейлі Бату бол, тағдыр - ажалға әлің жетпейді екен!

	Бату ызадан жарылып кете жаздаған. Бірақ дәрменсіз екенін білгеннен кейін қайтадан сары уайымға салына түсті. Балдырған жас баласының денесін қара бүркіт тырбиған, имиген болат тырнақтарымен парша - паршасын шығарып, қаны сорғалаған жас етін сары ауыз балапандарына асатып жатқанын көз алдына елестетсе, тас жүрек хан Бату қабырғасы қайысып, бір орнында отыра алмай кетеді. Тағы бір сәт ойлана қалады. Баласының атын шу дегенде Орұсут, не Қыпшақ қоймақшы болған. Тек соңынан барып Барақ атаған. Енді міне, алғашқы аттардың біреуін қоймағанына өкініп тұр. Егер Орұсут, не Қыпшақ, десем Барағым ұзақ жасар ма еді деп ойлайды ол4.

	Кенет оның көз алдына осыдан жиырма жыл бұрын өткен бір сұмдық сурет тұра қалды.

	Батудың өзі басқарып келе жатқан монғол кәшіктәне5 қосынына тау елінің бір шағын бекінісі ұзақ қарсыласқан. Ерлері тегіс қырылып, тек әйелдері мен жас балалары қалса да, бекініс тұрғындары берілмеген. Ұзақ қоршаудың арқасында, ақырында азық-түліктері әбден таусылып, олар енді аштықтан қырыла бастаған. Сонда да қарсы әйелдер бекініс қақпасын ашпаған. Биік жартастар қоршаған бекініс — қыстақты монғолдар ала алмаған. Осы кезде күз таяп қалған. Әбдені лажы таусылған хан қулыққа көшкен. «Егер еріктеріңмен берілсеңдер, балаларыңа тимейміз» деп елші жіберген. Балалары үшін сорлы аналар бекіністің есігін ашқан. Ішке кірген монғолдар таң қалған. Мұнда бар болғаны жүздей ғана әйел бар екен. Бәрі де арып-ашып жүдеген, әбден ашыққан. Әзер-әзер қимылдайды. Бірақ жауға деген кек, балаларына деген, Отанына деген махаббат жүректеріне от берген, ең соңғы демдері біткенше қаланы қорғамақ болған. Көз алдарында монғолдардың балаларын өлтіргенін көргісі келмеген. Одан да әрекет істеп, айқасып құрбан болуға бел буған. Осындай жағдайда Батудың «балаларыңа тимейміз» деген сөзі жеткен. Балаларын қалдырады деген, хан сөзіне сенген. Сенбеске де амалдары жоқ еді. Лажсыз қақпаны ашқан. Бірақ Бату уәдесінде тұрмаған. Қаланы ала алмай көп кідіріп, біраз жауынгерін жоғалтқан ызалы хан, әскеріне әйелдерді қатар тізіп қойғызып, көз алдарында балаларын монғолдың имек жүзді алдаспандарымен шапқылатып өлтірткен. Аналардың сондағы жан түршігерлік айқайларына бұл бүлк етпеген. Жеңіс буы көл боп аққан аналардың көз жасына, қайғы - қарғысына көңілін тіпті бөлдірмеген. Оларға бар істеген жақсылығы — өкірген әйелдер даусы әбден мазасын алған шақта өздерін де шапқылап өлтіруді бұйырған. Міне осы сурет көз алдына елестеп кетті. Ал Батудың сондағы жауыздығын көрген жұрт Шыңғыс хан әлі өлмеген екен деген. Кейбіреулер қан құмар Шыңғыс ханның жаны енді Бату бейнесіне енген екен деп жорыды. Сондай әлемді шошытқан Бату хан бүгін өзі шошып тұр. Сондағы жүз әйел Бату тағдырға ештеңе де істей алмаған. Ал қазір Бату да қара бүркіт тағдырға ештеңе де істей алмай, бордай опырылып, күйреп қалған. Өмір — талас, кім күшті — сол жеңеді деген міне осы! Адам баласының таласы бетпақ дүниеде алма-кезек түсіп осылай өтіп жатады. Еш уақытта да бітпейді, бітуге тиіс емес.

	Хан кенет бойын жинап алды. Жоқ, бұл қайғы үшін жаралған жан емес, жұртты қайғырту үшін жаралған. Жауға кегін жібермей үйренген Бату енді қара бүркіттен кегін алмақ болды. Өзіне қарсы келген, өзін мұқатқан адамды табанының астына бір салмай көңілі көншімейтін хан, бұл жолы да сол дағдысына көшті. Қанды қанмен жууды әдет еткен мүйіз жүрек, бұл жолы да қалт кетуден аулақ еді. Қара бүркітті өз қолымен бауыздап, ыстық қанын ұрттаса Барағы тіріліп келетіндей сезінді.

	Хан Бату тағы аспанға қарады.

	Кереге қанат алып бүркіт тағы көз ұшында қалықтап жүр.

	Қыран көрсін деп баласы тәрізді үстіне қызыл мауытыдан шапан киіп, қылшылдаған қанды жүз ақберенін қолына қыса ұстап, ертеңіне төбенің басына тағы келіп отырды. Бірақ қара бүркіт енді түспеді. Бүкіл әлемді жаулап алуды, бағындыруды мұрат еткен Бату ханның ендігі бар тілегі, бар арманы тек қара бүркіттің өзіне түсуі ғана болды. Ал қыран, сенің де тілегің орындалмасын дегендей, төбе басындағы қызыл шапанды адамның үстінен шыр көбелек айналып, көз ұшында қалықтап ұша берді, ұша берді.

	Алтын Орда тағында отырған Бату өзін алғалы келген осы кеселден енді айыға алмайтынын білген. Тек бұл бәтуәсіз дүниеде қанша тұра алады, соған ғана көзі жетпеген. Өзін емдеуге монғолдың ұлы ханы Мөңке жіберген Тібіт дәрігері осыдан бір ай бұрын елінен жүрер алдында: «Мәртебелі Алтын Орда ханы, сізді бүл кеселден Тібіт емі жаза алмайды. Денедегі судың жиырма бөлшегінен бір бөлшектейі қалғанда адам дүние салады. Құрысқан көн тәрізді кісі біртіндеп барып бойындағы суы таусылуға айналғанда көзін жұмады. Бұған ештеңе де істей алмайсың. Сіздің де қаныңыз қоюланып барады екен. Аз тұрасыз ба, көп тұрасыз ба, тек жазмыш біледі» деген.

	Бұны қарт дәруіш Алтын Орда ханына оңашада айтқан. Бату дәрігер сөзін бөлмеген. Соңынан да сабырсыздық көрсетпеген. Алыстан келген кәрі емшіні тарту-таралғысын мол беріп, еліне қайтарған. Дәруіш жүріп кеткеннен кейін де ешкімге сыр ашпаған. Бұрынғыша хан сарайында әдеттегі қалпында Орда жұмысымен шұғылдана берген. Басқа жұрттан келген елшілерді қабылдаған. Жуырда өледі екенмін деп қорқып, Орда тізгінін босатып жібермеген. Барлығы өткен уақытта қандай тәртіпте болса, сол қалпында жүріп жатқан.

	Ал Батуға кеселден көрі, өзінің өлетінін күні бұрын білгені батты. Соның қайғысынан кешегі арыс дене шүйкімдей болуға айналды. Атасының көзіндей, кірпік қақпай қарайтын, қаһар шашқан, мызғымас қысық көзі, енді шел басқандай тұмандана түсті. Сөйтсе де ол Орда тәртібін бұзбаған.

	Тек түс ауа нөкерлерін шұбыртып, ең сүйікті кенжесі Барақты, бір кезде өзіне ұлы атасы Шыңғыс ханның істегеніндей, ерінің алдына отырғызып ап шаһарының сыртына шығуды әдет еткен. Ақ Еділдің қырқа тұсындағы бір биіктеу төбенің жанына келіп атынан түсетін. Нөкерлері хан ойын бұзбайық деп екі жүз — екі жүз елу қадамдай кейін шегініп, төбені қоршай, күзетіп алыстан тұра беретін. Ал Бату баласын өзі еркімен ойнатып қоя беріп, төбе үстіндегі қазан тасқа отырып алып, ойға кететін... Не ойлады? Өмір туралы ма, өлім туралы ма? Атақ, бақ үшін, бір ғана Шыңғыс ұрпағының атақ-бағы үшін әлемді қан сасытып халықты қойдай қырған Бату енді өзінің шыбындай жанын қалай құтқарарын білмей ой теңізіне шомыла ма? Әлде тіршілік шіркінді қия алмай, қайғы-қасірет мұхитынан өтетін жол таба алмай, құр жүдеп отыра бере ме? Жоқ, жоқ, тіпті олай емес. Өлетіні де, одан құтылатын жол жоқ екенін де білетін ауру хан, бос қиялдан көрі алдағы өмір туралы ойлануда еді. Жоқ, өз өмірі туралы емес, өз қолымен шаңырағын көтерген Алтын Орданың алдағы қамын ойлайтын. Қандай ақыл, өсиет қалдырса үрім-бұтағы оны сақтай алады, мәңгі-бақи құлаттырмайды? Сол Алтын Орданы билеген үрім-бұтағы қайтсе айбарлы күш бола алады?

	Адам дүниеге өзі келеді, өзі кетеді. Үрім-бұтақтың да өз тағдыры, өз тіршілігі бар емес пе? Сөйте тұра, үрім-бұтақ үшін күні бұрын әлек болудың қандай қажеті бар?

	Жоқ-жоқ, тіпті олай емес. Атасы Шыңғыс хан: «Мен дүниеден екі-ақ нәрсені арман еттім. Біреуі — атақ-даңқымның өсе беруін, ал екіншісі — үрім-бұтағымның өзімдей әйгілі әрі ел-жұрттың әміршісі болуын» ғана көкседім деген, жоқ па еді.

	Сол атасы қарт Борақұлдан:

	— Бұл жалғанда саған не қымбат? — деп сұраған.

	— Өмір! — деген Борақұл.

	— Оны немен дәлелдейсің? — деген Шыңғыс хан.

	— Мен қазір ұлы мәртебелі Шыңғыс ханның арқасында, ұлы Орданың шаңырағын ұстап тұрған тоғыз уылдырығыңның — тоғыз өрлігіңнің бірі болдым,— деген Борақұл.— Ұлы ханның өз иығынан алтын кіреукелі тон кидім, бірінен-бірі асқан отыз сұлу қатын алдым, алдымда билейтін ұлысым, бықыған малым бар... Бірақ қартайдым, төрімнен көрім жақын қалды. Ал егер құдай маған, мені баяғы саған қосылардан бұрынғыдай малшы болып жүрген таз қалпыма, бірақ жас қалпыма қайта түсірейін, мына атақ - бақ, дәрежеңді қиып кете аласың ба? — десе, мен сөз айтпай көнер едім. Өмірдің қымбаттылығы міне, осындай.

	— Дұрыс айттың,— деген Шыңғыс хан,— тіршіліктен қымбат ештеңе жоқ.

	— Ал өзің де сөйте алар ма едің? — деп сұраған одан сонда Борақұл.

	— Жоқ, мен өйте алмас едім,— деген ойланып Шыңғыс хан,— саған бәрін тастау оңай, атақ - бақты да, дәрежені де... Өйткені сенің артыңда үрім-бұтағың жоқ қой. Ал маған олай істеуге болмайды. Төрт ұлым — төрт жиеһангер6, әр немерем — әр елдің ханы, шөберелерім де ат жалын тартып міне бастады. Менің даңқым енді солар арқылы қанат жаяды... Ал өзіме өмір сұрап алғанмен үрім-бұтағымды осы күнгілеріндей атақ - бақ, дәрежеге жеткізе аламын ба? Тек өз басым үшін ғана емес, солар үшін де күресіп, алысып-жұлысқан жоқпын ба? Жоқ, өйте алмайды екенмін. Менің сұрап алмақ өмірім, оданда үрім-бұтағымның игілікті өміріне айналсын. Сонда олардың әр жеңісінен, әр алға басқан адымынан мен қайтадан туамын. Үрім-бұтағым өмірімнің жалғасы. Егер олардың даңқы мәңгі өлмесе, мен де мәңгі жасаймын. Адамға бұдан зор тілек бар ма?

	Үрім-бұтақ деген міне осы.

	Бату осындай ой үстінде отырған күндердің бірінде, көк жүзінде алып қыран пайда болды. Әрине, бұл жексұрын құстың өзінің тағдырына айналатынын білсе, әлдеқашан оны құртар еді. Білген жоқ.

	Айбарлы Бату бұны білді, бірақ қолынан дым келмеді.

	Бірақ хан кенжесінің өлгенін тірі жанға айтқан жоқ. Сан халыққа күші жеткен Бату бір қарақұсқа күші жетпегеніне қорланды. Дұшпаным табалайды деп айтпады. Өзге жұрт Барақ қайда деп сұрамады.

	Дегенмен, кенжесінің жоқ болып кетіп, ал ханның қызыл шапан киіп жападан-жалғыз, күнде түс ауа төбе басында отыруынан жұрт бір сұмдықтың болғанын сезді. Бірақ сұмдыққа етене боп еті өліп кеткен Орда төңірегі Батудан ештеңе сұрамады. Сұрауға бата алмады. Хан өзі айтпады. Жұртты таң қалдырған тағы бір нәрсе бар еді. Жошыдан туған он жеті ұлдың ең даңқтысы да, айбарлысы да осы Бату. Бұдан дәрежесі де, атағы да сәл төмендеу ағасы Орда мен інісі Берке. Ал Жошының өзге балалары — әсіресе бесінші ұлы Сибан мен он үшінші ұлы Құтлық Темір жай қатардағы омақ7 иелері еді. Тек ұрпақтары барып соңынан олардың атақтарын шығарды. Дәшті Қыпшақ жерінде Бату Ақ Орда туын көтергенде, өзіне берілген Ұбайра-Сұбайра8 ұлысында — Көк Орда хандығын құрған Орданың өзі, інісі Батудың көлеңкесінде жүргендей болатын. Әрине, Жошының басқа ұлдарының бөрі де ел басқарған, алдарына мыңдаған мал салған, әр қайсысы ұлан-асыр бір байтақ жұрт, бірақ хан дәрежесіне көтерілмеген. Міне, осы Жошының он жеті ұлының ішінде ең даңқтысы да, айбарлысы да Бату. Бұған дәреже, атақ, бақ жағынан Шыңғыс немерелерінен бұл тұста Төленің қос арланы — Солтүстік қытайдың патшасы Құбылай мен Кавказ, Әзербайжан, Рум, Иран, Бағдат, Ильханы Құлағу ғана пара-пар келер. Бірақ бұлар да Шығыстағы Қорасаннан, Батыстағы Херман Кибеге дейін алып жатқан жоқ. Ақ Орданың өмірі жүріп тұрған жер өгіздің талысындай болса, өзгелердің қарамағындағы аймақтар қойдың, әрі кеткенде тайыншаның терісіндей. Әрине, дәреже жағынан Төленің тағы бір баласы Мөңкені және Жағатайдан туған Күйікті де ұмытпау керек. Шыңғыс ханнан кейін Үгедей, Үгедейден кейін Күйік, Күйіктен кейін Мөңке ұлы хандық Қарақорымның тағына отырған. Қазір Қарақорымда Мөңке. Ал жұрт таң қалған жәйт мынада еді. Шыңғыс ұрпағының ішінде ең тәкаппар батыры осы Бату. Шыңғыстың даңқты өзге ұрпақтары ел шапқанда да, жауға қарсы аттанғанда да, қосындарын өздері Ордада отырып, не майдан шебінің арт жағында тұрып басқарса, бұл әрқашан да өзі әскерінің ең алдында болатын. Ал Алтын Орда сарайында отырғанында үстіне жібек, кіреуке, құндыз, торқа киіп көрмеген. Бәз-баяғы ата - бабасындай жаз түйе жүн шекпен мен құлын терісінен істелген тайжақысы, қыс тобылғы күрең тоны мен қасқыр ішігі үстінен түспеген. Басына жаз ақ тиіннің терісімен көмкерілген қыпшақы бөрік, қыс елі жүнді қарсақ тымақ киетін. Бөркі ғана Қыпшақтікі. Сөйткен Бату кенет сырты алқызыл мауыты құндыз бөрік пен алтын зерлі алқызыл мауыты бұқар бешпетін киюді шығарды. Және бұрын қан майданда қандай көрлі, айбарлы болса, Орда ішінде, дос-жарандарының арасында өзін сондай инабатты сыпайы ұстайтын хан енді кілт өзгерді. Сұп-сұр боп қаны қашып, қабағы кірбің тартып, жұртпен жөнді сөйлеспей қойды. Бұрынғысынан да бетер ашулы, үн шығармай, тек зілді түрімен - ақ қасындағылардың еңсесін басып, апшысын қуырып бітті.

	Ханның сырқат екенін жұрттың бәрі де білетін. Сондықтан мұның бәрі ауруының кесірінен ғой деді маңайындағылар. Тек олар Алтын Орда иесінің күнінің таянғанынан хабарсыз еді. Сондықтан олар Батуға «әлі-ақ айығып кетер» деп үміттене қарады. Ал «не болар екен?» деген қорқынышты сұрақты уәзір, нөкер, ноян, қолбасшылар бір-біріне сыбырлай айтты. Дауыстарын қатты шығаруға батылдары бармады. Бату тұрған жерде ешкім даусын қатты шығарып көрген емес. Өйтуге қақылары да жоқ.

	Ал Бату әдеті бойынша төбе басына келіп күнде отырады.

	Қыран да хан үстінен қалықтауын тыймады.

	Бірақ Бату хан Ордасы жайлы ойлануды ұмытпады. Өлер күні таяу қалғаны хақ. Ұрпақтарына қандай өсиет, қандай ақыл қалдырмақ? Бір күні ол Тайжігүт бәйбішесінен туған ең кенжесі Ұлақшыны шақырды. Бұл ұзын бойлы, ат жақты, қыр мұрын, әдеміше келген бала жігіт. Монғолдан гөрі иран елінің бозбалаларына ұқсас. Әрине, Ұлақшыдан гөрі Бату тақ мұрагері үлкен баласы Сартақты шақырғаны жөн болар еді. Бірақ Сартақ қазір Ордада жоқ. Өзі ауру болғаннан кейін, Қарақорымға шақырылған. Құрылтайға Сартақты жіберген. Ал Бату ханның сүйеніші Ұлақшы таза монғол болса, Сартақ христиан дінінде еді. Және өзінің ұлысының шетінен шіркеу тұрғыздырған. Мұсылман дініндегі қыпшақтар «Сартақ Батудың нәсирәни дініндегі тұтқын әйелінен туған. Монғол тілектес болсын деп емшектегі күніндегі қағанағы жарылмаған ойрат қатынының бауырына салған екен. «Қарына тартпағанның қары сынсын» деген, Сартақ шеше сүтінен аса алмай кәпір дініне кіріп шіркеу орнаттырып жүр» деген сөз шығарған. Сартақ жұрттың өсегін айғақтағысы келгендей ұзын бойлы сары шашты, көк көз кісі еді. Әлгі сөзді естіген Бату: «Мұсылман бола ма, кәпір бола ма, маған бәрібір, тек әке тағын сақтай білсе жарады» деген де қойған.

	Шыңғыс хан жасысы бойынша әке тағына үлкен ұлы отыру керек те, шаңырақ иесі кіші баласы болуға тиісті. Бірақ бұл тәртіп үнемі сақтала бермеген. Шыңғыс ұрпағы қасқыр ұялас, күштісі жеңеді де, әлсізі үлкен - кішісіне қарамай жем болып қала береді. Бірақ, ат жалын тартып мінгенше монғол Ордасында тәрбие алған атасы Шыңғыс ханның жасысын бұлжытпай орындап үйренген Бату Сартақты өз тағына отырғызбақ еді. Сол себептен де оны ұлыс ісімен таныса түссін деп Қарақорымға жіберген. Ал Ұлақшыны шаңырақ иесі мұрагерім деп өзіне жақындау ұстайтын, өзгеге айтпаған көп сырын бұдан жасырып қалмайтын. Бұл жолы да солай болды.

	— Ат жалын тартып мінуге жарағаннан кейін хан ұрпағы жас болып саналмайды, сен де ер жетіп қалдың, ұлым,— деді Бату төбе үстіндегі тасқа отырғаннан кейін.— Мен де елуден астым, әрі жазылмас сырқатпын. Артыңа қарап «нені істедім, нені істей алмай қалдым, істегенімнің бәрі ойдағыдай шықты ма, шықпады ма»,— деп көз жіберіп ойланар керек. Ал сен болсаң, шаңырақ иесі — кенжемсің ғой, отыр, әңгімелесейік.

	Ұлақшы әкесінің нұсқауымен оның оң жағынан жалпақ тастың үстіне малдасын құра отырды. Әкесі өзіне оң жағынан9 орын бергеніне Ұлақшы іштей көтеріліп қалды.

	— Бүркіт балапаны ұяда не көрсе, ұшқанда соны іледі,— деді Бату, әңгімесін алыстан бастап,— мен әкем Жошыдан көрі кішкентай кезімде атам Шыңғыс ханның тәрбиесінде болдым. Жетіге жеткенімде ерінің алдына отырғызып алып, ол маған монғол лашқарларының қолынан қырылған жұрттың майдан даласын көрсететін. Ал мен, әрине, монғол нояндарының қисық қылыш, қысқа шоқпарларына қызығатынмын. Ерліктеріне тәнті болатынмын. «Өзім де осылардай жұртты қыра білетін батыр болсам игі еді» деп құмартатынмын... Ал кейде ол маған ақыл-өсиет айтатын. Сол өсиеттерінің, әсіресе, үшеуі — өмір деген қара түнде менің жолымды көрсететін жарық жұлдызым — Темір қазығым болды... Сұрапыл сапарларымда сол үш өсиетін жанымның азығы еттім. Бірде ол маған.— «Топ итті жолбарыс басқарса, күндердің күнінде топ ит жолбарысқа айналады. Ал топ жолбарысты ит басқарса, ақырында барып әлгі топ жолбарыс ит боп кетеді»,— деген.

	Ал маған ерген шапқыншылар алты басты айдаһар еді. Оны басқару оңай емес-ті. Сондықтан мен үнемі жолбарыс болуға тырыстым. Сондықтан ба менің соңымнан ерген ноян, баһадүр, жауынгерлерім жолбарыс тәрізді қанды ауыз, ержүрек, өлермен болды...— Ал, тағы бірде Шыңғыс атам: «қара халық қорыққанын сыйлайды, дәріптейді. Егер дүние жүзіне атың қалсын десең, ешкімді аяма, жұртты қыра бер. Неғұрлым халықты көп қырсаң, соғұрлым даңқың өсе түседі»,— деген.

	Ұлақшы әлденеден қысылғандай жерге қарады.

	— Неге басың салбырап кетті? — деді Бату.— Әлде Бүкенжи қазының айтқанын естіп пе едің?

	— Иә,— деді Ұлақшы басын көтермей.

	Жылан, яғни 1221 жылы монғол қосындылары Қорасандағы Гератты алғашқы қоршаған жолы шаһардың қазысы Бахиддин Бүкенжи қолға түскен. Шыңғыс хан қазының білгірлігіне риза болып, өзінің қасынан тастамаған. Тәржімашысы арқылы одан мұсылман әлемінің, түркі тұқымдас елдердің жайын, әдет-ғұрпын, салт-санасын үнемі сұрап отыратын.

	Бір күні Шыңғыс хан: «Мен ғаламат көп халықты қырдым, сондықтан даңқым дүние жүзіне кетеді. Тіпті, ешкімді қалдырмасам, атағым бүгінгіден де аса түседі»,— деп серіктеріне мақтанады. Осы сөзді естіген қазы шыдай алмай: «Ұлы мәртебелі хан ием, егер жанымды сауға ететін болсаңыз, сіздің жаңағы сөзіңіз жайында мен де өзімнің бір ауыз ойымды айтар едім»,— дейді. «Айт,— дейді Шыңғыс хан,— тимеймін». «Егер әскеріңіз бар халықты қырып тауысатын болса, онда сіздің хан ием, атағыңызды кім дәріптейді?» — дейді.

	Бала жігіт Ұлақшының есіне түскені осы әңгіме еді.

	— Жоқ, сен әлем иесі Шыңғыс ханның Бүкенжи қазыға қайтарған сөзін естімеген екенсің,— деді Бату Ұлақшыға.— Естісең, бүйтіп жерге қарамас едің... «Мен сені ақылды, көреген кісі деп жүр едім,— деген қаһар иесі Шыңғыс хан,— ал сенің жаңағы сөзіңе қарағанда, мен ойлағандай емес екенсің. Дүние жүзінде ел билеп отырған хан жалғыз менмін бе? Ал мен монғол атының тұяғы тиген жерге дейінгі жұртты ғана қырдым. Даңқымды мен тәрізді ел билеп отырған өзге жұрттар аңызға айналдырады. Ұрпағынан ұрпағына таратады. Сөйтіп, атағым мәңгі өлмейді» деген.

	Бату сәл ойланып қалды да тағы сөйлеп кетті:

	— Халық деген қатын тәрізді ұмытшақ келеді,— деді ол.— Байынан таяқ жеген қай қатынды көрдің өмір бойы кектескен? Сол сен қырған халықтың Ұрпақтарының өздері-ақ қайтадан өсіп ел болғанында, бабасын құртқаныңды алдымен өзі ұмытады. Әлі-ақ қаталдығыңды ерлігіндей дәріптей түседі. Даңқ деген міне, осылай келеді.

	— Ал үшінші рет далай10 қаған бабамыз мынадай өсиет айтты,— деді Бату аздан кейін.— «Жауыңа қандай қатал болсаң, досыңа сондай мейірбанды бол. Өзіңе жақсылық істегенге жақсылық істе. Тілесе, қойныңдағы қатыныңды қи»,— деді ол.

	Бату хан «қыран өлі көрінбей ме?» дегендей аспанға қадала қарады.

	Кереге қанат қара бүркіт көкте қалықтап жүр екен.

	Оны Ұлақшы да көрді.

	Бірдемеге түсінгендей әкесінің бетіне үрке қарады.

	Бату хан үндеген жоқ.

	— Мен атам Шыңғыс ханның алғашқы екі өсиетін қандай берік ұстасам,— деді ол аздан кейін,— үшінші өсиетін де тапжылтпай орындауға тырыстым.

	- Бірақ, сіз ұлы бабамыздың істегенін істей алған жоқсыз ғой.

	— Иә, мен қойнымдағы қатынымды ешбір досыма берген жоқпын. Атақты Бату да Далай қаған Шыңғыс хан бола алмады.

	Меркит пен Найман хандарын өлтіріп, Шыңғыс хан оларды өзіне бағындырған кезінде, Керей ұлысының билеушісі Жаха-Гамбу екі сұлу қызының бірі Ибаханбегімді Шыңғыс ханға қосып, соның арқасында өзі ажалдан аман қалған. Қызының еншісі етіп қос-қос жылқы, қазына-мүлік, екі жүз күң ерген. Соңынан Шыңғыс ханға қайтадан қарсы шыққан. Шыңғыс ханның досы Жүршетай-ноян Жаха-Гамбуды алдап қолға түсіріп, басын алған. Осы Жүршетай-ноян бұның алдында Керейлердің де қолын жеңуге көмектескен. Және сол ұрыста Шыңғыс ханға сілтеген қылышқа өзі қарсы ұмтылып, ханды өлімнен аман алып қалған. Жүршетайдың осы қылығына риза болған Шыңғыс хан:

	«Қас болсақ, қасыңа —

	Дайын тұр қазып көр.

	Дос болсаң, досыңа —

	Етіңнен ет кесіп бер,—

	деп, сұлулығына да, ақылдылығына да қарамай қойнындағы қатыны Ибаханбегімді дүние-мүлкімен, еріп келген екі жүз күңімен Жүршетайға берген.

	Әке мен баласының сөз етіп отырғаны осы оқиға еді.

	Ұлақшы оған тағы сөйледі.

	— Шыңғыс бабамыз әйелдерін тек ойынан шыққан достарына ғана беріп қоймаған... Кәкітай-ноян Жүршетай емес еді ғой...

	— Иә, ондайы да болған. Өйткені, сенің бабаңның көксегені биік еді ғой. Оған бәрі де келісті.

	Оқиға былай болған.

	Керей мен Тайжігүт рулары алысып жүрген тұста Ұрұт әміршісі Кәкітай-ноян мен Маңғыт әміршісі Құйылдар-ноян ІІІыңғыс хан жағына шыққан. Шыңғыс ханға қосылды дегені болмаса, Кәкітай-ноянның ханға өткізіп қойған ештеңесі жоқ еді. Тіпті, Уан ханмен жауласып жүрген кездерінде, бір қырғын айқаста, қарсы жағына күші жетпей абыржып тұрған Шыңғыс одан «не істеу керек?» деп кеңес сұрағанда, Көкітай-ноян атының жалын сипап тұрып қалған. Еш ақыл бермеген. Сол ұрыста Құйылдар-ноян үлкен ерлік көрсетіп, Уан ханның әскерін жеңуге жол тапқан.

	Бертін келе Шыңғыс ұлы ханға айналғанда, бір күні ұйықтап жатып жаман түс көреді. Өгізді жұтатын қара шұбар әпжылан бұны орап алған екен. «Егер қойныңдағы қатыныңды бермесең, өзіңді жұтамын» дейді ол. Хан қара терге малынып, қысылып оянады. Көрген түске, бақсы - бәлгердің айтқанына сенгіш шаман дініндегі Шыңғыс хан түсті өзінше жориды. Қойнымда кім жатыр екен деп қараса, әлі төсек қызығы кетпеген, жақында ғана алған Жаңғабу әміршінің қызы — кербез тоқалы Әбике-бегім жатыр екен. Хан оны оятты: «Сені алғалы көңілім қуанышта, жаным рақатта еді, енді сен ренжіме, жаңа бір жаман түс көрдім, сені біреуге беруім керек»,— дейді. Хан сөзінің екі болмайтынын білетін Әбике-бегім: «Осы бір жақсы күндеріміздің ескерткіші болсын, онда маған Көнетай атты дастарқан дәйекшім мен күнде өзім қымыз ішіп жүрген алтын кесемді қи!» — дейді. «Жарайды» дейді Шыңғыс хан, сөйтеді де сыртқа: «әй, қайсың барсың?!» деп айқайлайды. «Мен бармын!» — деді сол күні кезек әміршісі болып ) жүрген Кәкітай-ноян. «Үйге кір» деп бұйырады Шыңғыс. Кәкітай-ноян үйге кіргеннен кейін «Мына, қатыным Әбике-бегімді саған сыйға бердім»,— дейді. Ноян шошып кетеді. «Қорықпа,— дейді Шыңғыс,— мен шынымды айтып тұрмын».

	Осылай ол қойнындағы кербез тоқалы Әбике-бегімді бар дүние-мүлкімен, жүз күң, қызметші әйел, еркектерімен Кәкітай-ноянға берген.

	Әбике-бегім не десін, арқасында жатқан қос бұрымын енді кеудесіне түсіріп11 жаңа күйеуіне еріп кете барған.

	Алтын Орда ханы аз уақыт үндемей қалып, қайтадан сөйледі.

	— Жау жүрек атамыз да көрген түсінен қорыққан болар,— деді Бату сылбыр.

	Ұлақшы сәл жымиды.

	— Әлемнің жартысын алғанда дір етпей, бір түстен қорыққаны қалай?

	— Алдағы арманың үлкен болса, жас шағында адам өлімді ойламайды. Ал сол арманың орындалып, жасың келген кезде адамға қалған өмірі өте қымбат.— Бату ауыр күрсінді,— иә, адамға не жетпесе сол бағалы...

	Ұлақшы ер жүрек әкесінің де өлімнен қорқып отырғанын енді түсінді. Бұдан әрі сұрақ беруге бата алмады.

	Сөзді қайтадан Батудың өзі бастады.

	— Ел бағындыруды атадан біз үйрендік, ал ел билеуді бізден сендер үйренуге тиістісіңдер,— деді ол,— сөйтсеңдер ғана Шыңғыс ұрпағы әмірші болады.

	— Сонда,— деп Ұлақшы,— Шыңғыс атам ешкімнен, өзінен бұрынғы өткен жиһанкездерден ештеңе үйренбеп пе? Біз келе жатқан жол оның өзі салған сара жолы ма?

	— Иә, бұл оның өзі салған жолы,— деді Бату,— жайнап тұрған қалаларды, құлпырып тұрған бау-бақша, егін-жайларды, бәрін - бәрін күл-талқан етіп жойып, ел-жұртын құл етіп, ол жерлерді монғол малы өсетін жайылымға айналдыру — бұл оның көкейтесті арманы еді. Сол мақсатты орындаушы өзім, өзімнің ұрпағым, қала берді, монғол елі деп түсінген. Сол үшін ол монғол жұртын біріктірер берік тәртіп орнатқан, жолында кім тұрса да аямаған. Бізге де соны өсиет еткен. Ал сол армандарын орындау үшін ол өзінен бұрын өткен жиһанкездердің кейбір ақылды істерін де қабылдаған. Өзіне үлгі еткен.

	— Ол қандай істер? — Ұлақшы қызыққандай ыңғай көрсетті.

	— Қытай оқымыстылары оған Ескендір Зұлқарнайынның қалай соғысқанын, өзі тәрізді әлемнің тең жартысын қалай алғанын айтқан. Ескендір Зұлқарнайынның әскерінде біздердікіндей қатын-баласын тиеп соңдарында жүрген ақұрығы — көші болмаған... Бүкіл әскерімен бірге жалғыз ғана әйел жүрген. О да өзінің серігі, тарихшысы, кеңесшісі Птоломейдің қатыны екен. Бірақ, Ескендір Зұлқарнайын жаулап алған жері македондық екенін білдіру үшін, әскері қай жерге жетпесін, сол тұсқа қырыққа келген жауынгерлерін тегіс шептен босатып, қалдырып отырған. Олар сол арада үйленген, үй салған, македондық тәртіпті орнатқан. Біздің ұлы атамыз да Ескендірдің осы әдісін қабыл еткен. Бұл да қандай жауынгері болмасын ол қырыққа толса, әскері келген жерге оны тастап кетіп отырған. Тек Ескендір Зұлқарнайындай емес, бар қатын-баласымен, дүние -мүлкімен, олар жаңа жерге орналасқан соң монғол тәртібімен, Шыңғыс атамыз жаулап алған жерін монғол жеріне айналдырған. Өзінен бұрынғы тәртіп, дәстүрден тағы бір үйренгені — қытай шежірешілерінің айтуымен мемлекет құру әдісі еді. Рим патшаларындай, Шығыс елдерінде болмаған, «Тоғыз өрлік»12 деп аталған Орданың ең жоғарғы ақылшы кеңесін құрған. Орда шаңырағын ұстап тұрған өзін алтын бақаны десек, тоғыз өрлігі — тоғыз күміс уығы болған. Бүкіл монғол жұртын біріктіріп, Шыңғыс ханды хан көтеруде бұл тоғызының еңбегі, ерлігі аса ерекше екен. Сондықтан бұл тоғыз тірегіне, тоғыз ақылшысына тоғыз өрлік деген ат берген. Бұл тоғыз өрліктің, хан ордасында бірігіп ақылдасатын күндерінен бөтен, әрқайсысының әміршісімен жеке кездесетін күні, мезгілі болған. Бұл тоғыз өрліктің берген кеңесін Шыңғыс хан бұлжытпай қабылдап отырған. Және бұл тоғыз өрліктің тобына төрт інісі, тоғыз ұлы, үш қызының бір де бірін кіргізбеген. «Өзіңмен жындас, өз ет-сүйегіңнен жаралған жан өзіңнен ақылды болмайды»,— деген. Бату тағы үндемей қалды.

	— Көне самурайлардың заңы бар екен,— деді ол кенет сөйлеп,— өзінен дәрежесі, атағы, байлығы жоғары тұрмаған адамды самурай жекпе-жекке шақырмайды екен. Шақыра қалса, ол самурай болып саналмайды екен. Атамыз Шыңғыс хан өзінен төмен адаммен жауласқан емес. Ондайлар кездесе қалса, бір нояны арқылы өлтірте салған, ал көбіне, ондай кісіні өзіне дос етуге тырысқан. Сенен төмен тұрған адам, өзің жанына батырар қиянат істемесең, сенімен қас болудан гөрі дос болуды тілейді,— дейтін. Әрине, бағынышты ел дос болмайды, оны қамшымен дос ету керек.

	Бату ойына бірдеме түскендей, кенет сөзін доғара қойды.

	— Ұлақшы,— деді ол, біртүрлі қобалжып.— Орда Барақ оғланның жоқ болып кетуі туралы не айтып жүр?

	— Барақты бүркіт алып кетіпті дейді жұрт,— деді Ұлақшы осы сұрақты күтіп отырғандай бірден жауап қайтарып,— әлемнің күші жетпеген Бату ханға бір қара құстың күші жетті, «көп асқанға — бір тосқан» деген осы да дейді қауым...

	Бату суық сөзден шошып кеткендей, қанын ішіне тартып сұрлана қалды. Кенет жан сезімін басқа бір ой басып кетті. Мүмкін бұл ой оның басына дәл қазір алғаш рет келген шығар. «Сонда қалай болғаны,— деді Бату.— Сондағы сұмдықты көрген ана күзетші жүз жігітті мен босқа өлтірткенім бе?.. Шындық алмас кездік — қап түбінде жатпайды деген осы ма?.. Менің жазылмас кеселге шалдығуым, ең жақсы көрген ұлымның анандай боп аш бүркітке жем болуы — әлгі жүз жігіттің қандарындай жазықсыз төгілген қандардың обалы ма екен?»

	Бірақ көкіректе әлдеқалай тұтана қалған осы бір ой сәулесі заматта сөне қалды.

	— Сосын? — деді ол Ұлақшыға сәл бұрыла.

	— Сосын... Барақтың өлімі ұлы атасы Шыңғыс ханның өсиетін бұзғысы келген Бату ханның жазасы дейді жұрт.

	Бату үндемей қалды. Аздан кейін барып:

	— Иә, ол солай,— деді селқос.

	— Қалай? — Ұлақшының даусы қаттырақ шықты.

	— Ата даңқын өсіре алса, хан тағында баланың қайсысының отырғаны, үлкені ме, кішісі ме, бәрібір емес пе... Жоқ, менің қатем де, күнәм да басқа нәрседе.

	— Неде? — деді Ұлақшы, бұл жолы өзін-өзі ұстай алмай даусы сәл қаттырақ шықты.

	Бату Ұлақшының даусы қатты шыққанына мән берген жоқ. Қылыштай қылшылдаған кезі болса бір сәрі, ал қазір... төрінен көрі жақын қалған шағында шаңырақ иесі мұрагерінен «Сенің даусың неге қатты шықты?» деп сұрағысы да, ренжігісі де келмеді. «Келешек бұныкі ғой, өзі білмесе, амал не...» — деді ол ішінен.

	Бату сөзін қайтадан бастап кетті.

	— Шыңғыс хан ұрпағы атақты атамыз құрған сонау монғолдың ұлы хандығын көркейте түсуге парыздармыз,— деді ол тағы кенет баяу сөйлеп,— ал монғол аруағы, Шыңғыс хан аруағы жоғары тұрсын десек, хан тағына жаулап алған еліңнің қызынан туған баланы отырғызбауымыз керек,— ол сәл ойланып қалып қайта сөйлеп кетті: — Ана сүті деген бар. Ондай хан, билік қолына әбден тиген кезде, бір күні болмаса бір күні әкесі жаулап алған анасының еліне бүйрегі бұрып кетуі мүмкін. Орда күйреуі осындайдан басталады... Менің күнәм да, қатем де осында. Осындай жәйтті біле тұрып, әлдеқалай әкелік мейірім түсіп кетіп, жауымның қызынан туған балаға, күндердің күнінде болса да, Алтын Орда тағдырын тапсыруымды ойлағанымда. Осы күнәм үшін әділеттік деген әзәзіл қыран құс болып келіп менің қатемді түзеді.

	— Егер Барақтың өлімін әділетті шешім десеңіз, хан ием, онда үстіңізге қызыл мауыты киіп төбе үстінде сол әділеттік жіберген қыранды неге күтіп отырсыз?

	— Мені әділеттің қорғаны деп кім айтты саған? — деді Бату, көндей құрысып қалған бет терісі жыртылып кетердей сал-сал бола қалды.— Дүниеге өз тілегін жүргізем деген кісі әділеттік дегенді еске алмауың керек. Шыңғыс ұрпағы ондай әлсіздіктен әлдеқашан құтылған. Ал әлемді билеймін десең көзіңнің қарашығындай сақтайтын бір күш бар. Ол — кек. Кексіз адам да бір, иленгіш саз балшық та бір. Оны ешкімге жібермеуің керек. Адам ба, аң ба, құс па... Кегіңді қайтара білу — күштіліктің белгісі... Бұны сен де ұмытпа!

	Ұлақшы кілт жұмсара қалды.

	— Даусым қаттырақ шығып кетсе, жазаға бұйырма...

	Бату әдеттегісінен анағұрлым жұмсақ сөйледі.

	— Маған қазір сен қатты сөйлейсің бе, жұмсақ сөйлейсің бе,— бәрібір...— кенет ол серпіле түскендей көрінді,— мен сені бір мәселе туралы шақырып едім.

	— Не жайында?

	— Көп кешікпей мен өлемін! — деді Бату біреуді сойылмен ұрып өткендей турасын айтып.— Мен өлген күннен бастап сенің ағаң Сартақ хан тағына, ал сен орда қара шаңырағы үйіне ие боласың, сырласайын деп едім...

	Әкесінің «Қара шаңыраққа сен ие боласың» дегені, әрине, Ұлақшыға ағаң Сартақ хан тағына отырады деген сөзден көп құнсыз естілді. Сөйтсе де Батудың «өлемін» дегенінен шошып кеткендей сыңай көрсетті.

	— Қайдағы сөзді айтпаңызшы, хан ием...

	— Бекерге қиналмай-ақ қой,— деді Бату,— кімге болса да әкеден гөрі, өз бағы жақын. Саған да солай. Иә! Көлгір сөзге көп әуестенбе! Мен жайындағы сөз осымен бітсін. Ал саған, айтатын үш өсиетім бар. Кім біледі, күндердің күнінде сен де Алтын Ордаға ие боларсың...

	— Тыңдап отырмын, хан ием...— деді Ұлақшы жүзі кенет алабұртып.

	— Алдымен, атамыз Шыңғыс ханға Маңғыстау шешеңнің не дегенін білесің бе? Білмесең, айтайын. Баяғыда екі жылан дүниеге келіпті. Біреуінің мың басы, бір құйрығы, екіншісінің мың құйрығы, бір басы болыпты. Бір күні ғаламат боран соғыпты, үскірік аязға айналыпты. Мың басты жыланның бір басы інге кірейін десе, екінші басы оған қарсы шығыпты, ал үшінші басы бөтен жаққа тартыпты. Ақырында, мың бас бір-біріне көнбей суыққа ұрынып, жылан үсіп өліпті. Ал мың құйрығы, бір басы бар жыланның, мың құйрығы бірдей бір бастың дегеніне көніп, терең інге кіріп, жылан суықтан үсімей аман қалыпты. Қара халық деген әлгі мың құйрық тәрізді бір басқа — ханға бағынса, дегеніне жүрсе, ел болады. Ал монғолдың толып жатқан рулары, Шыңғыс ұрпағы, әлгі мың басты жыландай ішінен ақылды бір бас тауып, соған бағынбаса, соның дегенімен жүрмесе, әрқайсысы қанша мықты болса да бірлік таба алмай, әлгі біріне-бірі көнбеген мың басты жыландай, қастарының қолынан бостан-босқа өледі. Сондықтан саған айтар бірінші өсиетім: монғол руларының, Шыңғыс ұрпағының бірлігін сақтай біліңдер. Сөйтсеңдер сендер де жаңағы бір басқа бағынған мың құйрықты жыландай әр мезгілде де күшті боласыңдар.

	Кенет Ұлақшы жанында жатқан садағына қолын созды. Аспандағы қара бүркіт төмендей түскен екен.

	— Тиме,— деді Бату,— әзір тірі жүре тұрсын.

	Қыран Бату сөзіне түсінгендей, қайтадан көкке қарай шарықтай жөнелді.

	— Екінші өсиетіңіз қандай? — деді Ұлақшы.

	— Шыңғыс атамның бұйрығы бойынша менің әкем Жошы жаулап алып, билеп келген Дәшті Қыпшақ Жошы ұлысының шаңырағын ұстап тұрған алтын бақаны болып келген. Сол Дәшті Қыпшақ жұртының бір тамаша мақалы бар екен,— деді Бату айтайын деген өсиетін алыстан бастап,— бұл ел: «Малды тапқан ақылды емес, сол малды өсіре білген ақылды»,— дейді. Атамыз Шыңғыс хан монғолдың жүз руы мен жаулап алған қырық елінен өзінің ұлы хандығын құрды. Ал оның жиһанкез төрт баласы — Жошы, Жағатай, Үгедей, Төледен тараған мына мен — Бату, Құбылай, Құлағу және бізбен үзеңгілес Мөңке, Күйік, Орда, Арық Бұғы, Алғай, Қайду, тағы басқа немере, шөберелері қосылып осы Ұлы Монғол хандығын тек қана күшейтіп қойған жоқпыз, ұлғайта, өсіре білдік. Құбылай Қытайдағы Юань патшалығын, Құлағу Әзербайжан, Ираннан бастап Бағдат қаласына дейін созылған илхандар хандығын құрды. Ал мен болсам, атам Шыңғыс пен әкем Жошы жаулап алған мынау Дәшті Қыпшақ даласынан асып, орұсуттың бүкіл Оңтүстігін, Қырым, Кавказды қарамағыма қараттым. Жағропаның жер ортасы саналатын Мадиярлар астанасына дейін бардым. Атамыздың Тоғыз құйрықты қара сүлдесін13 желбіретіп, Жағропаның жер ортасы саналатын Мадиярлар астанасына дейін бардым.

	— Егер Үгедей атамыз дүние салмағанда, сіз одан да әрі өтіп, сонау неміс, француз, швед жерлеріне де жететін едіңіз ғой.

	Бату ақырын мырс-мырс күлді. Дауылпаз үстіне тартылған терідей, табыттай боп семіп қалған беті жыртылып кетердей, тағы әжімделе қалды.

	— Менің Жағропадан кейін қайтқанымды сен де солай ойлайсың ба? Бұл егер Ұлы хан Үгедейдің өлімімен байланысты болса, онда Шамға дейін барған Құлағу қосындарын неге кейін әкетпеді? Азғантай әскерімен өзі Қарақорымға аттанды да, Кит-Бұғы ноянды басшы етіп, бар қосындарын Мысырды мүлдем жаулап алуға сол тұрған жерлерінде қалдырды. Маған да сөйтуге болмайтын ба еді? Жаулап алған Мадияр, Польша жерінде қосындарымды тастап өзім аз әскермен Қарақорымға неге кетпедім? Жоқ, өйте алмадым. Ұлы хан Үгедейдің өлгенін сылтауратып, бар қолыммен кейін шегіндім. Қасым да, досым да, осы күнге дейін менің кейін қайтуымды Үгедей ханның өлімімен байланыстырды. Бірақ себеп басқада еді.

	— Неде еді? — деді әкесінің бұл білмейтін бір терең сырды ашқалы тұрғанын сезіп, соны тезірек естігісі келген Ұлақшы.

	Бату бір күрсінді де, ойлана сөйледі.

	— Көп жұрт мені, мадиярлар жерін жаулап алу үшін ғана Еділден өтті дейді. Жоқ, арманым тек мадиярлар жерінде ғана емес еді. Одан өрі де бармақ едім. Мадиярлардың жазық даласын қосындарыма аялдама - бекініс етіп, тіпті әлемді шулатқан Римді де шаппақ болғам. Сондықтан негізгі қосындарыммен өзім сонау хуну қолбасшысы Әтилла жүрген сара жолмен Батысқа аттандым. Бүйірімізден соққы беріп жүрмесін деп Польшаға Сибанның немересі Байдар сұлтанды, Чехияға ұлы хан Үгедейдің он сегіз жасар немересі Қайду сұлтанды, Бұлор14 жеріне Жошының өзіме ұнаған шөбересі жас Ноғайды бас етіп, әрқайсысына бір түменнен қол беріп, отыз мың жауынгерлі әскер жібердім.

	Әрине, бұл елдердің бәріне де, орұсут онғыларына15 жібергендей, күні бұрын елшілер аттандырдым. «Өз еріктеріңмен маған бағын» дедім. Бағынбайтындарын білетінмін. Сөйтсе де бұл елшілер, Шыңғыс атамыз:

	Көзім бол, дүниені тегіс көретін,

	Құлағым бол, бар әлемді тегіс еститін,—

	деп Шиги Хутуг-ноянға айтқанындай, бұлар сол елде не болып жатқанын көріп, біліп, естіп келетін менің көз - құлақтарым еді. Әсіресе, көз тіккенім, құлақ тосқаным мадиярлар мемлекеті еді ғой. Біздің алдымызда, тауық, яғни 1237 жылы осы арадан қашқан Қыпшақ ханы Қотан қырық мың әскерімен Мадиярлар патшасы Төртінші Беланың қолтығына кіріп, сол араға орналасқан. Бұл бізге қарсы тұра алар елеулі күш еді. Менің елшілерім, «корольді күшейтеді» деп қорыққан, корольге қарсы алпауыттардың қастығының арқасында, мадияр әскері бір түнде қыпшақ жауынгерлерінің көбін қырып салғандарын, Қотан ханның өзін бауыздап өлтіргендерін, Қыпшақтың аман қалған он сегіз мыңдай жауынгерлері жолдарындағы елді қан жоса ете қыра әрман қарай, Балқан тауларына өтіп кеткенін айтып келді. Сөйтіп мен мадиярлар мен қыпшақтардың маған қарсы тұрар одағының быт-шыт болғанын білдім. Сондай-ақ, бізді келе қояды деп ойламаған және өз күшіне әбден сенген Төртінші Бела патша маған қарсы одақ іздеген орұсуттарға да қосылғысы келмеген. Сүбетэй, Мөңке, Күйік, Орда, Қадан, Байдар, Пешек, Бұрындай, Қайду басқарған менің жүз отыз мың қолым Херман Кибе жеріне кіргенде, Чернигов онғысы Михаил Всеволодович мадиярлар короліне барған. «Қызыңды менің Ростиславыма бер, төс ұрысқан құда болайық, сөйтіп мына келе жатқан апатқа қарсы шығайық» деген. Төртінші Бела қызын да бермеген, одақтас та болмаған. Сол тәрізді Галиция онғысы Романовичтың да ұсынысына мойын бұрмаған. Бұл онғымен де құда түсуден, одақтасудан қашқан.

	Осылай орұсут пен мадиярлардың бірлесе алмағанынан мен хабардар едім. Ал бізге қарсы тұрарлық күші бар неміс рыцарьлары мен Дания, Швед елі біздің мұсылмандарға қарсы екенімізді біліп, монғолдарды арабтардың үстемдігіне қарсы жұмсайтын күш деп дәмеленді. Өздері біз тимеген Новгород пен Псков жерлеріне кресшілер аттанысын ұйымдастырып, оларды бағындыру әрекетіне кіріскен. Мұндай неміс императоры Екінші Фридрих пен Ватикан папаларының арасындағы алакөзділік, бірін-бірі жек көрушілік біздің мүддемізге жәрдем болды.

	Сөйтіп біз мадиярлар жеріне аттандық. Қарсы келгендерін аямадық, қырып-жойдық. Өз корольдерін жек көретін мадияр алпауыттары Белаға жәрдем бола алмады. Король қанша күш жинағанмен, монғолдың қисық қылышы мен қысқа шоқпарына шыдамады. Қала үстіне қаланы жаулап, біз мадиярлардың жеріне кіре бердік. Жаз ортасы болмай, сиыр, яғни 1241 жылы біз бұл елдің астанасы Эстергомды алдық. Бұл шаһарды жеңу бізге оңайға тиген жоқ.

	Қала бекінісі өте мықты екен. Бекініс бұзатын отыз машина мен он мыңдаған әскердің күшімен әзер кірдік. Шаһар тұрғындары ең ақырғы үндері өшкенше қарсыласты. Біздің де шығынымыз аз болған жоқ. Қаланы алдық. Тек ортасындағы бір-екі бекініс-хисарлар ғана қалды.

	Бұл кезде Байдар, Қайду басқарған монғол түмендері Польшаны да қанға бояп жаулап алуға таянған-ды. Ал Бұлор мен Мадиярлар бірлесіп кетпесін деп сол жаққа жіберген Үгедей ханның ортаншы баласы Қадан мен Ноғай басқарғaн нояндар мен монғол қосындары, Галичинадан Трансильвания арқылы өтіп, Бұлор мен Молдавия жеріне тұмсық тіреп үлгірген. Менің өз қосындарымның бip қанаты Славак қалаларын шабуға кірісті. Польшаны алған Байдар, Қайду шығыс чехтардың жеріне енді. Мұнда әр шаршы шақырым, әр монастырь, шіркеуді жаулау орасан қиындыққа түсті. Соған қарамай, санақ үшін өлтірген адамдарының сол құлақтарын кесіп алып, монғол жауынгерлері алға ұмтылды. Бірақ, менің жарлығым бойынша Байдар мен Қайду әрі қарай Батысқа бармады. Чех королі Воцлав жинаған қырық мың қолмен беттеспей, менің әскерлеріме келіп қосылды.

	Міне, осындай Мадиярлар мен Польшаның қарсылығын жеңген кезімізде Қарақорымдағы Монғолдың ұлы ханы Үгедей қайтыс болды деген хабар келді. Үгедейдің орнына бөтен ханды сайлайтын Құрылтайға Шыңғыс ұрпақтары тегіс жиналуы тиісті еді, менің де баруым керек. Осыны сылтау етіп бар қосындарыммен Еділ бойына кейін шегінуге бел будым.

	Бату аспандағы құсқа қарады. Кереге қанат қыран әлі қалықтап жүр. «Талмайтын қандай мықты еді?» — деді ол ішінен. Кенет оған бір ой келді: «Бұл әлде маған бір өшіккен құс па?» Бату өз ойынан тез қайтты. «Адамы аз болғандай, енді маған кектеспеген тек құсы қалып па еді?»

	— Жаулап алған жер де, шауып алған ел де жеткілікті еді,— деді Бату сөзін жалғастырып.— Бірақ бұларды жеңдік деген құр аты ғана болатын. Біз алған мемлекеттердің кейбір патша, онғылары бағынғанмен, халқы қарсылығын тоқтатпады. Әсіресе, орұсут елі күннен-күнге күресін үдете түсті. Оның үстіне Мадиярлар ойпаты, Мұған даласы тәрізді, атты әскерімнің шөп қоры етемін деп ойлағаным болмай шықты. Жан-жағымыздан көтерілген қарапайым жұрттың тынбаған соққысынан, алыстан келген монғол әскері күннен-күнге тоза түсті. Әдет-ғұрпы бізге ұқсас Қыпшақ, Хорезм далаларын, бағындыру бір сәрі екен де, онғыларының бастары бірікпей жатса да, жалпы жұрты тәуелсіздікті арман еткен орұсут елі тәрізді батыр халықтар мен қаласына қаласы ықтасып жатқан Мадияр, Польша, Бұлор секілді мемлекеттердің жұртын бағындырып ұстау, тіпті бөтен шаруа болып шықты. Егер монғол қолдарын кейін шегіндірмегенде, Жағропа елдерін басып тұрмақ түгіл, артымыздағы орұсут жерінің де қауіпті екенін сездім. Бұны Ноғай басқарып қалған Болгар мен Молдавия елінің келесі жылғы көтерілісі анықтады. Түбі осылай өрбитінінен қауіптеніп жүргенімде, Үгедейдің дүние салғаны, маған тілге тиек болды.

	— Сонда,— деді Ұлақшы,— Бүкіл Шығыс халқы, Кавказ Рум қорыққан монғолдың қисық қылышынан орұсут, мадияр, бұлор жұрты қорықпағаны ма?

	— Шығыс халқы, Кавказ, Рум, елдері қорықты дегенді саған кім айтты? — Бату баласына таңдана қарады.— Рас, кейбір ел басқарып отырған адамдары бағынды. Бірақ, жер, суынан бөтен тілегі жоқ халық, ешуақытта да бізге еркімен бас иіп көрген жоқ. Олар монғол жауынгерлерімен өле-өлгенше алысып өтті.— Бату сәл ойланып, қайтадан сөйледі.— Қыпшақтың батыры — Бошпан туралы естігенің бар шығар? Ол, өзі тәрізді, бізге өш ер жүрек жігіттерін ертіп алып, не істемеді? Мыңдаған жауынгерлерімізді өлтірді. Малдарымызды айдап әкетті. Жұртты бүліншілікке шақырып, Орданың берекесін алды. Ақырында Мөңке екі жүз желкен кемемен бүкіл Еділ бойын жүзіп өтіп, әзер дегенде жасағымен өзін қолға түсірді. «Басыңды и, тізеңді бүк!» деген Мөңкенің бұйрығына «мен саған шөк дегенге шөге қалатын түйе емеспін, жауыма тізе бүкпеймін!» деп қасарысып тұрып алды. Ашуланған Мөңкенің бір нояны оны қылышпен қақ жарып өлтірген. Жігіттері де тегіс қойдай бауыздалған. Соған қарамай қалың Қыпшақтың қарапайым жұрты — жылқышы, қойшы-қолаңдары бізді жақсы көріп отыр ма? Қит етсе бүлік шығарып, өш алуға құмар.

	Ал шынын айтсақ, бар қиындық орұсут жерін бағындырып отыру да еді. Біз орұсут пен Шығыс Жағропаға аттанар тұста бұнда бірнеше онғылықтар мен Новгород пен Псковтың алпауыттары басқарған екі құрама тайпа16 бар екен. Ал құраманың ең үлкендері орұсуттың теріскей шығысында Владимир, Суздаль, күнгейінде Галицко-Волынь онғылықтар болатын. Бұл екеуінің де, сондай-ақ ұлы Владимир онғылығына бағынатын Новгород құрамының орұсуттың саяси өмірінде орындары үлкен еді, әсіресе күнгейі мен батысында Мадиярлар мен Польша мемлекеттерімен қабысып жатқан Галицко-Волынь онғыларының маңызы ерекше екен. Ал біз өзіміздің тауық, яғни 1237 жылы басталған аттанысымызда төрт жылдың ішінде, Жерорта теңізіне жеттік.

	Сырт қараған адамға бәрі ойдағыдай тәрізді еді. Бірақ олай емес-ті. Орұсут жеріне, Шығыс Жағропа елдеріне аттанарда мен бұл жұрттардың мемлекеттік құрылыстарын, ел болып бірігу дәстүрлерін, әскери күшін, шаруашылығын бәрін - бәрін күні бұрын тексергем, ойға салғам. Сонда естен шығармайтын бір жағдай бар еді. Ол жағдай: Шығыс Жағропа елдеріне қарағанда орұсут қорғанысы мықты екен және Польша, Мадиярлармен салыстырғанда мемлекеттік бірлестігі орұсуттардың олардан анағұрлым күшті болыпты. Орұсуттар еш мемлекетке бағынбаған, бөтен патшалықтардың қарамағына бағынышты болып кірмеген. Ал біз жаулап алған Бұлор мен Мадиярлар мемлекеттері жайында бұны айтуға болмайтын еді. Ежелгі орұсут сонау көне заманның кезінде де өзіне бірнеше халықты бағындырыпты. Қазіргі ұлы орұсут, кіші орұсут, ақ орұсут болып бөлінген осы славян елдері осыдан екі ғасыр бұрын көне орұсут халқы делініпті. Бұл жағдай олардың жалпы бір мемлекеттік дәстүрді сақтауының негізін салыпты. Ал қазіргі онғылардың алауыздығы, бірлеспестігі, бұл әр алпауыттың «ортақ өгізден — оңаша бұзау» деген саясаттан туған жәйт екені даусыз. Және шынын айтсақ, бұлардың қазіргі алауыздығы Польша онғыларының алауыздығынан күшті емес. Тек біз, монғолдар, араларына іріткі салып, сол алауыздықты күшейтіп отырған. Демек, бұл мықты, жұрттық дәстүрі де көп, іргелі ел. Сондықтан орұсуттарды бағындыру үшін біз үш жарым жыл соғыстық. Онда да күні бүгінге дейін тегіс табанымызға салып біткен жоқпыз. Ал Шығыс Жағропа мен Орталық Жағропа елдерін өзімізге бағындыру үшін бір жылға жуық қана уақыт керек болды. Егер барыс яғни 1242 жылғы Оломуце қаласынын, жанында чехтардан тойтарыс алғанымызды есепке қоспасақ, біз Шығыс және Орталық Жағропа мемлекеттерінен жеңіліп көрген жоқпыз. Ал орұсут еліне келсек... Қазір ол іштен тынып, күш жинап жатқандай. Қырсаң да, шапсаң да қорқар емес. Біз шапқан Рязань жерінен шыққан Евпатий Коловрат батыр жайында естіп пе едің? Ол орұсуттың қолға түспес мың жеті жүз ер жігітін жинап алып, теріскей - шығыс жағымыздағы әскерімізге не істемеді? Бірі мыңға татыды.Ұрланып келген барыстар тәрізді, қайдан пайда болғанын біле алмайсың, күтпеген жеріңнен шыға келіп, әскерімізді быж-тыж етіп, ұстатпай кете барды. Қаншама ноян, жауынгерлер солардың қолынан қаза тапты! «Бұлардың қанаттары бар, біреуі мыңды, ал екеуі бір түмен әскерді жеңеді» деген олар жайында аңыз да бар. Жай жауынгерлерді былай қойғанда, монғолдардың ержүрек нояндарының өздері де қорқып қалған. Бағынған ел осындай бола ма? Жоқ, орұсуттар бағынуды тіпті ойлап отырған жоқ. Чернигов онғысы Андрей біздің әскерімізге бермеймін деп қарамағындағы бүкіл жылқысын басқа жаққа айдатып жібергенін саған біреу болмаса біреу айтпады ма? Жоқ, қарапайым ел емес, тіпті орұсуттың онғыларына да сенуге болмайды. Атымызға шөп, әскерімізге азық-түлік жеткізіп тұрмақшы болған Болох жерінің боярлары қандай күйге ұшырады? Монғолдарға жәрдем беретін болған екенсің деп Галицко-Волынь онғысы Данийл Романович біз тимеген боярлардың қазына - мүлкін талады, жерін шапты. Осындай көтеріліс бұрын Тверьде де болған. Чернигов, Галицко-Волынь онғылары ғана ма, оған Боян мен Жеку басқарған Еділ бойының болгарлары, Качир-Үлке ерткен алан аламандары, қыпшақ көшпенділері қосылды. Дәл осы кезде, ит, яғни 1238 жылы Мұхамед Тараби дем берген Бұхар диқандарының наразылығы басталды. Ондағы айқаста он мыңнан астам монғол әскері құрбан болды. Кавказдағы лезгин мен черкесті өзімізге бағындыруға жіберген әскеріміз қандай күйге ұшырады? Рас, онда сен туған жоқ едің, тау халықтарын жеңе алмадық. Бірақ бар мәселе бір халықты жеңу, жеңбеуде емес қой, жалпы монғол үстемдігіне барлық елдің қарсы екенін айтамын.

	Міне, осындай жағдайда біз Жағропаның дәл ортасына жеттік, әрі қарай аттанбақ түгіл, жаңа айттым ғой, сол алған жеріңді басып қалатындай бізде қуат бар ма еді? Жан-жағың қаптаған жау, сәл мүлгіп кетсең болғаны, бас салуға дайын тұрады. Тіпті, еркектерін былай қойғанда, әйелдеріне дейін жастығын жастана өлуге бар. Бүкіл Мадияр жерін алсақ та, олар қалың орман-тоғайының ішіне кіріп алып, бізбен алысуын бір тоқтатқан жоқ. Оларға қарашекпенділері қосылды. Әлі есімде, Чернхазе деген жерде мадиярларша Ланка, бізше Құралай сұлу деп аталған көркем қыз жасағы әскерімізге көп қастандық істеді. Ақырында Сүбетәй баһадурдың қосыны сол жасақты әзер дегенде құртты. Қоршауда қалған әлгі Құралай сұлу жау қолына түспеймін деп найзаның сүйір ұшына кеудесімен құлап жан берген. Сүбетәй баһадурдың бұйрығы бойынша, бір жауынгері қыздың басын кесіп алып келген. Құралай сұлу десе құралайдай үлкен көзді бір керемет сұлу жан екен. Өлі бастың өзі бір сурет. Адам көзі қиып басын кесер жан емес. Бірақ соғыстың аты — соғыс, жаудың аты — жау.

	Міне, осындай жау елдерде соғыстан әбден мұқалған Алтын Орда қосындарын тастап кетуге болатын ба еді? Оның үстіне естерін жаңа жиюға айналған, біздердің қандай жау екенімізді енді түсінген Жағропаның елдері бастарын біріктіруге өзара сөз жүргізе бастады. Амал жоқ, мұндай жағдайда Орда күшін күйретіп алмас үшін, қосындарыммен Еділ бойына шегінуге мәжбүр болдым. Ұлы хан Үгедей өлімі неге сылтау еді дегенімді ұқтың ба?

	— Ұқтым,— деді Ұлақшы,— сонда маған айтар екінші өсиетіңіз...

	— Қазір...— Бату аспандағы қыранға тағы қарады. Ұлақшы оның көзінен «сонау көк аспанды шарықтаған қыран құстың қанатының еркін сермелуіне қызыққандай бір орасан от көрді.

	— Қазір,— деді Бату қайтадан.— Екінші өсиетім дейсің бе?.. Сөзімнің басында айттым ғой, Қыпшақтың «малды тапқан ақылды емес, сол малды өсіре білген, ұқсата білген ақылды» деген ұтқыр сөзін. Сол айтқандай-ақ, жауды шапқан, жеңген ақылды емес, сол жауды өзінің дегеніне көндіре білген, ұстай білген ақылды. Саған айтар екінші ақылым: жеңілген жау сенің қасың, оны ұстай біл.

	Ұлақшы бір мезет ойлана қалды, бірдемені сұрамақ болды да, кілт тоқтады. Әкесінің әлі сөйлеп бітпегенін сезді. Бату ойын жалғай түсті.

	— Біз осыншама көп жерді, елді алдық. Бұл атамыз Шыңғыс ханның баласы Жошыға бөліп берген тоғыз мың монғол шаңырағының қолынан келетін жеңіс емес еді. Рас, біздің шабуылдарымызға Қарақорымнан тағы да біраз әскер қосылды. Бірақ бәрі де мынандай ғаламат дүниені бойсындырып, бауырына басуға жеткіліксіз еді. Біздің негізгі күшіміз өзіміз жаулап алған елдеріміздің күшін өз күшімізге айналдыра алғанымызда еді. Ол үшін біз не істедік? Бағынышты елімізге үнемі қамшы жұмсадық. Тек бізге қолжаулық болғылары келгендеріне ғана Бұхардың өрік-мейізін берген баладай етіп алдай білдік. Және қарамағымыздағы елдерді екіге бөле алдық. Ру басшыларын, би, батырларын әскер, аймақ басшылары еттік. Бай манаптарын Ордаға жақындаттық, кейбіреулерімен қыз алысып, қыз берістік. Осындай басшылары арқылы жалпы жұртты, жақсы, жаманға бөліп, жақсылары арқылы жамандарын — бұқарасын өзімізге бағындырып ұстадық.

	— Сонда... біз өзіміз оларға айналып бара жатқан жоқпыз ба?

	— Солай да болар. Құмнан тас жасай алмайсың, аздан көп жасай алмайсын, ал олар көп қой. Көптің демі — көрікпен бірдей, көк темірді де балқытады. Бірақ Алтын Орда біздің ашсақ — алақанымызда, жұмсақ — жұдырығымызда. Шоқпарын мықты болса, киіз қазық жерге кіреді. Мейлі олар қорықсын, үріксін, бәрібір біздің дегенімізбен жүреді ғой.

	Ал саған айтарым: қарамағындағы елді бағындырып ұстау оңай емес. Ал үшінші ақылым, осы екінші өсиетіммен байланысты.

	— Тыңдап тұрмын, хан ием.

	— Орұсут жеріне аттанбастан бұрын біздің ұлы ата, әкелеріміз Мауараннахрды, Қорасанды, Ібір-Сібірді, Теріскей Қытайды, Қыпшақ даласын, Кавказды шапты. Алла-тағала дүниені жаратқаннан бері мұндай сұмдықты ешкім көрген жоқ шығар... «Татарлар аяуды білмеді. Әйел, еркек, жас бала деп қарамады, тегіс қырды. Буаз қатындардың қарнын жарып ішіндегі сәбилерін бауыздады...» деп жазды сол тұстағы діншіл араб саяхатшылары. Иә, біз қаныпезер қатал едік. Осы қаталдықсыз атамыз Шыңғыс хан, кең даласында бірімен-бірі қырылысып жатқан монғолдың жүздеген руын біріктіре алмас еді. Өзгесін қойғанда ұлы атамыздың осылай монғол елі атты мемлекет құрғанының өзі не тұрады! Монғол тектес үрім-бұтағы оның бұл жақсылығын ұмытпас. Иә, атамыз Шыңғыс хан қатал болды, жұртты қырды, жойды. Біз де, артындағы ұрпақтары, сөйттік. Өйтпесек, өзге елдерді жеңе де алмас едік, бағындыра да алмас едік, қылышымыздан қан тамдырып, ешкімді аямасақ, бөтен жұрт бізден қорықсын дедік. Қорықпаған ел бағына ма? Бұнымыз ақталды.

	Ұлы қолбасшылар Жебе мен Сүбетәй, Қоян, яғни 1219 жылы Әзербайжан мен Грузияны қанға бояп, алдаумен тау арасындағы Дербент бекінісі арқылы Теріскей Кавказдың жазық даласына шықты. Монғолдарға осы арада көшіп жүрген қыпшақтар мен ер жүрек алан елі қарсы тұрды. Қыпшақтарды «біз ағайын елміз, сендерге тимейміз, алан жұртына жандарың ашымасын» деп тағы алдап алан мен олардың одағын бұздық. Қыпшақтар өз жайына кетті. Аландарды қырдық. Оларды жайғастырып болғаннан кейін қыпшақтардың өзін бас салдық. Қырымдағы Судақ қаласына дейін алдық. Соңынан әкеміз Жошы: «Ауасы жұпар аңқыған, суы балдай, көк шалғыны жардай, дүние жүзінде мұндай тамаша жер жоқ» деген оңтүстік жайлауларына, орұсут елімен шектесіп жатқан Қыпшақ даласына кірдік. Қашқан қыпшақтарды өрі қарай қуып барып, осы жылы монғолдар алғашқы рет орұсуттарды кездестірді.

	Бұл тұста орұсут-қыпшақ бір-біріне қыз беріп, қыз алысып әжептәуір жақындасып қалған екен. Бізден жеңілген Қыпшақ ханы Қотан өзінің күйеу баласы батыр атанған Галицын онғысы Мстислав Мстиславович Удалойға кісі салды. «Бүгін біздің даламызды алса, ертең сендердің жерлерінді алады» деп әскери көмек сұрады. Қотанның күйеу баласы орұсут онғыларының басын қосатын Херман Кибеде Құрылтай шақырды. Орұсут онғылары «монғолдармен өз жерімізден гөрі, басқаның жерінде айқасқанымыз дұрыс» деп бізбенен соғысуға дайындала бастады. Бұның бәрін біздер орұсут жеріне сауда-саттықпен барып-келіп жүрген шығыс саудагерлері — біздің тыңшы-сақққұлақтарымыз арқылы естіп жаттық. Жебе, Сүбетәй, өздерінің ежелгі әдісіне салып, орұсуттарға «Біз сендермен емес, қыпшақтармен соғыспақпыз. Олар сендерді талай шапқан. Сендердің қастарыңды — қыпшақтарды құртуға кіріспеңдер» деп кісі жіберді. Бірақ орұсут онғылары бұл қулыққа көнбеді, соғыспақ болды.

	Бату тағы аспанға қарады. Қыран сол қалпында әлі ұшып жүр. Жаңағы бір әлдеқалай келе қалған ойдан хан арыла алмай-ақ қойды. «Жоқ, бұл не қызыл затқа, не маған өш» — деді ол ішінен.

	— Қортық17 аралы тұсынан Үзі18 өзенінің бер жағына өткен орұсут қолы қыпшақ қосындарына қосылды,— деді Бату қыран туралы ойынан арыла алмай,— алғашқы айқас монғолдарға сәтсіз секілденді. Жебе, Сүбетәй басқарған қосындары кейін шегінді. Орұсут-қыпшақ қолдары қуып берді. Жеті-сегіз күнде монғол жасақтары Азау19 теңізіне құятын Қалқа өзеніне жетті. Орұсут-қыпшақтар монғолдарды шын қашып бара жатыр екен деп ойлады. Бұл жауды осылай алдап соғатын тәсіліміз екенін білмейді.

	Сөйтіп, қой, яғни 1223 жылы, көкек айының отыз бірі күні осы Қалқа өзенінің жағасында монғол қолымен орұсут-қыпшақ қосындары айқасты.

	Әрине, біз жеңдік. Біз көп едік. Және қашқан жауды қуамыз деп әскерлерін шұбалтып алған орұсут-қыпшақ қолдары монғолдарға төтеп бере алмады. Майданда олар «қашқанға — қатын да батыр» дегенді ескермеді, әскерлерін тастай етіп түйіп түскен жоқ. Оның үстіне орұсут бекзадаларының алауыздығы да бізге аз көмек бермеген.

	Бұл айқаста орұсут-қыпшақ қосындарын жусата жеңдік. Қотан хан қалған қырық мың жауынгерлерімен өрмен қарай қашты. Орұсуттың сегіз онғысы өлді. Әр он адамның біреуі-ақ еліне қайтты. Тек Херман Кибеден келген қолдан он мың жауынгері монғолдардың қолынан қаза тапты. Жебе мен Сүбетәй бұдан кейін Еділ балғарларын шаппақ болып еді, олар оңай жеңгізбеді, әр жерден аңдып тұрып, біздің әскеріміздің арт жағынан тиіп, бірталай жауынгерлерімізді қырды. Амал жоқ, кейін шегінуге тура келді. Қып-қызыл шоқты баспай, оның қызуы бәсеңдеген кезде, тап берудің өзі ақылды айла. Бірақ, біз бұл жолы қыпшақ жерін тегіс жаулап алдық. Бұрын Жошы әскері Мауараннахрдың орта шені және төменгі жағы мен күншығыс аумағын басып алған болса, ал біз күн батысына туымызды тіктік. Құйрығы мен басынан айрылған айдаһардың ортасындағы денесі не істейді? Тулап көріп еді, шегінген жолымызда, монғолдың бұзау бас шоқпарымен екі-үш періп - періп жіберіп едік, сылқ ете түсті. Әкеміз ең алдымен Ордасын Қыпшақ даласының тең ортасы ата мекен Ұлытаудың іргесіне, Сарыкеңгір өзенінің бойына тікті. Шыңғыстың өзінен кейінгі баласы Жағатай, жеңген жұртын, қан жоса етіп қырса,- бұл, сүлік тәрізді қыпшақтың жанын ауыртпай соруға кірісті. Жағатайдың Отырарды, Бұхар, Самарқантты қалай қиратқанын, халқын қалай қырғанын көрген қыпшақ, енді Жошыға амалсыз бас иді. Рас, олар соңынан да талай рет бастарын көтеріп көріп еді, бірақ басынан билік, денесінен қуаты кетіп қалған ел, маңдайымен жарды ұрған бекіре балықтай есеңгіреп, бәлендей сес көрсете алмады. Бар қолынан келгені жанын сауғалау болды. Енді Жошы олардың маңдайынан ұрмады. Керек жерінде бауырларынан сипап, тым мінез көрсетіп бара жатса, қайың сойыл мен тобылғы қамшының астына алып, бүкіл қауымын өз елі етуге тырысты. Алты айдан кейін ұлы Шыңғыс ханның өзі де аттан құлап қаза болды. Бәтуасыз дүниеден кім өтпеген, әлемді тітіреткен Шыңғыс хан да өтті. Бірақ ол өзі өлер алдында үлкен баласы Жошының қарамағындағы жерді екіге бөліп кетті. Хорезмнің жартысы мен Қыпшақ даласын маған берді. Ал Қыпшақ жерінен сонау монғол даласына дейін созылған өзенді, орманды Ұбайра-Сұбайра өлкесін менің ағам Ордаға тапсырды. Он жыл өтпей ол Шаңғы Тара қаласын хан сарайы етіп, Көк Орда хандығын құрды. Ал мен осы жиырма үш жасымда Ақ Орда20 туын көтердім.

	Бесін болып қалған екен. Күннің еңкейіп бара жатқанына өкінгендей Бату тағы күрсінді.

	— Ақ Ордаңыз Алтын Ордаға айналды ғой,— деді Ұлақшы.

	— Иә, бір кезде атамыз Шыңғыс хан Ордасын да жұрт Алтын Орда деп атаған. Енді біздің Ордамызды Алтын Орда дейді, ал қыпшақ, бүкіл қарамағымыздағы шығыс елі әлі Ақ Орда деп жүр. Өзіме де Ақ Орда деген ат ұнайды... Ақ Орда атамыз Ұлы Шыңғыс ханның тоғыз құйрықты ақ жалауының бейнесі тәрізді, маған қасиетті көрінеді. Тек оған кір жұқтырмай сақтай білу керек. Алтын жүрген жерде опасыздық та жүреді. Алтын Орда деуге түбі ол опасыз бола ма деп қорқам...

	Монғол нояндарының жын-шайтанға, аруаққа, сенгіш, ырымшыл келетінін Ұлақшы жақсы біледі. Бірақ әкесінің мұндай жоқ нәрседен сескенімпаз екенін естімеген. Оның әлгі сөзіне таң қалды.

	— Доңыз жылынан, яғни 1227 жылдан екі жыл кейін болған Құрылтайда,— деді Бату сөзін қайта бастап,— жаңа елдерді жаулап алу жолдары қаралды. Осыған сәйкес Хазар-Кәспи даласына қарай Сүбетәй мен Көкідәй басқарған монғолдың отыз мың әскері шықты. Сол жылдары бүкіл Кавказ өңірі жаулап алынды. Еділ балғарлары шабылды, оның ғажайып астанасы Ұлы Бұлғар қаласы күйретілді. Башқұрт, морду Саксин21 жерлері де тоналды.

	Ал монғол әскерінің Батыс елдерді жаулап алу мәселесі жылқы, яғни 1235 жылғы болған Ұлы Құрылтайда шешілді. Бұл жолы бүкіл балғар, орұсут мемлекетін біржолата Қарақорымға бағындыру ісі бар Шыңғыс ұрпағына міндеттелді. Қосындардың бас қолбасшысы — лашқарқаш-и бұзұрығы етіп мен белгілендім. Құрылтай шешімі бойынша op хан үйі бұл аттанысқа өзінің бір қолбасшы ұлын қосатын болды. Әр хан үйінің қарамағындағы жауынгердің оннан екеуі менің әскеріме берілді. Сөйтіп менің қол астыма жүз қырық мың жауынгер жиналды. Хан ұрпақтарынан өз қолдарымен жаңадан Орда, Күйік, Бөрі, Байдар, Қайду қосылды. Осы жер қайысқан қолменен келесі жылдың, яғни қой жылынын аяғында біз Шығыс Жағропаға аттандық. Ұлы Шыңғыс ханның тоғыз құйрықты қара туын желбіретіп, келесі мешін жылының аяғында орұсут жеріне кірдік.

	Бату сонау қолы сынси Шығыс Жағропаға қарай қозғалған бақытты, айбарлы күндері есіне түскендей, іштей толқып үндемей ұзақ отырды.

	— Иә, бұл бір ғажайып кезеңдер еді ғой,— деді Бату әлден уақытта, адам баласының көз жасы көл болған, алып дала қан сасыған сондағы сұмдық жылдарды көз алдына қайта елестетіп, қуанғандай бір шатты үнмен,— мен әскерімді бірнеше қосынға бөлдім. Бір тармағы Еділден өтіп Суздаль жеріне беттеді. Екінші бөлегі күнгей тұстан Рязань онғылығына қарай жүрді. Одан әрі қарай Мәскеуді алмақ. Ал бір тармағы Тань өзенінен өтіп Рязань онлығына жататын Воронеж қаласын шаппақ болды. Қысқасы, өзіңе белгілі, осы үш жыл соғыстың ішінде біз орұсут мемлекетінің бүкіл күңгей жағын жаулап алдық. Херман Кибе, Мәскеу, Рязань, Воронеж, Владимир, Суздаль, Чернигов секілді үлкен қалаларының тасталқанын шығардық. Тек Псков пен Новгородқа қыс түсіп кетіп, қала бұзатын қаруларды жеткізе алмайтын болған соң, бара алмадық. Осылай доңыз яғни 1239 жылдың басында Батыс Жағропаның шекарасына жеттік. Әрине жеңіс бізге оңайға түскен жоқ. Смолен тәрізді халқының бірі қалмай көтерілген кей бекіністерді ала алмадық. Ондай бекініс-шаһарларды тастап кетіп, бөтен қалаларды шауып отырдық. Қоршауымызда қалған әлгі қалаларды өзінен-өзі бізге бағынғандай еттік. Соңынан барып амалсыздан қарамағымызға кірді. Біздің сондағы ерлігімізді соңынан соғыс болған жерді аралаған бір румдық қарт: «Осыншама адамды қыра беруге монғол нояндарының жүрегі қалай барған? Жол бойы үйіліп жатқан кісілердің басы...» деп жазыпты.

	Бату мырс-мырс күлді. Тағы табыт беті жыртылғандай боп әжімделе қалды.

	— «Монғол нояндарының жүректері қалай барған» дейді. Егер мұратың сол адамдарды қыру болса, жүрегінің оған бармайтын несі бар? Міне, осы қырғын кезінде Қырымға аттанған әскерді басқарып бара жатқан Күйік екеуіміздің арамызда бірімізді -біріміз аямастай өшпендік туды. Әкесі Үгедей ұлы хан. Ал өзі... өр көкірек, қызба жан еді. Бұрын жау жеңіп бәлендей көзге түсіп көрмеген.

	Сонысына қарамай, бір-екі жеңіске ие болып еді, менімен бақ таластыра кетті. Соңынан, он бір мемлекет пен халықты жеңіп, елге қайтқалы жатқанымыздағы үлкен той үстінде ләшқарқаш-и бұзурұқ ретінде шарап құйылған кесені ең бірінші боп мен көтергенім үшін, Бөрі мен Күйік маған бірден бас салды. Бәрі: «Бізбен теңдесіп бәрімізден бұрын сөз сөйлеп, шарап ішетін Батудың қандай қақысы бар? Бізбенен қатар түскісі келетін бұл сақалды қатындарды жығып салып, табанымызбен таптағанымыз жөн болар!» — деді. Күйік оған қосылып: «Кәнекей, бұл қатындардың кеудесіне қойып ағаш жарайық! Көрсетейік көкесін!» — деді. Ал ұлы атамызға еңбегі сіңген Елчидей ноянның баласы Аргусун: «Шіркіндердің қайқиған ағаш құйрықтарын түзеткен дұрыс болар еді!» — деп солар жағына шыға келді.

	Жауға шапқанда бірміз. Ал атақ - бақты бөлуге келгенде, әр қайсымыз төбе-төбе елміз. Рас, Үгедей хан өз баласы Күйікті осы қылығы үшін қатты жазалады. Жағатайдың ұлы Бөріні әкесіне тапсырды. Аргусун да тиісті жазасын алды. Бірақ... бірақ... Жә, өлген адам жайында қазір сөйлеп керегі жоқ. Жақсысы да, жаманы да өзімен бірге кетті ғой...

	Бату тағы жоғары қарады. Күн екіндіге таяп қапты. Жаңағы әзірде көктегі қыран көрінбей кетіп еді, қайтадан пайда болыпты. «Сірә, мені қимай жүр-ау!» деп ойлады ол. Кенет түсі қуқылдана қалды. Оның есіне Қырымды алған жолғы бір қарт теңізшінің сөзі түсті. «Кемеде өлетін адам болса, соны сезіп, кісі жейтін жайын балықтар әлгі өлікті күтіп кемеден қалмайды деген. «Мына бүркіт те менің кешікпей өлетінімді біліп, өлімтігімді күтіп жүр ме?» — деді Бату іштей, өсиет жүрегі жаман ауырып кетіп. Бірақ сол сәтте ол өзін-өзі қайта жұбатты.— жоқ, жоқ, өлімтік жейтін қара құс емес, бұл қыран ғой, маған бір түспей қоймайды. Тек әттең ол түскенде кегімді қайтарар менде күш болса жарар еді».

	Дүниені әлдекімнен қызғанғандай Бату енді жан-жағына шөлдей қарады. «Ғажап! Әлем біткен қандай тамаша! Тіпті қиғым келмейді. Осы уақытқа дейін қалай мұны көрмей келгенмін. Бұл жалғанның бар бақыты жауды жеңу, елді бағындыру, алтын тақта отырып өзгенің тағдырын шешу деп жүргенім тек өзімді-өзім алдауым ба еді? Әлде мен шын қажыдым ба? Содан ба табиғаттың мына моншақ тәрізді көркіне қызығып отырғаным?» Батудың ойын Ұлақшы бөліп жіберді.

	— Иә, сіз Шыңғыс атамның даңқын асыруда аз жақсылық істеген жоқсыз.

	Тәтті ойын баласының бұзып жібергеніне Бату іштей ренжіп қалды. Ол тағы күлгендей болды. Қатпар-қатпар әжімдері білеулене түсті.

	— Жақсылықты айтады - ау... Жұртты қан жоса етіп қыру, қалаларды өртеу, жақсылық боп па?! — Ол кенет ойлана қалды. Қайтадан көзінде бір сұс пайда болды,— жоқ, сен дұрыс айтасың. Ол жақсылық. Монғол хандығы үшін жақсылық! Монғол ерлігін әлемге әйгі ететін жақсылық!

	— Саған айтатын үшінші өсиетім,— деді Бату қайтадан, екі көз бірін-бірі шұқымасын деп жаратқан ием ортасына мұрын қойған. Ал сен екі көзді біріне-бірін шоқытып қой. Орұсут секілді үлкен халықты, оның қол қусыратын адамдарын, онғыларын бірін-біріне қарсы қоя біл. Бірін — Ордаға жақындат, екіншісін — алыстат.

	— Сол үшін Сартақ пен Александр Невскийді анда22 еттірдің бе?

	— Оқиға былай болған. Күйік әкесі Үгедей өлгеннен кейін, оның тағына отырысымен жатса-тұрса мені құртуды ойлады. Қол астында жүз мыңнан астам монғолдың ержүрек жауынгерлері бар. Мұндай жағдайда маған орұсут онғыларын өзіме қас етудің керегі жоқ еді. Екі жақпен бірдей күресу әркімге де қиын. Ал Александр Невский де осындай жағдайда болатын. Он үшінші ғасырдың басында, христиан дініндегі орұсут пен грекке Батыс Жағропадағы, католиктер кресшіл діни аттанысқа шыққан. Тышқан, яғни 1204 жылы Стамбулды алып, латыштар мен эстілерді өздерінің басыбайлы құлдарына айналдырған. Содан кейін орұсуттарды да сондай күйге жеткізбек болған. Бірақ олардың алғашқы аттанысынан ештеңе шықпаған, тағы тышқан, яғни 1240 жылы оларды Александр Невский Нева өзенінің бойында күйрете жеңген. Ал, сиыр, яғни 1241 жылғы Польшаға аттанысымызда Легнице қаласының түбінде біз де неміс-польша рыцарьларын аямай жеңдік. Бірақ күштері азайса да католиктер тағы қол жинап, келесі барыс жылы қайтадан орұсуттарға қарсы аттанды. Александр Невский тағы оларды Чудь көлінің үстінде ондырмай күйретті. Бірақ «жығылған күреске тоймайды» дегендей кресшілер орұсут жеріне қайтадан шабуылға шықпақ боп дайындалып жатқан. Бір жағында біз, екінші жағында неміс рыцарьларымен Ливон Ордені, мұндай жағдайда, әрине, Александр Невскийге де аман қалар жол іздеуге тура келді. Біз бұл тұста орұсут жерін шабуды тоқтатып, салық сала бастағанбыз. Ал неміс рыцарьлары орұсутты тек құл етуге тырысқан. Міне, осындай екі оттың ортасындағы Ұлы онғы Александр Невский мен Андрейдің әкесі Ұлы онғы Ярослав тіл табыспақ боп Қарақорымдағы ұлы хан Күйікке барған. Бірақ Ярославпен бірге барған бір боярдың өсегіне сеніп Күйіктің өгей шешесі Тұрақина ханым Ярославты у беріп өлтірткен. Бұны естіген Александр Невский мен Андрей Ярославович бірден Күйіктен қол үзіп, менің жағыма шықты. Ал маған Күйікпен күресуге бұл одақ өте керек еді. Міне, осы тұста сенің ағаң Сартақты Александрмен анда еттім.

	— Содан кейін Сартақ христиан дініне кірді ме? — деді.— Енді ол өле-өлгенше сол дінде кетпек пе?

	— Әрине, маған дін дегеннің бәрі бір. Сондықтан да Сартақ орұсут дініне кіре ме, ал інім Берке мұсылман бола ма — ешқайсысына да қарсы емеспін. Тек қауіпім бар.

	— Ол қандай қауіп?

	— Христиан діні мен мұсылман дінінің арасында көпір жоқ, біріне-бірі қарсы дін, бір қауіпім менен кейін Берке мен Сартақ екеуі жауласып кетіп жүрмесе жарар еді. Олардың жауласулары Орданы әлсіретеді. Ал Орда әлсіремеу үшін бәрінің бірлігі керек.

	— Ол мүмкін бе? — деді Ұлақшы өзінің күмәнді ойын жасыра алмай.

	— Мүмкін емес,— деді Бату, өйткені дін алтын тақтың уәзірі. Ал алтын таққа екеуінің біреуі - ақ отыруы керек...

	— Әке тағы — Сартақтікі ғой.

	Ұлақшының бұл сөзі Батуға ұнамай қалды. «Мен өлмей жатып, әкесінің тағын ағасына бергені қалай». Сөйтсе де Бату өзінің күнінің таянғанын еске алып, одан әрі ренжімеді.

	— Ия, жол Сартақтікі,— деді ол баяу.— Мөңке тірі тұрса Алтын Орда тағына соны ғана бекітер. Ұлы хан тағына біз оны босқа отырғызбасақ керек-ті.

	Бірақ хан тағына отыру бар да, отыра алу бар. Шыңғыс хан атамыз екі миллионнан сол асқан монғолмен бүкіл әлемді бағындырам дегенде үш нәрсеге сенген. Біріншісі — мың қол — мың ру монғолды біріктіре алатынына, жаулап алатын елдерінің бірікпейтініне, екіншісі — монғол жауынгерлерінің мықтылығына, ержүректігіне, табандылығына, үшіншісі — бөтен елдерді тонап алған мол байлығына сенген. Сол байлықты жаңа елдерді жаулап алу үшін темір тәртіпті және тәжірибелі әскерлер құратынына шек келтірмеген. Ал осы күнге дейін көп елден саны аз монғолдың, Үндістан мен Шамды және араб түбегінен бөтен бүкіл Азияны, Шығыс Жағропаның жартысын жаулап алғанына досымыз да, қасымыз да таң қалады, біздің байлығымыз себепкер болды дейді, сондай-ақ жеңісімізді соғыс жүргізу әдістеріміздің ерекшелігінен, артықшылығынан, жаңалығымен деушілер де бар. Ал үшінші біреулері Шыңғыс хан орнатқан тәртіптің, әскери тәртіптің қаттылығынан көреді. Бұның бәрі дұрыс. Осының бәрі болмаса, бықыған ер жүрек халқы бар орұсут жұртымен, сондай кеудесін оққа тосқан қыпшақ болғарды монғол жеңе алар ма еді? Әрине, жеңе алмас еді. Дегенмен, біздің жеңісіміздің басты себебі — біз шабатын елдердің мұндай соғысқа дайын емес екендігінде еді. Біз Шыңғыс ханға — бір адамға бағынған ел едік. Ал өзгелер қаншалықты қалыптасқан патшалықтар еді десек те, тұтқиылдан тиген жауға ел билеушілерінің алауыздығы күштерін шоғырландыруға жол бермеді. Сондықтан да жұтуға келе жатқан алты басты айдаһар тәрізді монғол әскерлерінің алдында өзгелер көжектей қалтырады...

	— Орұсуттар мен қыпшақ, болғарларды бұлай деу қиын болар... Олар біздермен жан аяспай соғысыпты ғой.

	— Оны сен қайдан білесің? .

	— Қарттар осылай дейді. Өткен заманды білу айыпты ма?

	— Әрине, айып емес. Ата-бабаңның қаһарлы шежіресін, білу керек-ті. Ағаш жоғары өскен сайын тамыры төменге кете түседі. Сондай-ақ хан ұрпағы Ордасының болашағын ойлаған сайын, бабаларының өткен күніне тереңдей беруі абзал. Ақылды мұрагер ұлысының өткенімен келешегін салыстырып, Ордасының қазіргісін күшейтеді.— Бату сәл тоқтай қалды да қайтадан сөйледі.— Иә, орұсут, қыпшақ, болғарларды былай қойғанда грузиндерді айтсайшы! Бәрі де ер халықтар. Ал қыпшақтардың жау жүректігі атам заманнан белгілі. Бірақ, солардың бәрін біз жеңдік. Қалай? Халықтың құр батырлығы әлі ол жау жеңе алмайтын күш емес. Оған қарсы айла, қулық-сұмдық бар. Ең алдымен сол ерлікті басқара білу керек. Мысалға грузиндерді алайық. Бұлар біздерден бірнеше жүз жыл бұрын ірге тепкен, Орда құрған ел екен. Жағатай әскері келместен жүз жыл бұрын осы елдің ұлы патшасының бірі грузиндердің өзі Давид құрылысшы деп атаған әйгілі әміршілері қыпшақтардың атақты ханы Күнчектің қызы Тұран-Тоқтарға үйленіпті. Содан екі ел арасы өте тату боп, Күнчек Давид құрлысшыға төрт тумен әскер беріпті. Давид патша грузиндерін қосып, Ордасын қорғайтын тұрақты үлкен әскер құрыпты. Сол әскерінің арқасында Давид патша құр ғана елін қорғап қоймай, өзі аттанысқа шығып, жерін басып алған сұлжықтарды да23 жеңген. Осы патша Кавказ таулары арасын шың-құздарды қашап, Осман түріктерімен шекаралас жеріне Варзия деген тас шаһар салған. «Сол шаһардың кірер қақпасының алдында әлгі патшаның Георгий деген баласымен, оның қызы — «Жолбарыс терісін жамылған батыр» дастанындағы патша - қыз Тамардың тастан қашалған бояулы суреттері тұр» деп келген ана жылы біздің жігіттер. Жұрт Георгиймен Тамардың киген киіміне, түр, бейнесіне қарасаң сөз жоқ олардың қыпшақтармен жақындықтары бар екені анық деген әлгі жігіттер. Рас па, жоқ па, бұл маған беймәлім дүние.

	Бірақ, грузиндердің қыпшақтармен ерте кезден достасқандары хақ. Ал біз олардың сол достықтарын да бұза білдік. Сондай-ақ, Херман Кибе төңірегіндегі орұсут онғыларының да бастарын біріктірмедік. Осымен байланысты менің саған айтатын үшінші ақылым — бағынышты, не шабатын еліңнің әл-қуатын, көңіл күйлерін біліп отыр. Бастарын біріктірмеуге тырыс. Ал бастарын біріктірмеу үшін қолыңнан келетін қандай шараң болса аяма, қолдан, міне, сондықтан Сартақ пен Александр Невскийдің анда болуын қоштадым. Александр Невскийдің жау екенін білген соң, бұдан басқа айла қалмады.

	— Ал Александр Невский бұған қалай қарады?

	— Қаны бір орұсут жұртын шауып жатқан монғолдарды кім өзіне дос санайды дейсің? Жаңа ғана айттым ғой, ол амалсыздан Сартақпен анда болды деп. Мен де бізге тиімді болған соң ұғылыма рұқсат еттім. Александр Невский мен Сартақтың достығы өрт келе жатқанда бірге қашқан қасқыр мен қаблан тәрізді, өрт қаупі жоғалса-ақ бірінің бірі тамағынан ала түсуге бар. Жоқ, кейбір орұсут онғыларының бізге жақындасуларын достықтан деп ойлаған адам — ақымақ адам. Өйткені, кім-кімге де әркімнің туған жерінен, өскен мекенінен қымбат не бар?! Тіпті, әлденеге бола таласып қалсаң да, сезім-түйсігінің, намысың бір болған соң, біріңнің қолынды бірің шауып тастай алмайсың. Ал, елі үшін жанын айда етуге келгенде — орұсут жұртымен теңелер ел сірә да жер бетінде жоқ. Түптің түбінде біздің жүгенсіз кеткен озбырлығымызға олардың еңбектеген жасынан, еңкейген кәрісіне дейін кек алмай тынбайтын ержүректігі мен қадалған жерінен иманыңды көзге көрсететін өжеттігі тосқауыл қояма деп те күдіктенем. Әрбір орұсутты көрген сайын осындай ой меңдей береді. Ал әзірге өзімізге қастық ойламаса болды да деп тоқтам жасап отырмын. Мінеки, мен саған үш түрлі ақыл айттым. Бірі — бабаң Шыңғыс ханнан қалған өнеге. Екіншісі — атаң Жошы хан қолданған тәсіл. Үшіншісі — мына менің, әкең Бату ханның бүгінгі әрекеті. Осы үшеуіміздің істегендерімізді істесеңдер — Алтын Орданды құлатпайсыңдар.

	Бату қателескен еді, Алтын Орда тәрізді, озбыршыл, қиянатшыл, құр сойыл мен қамшының күшімен мемлекет құрып, өзі оның жаназасын күні бұрын оқыған-ды. Мұндай халық қоштамаған, тек уақытша әскери үстемдігіне сенген, қоғамдық өндіргіш күші өркендей алмайтын хандықтың өмірі ұзақ болмаса керек-ті. Бату, шынын айтсақ, шала-жансар бала тудырған еді...

	Күн батуға айналған. Ұлақшы кетіп қалған. Батып бара жатқан күннің қызғылт сәулесіне шомылған Бату хан анадайдан қызыл қанға малынып жатқандай, ерекше көзге түседі. Алып қыран әлі көк бетінде қалықтап жүр. Батудың Ордасына қайтатын, қыранның ұясына қарай ұшатын кездері әлдеқашан болған. Бірақ бүгін бұлар бір-бірінің аңызын аңдып қалған. Екеуі де кездесер шақтарының таяғанын сезгендей.

	Сондықтан да хан Бату тапжылмай отыр ма?

	Қыран әлде аш па, әлде ұясындағы сары ауыз балапандарына күні бойы ештеңе апара алмағанынан ба, Бату ханнан бірдеме дәметкендей. Ол кетпей, бұл да кететін емес. Тек кереге қанатын анда-санда бір сермеп төмендей түседі.

	Қыранның өзіне жақындап келе жатқанын көзі көрмесе де, Бату ханның жүрегі сезді. Өзіне таяй түскен ажалдың қанжар тырнақтары арқасына кірш-кірш қадалып жатқандай денесі түршігіп ол бір сәт еңкейіп те қалды. Бұнысы несі, алғалы келе жатқан ажалдан қорыққаны ма? Өзіне сілтеген алдаспаннан міз бақпайтын тас жүрек Бату ханды жалғыз қара құстың сұсы жеңіп, расымен қорқып кеткені ме? Жоқ, Бату хан қыран қандай, алғыр болса да одан қорықпайды. Төсекте, күннен-күнге семіп, үнсіз жата бергенше, ол кектескен жауымен бетпе-бет айқасып өлуге бар! Тіпті солай өлуге құмар!

	Қыран «бәрібір сенің қолыңнан ештеңе келмейді» деп мазақтағандай Батудың дәл төбесінен қанатымен сипай бір өтті.

	Хан басын көтерді. Кенет кебіндей беті аппақ бола қалды. Қара бүркіттің бір аяғындағы жібек баулы алтын балдақты көзі шалып үлгірді.

	Құсты енді таныды.

	Бұл балапанынан өзі өсірген, сан мәртебе қасқыр алған қыраны екен.

	Осыдан екі жыл бұрын Бату осы қыранымен қансонарда, көптен бері алдырмай жүрген, шатқал арасынан бірде көзі шалып қалған көкжал қасқырды аулауға шыққан. Малға шауып, жолаушыны талап ханның әбден шымбайына тиген қасқыр шатқал ернеуінен бір рет қылт еткен. Бату томағасын сыпырып, бүркітін ұшырып жіберген. Бір нөкері дауылпазды бір-екі мәртебе қағып та қалған.

	Аузымен құс тістейтін жүйрігімен қасқыр көрінген тұсқа Бату да шапқылап жеткен. Бүркіт қасқырды алып та үлгірген екен.

	Бірақ көптен бері іле алмай жүрген қыран, құсбегінің келуін күтпей, қасқырдың пара-парасын шығарып жіберіп, қанын сорғалатып ыстық жүрегін жеп те үлгеріпті. Қазір тек үстінде тояттап отыр екен.

	Өштескен жауының жүрегіне өз қолымен қанжарын сала алмағанына ызаланған Бату атынан секіріп түсіп, қасқыр үстінде қонып отырған бүркітті тобылғы сапты қамшысымен тартып - тартып жіберген.

	Қанды көз қыран шаңқ етіп алабұртып, көкке самғай жөнелген.

	Қыран содан қайтып оралмаған.

	...Ол енді Батудың төбесінен бір сипап өтіп көк аспанға самғай берді.

	«Қастасқан досыңнан жаман жау жоқ,— деп ойлады Бату.— Шіркін-ай, досыңмен дос бол, қасыңмен қас бол. Доспен қастаспа, қаспенен достаспа» деп Ұлақшыға айта алмай қалдым-ау».

	Сөйткенше қыран қанатын жинап алып, төмен қарай құлады.

	Бату ақ беренін бір-ақ сілтеп үлгірді. Екінші сілтеуге әлі жетпеді.

	Бір қанаты қиылып түскен алып бүркіт саңқ етіп барып анадай жерге құлады.

	Жалғыз қанатымен бір-екі рет жерді сабалап көздері қып-қызыл боп Батуға қарап тына қалды.

	Екі қанды көз кездесті.

	Ақ беренін кектескен досының кеудесіне салып, өшін алуға Батудың күші жетпеді.

	Кенет талмаусырап есі ауып кетті.

	Әзия мен Жағропаның тең жартысын тітіркенткен айбарлы хан ертеңіне дүние салды. Досы жылады, дұшпаны қуанды. Тек, хансың ба, қарасың ба,— бәрінің бірдей ақырғы төсегі меңіреу қара жер тас құшағын аша берді.

	Шыңғыс ұрпағы қай діннің ықпалында болса да монғолдардың дәстүріне қылау түсірмеген. Бұл жағынан, әсіресе Жағатай мен Күйік ерекше орын алған. Осы екі ханның кезінде «егер мұсылман ағып жатқан сумен дәрет алса, сол ағып жатқан суға тұншықтырылып өлтірілсін, ал егер малды бауыздап жейтін болса, сол адамның өзі бауыздалсын!» деген заң да шыққан.

	Сондай-ақ қай далада өлмесін, монғол хандары ата-бабасы туған, өсіп-өнген жеріне қойылуға тиісті. Әсіресе, бұл тәртіп, бөтен елдерді жаулап алған Шыңғыс ұрпақтарында қатты сақталып келген. Осы дәстүр Батуға да қолданылуға тиісті еді. Бірақ Қарақорым мен Сарай арасы тым шалғай, о жаққа апаруға еш өлік шыдай алмайтын болғандықтан, Қарақорымға Батудың тек табытын апаратын болды. Сол үшін екі табыт істелді. Біреуін ылғи қара жылқы мінген, қара киінген екі жүз жауынгер, ішіне Батудың қымбатты қару-жарағын салып, монғолдардың ұлы даласына қарай беттеді. Ал екінші табытпен Батудың өзін жерледі. Монғол дәстүрі бойынша кілең көк киінген бекзадалар, ішін алтынмен қаптаған тұтас еменнен істелген табытқа салынған Батудың денесін, тірісінде асынған қымбатты алдаспан, қанжарлары мен торасұн - шарап, қымыз ішкен алтын, күміс ыдыстарымен бірге, біреу болмаса біреуі қабіріне салынған қазына - мүлкіне қызығып, не тірісінде жәбір көрген қастары өлі денесін балағаттап жүрмесін деп Еділ жағасындағы қалың тоғайлы төбеге қойды. Тағы да монғол тәртібі бойынша үстіне мазар, не күмбезді сарай орнатқан жоқ. Тек қабір үстіне жас талдар егілді. Бір-екі жылдан кейін бұл талдар бойлай өсіп, орманға қосылып кетті. Кешегі әйгілі ханның бейіті енді қастары түгіл достары да таба алмайтын қалың тоғайдың арасындағы белгісіз жерге айналып, бір жолата жоқ болды. Демек, осы күйге жеткенше бұл орманға ешкімді кіргізбейтін арнаулы қол — төлеңгіт жасағы тұрды.

	Ал Сартақ әкесінің өлгенін Ырғыз өзенінің бойына жеткенде естіді. Жасағындағы Қойаққа христиан ғұрпы бойынша жаназасын шығартып, кейін қайтпай Қарақорымға қарай жүре берді.

	Мұнда келгеннен кейін монғол даласының ұлы ханы Мөңке, әкесінің өлгеніне қарамай, болайын деп жатқан Құрылтайға жеткеніне өте риза боп, бұдан мемлекет ісін билейтін шын қайраткер шығады екен деп Сартақты Алтын Орданың ханы етіп бекітті. Сонау Шығыстан Батысқа дейін созылып жатқан Алтын Орданың жері аз болғандай, жеріне тағы жер қосып берді.





ЕКІНШІ ТАРАУ

	Сартақ Алтын Орда ханы болып тағайындалған қоян, яғни 1255 жылдың қысын шаһарындағы хан сарайында өткізді. Хан ордасына тікелей қарайтын негізгі жұрттардың ең көбі — қыпшақ, болғар, Теріскей Кавказ, Саксин, Қырым елдері мен Хорезм хандығы. Біреулерінде бұл жылдары тыныштық боп, ал екіншісі, қысқы кезде байланысуға тым алыс жатқандықтан,— Сартақ күз түсе - ақ, өзге істерін былай қойып, діни мәселелермен шұғылданған. Және іргелес отырған орұсут князьдерімен қарым-қатынастарын нығайту жұмысына кіріскен.

	Тауық, яғни 1249 жылы әйгілі князь Александр Невскиймен анда болғаннан бері Сартақ христиан дінін есінен тастаған емес. Өйткені, шешесі де насырәни дініндегі Керей руынан шыққан еді. Және жастай тәрбиелеушілері де осы діннің адамдарынан болатын. Сол себептен де қарамағындағы Орда адамдарын да оған енгізбек боп, Легницеда тұтқынға түскен неміс шебері Госсетке, барыс, яғни 1254 жылы Сумеркент шаһары тұрған аралдың қарсы жағынан, Еділ өзенінің төменгі батыс сағасына шіркеу салдырып алған. Ал Сартақтың өз Ордасы Еділ мен Таң өзенінің ортасындағы далада, Еділден үш күндік қыпшақ жерінде болатын. Қыпшақ еліне келсек, бұл ел мұсылман қауымына жататын. Сондықтан шіркеуге жұрт ағылып бара қоймаған. Бірен-саран хан ұрпақтары ғана шоқынған. Баласының бұл қылықтарынан хабардар Бату — оған қой демеген. Бір ретте баласы анда болған Александр Невскийдің елінің келешегі күшті, үлкен жұрт, түбі бұдан да күшейіп кете ме деп қауіптенген хан, Сартақтың бұл дінге кіргенін жек көрмеген. Ал шындығында, Сартақтың шоқынды деген құр аты еді. Өзге жұртты шоқынуға үгіттемеген, өзі христиан дінін тапжылтпай ұстайтын кісі боп та кетпеген. Ата-бабасы бақсы-балгерді, шамандарды ғана тәңір тұтқан монғолдың ат үстінде өскен жігітіне толып жатқан ауыр ережелері бар дінге бірден тізе бүгу қиын еді. Оның үстіне Сартақтың христиан дініне мүлдем беріліп кетпеуіне тағы бір себеп ол отызға жеткенше алты қатын алған. Екеуі монғол руларынан, үшеуі қыпшақтан, біреуі алан қызынан болатын. Алтауы да бала тапқан. Бірақ біреуі де тұрмаған. Орда маңындағы мұсылмандар «әйелдерінің үшеуі мұсылман, екеуі будда дінінде, өзі христиан дініне кіріп шоқынды. Сондықтан бұны қарғыс атты. Әкесі мен шешесі екі дінде болса, Ондай адамдардың баласы тұрмайды екен. Екі түйе сүйкенсе, ортасында шыбын өледі, христиан мен будда құдайлары мұсылман құдайымен балаға таласқанда, құдайлардың біреуінің болмаса біреуінің кәрі тиіп, сәби өледі екен» деп өсек таратқан. Бұл өсек Сартаққа жеткен. Осылардың айтып жүргені рас шығар, келесі әйелім христиан дініне табынатын болсын деп жетінші қатын алмақ болған. Андасы Александр Невскийдің қаласына қонаққа барып жүргенінде князь ұрпағынан шыққан Наталия деген он алты жасар қызды көрген. Қыз болғанда қандай! Қыпшақтар айтқандай «өзі — шекер, өзі — бал, өзі — қайың, өзі — тал», жұмыртқадай әппақ, уылжып тұрған періште. Қызды бір көргеннен құмарта түскен. Қыздың әке-шешесі де көнген. Іштей ұнатпағанмен де атақты Алтын Орда ханының баласына қызымды бермеймін деуге олардың ауыздары бармаған, қорыққан. Міне, пәле дәл осы тұста басталды. Өзі христиан болғандықтан некесін шіркеуде қиюға тиісті екен. Ал Новгород епископы Иоан, бұлардың некесін қимай қойған. «Хан баласы, сенің бұл әрекетің бізге ұнайды деген ол. Алтын Орданың болашақ тірегі, Сартақ әфенді, сен бізге қымбатсың, бірақ сенен де бізге христиан діні қымбат. Ал ол діннің ережесі бойынша әр христиан бір-ақ әйел алуға тиісті. Ал Наталия қызды алғың келсе, анау алты қатыныңды таста, талақ ет. Сонда ғана некелеріңді қиямын» деген. Иоан епископты жалынып та, қорқытып та көрді. Үстіне торқа ішік жауып, астына күміс ер-тоқымды жорға да мінгізіп, уыстап алтын теңге де беріп, жібітпекші де болды. Епископ «бұл бергендерің шіркеуге деген пітірің шығар» деп бәрін де алды, «бірақ алты қатынды тастамай, некелеріңді қисам, мені құдайдың қарғысы атады» деп көнбей қойды.

	Бұрынғы қатындарын тастауға Сартақтың батылы бармады. Хан баласымын десе де, Алтын Орданың шаңырағын ұстап тұрған қырық уығының алтауына айналған әйелдерінің, әке - ағаларының кәрінен сескенді. Өз әкесі көтерген шаңырақты босаңдатқысы келмеді. Ал Наталия қыз болса, хан баласының жанын өртеп әкетіп бара жатты. Әбден қиналған Сартақ дымы құрып Ордасында өзінің хатшылық қызметін атқарып жүрген, насырәни дініндегі мұлазим румдық Қойаққа жабысты.

	— Христиан дінін шығарған әулиелер тек бір қатынмен ғана өмірлерін өткізіп пе? — деді.— Тілге тиек ететін бірдемелер тауып көрсейші.

	— Иә, ол әулиелер солай өткен. Және өз діндерін ұстаған әулеттеріне, әйелдері өлмей, не талақ етіп тастамай, екінші қатын алуға рұқсат бермеген,— деген Қойақ.— Бірақ христиан дініндегі патшалар... Әлде сіз Күйік ханның ордасында болған мұсылман ишандары мен христиан поптарының айтыс сөздерін естімеп пе едіңіз?..

	— Жоқ, естігем жоқ...

	— Бұл айтыс Күйіктің сенің әкең Батумен кездесер сапарына шығар алдында болған...

	— Күйік ханның өлер сапарын айтасың ба?..

	— Иә,— дейді Қойақ.— Сол айтыстың анығын мен кеше ғана білдім. Қарақорымдағы румдық досым жазып жіберіпті.

	— Иә, айтыс қалай өтіпті?

	Оқиға былай болған.

	Христиан тәрбиесін алған Күйік ісләм дініне қарсы бірталай әрекеттер істеген. Сол әрекеттің бірі осы айтыс еді. Бұл кезде Күйік Самарканд шаһарына келіп жатқан. Айтысқа мұсылман қауымына өте қадірі бар Нуриддин Харазми имам шақырылған. Айтысқа Күйіктің өзі қатынасқан. Талас бірден мына сұрақтан басталған.

	Христиандар: — Мұхамед пайғамбар қандай адам болғанын айтып беріңіз?

	Иман: — Мұхамед дүниеге алла-тағаланың ең соңғы жіберген пайғамбары. Әулиелердің көсемі. Мұхамедтің қасиетіне бас иген Мұса пайғамбар «О, алла-тағала, мені Мұхамедтің үмбетіне қоса көр» десе, ал Иса пайғамбар: «Менен кейін келетін әулиеден, құдай тағала, шарафатынды аяма. Оның аты Ақмет болады» деген,— деп жауап береді.

	Христиандар: — Кім де кім рухани таза өмір сүрсе, Иса пайғамбар тәрізді, әйел затына құмарлықтан аулақ болса, сондай адамды әулие деуге болады. Ал Мұхамед пайғамбардың тоғыз әйелі, толып жатқан баласы болған. Бұны қалай түсіндіресіз? — деген.

	Имам: — Ал Дәуіт пайғамбардың тоқсан тоғыз әйелі, Сүлеймен пайғамбардың некелескен үш жүз алпыс қатыны, некелеспеген аманатқа алған мың әйелі болған. Мұны қалай дейсіздер? — деген имам сұраққа сұрақ қойып.

	Христиандар: — Жоқ, олар пайғамбарлар емес, патшалар,— деп сылтау тапқан.

	Бұл жағынан жеңе алмаған христиандар Күйікке енді имамға Мұхамед пайғамбардың барлық ережесі бойынша намаз оқып шығуын бұйыруды өтінеді. Хан бұйырады. Нуриддин Харазми имам осы сарайда тұрған бір мұсылман қартты қасына шақырып, екеуі намаз оқуға кіріседі. Христиандар намазды оларға дұрыс оқытпайды. Біресе арт жақтарынан шымшиды, біресе бастарын жайнамазға тигізіп еңкейетін шақтарында, желкелерінен итеріп маңдайларымен жер соқтырады. Әйтеуір білгендерін істейді. Бірақ Мұхамед пайғамбардың өсиеті бойынша «намаздарын бөлсе, күнәға қалатынын» білетін екі мұсылман бұған қарамай, ең соңғы сүрелерін оқып намаздарын бітіреді. Сосын ханға тәжім етеді де өз жайларына кетеді.

	Ертеңіне таң ата Күйік жүз мың қолмен Батуға қарсы Қыпшақ жеріне аттанады. Бірақ үш күн өтпей Оранғұт өзенінің жоғарғы тұсына жеткен кезде Күйік кенет қан құсып дүние салады. Мұсылман қауымы: «Ісләм дінін келемеж еткізгені үшін Күйікті Мұхамед пайғамбардың аруағы атты» деп шулады. Мұсылман қауымы оған сенеді. Әрине, Күйіктің жоқ жерден ажал табуы, айтыстан емес, тіпті басқа себептен еді.

	Ал хатшысы Қойақтан тоқсан тоғыз қатын алған. Дәуіт пайғамбардың, үш жүз алпыс некелі қатын, некесіз аманатқа мың әйел алған Сүлеймен пайғамбардың қылықтарын естіген, Наталияға үш айдан бері қолы жетпей құса болып жүрген Сартақ епископке айтар сөз таптым деп, құлпырып сала берген.

	— Мен де патша баласымын, бүгін патша болмаса, ертең Дәуіт пен Сүлейменнен кем емес патша боламын, жол менікі,— деді ол.— Новгород епископы сөзге тоқтаса, шіркеуде Наталжанмен некемізді қиғызамын. Ал сөзге тоқтамайды екен...

	— Онда...— Сартақ өзі ызалана сәл тоқтап қалды да Қойаққа қарады,— бар, жүз басы Сырмаққа айт жолға шығамыз.

	Бірақ Сырмақтың өзі кірді. Бұл екі иығына екі кісі мінгендей апай төс, арыс кеуделі, төртбақ келген отыздар шамасындағы қара торы жігіт еді. Басындағы қарсақ бөркі, үстіндегі боз түйенің жүнінен тоқыған, жағасын қара құндыз терісімен көмкерген қысқа бешпенті, ат үстіне ыңғайлы ықшам саптама етігі жүзбасының Қыпшақ руларының бірінен екенін айтпай-ақ көрсетіп тұр. Ол үйге жалғыз кірген жоқ, өзімен бірге жұқа өңді ақсары жігітті ала кірді. Бұның үстіндегі киімі Еділ бойының аяқ шеніндегі жұрттың үлгісімен тігілген. Түсінде бір абыржығандық, қорыққандық белгі бар... қару-жарақсыз.

	— Аттарыңды ерттеңдер,— деді Сартақ Сырмаққа бұйыра.— Қазір жүреміз.

	— Қайда? — деді Сырмақ алып кірген жігіттің желкесінен ұстаған қалпында, босатпай.

	— Новгородқа. Наталды әкелеміз.

	— Ал сөйле,— деді Сырмақ, желкесінен ұстап тұрған жігітті төмен бұқтыра. Анау дізерлеп отыра қалды.

	— Бұл кім? — деді Сартақ жаңа ғана өң жоқ, түс жоқ, бір тізерлеп мөлиіп отырған жігітке көз аударып.

	— Берке ханның ордасынан қашып келген адам,— деді Сырмақ.

	Бату да, атасы Шыңғыс ханның дәстүрі бойынша, Алтын Ордаға бағынатын жерді, елді омақ етіп, өзімен бірге Шығыс Жағропаны, Кавказ, Еділ бойын алуға қатысқан ұрпақтарына бөліп берген. Бұлар қарамағындағы елді жеке білмеген, Батуға бағынатын. Бұларды, бұрын монғолша омақ ағасы деп, ал соңғы кезде, Құлағу Иранды, Бағдатты шапқаннан бері «әмір» деп атай бастаған. Тек түркі елдері өздерінің көне дәстүрі бойынша хан деп кеткен. Батудың өзінен кейінгі інісі Берке сондай хандардың бірі еді. Бұның ордасы Сарықұмнан24 сәл жоғарырақ Еділ өзенінің жағасындағы Ақтөбе деген биіктеу адырдың тұсында тұратын. Бұл араның қысты күнгі суықтығына қарай Берке Ақтөбеде өзіне арнап қала салдырып жатқан. Бұның да атын Сарай деп қойған.

	— Неге қашып келдің? — деді Сартақ,— Өзің кімсің?

	— Есімім Сары Бұғы — деді жігіт.— Монғолдың Барғұт руынанмын. Әкем Есу Бұғы әйгілі Сүбетәй баһадурдың күзетшісінің бастық-мұқадамы болған. Өзім Берке ханда сүлгіші едім.

	— Мен Берке хандай құдайды алдап, мүләйімсіп, күнде беті-қолымды бес рет жуып, ал түнде кісі өлтіретін мұсылман емеспін, бізге сүлгіші құл керегі жоқ,— деді Сартақ ананың сөзін бөліп жіберіп, шыдамсыздана,— қашқан себебінді айт.

	— Себебім біреу-ақ,— деді жігіт басын төмен түсіре. Ұлы Жошы хан баласы Берке менің бас иген төрем. Мен құлымын. Жек көрем деуге аузым бармайды. Шыдай алмадым. Әсіресе, ақырғы істеген зорлығы...

	— Ол қандай зорлық? — Шыдамсыз Сартақ жігіттің сөзін тағы бөліп жіберді.

	— Осы бір жеті бұрын, Мұхамед пайғамбардың салған жолы деп Новгородтан жас иіс тоқалдыққа бір ақсүйектің қызын алып келген. Ай десе аузы, күн десе көзі бар бір керемет... Сол қызды...

	Сартақтың жүрегі дір ете қалды.

	— Қыздың аты кім? — деді ол даусы қатты шығып кетіп. Жігіт тілі келмейтін есімді бөліп-бөліп айтты.

	— На-та-ли-я.

	Сартақ тұрған орнынан қозғалмай қатты да қалды:

	— Бұрын сіз құда түсіп жүр екенсіз,— деді жігіт Сартақтың жаралы жанын ауырта түсейін дегендей батыра сөйлеп.— Ал сол қызды үйіне алып келгеннен кейін, жігіттеріне көк шыбықпен аппақ жұмсақ жерінен дүрелетіп отырып еріксіз мұсылман дініне кіргізді. Сосын барып некесін қидырды. Ал қыз бишараның жылағанын көрсеңіз...

	Сартақ қашқын сөзінің ар жағын тыңдауға шыдай алмады. Жүз басына тек «әкет» деп бұйыруға ғана аузы барды. Не дерін білмей, теріс бұрылып кетті.

	Жігіт тек:

	— Мұсылман Беркенің жұртқа істеп жатқан қорлығына бұдан әрі шыдай алмадым, жаным ауырған соң қасиетті Саин хан баласы сізге қаштым,— деуге ғана үлгерді.

	Сырмақ оны есіктен бір-ақ ытқытты.

	Мұсылман дініне, осы діндегі Беркеге бұрыннан да өш Сартақ, енді оған бұрынғысынан бетер кектене қалды. Алтын Орда тағына отырған күнінен бастап сол ісләм дінін, сол ісләм дініндегі тілі майда, діні қатты әкесінің інісі Беркені қалай құрту жолын ойлаумен болған. Қыс аяғында белгілі шешімге де келген. Мұхамед пайғамбар өз дінін дүние жүзіне тарата бастағанда ең алдымен көз тіккен жерінің бірі Хорезм мен Қыпшақ даласы екен. Сондықтан да жетінші - сегізінші ғасырлардың өзінде-ақ Мауараннахр25 мен Дәшті-Қыпшақтың оңтүстік жағы Сейхун дариясының орта тұсында, ісләм дінінің мәдени ошақтары орнай бастаған. Рас, бұрын насырәни дінін қолдап келген Орта Әзияның Самарқанд тәрізді шаһарлары жаңа дінге оңай жол бермеген-ді. Сөйтсе де жаңа дін — мұсылман діні өзінің орнын алған. Сондықтан бұл араларда Қарнақ, Сұнақ, тәрізді араб қожаларының жаңа Дүнкенттері орнап қалған-ды. Бұрынғы насыр-әни, аздаған христиан діндерін ұстаған кейбір қауымдары қуғынға түсіп, ісләм діні Орта Әзия да орын алды. Ал он үшінші ғасырда Хорезм мен Қыпшақ жеріне монғолдар кірді. Бұл христиан дінінің жағдайын кілт өзгертті. Рас, шамандықты ұстаған монғол шапқыншылары өздерінің негізгі әдеттерімен христиан, мұсылман, будда діндеріне бірдей қарады. Алым-салықтан үшеуін бірдей босатты. Дегенмен монғол жерінде Шыңғыс ханнан бұрын христиан діні әжептәуір тараған болатын. Монғол руларымен Онон, Керулен өзендерінде аралас көшіп жүрген түркі тұқымдас Керей, Найман тәрізді рулық қауымдар бар еді. Ал Шыңғыс ханның ұрпақтарының бірталайлары осы Керейлерден қыз алған, одан туған балаларын сол христиан рухында тәрбиелеген. Осының бәрі христиан дініндегі қауымдарға мұсылман дініндегі жұртқа үстемдігін жүргізуге мүмкіндік берді. Сөйтіп Хорезм мен Дәшті-Қыпшақтың оңтүстік аймақтарында ісләм діні қуғынға ұшырай бастады. Әсіресе, шешесі Керей қызы, өзі сол христиан дінінің рухында тәрбиеленген Қарақорымдағы ұлы хан Күйіктің тұсында мұсылмандардың хәлі қиынға айналған. Рас, Күйік бар болғаны екі-үш жыл хан болды (жылқы, қой, мешін, яғни 1245—48 жылдары ғана). Бірақ ол сол жылдар ішінде біраз діни шаруа істеді. Хорезмнің кейбір Самарқанд секілді үлкен қалалары, христиан дініндегі Әрмения, Грузия секілді елдермен діни уәкілдер арқылы қатысып, христиан дінінің бүкіл шығыс көлемінде одақтасуының күшейе түсуіне жол ашты. Кейбір үлкен шіркеулерде Иисус Христостың суреттерін орнатып, осы дінді қуаттаған, әулие дәрежесіне көтерілген кейбір Дәуіт, Сүлеймен секілді патшалардың икон-суреттерін ілгізді.

	Күйіктен кейін Қарақорымда Ұлы хан болған Мөңке көп жылдарын Қыпшақ жерінде өткізгенмен де, шамандар ғұрыпынан шыға алмады, шамасы келгенше христиан будда, мұсылман діндерін бірдей ұстауға тырысты. Сондықтан да Бату өлместен бұрын орұсут шіркеуіне барып шоқынғанын біле тұрса да, Алтын Орда ханы етіп Сартақты бекіткен. Сен христиансың, ал басқармақ елдеріңнің дені мұсылман деп оны кеудеден қақпады. Алтын Орда тағына Сартақтың отырғаны аз болғандай, Мөңке оның билеп отырған жеріне Кавказ жағынан жаңадан жер қосып берді.

	Мөңкенің осындай өзіне жақсы қарайтынын білетін Сартақ енді мұсылман дініне, сол дін арқылы сүйгенінен айырған әкесінің туған інісі Беркеге қарсы күрес ашпақшы болды.

	Сартақ тек діни тартысты күшейтуді ғана ойлан қойған жоқ. Діннің мәселесі оған, шынын айтсақ, Алтын Орданың саяси жолымен байланысты еді. Ал оның көз тіккені әсіресе орұсут елі. Христиан діні Александр Невскиймен анда болғаннан кейін Сартақтың мемлекеттік істерінде ерекше орын алған.

	Орұсут халқына, Орта Әзия мен Кавказ елдеріндегідей, монғол шапқыншылығы орасан үлкен апат әкелді. «Біздің әкелеріміз бен туған-туысқандарымыздың қанына жер лықылдап тойды. Тірі қалғандарын, адам баласы келе алмас, алыс жаққа құлдыққа айдап әкетті. Жермен-жексен етіп қиратқан, өртенген қала орындарын жусан мен алабота жапты. Отанымыз жат жұрттың аяғының астында тапталды» деп жазылған сол кездегі орұсут елінің көне шежіресінде.

	Монғол шапқыншылығы қандай ауыр тисе, олардың үстемдігін жүргізу де жеңіл тиген жоқ. Князьдықтары Алтын Орда құрамына кірмегенмен, монғол шапқыншыларына салық төлеп тұруға міндетті болды. Шаруашылығы әбден күйзелген халыққа мұндай салықты төлеу өліммен бірдей ауыр тиді. Ал салықты алғашқы кездерде монғол қызметкерлері, соңынан орұсут князьдары жинап, Ордаға апарып тұрды. Бұл салықтардың дер кезінде жиналуын, жай халықтардың бөтен қылықтарын бақылап тұратын әскери топтардың бастықтарын басқақ деп атады. Бұлар жұрттың қаққанда қанын, сыққанда сөлін алды. Төлей алмаса дүре соқты, үйін өртеді. Осындай Шалкен деген қанішер басқақтың қиянатын халық:

	«Ақшасы жоқтың

	Баласын алды.

	Баласы жоқтың

	Әйелін алды.

	Әйелі жоқтың

	Түгелдей өзін алды»,

	деп жыр шығарды.

	Әсіресе халыққа, болмашы бірдемені сезсе, Алтын Орда жауынгерлерінің тосыннан тосын, орұсут қалаларын шабатын әдеттері қатты батты. Үнемі осылай. Бұған шыдай алмаған орұсут халқы әлсін-әлсін Алтын Ордаға қарсы бас көтерді. Осылай Тверь, Ростов, Ярославль, Суздаль тәрізді шаһарлар бірнеше рет шабылды. Монғол қосындары орұсут еліне келген сойқан қырсық еді. Бірақ осы батыр ел, шығыстан келген қанды балақ жауының сүйір ұшты найзасына жалаңаш кеудесін қарсы тосты, оны әлсіретті. Сөйтіп, Батыс Жағропаны жаулап алудан құтқарды.

	Орұсут жерін дәл осы тұста жалғыз монғолдар ғана емес, Батыс мемлекеттердің де басып алғылары келді.

	Теріскей Жағропа мен шығыс елдерін орұсут жерімен байланыстыратын маңызы зор, сауда жолында тұрған ұлы Новгород жеріне осы кезде неміс кресшілері қайтадан шабуыл жасау дайындығына кіріскен.

	Ал Новгород жұрты өздерін монғолдар шаппағанымен, арасына жыл салып бастарынан Ливон Ордені мен неміс рыцарьларына қарсы екі үлкен айқас өткізгендіктен, әбден әлсіреп қалған еді. Мұндай жағдайда, Теріскей - Шығыс орұсут князьдарының басшысы, Владимир мен Новгородтың ұлы князі Александр Невский, (оның өзі отырмағанмен, өз атынан балаларының біреуіне тапсырып, Ұлы Новгород ісін сырттай да басқаруға хақы бар болатын) өзге князьдардан Ливон Орденінен орұсут жерін қорғауға күш сұрайын десе, бәрі де Алтын Орда соққысынан әлі есін жия алмай жатқан. Есін жимақ түгіл, бастарына төнген жоқшылық пен зорлық-зомбылықтан, күннен-күнге жүдей түскен.

	Осының бәріне төзген бұл қандай ер халық! «Орыстың ерлігі де, табандылығы да монғолдан кем емес! Тіпті артық та,— деп жазды өзінің дәптеріне шығыс саяхатшысы,— әттең, әттең, монғолдар бастарын қостырмады. Әр қаласын, әр князьдығын жекелеп шапты».

	Міне, осындай кезеңде Александр Невский немере інісі Гаврийлды Орда тағына биыл жазда отырған Сартаққа доңыз, яғни 1256 жылы елші етіп жіберді. Ондағы ойы — неміс рыцарьлары мен Ливон Орденіне қарсы шығу үшін ең болмаса Алтын Ордадан тыныштық тауып, ыңғайы келсе, Псков пен Новгородты уақытша салықтан босату, сөйтіп, тыныстарын кеңейтуге мұрсат беруді сұрау еді.

	Қыстың сақылдаған сары аязы тұрған. Сарай-Бату шаһарына батыс жағынан құлайтын жолмен Алтын Орда төлеңгіттері қоршаған, бастарына қыпшақи сүйір төбелі түлкі тымақ, қарсақ бөрік киген Гаврийл басқарған орұсуттың бір топ онғы боярлары қалаға кірді. Сартақ ордасының алдында жаңа ғана сыртқа шығып тұрған. Басында дағарадай құндыз тымақ, иығына жәй әшейін жаба салған құндыз ішік. Қарусыз. Тек ішік ішіндегі зерленген қара мауыты бешпетінің бүйір тұсынан, сүйем қарыс етіп қақтаған алтын белбеуіне байланған, сүйек сапты, алтын қыналы сала құлаш қанжары ғана көрініп тұр.

	Келе жатқан адамдардың ішінен атақты Александр Невскийдің немере інісі жас Гаврийлды танып, асықпай орда баспалдағынан төмен түсіп, аттыларға қарсы жүрді. Салт аттылар Алтын Орда ханының өзі бұларға қарай беттегенін көріп, аттарынан түсе-түсе қалды. Қоршап келе жатқан күзетші жігіттердің екі-үшеуі қонақтардың аттарының тізгіндерін ұстап, жолдан қиғаш тұрған рабатқа қарай беттеді.

	Орұсут князьдары мен боярлары Сартаққа таяп келіп, иіліп сәлем берді.

	Сартақ Гаврийлмен монғол әдетінше төсіне төсін тигізіп амандасты.

	— Жолдарың оң болсын! — деді Сартақ.

	— Айтқаның келсін, Алтын Орда ханы,— деді Гаврийл сәл басын иіп,— сіздің андаңыз, біздің ағамыз князь Александр Ярославовичтың өзіңізге арнап жолдаған өтінішін айтқалы алыс жолдан ат сабылтып келіп қалдық.

	— Қымбатты князь сәлемдемесі далада тұрып тыңдарлық қысқа емес шығар,— деді Сартақ.— Ордаға кіріңіздер, қонақ болыңыздар.

	Сартақ Гаврийлмен қатарласа, оның қасындағы кісілерді ертіп ордасына қарай жүрді. Сонда ғана өзге князьдардан сәл қиғаштау келе жатқан ұзын бойлы, ақсары, жүдеу өңді қою қызғылт сақал-мұрты бурыл тартқан, үстіне шұбатылған тері тон киген Новгородтың белгілі адамының бірі Святославты көрді. Оның үлде мен бүлдеге оранған Алтын Орда бекзадаларына қараған ызалы көгілдір көзінен ана жылдағыдай, тағы бір суық, ызғарлы сазды байқап қалды. Сартак жымия күлді. «Орұсут елі мынандай жоқшылыққа ұшырап, ішерге асты, жеуге тамақты әзер тауып жатқанында, сендер біздің арқамызда үлде мен бүлдеге оранып жүрсіңдер ғой деп ойлап келе жатырсыз ғой, қайсар Святослав, дәу де болса» деді ішінен Алтын Орда ханы. Онысы да рас еді. Святослав Алтын Орда бекзадаларына тұнжырай қараумен болды.

	Қоян, яғни 1219 жылы шығыс елінің осы тұстағы ең үлкен хандығының бірі Хорезмшах26 мемлекетіне Шыңғыс хан аттанысы басталар алдында Отырардың найыбы27 Хорезмшах Мұхамедтің немере інісі Қадырхан Ұланшық болатын. Отырар ол кезде мықты бекініс және Қорасанның мәдениет ошағының бірі еді. Қадырхан найыбтың қарамағында жиырма мың атты әскер тұрған. Шабуыл алдында, Шыңғыс хан осы Отырарға барлау ретінде өзіне қызметке енген мұсылман саудагерлері мен монғол бекзада ұрпақтары бар, төрт жүз елу адамнан құралған керуен жіберген. Бұл керуен сырт қараған адамға Отырарға сауда-саттық үшін келгендей еді. Ал шын мағынасында барлау керуені болатын. Шыңғыс ханның бір тәсілі — шабатын елдеріне алдын ала әдейі адамдар жіберетін. Олар «Ешкім бөгет бола алмас жау келеді. Жақында осы араға жетіп қалар» деп жұрттың күні бұрын зәре-құтын қашырып, берекесін алатын қауесет-өсек тарата бастайтын. Бұл керуеннің адамдарын да осындай лақап таратуға жіберген. Келгендер әдеттегідей сауда-саттық керуені емес, барлау керуені екенін біліп қалған Қадырхан найыб керуен адамдарын теп-тегіс қырып салған. Дүние-мүліктерін өз қазынасына түсірген. Жалғыз ғана адам қашып шыққан. Содан, болған оқиғаны естіген Шыңғыс хан қаһарына мініп Хорезмшах Мұхамедке: «Қадырханның қол-аяғын кісендеп Қарақорымға жеткізуін» сұрап елшілер жіберген. Мұхамедшах бір жағынан туысын ұстап беруге өзге өмірлерден қорыққан, екінші жағынан жиырма мың әскері бар Отырар найыбының оңай берілмейтінін түсінген. Шах енді амалсыздан монғол ханымен соғысуға мәжбүр болған. Келген елшілерді бұ да тегіс өлтірген. Содан соң ол әскерін жинай бастаған. Бұрын соғыспауға өтірік уәделескен Шыңғыс хан, сыныққа сылтау етіп, аттанысқа шыққан. Отырарды шабуды ортаншы балалары Жағатай мен Үгедейге тапсырып, үлкен баласы Жошыға Сейхундарияның жоғары жағында кенттерді алуды бұйырған.

	Сол жылы күздің бас кезінде монғол әскері Отырарды кеп қоршады. Жауынан ешбір кешірім күтпеген Қадырхан жиырма мың әскеріне, қала тұрғындарын қосып, жан аямай қарсыласып бақты. Қаланы қоршап алған монғол әскері бес ай бойы ештеңе істей алмады. Әттең, осы кезде бір қайғылы оқиға болды. Ұрыс алдында Отырарға жәрдемге Мұхамедшах жіберген Қараша батыр басқарған көшпенділердің әскері опасыздық етті. Бұдан әрі монғолдарға қарсы тұруға шыдай алмай Қараша батыр бар қосынымен бір түнде қаладан шығып, өздерінің даласына қарай қашты. Бұлар шыққан дарбазадан сол сәтте монғолдар кіріп үлгірді. Енді ұрыс қала ішінде болды. Әскерінің дені қырылған Қадырхан енді қаланың ортасындағы хисарға28 кіріп бекінді. Ұрыс бұрынғыдан да қыза түсті. Қалаға кірген монғол жауынгерлері қолға түскен тұрғындарды қойдай етіп бауыздады. Бірақ халық өр үй, өр қораны бекініске айналдырды. Найыб ордасындағы ержүрек Қадырхан мен оның өлімге бел буған батыр жауынгерлері қарысып тұрып алды. Бұл арада да айқас айдан астам мезгілге созылды. Ақыры күші басым монғол әскері жеңуге айналды. Сонда да Қадырхан жау қолына өзі келіп түспеді. Ақыры хисарды монғолдар алып, Қадырханның енді ұрысар жері қалмағанның өзінде де, ол ең соңғы жолдастарымен найыб сарайының төбесіне шығып, жауымен сол жерден алысты. Ал сарай төбесінде де бұл ең соңғы екі серігі де оққа ұшып, жауына ататын жебесі біткен кезде бұл қалың монғол қолына айбат шегумен болды. Ханизақандары29 әкеп берген сарай кірпіштерін жоғары қарай өрмелеген монғолдарға лақтырды. Талайын құлатты. Ақыры сарай ханизакандары да тегіс қырылып, жауына лақтыратын кірпіші де қалмағанда, Қадырхан өзін тірідей ұстауға жан-жағынан қоршап таяп келе жатқан монғол тобына қарусыз, жұдырығын түйіп алып қарсы ұмтылды. Осылай қолға түсіп, үсті-басы қып-қызыл қанға малынып, қансырап жатқан Қадырханның жанына Үгедейдін үлкен ұлы Күйік келген.

	— Шын батыр екенсің,— деді ол.— Батыр адамды монғолдар да құрметтейді. Өлер алдында не тілейсің, сұра, береміз.

	— Жалғыз ғана тілегім бар,— деген Қадырхан,— сендердің қабан тұмсықтарыңды көргім келмейді, тезірек өлтіріңдер!

	Ызалана қалған Күйік қолындағы жалаңаш қылышымен тартып жіберген. Осылай батыр найыб қаза болған. Монғолдар Отырар қаласын он күн тонаған, бірде-бір қышын қалдырмай күйреткен. Бір кезде дүние жүзіне әйгілі ұлы ғұлама Әбілмансұр әл-Фараби кітап оқыған, бүкіл әлемде кітапқа бай шығыстың ең үлкен кітапханасы боп саналатын Отырардың ғажайып кітапханасын өртеді. Осылай қанішер басқыншылар бір кезде екінші Мекке деп аталған атақты Отырарды жермен-жексен еткен.

	Монғол қосындары осы арадан екіге бөлінген, бірі Бұхара мен Самарқандқа аттанған. Олар бұл қалаларды да алған, Шыңғыс хан әскері келместен бұрын мың жарым жыл өмір сүрген Самарқандтың кез келген қызықтыратын хисар, рабат, сарайлары, діни ғибадатханаларының дымын қалдырмай күйретіп, тас-талқан еткен. Монғол әскерінің екінші бөлегі бұдан кейін Сығанаққа беттеген. Қыпшақтың бұл бекініс - шаһарының тұрғындары да кеуделерінде шыбын жандары қалғанша алысқан, қарсыласқан. Жеті күн тынбай соғысып ақырында жеңілген. Монғол найсап жауынгерлері бекініс шаһарды тонаған, адамдарын қойдай қырған. Сығанақтан кейін олар Қорасанға қарай, Ұлы Хорезм хандығына аттанған. Осы қырғындардың ішінде монғолдардың Қара Бұғы атты он сегіз жасар, шомбалдай қара жігіті көзге түскен. Бұл өзінің алып күшінің арқасында қазандай тастарды бөріктей лақтыратындығымен, не қорқуды білмейтін, жолбарыстай жүректілігімен ғана көзге түсіп қойған жоқ, ол, әсіресе өзінің, асқан қаныпезерлігімен, адамды аяуды білмес қаттылығымен есірей тұрғындардың зәресін алды.

	Қара Бұғы кейінірек бір әскери бөлісте Бату ханның қарамағына көшті. Алтын Орда иесінің сапында талай шабуылға қатысты. Легнице майданында да болды. Міне, осы Қара Бұғыны Бату да жақсы көрді, соның арқасында жүзбасы ережесіне жетті. Қатыгез қайсарлығымен, Алтын Орда мүддесі үшін жан аямай істеген қызметімен Қара Бұғы Сартаққа да ұнаған, оның оң қолына айналған.

	Қара Бұғы бір күні ешбір қылмыстан шошып көрмеген Алтын Орда қаныпезерлерінің өздерін де таң қалдырған, жандарын түршіктірген.

	Жаз шыға бастаған кез еді. Мал көкке тойынып, аққу, қаздың әні естіліп әлемнің сәні кіріп қалған. Жылдағы кәсібі бойынша орұсут диқандары жер жыртып, тұқым себуге кірісіп те кеткен еді.

	Осы кезде орұсут қыстақтарынан көктем салығын жинауға Алтын Ордадан көптеген төлеңгіт жасақтар шыққан. Сол тұста Қара Бұғы басқарған бір топ монғол жігіттері, Новгородке жақын бір шағындау қалашығында болып, өз ордаларына қарай келе жатты. Жасақтың алдында — жал құйрығы төгілген есік пен төрдей қара айғыр мінген Қара Бұғы. Қара темірден шынжырлы сауыт пен қара дулыға киген. Өзгелерден анағұрлым денелі Қара Бұғы, анандайдан бір қара жартас жылжып келе жатқандай көрінеді. Алты кісіден құрылған жасақтың соң жағында дөңгелектері дағарадай екі аяқты үш арба келеді. Қасқыр, қоян, қарсақ, түлкі терілерін таудай етіп үйіп апты. Бұл қыс бойы иленіп, көктем шыға Алтын Ордаға берілетін салықтың бір бөлшегі еді.

	...Топ көгілдір толқынды қамысты көлді айнала берді. Көлдің теріскей жағындағы өңірде орұсут мұжықтары ағаш соқаларына сиырлары мен шолақ құйрық мәстектерін жегіп ап, жер жыртып жүрген-ді.

	Кенет көгілдір белеңнен көз алмай келе жатқан Қара Бұғы атының басын тежеп, кілт тоқтай қалды. Көлдің қамысты жағасының ойпаттау тұсынан бір топ балалар шыға келді. Бәрі де бәлиғатқа толмаған, бүлдіршін кілең. Балалар қамыс арасынан, сірә, үйрек, қаздың жұмыртқаларын жинап әкеле жатқан болулары керек, киімдерінің етектерін томпитып алыпты. Кенет сұсты монғол жасағын көріп, тоқтай қалды. Шапқыншылардан әбден зәре-құты қашып, қорқып үрейленген бишаралар, көздері бажырайып сәл тұрды да жалма-жан етектеріндегі жұмыртқаларын жерге лақтырып жіберіп, құлындағы дауыстары құраққа шыға, шыр-шыр етіп қаша жөнелді.

	Алдарында аяғы жерге тимей, шашы алтын жалатқандай сап-сары бір қыз кетіп барады. Балтыры әппақ, бойы да өзгелерден бойшаңдау ма, қалай? Қара Бұғы дүниені жаңа ғана көріп тұрғандай тамсана қарап, қадалды да қалды. Атын оқыс тебініп қалып еді — ытқи жөнелді. Ал қыз бала... Тосын жүріп құзғынға кезіккенін заматта сезінген албырт жүрек тайдай тулап, жас денені қақ жарып жібере жаздады. Есін білмей құлағаны да сол еді — құзғын көмей, қатыгез неме ат үстінен іліп алды да кетті. Жасағына жайтаңдай келген ол:

	— Сендер жүре беріңдер, мен біраздан соң қуып жетемін,— деп көл жағасындағы қамысқа қарай ат басын бұрды. Сәл-пәл уақыт өтті ме, өтпеді де, қыздың даусы қайтып естілген жоқ. Жан алғыш қара дүлейді көргенде, оның нақақ жүрегі жарылып кеткен еді... Балалардың алғашқы үрейлі дауыстары шыққан сәтте, бір сұмдықтың болғанын сезіп қалған мұжықтар естері қалмай жүгіре жөнелген. Сонда қоғасы жапырылған тұсқа жұрттың алдымен қорбаңдап жүгіріп жеткен Святослав бет-аузы қож-қож тастай ұсқынсыз біткен Қара Бұғының зу ете түскенін көріп қалған. Әттең қолында өлер еді-ау, тоқтамай өте шықты. Тек құлыншағының жансыз денесін құшақтап қалды. Сөйткенше болмай шұбырып өзге мұжықтары да жетті. Святослав үстіндегі кенеп көйлегін шешіп сәбиінің денесін орап-шымқады да:

	— Шаруаларыңа бара беріңдер! — деп бұйырды мұжықтарға ханның алдына бір барып қайтпай, үйге келмеймін.

	Содан соң баласының денесін бауырына қысып құшақтап, Новгородқа таман Ильман көлінің тоғайлы жағасында үзеңгілес бекзадаларымен саяхат құрып жүрген Батуды бетке алған.

	Бұл келгенде хан тобы жаңа ғана көл жағасынан қайтқан екен. Святославтың Александр Невскийдің адамы екенін түсінген хан нөкерлері оны Батудың алдына алып келді. Бату жаңа ғана жуынып шатыр алдында тұр еді. Святослав сәл басын иді де, баласының денесін құшақтаған қалпында, болған оқиғаны қысқаша айтып берді. Бату сәл бозара түсті де, жендеттеріне Қара Бұғыны тез тауып әкелуді бұйырды. Ханның бозарған түрінен, мейірімсіз қатты ашуға мінгенін түсіне қалған жендеттері заматта жоқ болды. Сосын Бату өз ордасына қонаққа келіп жатқан, Ұлы хан Үгедейдің емдеушісі атақты лама Сақия-пандитты шақыртты. Жетпістен асып кеткен оқымысты дәрігер қасына келгенде орұсут адамы құшақтап тұрған қыз баланың неден өлгенін біліп беруін сұрады.

	Нөкерлері ханның жеңіл жорық тағын шатырдың алдына әкеп қойды. Жұрт та жиналып қалды. Бату жібек кілем үстіндегі тағына отырды. Оң жағына Мөңке, сол жағына тетелес інісі Берке келіп тұрды. Сөйткенше болған жоқ, төрт жендет өткір ұшты найзаларын шаншып жіберетіндей, жан-жағынан оқтап, ызадан желке жүні үдірейіп кеткен қабандай, бет-аузы түк - түк боп бүкірейе қалған Қара Бұғыны алдарына салып айдап әкелді.

	— Қолына кісен салыңдар,— деді Бату.

	Екі жігіт екі жағынан кеп Қара Бұғының қолын артына қайырды да, шынжырлы кісенді сарт еткізді.

	Осы кезде үйден баласын көтерген Святослав пен Сақия-пандит шықты. Жұрт Қара Бұғының бір сұмдық істегенін енді түсініп орұсут адамының қолындағы қыз баланың ашық бетіне үңіле қалды.

	— Неден өліпті? — деді Бату оқымысты дәрігерге қарап.

	— Тым қорқып кеткен болуы керек, жүрегі жарылып кетіпті,— деді Сақия-пандит.

	Бату Қара Бұғыға қарады. Оның мызғымас, қысық көзінде «Бағынышты елдің бір қызы қорқып өлді деп, Алтын Ордаға көп жылдан бері қызмет етіп келе жатқан сендей адамды былай қорлауым жөн болмаған сықылды - ау» дегендей бір болмашы сезімнің ишараты белгі берген тәрізденді.

	Бату қайтадан оқымысты дәрігерге бұрылды.

	— Сонда, мына орұсуттың баламды зорлады дегені жалған болғаны ма? — деді.

	— Жоқ, бұл ақиқат,— деді Сақия-пандит.— Ол өлген қыз баланың денесін қорлаған.

	Жұрт тына қалды. Қарсылық етіп бірден берілмей, көп айқасып барып жеңілген жауларының үстерінен тақтай қойдырып, олардың сүйектері быртылдап сынып, жан дауыстары шығып жатқандарына еш мән бермей, тақтай үстінде торасұн ішіп, серіктерімен әңгіме құрып отыра беретін Бату, кенет бұрынғысынан да қатты сұрлана түсті. Енді ол Қара Бұғыға қарады.

	— Ұлы пандит Сақияның айтып тұрғаны дұрыс па? — деді.

	— Солай,— деді Қара Бұғы гүр етіп. Ол ыржия күлгендей болды.

	— Мен қыздың жанын қинаған жоқпын. Бәрі бір емес пе?!

	Бату енді тіпті боп-боз боп кетті. Кенет сол жағында шеткерірек тұрған баласы Сартаққа көзі түсті. Оның Қара Бұғыға жеркене қарай қалғанын көрді. Бату оң жағындағы Мөңкеге бұрылды.

	— Қандай үкім айтасыз? — деді.

	— Иә, монғол жауынгеріне абырой бермейтін қылмыс,— деді атышулы қатыгез Мөңке.— Бірақ, көп жылғы Алтын Орда тағына сіңіріп келген еңбегін еске алып, жазаны сәл жеңілдеткен жөн болар. Көк шыбықпен жүз мәртебе дүре соғылсын!

	Бату енді сол жағындағы Беркеге бұрылды.

	— Сіз қандай жаза дұрыс дейсіз?

	— Мұсылман діні бойынша мұндай адам о дүниеде дозаққа жануға тиісті. Өйткені, қиянат еткен адамы сәби ғой,— деді мұсылман дініндегі Берке,— сонда да бұл дүниенің қылмысын о дүниеге қалдыру бізге де күнә. Бұған көк шыбықпен мың дүре соғылсын!

	Бату иін тірескен жұрттың жүзін бір шолып өтті. Бәрінің де қабақтары жабылып, кісі өліміне әбден еттері үйреніп кетсе де, дәл мынандай сұмдық қылмыс істеген адамға ешбір кешірім бергілері келмегендей түксие қалған.

	— Ал сіз не тілейсіз? — деді кенет ол Святославқа.

	— Алтын Орда ханы, бар тілегім, мына малғұнды өз қолыммен бауыздауға рұқсат етіңіз! — деді.

	Бату кенет ойлана қалды. Мөңкенікі жөн. Жеңілген елдің он жасар бір баласы өлді деп, он сегіз жасынан монғол үстемдігін көксеп, аянбай батырлық еткен адамды өлім жазасына бұйыруға бола ма? Әрине, болмайды. Рас бұның айыбы зор, өлген баланы балағаттап, монғол жауынгерлерінің атына нұқсан келтірді. Сол үшін Берке айтқандай мың дүре соққан абзал болар. Өліп кете ме, тірі қала ма, өзінің бағынан көрсін. Бірақ бұл үкімді өзгелер, мынау жұрт әділ көре ме? Түрлеріне қарасаң тек қылмыстыға өлім жазасын тілеп тұрғандары хақ. Иә, бұлар тек өлім жазасын тілеп тұр. Хандарынан да сондай үкімді күтеді. Бұл аңқау ел, жазығы жоқ миллиондаған адамды қырған хандарын, осындай бір болмашы істе әділеттілік көрсетсе Саин хан — қасиетті хан деп атайды... Бір жүзбасының өмірінен, жүз мың халықтың пікірі қадірлі емес пе? Ол кенет Святославқа қарады.

	— Болсын тілегің! — деді. Жұрттың түкпір жағынан әлдекімнің:

	— Бәрекелді!

	— Бату хан — әділетті хан! Саин хан! — деген дауыстары да шығып қалды. «Бәсе,— деді сәл езу тартып Бату ішінен — бұл қара халық импрам дегенім қызық, мың жамандығың ішінен бір жақсылығыңды көрсе, соған да мәз».

	Тағдырының не болып бара жатқанына жаңа түсіне бастаған Қара Бұғы: «кешір, хан ием» деп, айқайлап жіберіп, бір дізерлеп отыра қалды. Сол сәтте Святослав баласының денесін жерге қойды да, Қара Бұғыға таянды. Қара Бұғы оған жалына қарай бергенінде, ықшам қимылдап, ышқырының ішінен байланған қанжарын қынабынан суырып алды да, тамағынан орып - орып жіберді. Қара Бұғының добалдай басы енді бір жағына қарай салбырай берді де, денесі әп-сәтте жерге дүңк ете түсті.

	Святослав артына бұрылып та қараған жоқ. Жерде жатқан баласының денесін көтеріп алды да жүре берді.

	Оған ешкім «тоқта» деген жоқ. Тек Бату ғана өзінің арт жағында тұрған бас уәзірі, әкесінің інісі Шыңғыстың Құлан қатынынан туған Құлқанның баласы Сауыққа бұрылды. Жұртқа естірте:

	— Ана кісіні тоқтатып, астына ат бер, қалтасына қыздың құнын сал,— деді. Хан тағынан сол төмендеу тұрған Легнице айқасының қаһарманы, хан шешіміне риза болған, Алтын Орданың әйгілі лашқарқаш-и бұзұрығы30 Батудың жездесі маңғыт Төлен батыр басын иді.

	— Саин хан — Бату хан! — деді ол. Жұрт та:

	— Бату хан — Саин хан! — деп даурыға қалды. Өзінің қырық жылға жуық шабуыл-ұрыстарында, әскері мың сан халықты қырған, дүниені қан сасытқан, тасқа салсаң қайтпайтын Бату, кейде осындай болмашы істерімен әділетті болып көріне білетін. Бұл жолғысы да сондай төсілінің бірі еді. Алтын Ордаға жан-тәнімен берілген, сан сыннан өткен бір батыр жауынгерінен өзі қатты үкім айтып айрылғанына іштей ол өте қынжылған. Бірақ сыр бермеген.

	Сондағы сурет Сартақтың күні бүгінге дейін көз алдында. Сонан бері он жылдай мезгіл өтсе де, Святослав әлі көкжал қасқырдай айбарлы, тек сақал - шашына ақ кірген, буырыл тартқан. Әттең не керек, сондағы оқиғаны әлі күнге дейін есіне ұстағанмен, Сартақ, сол күні бір жағдайды аңғармаған. Сондағы жиынға, Қара Бұғының ең кіші інісі, Беркеден қашып келдім дегеннен кейін Сартақ өзіне бақауыл31 етіп алған, қазір хан тобының ең соңында келе жатқан мына Сары Бұғы да болған. Ол ағасы Қара Бұғыға Сартақтың жеркене қарағанын да көрген. Бірақ беті бір бүлк етпеген. Тек Сартаққа өштесе қалғанын көзінде бір сот пайда болған ызғар оты аңғартқан да қойған. Әрине, бұны білсе, Сартақ Сары Бұғыны өзіне бақауыл етіп алар ма еді, алмас па еді, кім білсін...

	Сартақ орұсут елшілерін, өзінің серіктерін, нөкерлерін ертіп хан ордасына кіргеннен кейін:

	— Құрметті елшілер, бүгін іс жайын әңгіме етейік,— деді.

	— Алтын Орда ханының қадірлі қонақтары болыңыздар.

	Барлық жұрт басын иіп тәжім етті.

	Сартақ енді орұсуттар келгелі достық сыңай көрсетпей, қабағын қарс жауып үндемей жүрген адамға бұрылды.

	— Сауық аға, сіз де қарсы емессіз ғой? — деді.

	Бұл Батудың кешегі бас уәзірі, бүгінгі Орда ақылшысы Сауық еді.

	Қазір ол алпыстан асып кеткен қарт. Тұғырдан түсуге таяу бір кездегі мүбәрәк жүзі әбден әжімделген. Бату өлгеннен кейін Шыңғыстың атақты ұрпақтарынан Алтын Орда маңында қалған ең үлкендері Берке, Ұбайра-Сұбайра ұлысының ханы Ордамен шаңырақ - тас Жошының бесінші баласы Сибаннан тараған Баһадүр және осы Сауық.

	Қазір Сартақтың қасында осы үш ақсақалдың үлкені Сауық қана отыр. Ал Алтын Орда ханының өз ақылшысына жеке көңіл бөлуінің себебі де бар. Әкесі Құлқан Бату орұсут жеріне аттанғанда бір қосынды басқарған. Ол ит, яғни 1238 жылы Коломна қаласын алған. Осы ұрыста жау қолынан Құлқан қаза тапқан. Хан ұрпағы жау қолынан өлген қалаға монғолдар өте өш келетін. Мұндайда, шаһар бекінісінің дымын қалдырмай күл-талқан етіп, қарсылық көрсеткен тұрғындарын қойдай қырып тастау Шыңғыс ұрпағының ежелгі салты. Осы айқасқа Сауық та қатынасқан. Әкесінің құнын қайтарамын деп жұртқа орасан қиянат істеген. Содан бері бұл орұсут еліне қанды көйлек қас, бертін келе Батудын бас уәзірі болған шағында да, оның орұсут елі жайындағы кейбір бітіміне іштей ала көз боп келген. Бірақ Алтын Орда ханының өз дегені болмаса, өзгенің сөзін тыңдай қоймайтын қатал мінезінен жасқанып, үндей алмаған. Ал Сартаққа ақылшы етіліп белгіленгеннен бері де, «Алауыз жігіттер қос болмайды, таланған ел дос болмайды» деген ұғымды кейде алдына тартып, Алтын Орда ханына орұсут елімен тым жақындасып кетпеуін тілеген. «Қолыңда күшің барда қасың да дос, қасынды жау еткің келмесе, күшіңе күшіңді қос» дейтін ол.

	Ханның әлгі сұрақты бұған неге бергенін Сауық айтпай түсінді.

	— Жөн ғой, хан нем,— деді басын иіп,— алыстан ат терлетіп келген меймандардың дем алғандары ақылды жәйт.

	Қонақтарға арналған ту бие сойылды, шелектеп торасұн, сабалап қымыз әкелінді.

	Бақауыл Сары Бұғы аяғының ұшымен жүріп қызмет істеді.

	Атақты Қыпшақ тайшы Сүленгүт, қарағай домбырасын ұрғылай Шыңғыс хан шежіресінен белгілі «Юань Чао Би Шидің»32 Алтын Орда ұлысына тараған қыпшақи түрін айтты.

	Бір мезет ол тайжұғұт адамдары ерте кезде Шыңғысты өлтірмек боп іздеп жүргенде, үйіне тығып аман алып қалған тайжұғұт Торған Шерені, соңынан Темучин Шыңғыс хан болғаннан кейін оған Селенгі өзеніне шейін созылып жатқан меркит жерін бергенін, Торған Шерені дархан етіп, сауыт киіп, үкі тағуға33 рұқсат еткенін, егер әлдеқалай қылмыс істесе, тоғыз мәртебеге дейін ол жазаланбасын деген жарлығын жыр еткенде, Сартақтың ұлы атасы жақсылыққа жақсылық қайтара білетін кемеңгер еді деп төгіле қалды.

	Содан кейін Шыңғысты хан көтеруге күш қосқан, әйгілі Алтай, Хучир, Сэчей-беки нояндардың:

	«Жауыңды шапсаң, әкеп береміз

	Сарайыңа сұлуларын қыздардың.

	Қатындарының бар сылқымын

	Сайгүлік тұлпар қаз мойын

	Жүйрігін кілең жылқының.

	Аңға шықсақ шарлап жер жүзін

	Саған деп ерге ілеміз.

	Тоғайдың жаннат, құндызын,—

	деп басталып,

	Бұзбақ егер сұбхат күніңді

	Біздей пақыр құлыңды.

	Айырып қатын-баладан

	Жұртыңа қалдыр қаңыраған,—

	деп бітетін Шыңғыс ханға берген анттарының қыпшақи түрін айтқанда «сендер де Сартақ ханға сондай берілген адал болыңдар» деген ойды шегелей түскісі келіп, әлсін-әлсін отырғандарға қарады.

	Тайшы ойын өзгелерден гөрі Святослав пен Сауық жедел түсінді. Сауық «дұрыс қой» дегендей тайшыға қарап басын изеді. Орұсут адамы бұрынғысынан да тұнжырай қалды. Ол келгеннен - ақ Бату Ордасының алтын күмбезді салтанатты сарайларынан бастап, құндыз, торқа, қасқыр ішік, түлкі, қарсақ тымақ киген, беттерінен майы шыққан адамдарына дейін мүлдем жаратпай отырған. Өзін өзі зорлап қанша сыр бермейін дегенмен, қарс жабылған қабағы арқылы іштегі ашуы сыртқа шыққан. Сартақтың да бұның көңіл-күйін аңғарып қалғаны да осыдан еді. Ал хан ордасына кірісіменен, Святослав тіпті түнеріп кетті. Расында да, өзінің туған ел-жұрты жоқшылықтан жүдеп, жеуге тамағы, киюге киімі, мінуге аты жетпей ойсырап жатқанда, ақ майды аяғымен теуіп, құндыз ішіктерінің жағасын шалқайта ашып тастап, алтын, күміс қару-жарақтарын жарқылдатқан жауларының көкейтесті күйін көру оған қиын еді.

	Сондықтан да бағана бәрі ханның тағамханасына кіріп ет жеп, қымыз, торасұн ішкенде де, жолдан ашығып келгеніне қарамай тамағынан жөндеп ас өтпей, жай жүрек жалғаған да қойған.

	Бұның ішкі күйін Сартақтан бөтен тағы бір адам аңғарып қалған. Ол қырағы көз Сауық еді. «Иә, деген ол ішінен, мен сендерді қандай жек көрсем, сен де бізді сондай жек көретінің даусыз, түбі жағасынан алатын жауым, мына жас бөлтірік Гаврийл емес, көрі қасқыр өзің боларсың». Бір сәт екеуі де бір-біріне сыр тарта көз тастаған. Көңіл күйлерін ұққандай болған. Бұлардың көздерінің қарашықтарында кенет сұп-суық боп жана қалған кек ұшқындары жарқ етіп айқасып, тайсалып кеткен алмас қанжарлардай, сол сәтте лап етіп тұтанған да қайтадан кенет сөніп үлгерген. Айқасқа түсуге дайын екі жау, ашуын ақылға ауыздықтатып, бұдан өрі сабырлық еткен.

	Бағанағы үш ноянның антына Шыңғыс ханның:

	«Жауларымнан тапқан олжаларыңды

	Маған бермей, өздерің алыңдар.

	Аңға шығып, алған құндыз, көкжалдарыңды

	Маған бермей, өздеріңе қалдырыңдар»,—

	деген жауабын ең соңғы жыры етіп, Қыпшақ Сүленгүт тайшы да айтарын тауысқан. Сарай төңірегінен әлдеқашан торғауыттар — күндізгі күзетшілер кетіп, олардың орнын қаптеғұлдар — түнгі күзетшілері алған. Түнімен бірге бүкіл Шыңғыс хан ұрпақтарының сарай ішіндегі тіршіліктерінен бөтен әмірінің бәрі кәшіктәне қарамағына көшкен.

	Шыңғыс хан дүние салғанына қырық жылға таяп қалғанымен, оның мұрагер балалары, немерелері әйгілі «Дүние әкесінің» тәртіп жасысында жазылған әмірлерін бұлжытпай орындап келген. Сондай бұйрықтың бірі — хан сарайларын, Орда тыныштығын күзету тәртібі еді. Сол үшін ханның өзі торғауыт, қаптеғұл жасақтарынан кәшіктәне түменін құрған. Әскерлерінің бұл түріне ол өте үлкен маңыз берген. Шыңғыс ханның сол тәртіп жасысында: «Бұрын біздің қарамағымызда сегіз жүз қаптеғұл, жеті жүз торғауыт бар еді. Бүгінгі күні Көк тәңірісі, Аспан мен Жер құдіреттерінің ұйғаруымен мемлекет тізгіні бізге берілгендіктен, сол қаптеғұл, сауыткер және торғауыттардан арнаулы кәшіктәне түмені құрылуын бұйырамын» деп жазылған.

	Және сол түменнің қандай адамдардан құрылуы көрсетілген. «Біздің кәшіктәне қандай адамдардан алынатынын естеріне түсіру үшін, мыңбасы біткен мынаны білулері керек: қосын басыларының, мыңбасылардың, жүзбасылардың, онбасылардың және қарапайым жәй жұрттың да балалары біздің кәшіктәнеге қабылдансын. Олар қабілетті және біздің маңайымызда қызмет істеу үшін, сырт пішіндері де келбетті болсын. Бізге қызметке кіруге келген мыңбасылардың балалары өзімен бірге он жолдасын және бір інісін ерте келсін. Жүзбасылардың балалары — бес жолдасын, бір інісін, онбасылары мен жай қарапайым адамдардың балалары түскенде үш жолдасын, бір інісін ала келсін. Және бұрын өздері қызмет істеген жасақтарынан аттарын мініп, қару-жарақтарын асына келсін. Біздің кәшіктәнеге кірген жігіттер жанымызда қызмет істейтіні мәлімделгенде, бұрынғы әскер қатарында болған жасақтарынан мыңдықтар оларға он жолдастан ертіп жіберсін. Және әкелерінің бергеніне қарамай, олардың астарына мінетін аттары мен қару-жарақтарын қамтамасыз етсін. Сондай-ақ, жүзбасы балалары ертіп келетін бес жолдасына да, онбасы мен жай қарапайым кісілердің балалары ертіп келетін үш жігітке де, бұрынғы әскер қатарында жүрген жасақтар, егер болашақ кәшіктәнелердің өздерінде жоқ болса, қару-жарақтары мен мінетін аттарын дайындап берсін. Бұған қоса, кім де кім біздің жаңадан құрылған кәшіктәнеге кіргісі келсе, ондай адамдарға ешкім бөгет істемесін» деп бұйырған Шыңғыс хан.

	Және сол тәртіп жасысында қаптеғұлдардың айрықша дәрежелері де, міндеттері де жазылған.

	«Қаптеғұл отырған жерден ешкім де жоғары отырмасын.

	Қаптеғұл тұрған жерден ешкім аты-жөнін айтпай өтпесін.

	Қаптеғұл күзетте тұрған үйге, оның рұқсатынсыз ешкім кірмесін.

	Қаптеғұлдың жанынан өтіп бара жатып, ешкім оған ештеңе демесін, тілдеспейтін болсын.

	Қаптеғұлдан ешкім ол күзетке тұрған жерде қанша адам барын сұрамасын.

	Қаптеғұлдың рұқсатынсыз жүрген адам ұсталсын.

	Қатардағы ноян, мыңбасылар, қатардағы қаптеғұл, кәшіктәнелерден кейін отырсын» деп бұйырған Шыңғыс хан.

	Қысқасы, Шыңғыс хан Ордасының тірегі әскері болса, әскерінің әскері кәшіктәнесі болған. Бұларға қай жағынан болса да үстемдік берген. Бұлар Шыңғыс ханның сыртқы жауы түгіл, ішкі қастарына қарсы жұмсар шоқпарына айналған.

	Заманында ханның ханы саналған Шыңғыс ханның өзі:

	«Күндердің күнінде менің тағыма отыратын ұрпақтарым, ұрпақтарымның ұрпақтары маған мұра орнатқысы келсе, сол орнатқан алтын мұрасы болсын, өзім құрған, өзім басқарған он мың адамнан тұратын кәшіктәне қосынымды көздерінің қарашығындай сақтасын. Осы он мың қосыным еді ғой өзгелерден анағұрлым жаны ашыған менің қорғаушы періштелерім болған!» — деп үрім-бұтақтарына бұйырған.

	Осындай ерекше әскер — кәшіктәне Алтын Ордада да бар еді. Бұларды Бату кәшіктәне демей, төлеңгіт деп атаған, Шыңғыс хан кәшіктәнелерінен бұлардың да айырмасы болмаған. Бұлар да хан тағының күзетшісі, қорғаны. Алтын Орда хандары да төлеңгіттерін өздеріне қастасқан адамдарының, елдерінің жанын алатын жендеттері еткен.

	Міне, осы төлеңгіттер де түн келе кешкі тұрымнан хан сарайын қоршап алады. Хан сарайынан бекзадалар өз үйлеріне кетісімен ордаға тірі жанды кіргізбейді.

	Алыс жолдан шаршап келген орұсут адамдары мейман - сарай ішіндегі арнаулы бөлмелерге кіріп, екеуден, үшеуден, ақ мамық, шайы көрпелерден жасалған төсектеріне жайғаса бастады.

	Гаврийл де өзіне арналған бөлмеге кірді. Сырттағы күзетшіден тыс бұның есігінің алдына арнаулы күзетші — төлеңгіт тұрды.

	Гаврийл енді шешініп, жолбарыс терісінің үстіне салынған төсегіне жата берем дегенде үйге шырақ ұстаған Сартақтың ұзақ жылғы хатшысы, румдық Қойақ кірді.

	— Ғафу етіңіз, князь,— деді ол басын иіп.

	— Бірдеме айтпақ па едіңіз? — деді төсегінің үстінде жатқалы отырған Гаврийл,— айтыңыз.

	— Ханның бұйрығы бойынша, қазір сіздің төсегіңізге төлеңгіт дәйекші бір қыз әкеледі.

	— Қыз? Оны неге әкеледі?

	— Ежелден көне монғол ғұрпы бойынша қадірлі қонағының қойнына қыз салатын дәстүр бар.

	— Дәстүр? Христиан дінінде ондай ғұрып жоқ қой, Сартақ хан христиан емес пе?

	— Жоқ, ол монғол!

	— Қызық екен! — деді ойланып қалған князь Гаврийл, бірақ бұл кезде Қойақ шығып та кеткен еді.

	Аздан кейін еңгезердей төлеңгіт, қырмызы қызыл гүлдей әдемі, жібектей үлбіреген, Қыпшақтың бір уыздай аппақ балдырған қызын ертіп кірді.

	Шыңғыс хан жасысының тәртібі бойынша кәшіктәне құр әскери қызметті ғана атқармайтын, орда той-думанның қыз ұзату, қыз беру, тіпті хан сарайындағыларды ас-сумен қамтамасыз ету солардың міндеті болатын. Сол себептен орда төңірегіндегі қыз-келіншектердің, хан тұқымына жатпайтын жігіт - мырзалардың тағдыры осылардың қолында тұратын. Аға төлеңгіт хан жарлығын естісімен орда аспазшысы боп қызмет істеп жүрген бір сорлы жесір әйелдің көзінің қарашығындай сақтап отырған жасөспірім қызын алып келген. Әйел көз жасы көл болып қала берген.

	— Мінекейіңіз,— деді төлеңгіт. Гаврийл аузын ашқанша басын иді де шығып

	кетті.

	Көктемгі құрақтай талдырмаш, жап-жас қыз бота көзінен жасы мөлдіреп орұсут жігітіне үрке қарады. Гаврийл қатты да қалды.

	Шынында да қыз ғажайып сұлу еді. Беті аппақ, қыр мұрын, бота көз... Жұп-жуан қос бұрымы шұбатылып жерге түсіп жатыр. Әсіресе көзі мұндай ғажайып болар ма! Қап-қара, мөп-мөлдір, тостағандай үп-үлкен. Бейкүнә жан сезімінің айғағы боп, жасқа тола, жаутаң-жаутаң етеді.

	Қыздың өзінен қорқып тұрғанын Гаврийл бірден ұқты, кенет жаны ашып кетті. Аяғын әзер басып қасына келді. Қыздың зәресі ұшып кеткені соншалық, бүкіл денесі дір-дір етіп, екі қолымен бетін басып еңіреп қоя берді.

	Аң-таң боп Гаврийл тұр. Жігіттің көзі енді ағыл-тегіл жылаған қыздың арқа тұсына түсті. Қыз жылаған сайын, қалақтай арық жұқа екі жауырыны тынбай ойнап дір-дір етеді...

	Гаврийл қыздың арқасынан сипай ұстаған бойы есіктің алдына алып барды.

	— Қорықпа, тимеймін.

	Қыз түсінбеді. Әрі-сәрі болған Гаврийл есікті ашты да, ар жағында тұрған жас төлеңгіт жігітіне: — Қыз үйіне қайтсын, тимеңдер,— деді. Сөйтті де есікті қайтадан жауып алды.

	...Сартақ ертең орұсут елшілеріне өзінің мақтанышы — жүйрік атын, алғыр тазысын, мерген жігіттерін көрсетпекші еді. Соның сәті де түсті. Орұсут елшілері Орда мергендерімен бірге таң сәріден қасқыр аулауға шықты. Қыс қатты жылы ұялы қасқырлар тобын жазбай малға көбірек шабатын әдеті. Биыл қыс өте суық болып, бір ұялы қасқыр тобы тебіндегі хан жылқысының әбден мазасын алып болған. Мінген аттары омбы қарға батып кете бергендіктен де аңшылар опығып қала берді. Тек алғыр тазылардың ғана аузы қанданып қайтты...

	Кешкі астарын ішкен соң қонақтар таңертең келіс сөзге кіріспек боп, өз бөлмелеріне тарады.

	Сартаққа еріп күні бойы қасқыр қуып әбден қалжыраған Гаврийл енді төсегіне жатайын деп ыңғайлана бергенінде, кешегі төлеңгіт, бұған таныс бота көз қызды тағы алып кірді.

	— Мінекейіңіз!..

	Гаврийл қызға таңдана қарады. Қыз кешегідей жылап тұрған жоқ, бірдеме айтқысы келе ме, есік жаққа әлсін-әлсін жәутеңдеп қарай береді.

	Гаврийл қыздың бірдеме дегісі келгенін түсінгендей, ымдап оны жанына шұқырды. Қыз «ұстап ала ма» деп қорқып, аяғын ілби басып Гаврийлдің төсегінің жанына келді.

	— Не айтасың? — деді әбден шаршаған Гаврийл.

	— Мен бе?.. Не айтсам екен... Тек сен өзіңе сақ бол. Рашиян шарабын беруі мүмкін. Иә, рас айтам,— деді ол жасқана сөйлеп.— Ішіп қойып жүрме, жаман болады...

	«Рашиян шарабы» деген сөзді түсінгенмен (монғол хандарының ішетін шарабы осылай деп аталатынын ол бұрыннан да білетін) қыздың не дегенін ұқпады. Бірақ бұның өзіне бір қауіпті ескертіп тұрғанын жүрегі сезді.

	— Не дейсің! — деді ол қыз күтпеген сұрақ қойып. Анау не дерін білмей үнсіз қалды. Тек әлгі сөзіне мына жігіттің түсінбегеніне таң. Енді ол айтайын дегенін ишаратпен түсіндірмек болып әлекке түсті. Жігітті нұсқап ол: «Апам айтты, ертең саған Рашиян шарабын береді»,— деді. «Ал, сен,— басын шайқап, кесені — қолымен итергендей етіп.— Ішпе! Ішпе! — деді. «Ішсең,— деді ол аузына қолын апарып,— өлесің! Өлесің!» — деп, қолымен бір жақ жағын ұстап, өліп бара жатқан адамның бейнесін көрсетті.

	— Рашиян шарабы дейсің бе? — деді ол.

	— Иә, иә!

	Жігіт ақырын езу тартты.

	— Рақмет,— деді ол, сөйтті де есікті көрсетті.— Бар енді, кете бер...

	Қыз шыға жөнелді.

	Адам тағдырында, тіпті кейбір қоғам тағдырында да арақ-шарап белгілі орын алған. Арақ-шарапқа берілген кей жұрттардың өзінің ұлттық қасиетінен айырылып, уақталып, құрып кеткендері тарихта белгілі. Әсіресе, бір елді жаулап алған үлкен жұрт үстемдігімен, қару-жарақты зорлығымен, мәдениет, сорақы тәлім-тәрбиесімен бірге арақ-шарабын да ала келген. Қару-жарақтың күшімен дегенін кейде істете алмаған шапқыншылар, бағынышты елін не діні арқылы, не арақ-шарабы, алдамшы ғұрып - дәстүрлері арқылы жеңген. Әсіресе, әлі мемлекет болып шынықпаған кішкентай елдерге арақ-шарап үлкен зиянын тигізген. Бұны Шыңғыс хан да жақсы білген. Бірақ сан түрлі ұлттан құрылған әскерін жауға айдап салуға құр ғана темір тәртіп емес, олардың ақылын, жан сезімін тұмандататын, қыздыратын бөтен күштердің де керек екенін ұмытпаған. Сондықтан ел тонауды, арақ-шарап ішуді, жеңілген елдің әйел затына қиянат істеуді тыймаған. Өзі де соның бәрін істеген, кейде тіпті, ішкенде оның бірде мас болып, Шиги Хутугттың «сенен де жоғары күш бар» деген ақыл сөзіне «менен жоғары тек менің бөркім» деп бөркін хан тағының үстіне қойып, өзі оған құрмет көрсетіп тәжім ете бастағаны — тарихтағы ақиқаттық.

	Сол Шыңғыс хан кенет жұртқа ішуді қойдырмақ болған. Ол мынадан шыққан. Үгедей мен Жағатай Хорезмшах Мұхаммедті жеңіп, Үргенішті шапқан сапарында, Шыңғыс хан әскері қырылып қала жаздаған. Хорезм астанасы Үргенішті алғаннан кейін, бүкіл әскері болып Хорезмшах Мұхаммедтің жер астындағы сарайларындағы құбырларда сақталып тұрған, қанша жыл ішсең де таусылмайтын шараптарын ішуге кіріскен. Үгедей мен Жағатайдың өздері де ішкен. Әскер бір жеті ішкен, екі жеті ішкен, естерін білмей ішкен. Бұл ішу апатқа айналған. Масан жауынгерлерді шапқыншыларға әшіккен жұрт, ретін тауып, енді топ-тобымен өлтіре бастаған.

	Бұны естіген Шыңғыс хан қаһарына мінген. Арнаулы жасақтар жіберіп, бүкіл жер астындағы шарап сарайларын біздің заманымыздан төрт жүз жыл бұрын, мақтаның ұнтағынан Қытайда істелген күкірт от дәрісімен атқызған. Сөйтіп барып әскерін бір апаттан аман сақтап қалған. Соңынан тарихшылар Шыңғыс ханның кәрін төгіп қатты ашуланғанын, балаларының әкелеріне үлес қалдырмай, Хорезмнен қолға түскен дүние-мүлкін өзара бөліп алғандарынан дейді. Шыңғыс ханның қатты ашулану себебі тек бұдан ғана емес. Балаларының мас болғаны, мас болып Хорезмшах Мұхаммедтың қашып бара жатқан әскерін қуып жетіп қырып тастай алмағандары да Ұлы ханды қатты ренжіткен. Осы оқиғадан кейін әмірші шарап туралы жасысына кірген өзінің мына төмендегі әйгілі өсиетін айтқан: «Масаң адам әрі керең, әрі соқыр, онда ақыл-парасат болмайды. Оның ой -білігі, дарыны түкке де тұрмайды. Ол ұятқа қалудан басқа ештеңе тындырмақ емес. Ішкілікке салынған ел билеушінің қолынан ешбір ұлы нәрсе келмейді. Ішкілікке құныққан әскер басшысы өз сарбаздарының жауынгерлік сабын өз билігінде ұстай алмақ емес. Ал, масаң ноян өзі атқан садақ оғының қайда, неге тигенін білмейді. Егер ішімдіксіз болмайтын болса, ең көп дегенде айына үш мәртебе ішкен жөн. Не бір-ақ рет ішсе қандай оңды, тіпті ішпей қойса өте дұрыс - ақ. Тек, ондай мүлдем ішпейтіндерді кездестіру қиын» — деген.

	Шамалары келгенше Шыңғыс ұрпақтары әміршінің осы өсиетін орындауға тырысқан. Бірақ қарамағындағы елдерге, шауып алған жұртына олар арақ-шарапты қой демеген. Тіпті олардың ақыл-ой, жан сезімдерін әлсірете түсу үшін көбірек ішулерін жақсы көрген, соған үгіттеген. Бұлардың ойынан тек мұсылман дініндегілер ғана шықпаған. Олар мұсылман дінінің тегеурінді тәртібін бұзсақ кәпір болып кетеміз деп қорыққан. Самарқандтағы болған айтыста, Күйік ханның өзі Нұриддин Хорезми имамнан:

	— Арақ-шарап шаршаған адамды тынықтырады, қайғылы адамның шерін азайтады, жалпы кісінің көңілін көтеріп, ойын кеңітеді. Және өзі жеміс, тары, бидай секілді таза заттардан ашытылады. Соған қарамай, егер адамға жаны ашитын болса, Мұхамед пайғамбар өзінің үмбеттеріне неге ішпеңдер деп бұйырады? — деп сұраған.

	— Мынандай бір оқиғадан шыққан,— деп жауап берген Имам — Мұхамед пайғамбардың бір сахабасы алыс жаққа бара жатып, әбден шаршағаннан кейін жолындағы бір жесір әйелдің үйіне қонбақ болады. Ойнақы, жас әйел оны қондырмайды. «Ал шын қонғың келсе, саған айтатын үш шартым бар, біреуін орындайтын болсаң қондырамын» — дейді. «Қандай шарт?» — деп сұрайды сахаба. Әйел: сен бүгін не менің қойныма кел, не бес жасар балам бар — соны өлтір, не жүзімнен қайнатқан бір шыны шарабым бар соны іш дейді. Сахаба әйелдің қойнына барсам күнәға батамын, жазықсыз баланы өлтірсем қылмысты боламын, дозаққа жанамын, ал жүзімнен қайнатқан бір шыны шарапты ішсем, бойым балқып, көңілім көтеріліп, рақатқа батпаймын ба? — деп ойлайды. Ол соңғысын істеймін деп уәде беріп әйелдің үйіне қонады, үлкен шыныдағы шарапты ішеді, содан кейін мас болады. Масаң адам не істемейді, әйелдің қойнына да барады, баласын да өлтіреді. Міне, осыдан кейін Мұхамед пайғамбар бар үмбеттеріне қандай жағдайда болмасын, қандай күйге ұшырамасын арақ-шарапты ішпек түгіл, мүлдем оны татуға рұқсат етпейтін хадисін шығарған.

	Алтын Орданың негізгі тірегі — тегі мұсылман дініндегі жұрт болатын. Мұсылман дініндегі бұл қауым арақ-шарап ішуді күнә санайтын. Міне, сол себептен Сартақ та өз Ордасына христиан дініндегі Сары Бұғыны хан бақаулы етіп алған.

	Ертеңіне келісім сөз басталған. Ұлы Новгород адамдарының жағдайына қарай, екі жылға дейін олардан шүлен-мал басының, ұннан, судан алынатын, яман-жәмшік салықтарын және егін салығы — аваризды34 алмайтын болып келісіледі.

	Осындай салықтардан Александр Невскийге жасақ береміз деуші бөтен князьдар да арылсын деді. Тек Новгородқа неміс кресшілері аттанса оған қарсы Алтын Орда әскері шыға ма, шықпай ма, бұл мәселені алдағы уақытта шешпек болды Сартақ. Ал қазір, табан астында тұжырым жасауға Ноғай, Сауық, Баһадүр, Мөңке Темір тәрізді Алтын Орда ұлысының ақсақалдарына қарсы шығуға қаймықты. Олар, әрине, кешегі өздері шапқан елді бүгін қорғауды жөн көрмеді. «Оқасы жоқ,— деді іштей Сартақ,— әзір Новгородқа жау келіп жатқан жоқ қой, жау келетін болса, бұл төрт мықтының қиқарлығы былай қалар. Өйткені, олар, Новгородты шапқан, орұсут жерін алған жау, ертең өзіне ауыз саларын қайдан білсін. Қазіргі Алтын Орда бұдан жиырма жыл бұрынғы Алтын Орда емес, хандықтың бүкіл Кавказ, Әзербайжан тұсын Құлағу илхан билеп кеткелі қашан, ал Мауараннахрға таяу Қорасан жағын мен билеймін деп жанталасқан Шыңғыс тұқымы аз емес. Бұдан жиырма жыл өткеннен кейін не болмақ? Жоқ, жоқ қазір Алтын Ордаға Александр Невскийден алыстамау абзал. Ал бүгінгі әңгімеден, Алтын Орда мен орұсут бірлестігіне жалғыз ғана ақылшысы Сауық пен Баһадүр ғана емес, мына Гаврийл князьға еріп келген Святославтың да іштей қарсы екенін Сартақ біліп қалған. Ол Алтын Орда мен орұсут князьдарының одағын, деді ішінен тағы Сартақ, амалсыздан мақұлдап отыр. Әрине, кресшілер тағы шабуылға шықса, орұсут елі қазіргі күйзеліс жағдайында оған төтеп беруі екі талай... Святослав содан сескенеді. Жоқ, бұл екі жаудан көрі бір жаумен күрескенді жөн көреді. Әйтпесе... және бізге сенбейді.

	Ел-жұртын қан-жоса етіп қырған жұртқа, әрине, сену қиын... Демек, осы шал түбі бізге қосылмайды. Ал бұның пікіріменен Александр да, оның інісі Андрей де басқа туыстарының да санасатыны мәлім. Сондықтан... Иә, ұлы Шыңғыс бабамыз айтқан емес, пе «егер жауыңның ертең қас болатынына сенсең, ондайлардан, досыңның дос кезінде, қасыңның қас кезінде құтыл» демеп пе еді?

	Міне, осындай келісіммен қонақтар түскі астан кейін елдеріне жүрмек болды.

	Тағы да хан сарайының тағамханасында Қыпшақтың дөңгелек тапал жозысы қойылды. Тағы да бие сойылып, дастарқан түрлі тағам, ішімдіктерге толды. Сапырылған сары қымызбен бірге, сол қымыздай аппақ торасұн әкелінді. Керне саптыаяқпен Алтын Орда бекзадаларына, орұсут қонақтарына тартылды. Астау - астау етпен бірге бір мезет күміс кеселерге толтырылған Рашиян шарабы да әкелінді. Ханның оң жағына Сауық, сол жағына князь Гаврийл отырған. Ханға біреу-міреу у салып жазым істеп жүрмесін деп Шыңғыс хан тәртібі бойынша дәстүрге айналған әдетпен, аяғының ұшымен басып қызмет істеп жүрген бақауыл Сары Бұғы, ханға келген табақтан бір түйір етті кесіп жеді де, алдындағы алтын кеседегі Рашиян шарабын оймақтай шыны ыдысқа құйып бір ұрттамын ішті.

	Хан өзі бірінші боп алтын кесені көтерді. Өзгелері де сол әдетті істеді. Сартақ кесесіндегі шарапты ішті. Бұған бірен-саран монғол бекзадалары қосылды. Ал қонақтар кеселерін қайтадан жерге қойды. Біреуі де аузына апармады.

	Сартақ аң-таң қалды. «Бұлары несі, кеше осы Рашиян шарабын кеселеп ішіп еді ғой ұлар. Қалай мас болмайтындарына таң қалғам. Ал бүгін бірдемеден сезіктеніп отыр ма? Неден сезіктенеді? Әлде бақауылдың менің кесемнен шарап дәмін татқанынан ба? Ол кеше де сөйтіп еді ғой. Содан бұларға бір жаман ой келді ме? Жоқ, жоқ бар кесенің шарабынан тата берсе, табанда мас болады ғой. Бақауылға ол келіспейді. Тәртіп солай! Демек, бұлардың шарап ішпеулерінде бір гәп бар. Қонақтардың күдік алғаны жәй нәрсе емес, не істеу керек, шарапты қалай тексерген ыңғайлы? Ал егер расымен ол шарапта бірдеңе болса...»

	— Сіздер шарапты неге алмайсыздар? — деді ол Гаврийлден көрі сөзін Святославқа тигізе:

	Святослав үндеген жоқ, кесесін төгіп алмайын дегендей жайлап көтеріп, қолын сел созып қарсы жағында отырған Сауықтың алдына қойды.

	Бағанадан бері, әдет бойынша тек торасұн-боза ғана ішіп отырған хан ақылшысы, орұсут ойын бірден түсінді. Ол аспай-саспай кесеге қолын созды.

	«Иә, иә, мына зұлым орұсут шалы дұрыс істеді. Бір пәле келсе, осы Сауықтан келеді. Кешеден бері біздің ойымызға, Алтын Орда мен орұсут князьдарының одақтасуына қарсы екенін жасыра алмай жүр...

	Бірақ Сауық:

	— Бала жастан бері монғол ішімдігі торасұнға үйренген едім, қытай шарабын суқаным сүймейтін еді,— деді сөйтті де кесені аузына апара берді,— қадірлі қонағамыз ұсынғаннан кейін амал бар ма, көңілі қалмасын...

	«Жоқ, жоқ,— деді ішінен Сартақ,— кәрі ақылшымның еш айыбы жоқ екен. Ал егер шарапта...»

	— Тоқтаңыз,— деді хан кенет, Сауықтың қолын ұстап,— өмір бақи ішпей келгеніңіз бәрімізге аян, ұшынып қаларсыз,— сосын ол жан-жағына қарады. Хан ордасының сыйынан қонақтардың күдіктеніп отырғаны оған батып кетті. Ал «шараптарды жинап ал» — деуге тағы ретін таба алмады. Онда, мынау ішімдік тіпті таза болған күнде де, «текке күдіктенбеген екенбіз, ішінде бірдеме қосылған соң ханның өзі әкеттірді, дейді ғой қонақтарым, бір сұмдықты мен өзім әдейі істетіп отырғандай» деді ол ішінен. Сартақ қайтадан жан-жағына қарады. Егер кейін бұрылса ол арт жағында иіліп жарлық күтіп тұрған бақауыл Сары Бұғыны көрер еді. Бірақ ол кейін бұрылмады. Ханның көзі есік алдында тұрған он жеті - он сегіз жасар Қыпшақтың сұлуша келген сүлгіші бала жігітіне түсті. Қолымен меңзеп оны қасына шақырып алды:

	— Іш,— деді Сауықтың қолындағы кесені нұсқап.

	Ештеңеден қапері жоқ жас жігіт, атақты хан ақылшысының өз қолынан шарап алғанына мәз болып, ұсынған кесені қаттырақ қысса, сынып кететін гауһар шыныдай екі қолымен абайлап ұстап аузына апара берді.

	Хан бұйрығын импрамның бұзуға хақы жоқ, бала жігіт іше бастады. Бір-екі жұтқанда ғана өзінің мұсылман екені, шарапты өз еркімен ішсе кәпір болып кететіні есіне түсіп, кенет тоқтай қалды.

	— Хан ием,— деді ол мен мұсылман едім, осыдан артық ішпеуге рұқсат ет деп өтінбекші болды да, кенет құлай берді.

	Хан орнынан тұрып кетті. Кенет есіне Қарақорымға барған жерінде, Тұрақина қатынның берген уынан өлген Ұлы князь Ярослав түсті. «Содан кейін ғой Ұлы князьдің балалары Александр мен Андрей Күйіктен ат құйрығын біржолата кесіп, менің әкем Бату жағына шыққаны. Япырай,— деді ол ішінен,— інісі Гаврийлге қастық ойлап, кім екен Ұлы князь Александр Невский екеуміздің арамызға от салғалы жүрген?»

	Қонақтарға берілген шарапқа кімнің у салғанын қанша тексерсе де Сартақ біле алмады. Ал құр сезіктеніп біреуді жазалауды Сартақ әдет етпеген. Хан тағының қауіп-қатеріне әлі үйренбеген. Әрине, егер ол Гаврийл қойнына салмақ боп төлеңгіт апарған Құндыз қыздың аспазшы шешесінен сұраса, әлденелерді түсінер еді. Бірақ одан сұраған жоқ. Ал төлеңгіт бұл жас қыздан бірдеме болды-ау, князьға «шарабында у бар екенін осы айтпады ма екен?» дейтін күмәнді ойдан тіпті аулақ еді. Оның үстінде, мұндайда пәлелі затқа кімнің қатынасқысы келеді, төлеңгіт жұмған аузын ашқан жоқ! Ал шынына келсек, қызына тимеген Гаврийлға риза болған аспазшы ана, сол күні шарапқа күшәлә шұрнасының қосылғанын әлдеқалай сезіп қалып, князьға «айт» деп қызын жіберген өзі еді. Құндыз төлеңгітке: «Орұсут князі ертең кел деген» деп үйреткен де осы шешесі болатын.

	«Шарапқа уды кім салды? Оны кім білді? Орұсут адамдарына кім айтты?» — Бәрі Сартаққа жұмбақ еді. Әйтеуір, сол шарапты ішкен бала жігіт — бір күн ессіз жатып әзер дегенде басын көтерген. Аузына үнемі сүт құйып, емдеген Орда дәруіші «шарапты көбірек ішкенде, бишараны құтқара алмайтын едім, аз ішкені абырой болды. Бойын, тегіс алып кете қоймаған уды жас шіркін жеңді» деді.

	Орданың қауырт шаруалары бөліп кетіп, бұл оқиға Сартақтың есінен бірте-бірте шыға бастады. Тек ойында қалғаны: шарапқа, әрине, уды осы Сарай маңындағы біреу салды. Кім болса да Александр Невский мен менің арамды ажыратқысы келген адам. Бірақ ондай адам дәл менің маңымда жоқ тәрізді. Сауық дейін десем, рас ол орұсуттарды жек көреді, бірақ дәл мұндай жауыздыққа бармайды. Орұсуттарды жек көргені үшін маған қастық ойламайды. Және сол күні ана орұсут шалы ұсынған шарапты ішпек те болды ғой ол. Ішімдіктің улы екенін білген десек, онда Сауық ішемін деп кесені аузына апармас еді, бір сылтауын тауып ішпей қояр еді. Жоқ, ол емес. Сонда кім? Жау сырттан, мұнда тек оның тілегін орындаушы ғана бар. Ал сырттағы жау кім? Алтын таққа отырған ханда, әрине, өштесетін адамы аз емес. Сөйтсе де мұндай іске меніменен тек бақ күндес кісі ғана барады. Менімен ондай бақ күндес тек Берке... Бұл оқиғаның бір ұшы сонда жатыр ма? Бірақ менің Ордамда маған у берердей кісі жоқ қой. Тек Берке ордасынан бізге осыдан бес жыл бұрын келіп қосылған Сары Бұғы бақауыл бар... Әлде сол ма? Жоқ, ол емес. Ол Беркені сасық шұлғауындай жек көреді. Тегі аты-жөнсіз сезіктенудің қандай қажеті бар? Жазықсыз біреудің обалына қалып жүрмейін, егер Сары Бұғы десем, сол бес жылдың ішінде мені өлтірерліктей талай мүмкіндігі болды ғой, неге өлтірмей келді? Жоқ, жоқ, Сары Бұғы емес, Беркені атуға оғы жоқ... Сонда кім?

	Шарапқа уды кім салғанын Сарғақ қанша ойласа да таба алмай қойған. Бірақ бұл іске Беркенің қатысы барына күмән келтірмеді. Өйткені, Берке де Александр Невскиймен жақсы, кім болса да мені сол Александр Невскийден айырмақ жан. Ондай адам осы Берке ғана болуы мүмкін, деді ол ішінен.

	Сол себептен де Сартақ көктем шыға саржайлауына келіп жер әбден қатып, тасыған өзен сулары мүлдем қайтқан кезде, бір жағынан Ұлы хан Мөңкеге сәлем беріп, екінші жағынан Алтын Орданың қарамағындағы елдермен қарым-қатынас жүргізуді ақылдасу үшін, Қарақорымға сапар шеккен бетінде, Шыңғыс ұрпақтарының біразымен кеңесті де, жолдағы Берке ордасына соқпай бірден әрі қарай асып кетті.

	Бұны естіген Берке бұлқан-талқан боп ашуланды. Жанына жүз нөкерін ертіп, Жайық өзенінен мың төлеңгітімен өткелі жатқан Алтын Орда ханын ат ауыстырып, суыт жүріп қуып жетті.

	— Жошы ұрпағынан Алтын Орда хандығында ең үлкенің мен едім,— деді ол алқына сөйлеп,— алыс сапарға шығып бара жатып, жолындағы ордама неге соқпадың? Ұлы хан Үгедеймен не сөйлесетініңді неге ақылдаспадың?

	Қысты күнгі оқиғадан бері және кейбір араларына іріткі салып жүрген сақ - құлақтардың сөзіне қарап, Берке менің шын қасым, маған жақсылық ойламайды деп әбден сенген хан, әкесінің туған інісі болса да, бетіне тесіле қарады.

	— Жошы ұрпағының үлкені болсаңыз да, сіз мұсылмансыз,—деді кенет сұп-сұр боп кетіп,— ал мен христиан дініндемін. Маған сіздей мұсылманның бетін көрудің өзі күнә.

	— Солай ма еді? — деді кенет ызадан тұншығып кете жаздаған Берке, оң қолының сұқ саусағын шошайтып.— Онда қош бол!

	Ешкім оған қарсы ештеңе деген жоқ, тек Сартақтың аржағында сабалы қымызының жанында тұрған бақауыл Сары Бұғы оң қолын көтергенде, күн сәулесімен шағылысып жарқ ете қалған, сұқ саусағына киген жүзігінің үлкен гауһар тасын көрді. Өткір сәуле көзіне түскен Сары Бұғы алақанымен бетін жаба қойды.

	Бұны байқаған Берке тағы да:

	— Қош бол! — деп кәрлене Сартаққа бір қарады да, анадай жерде нөкерлерінің алдында бір жігіті ұстап тұрған көкжалына асыға барып мінді.

	Ешкім жұмған аузын ашқан жоқ. Тек Берке ұзағанша Сартақ орнынан қозғалмады.

	Хан қолы сол күні-ақ Жайықтан өтіп Ертіс даласына қарай беттеді. Екі күннен кейін, нөкерлі қол Ырғыз өзенінің тұсына жетті. Сол күні Сартақ кенет ішінен қан кетіп қатты науқастанып қалды. Таңертеңгі жеген еттен бе, әлде бағана Сары Бұғы берген қымыздан болды ма, өзі де білмеді. Сағат сайын хәлі нашарлай түсті. Сонда ғана ол осы сапарға бірге шықпақ болған Орда дәруішін ертпегеніне қатты өкінді. Әттең не керек, қанша өкінсе де, өкініш оған жәрдем бере алмады. Екі тәулік өткенде, белгісіз кеселден Сартақ сандырақтап жатып дүние салды.

	Ал немересінен сөз естіген Берке қабағынан қар жауып ордасына қайтып келген. Бұл сирек сақалды жалпақ бет сары кісі болатын. Мекке шейхтері тәрізді ұзын шашын екі құлағынан асыра тарап тастаған. Бір құлағына сегіз бұрышты асыл тас орнатқан алтын сырға таққан. Беліндегі алтын белбеуінің жасыл болғар былғарысын сан түрлі жақұт, гауһар тастарымен әшекейлеген. Белінде қылыш, қанжар тәрізді қару жоқ, тек алтынмен зерленген екі қошқар мүйізі бар. Үстіне, басына киген жібек шапан, жібек қалпақ. Аяғында қызыл шегрен былғарыдан тіккен кебіс, мәсі. Ол шатырына кіріп алып, мойнына белбеуін салып, жұртқа естірте сарнай жөнелген. «Уа алла-тағала, егер Мұхамед пайғамбардың діні адал дін екені рас болса, маған, дініме тілі тиген кәпір Сартақтың жазасын бере көр!» — деп ағыл-тегіл жылап тілеген.

	Бірақ алла-тағала Беркенің тілегін сол күні бермеді, екінші күні де бермеді... Ал шығыс жақтан ат дүбірі естілген сайын, келуге тиісті жақсы хабарды жаны шыға күткен Берке, құдайына құрбан айтып Сартақтың өлуін сұрап сыртқа құлағын тосумен болды. Үшінші күні де еш хабар келмеді. Тек төртінші күні ғана, Берке күткен жақсы хабар жетті. Орда үстіне қолына қара жалау ұстап атын сабындата шапқан шабарман: «Алтын Орда ханы Сартақ бүгін таң ата дүние салды. Қараң қалдық»,— деді.

	«Мұхамед пайғамбардың шын үмбеті және киелі жан екен Берке, оған Сартақтың тілі тиіп еді, қарғыс атты!» — деді мұсылмандар. Ал Берке ішінен: «Алтын Ордаға хан болу кезегі енді менікі»,— деді. Бірақ Қарақорымдағы монғолдың Ұлы ханы — Алтын Орда тағына Батудың кенжесі Ұлақшыны бекітті. Тек ол да бұл тақта ұзақ отыра алмады. Жарты жыл өтпей, хан ордасына әдет болуға айналған кесел — удан бұ да қайтыс болды.

	Кезек енді Беркеге келді.





ҮШІНШІ ТАРАУ

	Қызғылт топырақты биіктеу жарқабақта Сары Бұғы тұр. Аяғының астында бірін-бірі орап, бірінің үстіне бірі өрмелеп келе жатқан сан жетпес айдаһарлардай, сұрғылт асау толқындары тулап, теңселе ырғалып алып өзен — Ақ Еділ жатыр. Өзен жағасынан сонау күнбатысқа дейін белуардан келетін қалың шалғынды көз жетпес жазық дала. Аслан айнадай ашық, көкпеңбек. Көкжиекті бұлдырай жүгірген сағым да көкпеңбек. Бүгін күн ыстық. Теріскейден соққан аңызақ жел өзен бетінен көтерілген буымен тоғысып, сәл дымқыл тартқан.

	Сары Бұғы тұрған жарқабақта, сірә қарлығаштардың ұялары көп болуы керек, олар топ-топ болып біресе бірін-бірі қуып, біресе су үстіне қарай құлап, тыным таппай ұшып жүр.

	Сары Бұғы қозғалар емес. Тек анда-санда аяғының астындағы өзенге қарап қояды. Ал өзен, бітпес өмір тәрізді, ұшы-қиыры жоқ, сол баяғы қалпында, асау толқындарын ырғалта тулатып, тынбай ағып жатыр.

	Сары Бұғы бүгін қуанышты еді. Қалай қуанышты болмасын, осыдан бір апта бұрын ақ киізге көтерілген Алтын Орда ханы Берке Сары Бұғыны өз Сарайына шақырған. Әдейі келген төлеңгіт бұны оңаша шығарып алып «Хан ием, ағамыз Бату ашу үстінде Алтын Ордаға аса көп еңбегі сіңген Қара Бұғы батырды өлтірткен еді, ең болмаса есіл ердің аруағы риза болсын, артында қалған жалғыз інісі Сары Бұғыны жұрт қатарына кіргізейік, келсін,— деді. Хан сөзіне қарағанда — саған жеке аймақ беріп, ең кем дегенде мыңбасы дәрежесіне көтеретін құлқы бар» деген.

	Жұқа ерні езуіне дейін созылып, қысық көзі тіпті жоғалып, Сары Бұғы қуанышсыз, қорқау қасқыр тәрізді құр дыбысын ғана шығарып, сақ-сақ күлді. «Бату өлтіріпті дейді Қара Бұғыны, әлде мені қатын секілді ұмытшақ дей ме осы жұрт. Жоқ, бәрі есімде. Мұсылман діні бойынша мұндай адам дозаққа жануы керек деп аңғал батырдың жұмсақ жеріне көк шыбықпен мың мәртебе дүре соқсын деген осы Берке хан емес пе? Дозақтан мың дүрені жеңіл көргені ме? Жаны ашыса, солай ашитын ба еді?

	Жоқ мен ештеңені де ұмытқам жоқ. Марқұм Сартақ ханның да ағамыз Қара Бұғыға жеркене қарағанын да ұмытқам жоқ. Сол ғой, өз кезегімді он жыл шыдап күткенім... Сосын... қайдағы Қара Бұғының Алтын Ордаға еткен еңбегі өткізіп қойғаны? Отырарды алғандағы, Херман Кибені шапқандағы оның ерлігі кімнің есінде бар? Есінде ұстайтын оны хан ұрпақтары ма? Хан ұрпағы ұмытшақ! Тек олар жақсылығыңды емес, жаманшылығыңды ұмытпайды... Жоқ, әр нәрсенің өз қызығы өз кезінде, Берке хан мені Ордасына шақыртса, ағамыз Қара Бұғының Алтын Ордаға сіңірген қызметі үшін емес, өз еңбегім үшін. Төлеңгітке ол тек көз қылып айтып отыр. Ал менің еңбегім... Иә, иә, Берке хан ұмытпаса керек-ті. Сөз жоқ, алты ай жүрсең шетіне шыға алмайтын Алтын Орданы өзіне алғанда, маған бар аумағы алты күндік бір аймақты бермей несі бар? Сөз жоқ береді, береді, менен қорыққанынан береді... Айтып қояды деп қорқады...»

	Сары Бұғы енді өз сөзінен өзі қорқып кетті. Күлкісін тыя қойды. Жаңа ғана мәз болып, лепіріп тұрған көңіл су сепкендей басылды... «Япырмай, расымен хан менен қорқар болса...»

	Сары Бұғы ойының аяғына шығып та үлгірген жоқ, кенет ақырын жер қозғалғандай алыстан жеткен бір дүбірді естіді. Құлағын тосып еді, дүбір күшейе түсті. Аздан кейін, ауыл болып бар тулақтарын қағып жатқандай, қалың тарсыл - дүрсілге айналды. «Бұл не пәле?» дегендей Сары Бұғы кенет зәре-құты қашып теріскей жаққа қарады. Өзеннің бір қойнауынан өзіне қарай құйғытып келе жатқан жер қайысқан жылқыны көрді. Ол енді сасқалақтап өзеннің күнгей жағында жайылып жүрген тұсаулы аттары және қос тігіп, жеті-сегіз жасар екі ұл баласы мен әйелі тынығып жатқан ойпатқа қарай жүгірді. Бірақ бұл жақтан да өздеріне қарай арқырай, желе - шоқытып келе жатқан қалың жылқыны тағы көрді. Ең алдында, құлын боп жерге түскелі құрық көрмеген болат тұяғымен қасқыр алатын Беркенің тайлақтай қара шұбар айғыры...

	Өлердей боп қорыққан Сары Бұғы, қатын-баласы есінен шығып кейін қарай жүгірді... Бірақ бұл жақтан да жерді дүбірлете - дүңкілдете, тай-құлыны ойнақтаған, секірген, айғыры азынаған, кісінеген, шаңынан күн тұтылған қалың жылқы келіп қалған екен. Қашып құтыла алмайтынын білген Сары Бұғы енді екі бетін қолымен басып дізерлей отыра кетті. Тек Беркенің жал-құйрығы төгілген, кеудесі есіктей қара айғыры, тізесімен қағып, ұшырып жібергенде, «бәсе» деді ол ішінен, хан қорықса... Сары Бұғы сөзінің аяғын айтып үлгірген жоқ, мың сан жылқы үстінен жерді дүбірлетіп, солқылдатып келіп қалды.

	Жаралғалы құрық көрмеген, Еділ бойын ен жайлап, тағы болып кеткен Беркенің елу қос жылқысы, біріне-бірі қарсы келіп, бір бүйірге қарай созылған арнаға барып қосыла аққан екі өзен тәрізді, күнгей мен теріскейден айдалып кеп, дәл Сары Бұғы құлаған жерде түйісіп, бірімен-бірі кеуделерін қағыса, тістесе, тебісе, аздан кейін қатарласа, Батысқа қарай жүйткіді.

	Қалың жылқы ұзақ ойысты. Тек күн бата ғана екі жақтан жылқы айдаған жылқышылар бірін-бірі көрді. Аттарынан түсіп, құшақтасып амандасты. Арындап барып қалың жылқы да, бірте-бірте ет қызулары басылып, Еділ өзенінің көкжиегіне дейін жазылған бүкіл күнбатыс жағын алып, енді жайылуға кірісті.

	Отыз мың жылқы өткен өзен жағасының топырағы шаң болып көкке ұшып, бір түйір шөбі қалмады. Ал осыншама ұшы-қиыры жоқ жылқы таптаған Сары Бұғының да, оның қатын-баласының да денелері жермен жексен боп, быт-шыты шығып әр асаудың тұяғының астында кетті.

	Дүние шіркін, қандай бұзық едің! Күнәкәр болса, Сары Бұғы күнәкәр еді ғой, оның қой аузынан шөп алмайтын момын қатыны мен ана сүті ауыздарынан әлі кетіп үлгірмеген балаларының қандай жазығы бар еді?

	Иә, ол бір жазықты, жазықсызды талғамаған жылан бауырлы, сұрқия, сұм заман еді ғой!

	Ал сол жылқыларды айдап келе жатып, анадай жарқабақта тұрған жалғыз кісіні көрген, қырағы қосбасы Сәлімгерей, артынан жылқы өткен жерден жалғыз-ақ кішкентай ғана алмас қанжарды тауып алған. Хорасанның асыл болаты ат тұяғы да бұған ештеңе істей алмаған екен. Сонда ғана ол Берке ханның бұрынды-соңды жылқысы жайылмаған Еділ жағасының осы тұсынан неге сол күні отыз қос жылқысын бірдей айдатқанын түсінген. Ақ алмас беренді қолына ұстап тұрып: «Сірә, сенен қауіптенді ме екен, хан Берке, неге иеңді жылқыға таптатты деген, әлде бөтен себебі болды ма?» Ол сәл тұрып тағы да: «Хан дегенмен сенің иеңнің түбіне жете білді. Және адамның ойына келмейтін айламен. Ханда қырық кісінің қулығы бар деген осы болар?» — деп ойлаған. Соңынан Сәлімгерей «Хандарға лайық асыл берен екен, жылқыларыңыз өткен жерден тауып алдым» деп жеңіл қанжарды Беркеге тартқаны үшін алғысын айтқан. Хан өзі алғысын айтып берген алмас қанжарын таныған. Сары Бұғының да бұл дүниеде жоқ екенін білген. Және қосбасы Сәлімгерейдің бұны неге беріп тұрғанын түсінген. Оған осындай қымбат беренді тапқаны үшін алғысын айтқан. Тек қапа алғысын айтып қоймаған, бір апта өткеннен кейін Сәлімгерейді жүзбасы еткен.

	Берке хан болып сайланысымен-ақ ағасы Батудың Ордасы тұрған Сарай Бату шаһарына көшкен. Үй іші өзінің бұрынғы аймақ орталығында қалған. Көп кешікпей Сарықұмнан сегіз-тоғыз фарсахтай35 тұратын Еділ өзенінің сол жағасындағы Ақтөбе деген жерге сала бастаған жаңа қаласын бітіруге кірісті. Берке өлгеннен кейін бұл шаһар Сарай Берке36 аталып соңынан Өзбек хан Алтын Орданың астанасын осы Сарай Беркеге көшірді. Және оны Сарай әз Джадит (Жана сарай) деп атады. Ал Беркенің өзі жаңа қала салдырғанмен, Орда кіндігін Сарай Батуда қалдырды. Бұл кезде Алтын Орда әйгілі мемлекеттің біріне айналған. Берке Алтын Орда ханының атына сәйкес өзінің Сарай шаһарын сәнді, салтанатты етуге тырысты. Стамбул үлгісіне еліктеп жаңа шаһарға алтын күмбезді жаңа мешіт тұрғыздыра бастады. Хан жаңа қала тұрғызумен ғана қойған жоқ, сырт мемлекеттермен, әсіресе, Мысыр, Бағдат Шығыс Жағропа елдерімен сауда-саттық істерінде, Орда көлеміндегі өнеркәсіп, алтын-күміс қол өнерін өркендетуді қолына алды. Бұл тұста Алтын Орда құрамына теріскей - шығысынан Болғар өлкесі қосылатын. Теріскейінде орұсут князьдарының жерлерімен шектесетін. Ал күнгейінде, бір жағында теңіз жағасындағы қалаларымен Қырым жатса, екінші жағынан кейінде Бакуге дейін, ал негізінде Дербентке дейінгі Теріскей Кавказ кіретін. Сондай-ақ, Өргеніш қаласынан бастап бүкіл теріскей Хорезм Алтын Ордаға бағынатын Батысы Днестр өзенінің ар жағындағы далаға созылып, теріскей - шығысы, Башқұрт, Мордау жерлерін құшақтай, Батыс Сібір мен Сырдария өзенінің орта тұсына дейін созылып төменгі шенімен бітетін. Алтын Орда Алтын Орда болғалы соғыс, ұрыс-жанжалы бітпеген, күнгейінде Иранмен, Күнгей - Шығысында Мауараннахрмен шектесетін. Теріскей шығысында көк Орда, ал құбыла, батысында алып Русь жері жататын.

	Осындай ұлы мемлекеттің ханы Берке болды. Бұ да жалпы бақ құмар, қатыгез, қаныпезер жан еді. Ерліктен де, ізгіліктен де құр қол емес, әрине. Тек бұның ерлігі де, ізгілігі де қан майдандардағыдай ашық көрінуден көрі, көбіне хан тағының төңірегіндегі талас-тартыс істерінде байқалатын. Бұның Батудан бір айырмашылығы — біреуге істейтін жамандығын өзі істемей, өзі бұйырмай, басқа біреу арқылы, өзі көрінбей қалатын жолмен бітіруді жақсы көретін. Сондықтан да доңыз, яғни 1251 жылы Төленің үлкен баласы Мөңке Қарақорымдағы ұлы таққа отырып, Үгедей мен Жағатай ұрпақтарынан Жошы мен Төленің балалары үстемдік алғанда, Мөңкеге ақыл беріп, сол жылы ханды құттықтай келген қарсы жақтың, Жағатайдың үлкен баласы атақты Бөріден бастап, бір түнде жетпіс жеті әмір, бекзадаларын бауыздатқан қанды оқиғаға осы Берке де қатысқан. Тек бұл Бату Мөңкедей ашық көрінбеген. Демек, сыбырлағанды құдай естімей ме дегендей, Беркенің қанды қол екенін артынан тірі қалған Үгедей мен Жағатай ұрпақтары білген. Әрине, Шыңғыстың бұл екі саласының үрім-бұтағын Берке мүлдем жойып жібертер еді, Бату араша түсіп, өзімен бірге Шығыс Жағропа аттанысында болған Жағатайдың ортаншы ұлы Байдардан туған жас Алғұй мен сол айқастарға он сегіз жасында қатынасқан Үгедейдің баласы Хашыдан туған Қайдуды алып қалған. Берке, әсіресе, Алғұйды өлтірткісі келген. Алып түсетін өткір кездіктей, қылшылдаған жас жігіттен өзіне істеген жамандығы болмаса да сескенген, бірақ Батудан аса алмаған.

	Сол Құрылтайда, Ұлы хан тағына отырғандағы алғы сөзін Мөңке, осы Беркенің өтінішімен мұсылман аятымен бастаған. Соңынан, Мөңке христиан шіркеуіне де кіріп шоқынып шыққан бір мәжілісте, «егер бөтен діндер адамның бес саусағы болса, будда діні оның алақаны» деген. Барлық дінге бірдей қарап, тек ата-бабасы ұстаған шаман ғұрып - дәстүрінен таймаған Мөңке, хан тағына отырғандағы алғашқы сөзін мұсылман аятынан бастағаны Беркеден іштей сескенетінінің белгісі еді. Берке Хорезм, Қыпшақ далаларын жаулап алуға да, орұсут жерін Шыңғыс Жағропа мемлекеттеріне шыққан аттаныстарда өзін жаман көрсеткен жоқ. Қосындардың үнемі ең алдында болмағанмен, артында қалып, қорқақтық еткен жоқ. Қолбасшы ретінде Ноғайдай атаққа ілікпегенмен, өзіне тапсырылған түменді дұрыс басқарды.

	Міне, сөйткен Берке, елуге таянғанда Алтын Орда тағына отырды. Жұмысын қалай алып жүрмек? Неден бастамақ? Жаңа қала салуды тездеп бастады. Астанасына алтын, күміс зергерлерін жинап өнеркәсіп ісін көркейтпек. Сауда-саттықты да жөнге қоймақ. Жақында, Алтын Орда қарамағына жататын Бұлғар шаһарында ең алғашқы алтын теңге де шығармақ. Алтын ақша Алтын Орданың мемлекет екенінің белгісі. Әрине, ол ақшаның бір жағында Бұлғар қаласының есімі жазылса, екінші жағына өзі бас иген Бағдат халифы Ән-Нәсірдің аты тұрмақ. Бұның бәрі дұрыс. Бірақ тегі таққа отыру бар да, оған дұрыс отыру бар той. Істеген ісің, әрине, тақта дұрыс отыра алсаң көзге түседі. Ал алтын таққа отыру аждаһаның үстіне отырумен бірдей, ебін тауып мықты отыра алмасаң, үстінен оп-оңай лақтырып тастап, жұтып қояды. Оның үстіне Алтын Орда тағы деген, ол жай ғана айдаһар емес, жеті басты айдаһар. Бір басына әлің жетсе, өзге бастары, аузын арандай ашып, қашан жұтамын деп аңдып тұрады... Расында да Алтын Орда жеті басты айдаһар. Бір басы Қыпшақ елі болса, өзге бастары,— Хорезм, Бұлор, Кавказ, Хорасан, Қырым, батыс Ібір-Сібір. Рас, кейбірі Хорасан, Хорезм мойындарын Үгедей мен Жағатай ұрпақтарына қарай созғысы келе ме, қалай, ал Кавказдағы Әзербайжан, Армения, Грузияны Құлағу өзіне қарай қаратып әкеткен. Жоқ, жоқ, Шыңғыс хан әкесіне берген, Бату ағасы жаулап алған, қанша қорқынышты болғанмен Алтын Орда атты бұл жеті басты айдаһардың үстінен қайтсе де, түспеуі керек! Бөтен жаққа бұрылған мойын болса, буындырып өз жағына қайта бұру жөн. Ал бұларға қарай созылған қол болса табанда кесіп тастау дұрыс. Бірақ, бұлар оңай кестіре ме?

	Қазір Берке бұрынғы өзінің ұлысына ғана деген кішкентай мешіттің күнгей жағында салынып жатқан ғажайып үлкен мешітінің құрылысының жанында тұр.

	Мешіт құрылысы жерден жоғары көтеріліп қалған. Бұны салып жатқан әйгілі румдық шебер Коломон. Бұл Шыңғыс нояндары киликалық армяндарды шапқан жылдары, Киликияда армяндарға шеркеу салып жатқан жерінен қолға түскен. Бұның асқан шебер екенін естіп Берке сұрап алған. Бірақ Коломон: «мен христианмын, өлтірсең де мұсылмандарға мешіт салмаймын» деп Беркенің айтқанына көнбей қойған. Бұған ызаланған Берке қол-аяғына кісен кигізіп, шеберді тас қашауға жіберткен. Ақырында, хан болғаннан кейін Берке бір күні оны өзіне шақыртып алдырған. «Егер маған бір тамаша мешіт орнатып берсең, мен сені мүлдем босатам, еліңе қайтуға рұқсат етем», деген. Ұста: «Рас па?» деп сұраған. «Рас,— деген Берке,— хан сөзі екі болмайды». Бостандық сүйгіш, ел-жұртын әбден сағынған Коломон: «жарайды»,— деген,— дінімді қанша сүйсем де, бостандығымды одан артық көрем». Міне, мынау төменде, оң жағында, жалпақ тастың үстінде тұрған бір аяғы мен бір қолына жалғастыра шынжырлы кісен кигіздірілген, көйлексіз, қарақошқыл боп күйген қырыққа таяп қалған бұлшық денелі, қыр мұрын, қаба сақалды, көгілдір көзді кісі сол Коломон. Ол алдындағы үлкен қара тақтайдағы сызықтарға қарап, жанындағы өзі тәрізді есірей жігітке бірдемелерді көрсетіп тұр.

	Берке әлі орнынан қозғалған жоқ. Бұл тұрған төбе мешіт салынып жатқан тұстан әжептәуір биік. Хан қозғалмаған соң, оны қоршаған уәзір нөкерлері де қозғалар емес. Қазір бұлар да ойға беріліп кеткендей, төмендегі қыбырлаған жұртқа қарап, үн-түнсіз мелшие қалған.

	«Демек, хандығымды мешіт салу тәрізді жақсылықтан бастағаным дұрыс болды. Халық мұндай істі ұнатады,— деді ішінен Берке.— Ол Сары Бұғының өлімін ұмытып та кеткен.— Әрине, Алтын Орданы мешіт тұрғызумен, не ұсақ-түйек Сары Бұғы секілділерді өлтірумен ұстап тұра алмайсың. Бұл бір алып жер, бүкіл Шыңғыс иелігінің үштен бірі».

	Берке сырын айтпайтын адам. Қайғырса да, қуанса да бітеу жара боп жүре береді. Алтын Орда қамын ойлаған сәтте сырын ішіне түйіп түнере түседі.

	Ал ол ойсыз да, мақсатсыз да емес еді.

	Шыңғыс хан дүние жүзілік патшалық құрам дегенде бір нәрсені қатты ойлаған: Монғолдың Ұлы хандығы тек Шыңғыс ұрпақтарының ғана үлесі болуға тиісті. Осылай ұрпақтық тәртіппен құрылған иелік бір-ақ адамға, тірісінде Шыңғыс ханға, ол өлгеннен кейін орнына Құрылтай сайлаған Ұлы ханға бағынады. Ал ұлыстар, аймақ хандары жаулап алған ел жұрттарынан алым-салық арқылы түсетін қазына - қаражатты теп-тегіс Қарақорымдағы ұлы ханға жібереді. Тек ұлы хан ғана содан кейін бұл қазына - қаражатты өзінің қарауымен ұлыс-ұлысқа бөледі, не Құрылтай шешімі бойынша, бөтен елді шабуға, соғыс ашуға, тағы сондай әйгілі істерге шығарады. Солай бүкіл патшалық бір адамның қолында қалады. Ал ол адам қандай адам болады, бәрі бірдей Шыңғыс ханға тең түсе ала ма, міне, бұл бүкіл Шыңғыс хан ұрпағының қайғысы.

	Ал Ұлы ханнан кейін Қарақорымдағы таққа отырған Үгедей әкесінің қасқырдың бөлтіріктеріндей Бату, Бөрі, Күйік, Құбылай, Құлағу, Байдар, Мөңке, Қайду, Ноғай тәрізді қанды ауыз ұлдарын алыстағы жорықтарға аттандырып, бұрынғы жаулап алған жерлеріне жер қосты, елдеріне ел қосты. Шыңғыс патшалығы енді көшпенділердің ең зор мемлекетіне айналды. Сосын Үгедейден кейін Ұлы қаған Күйік болды. Бұның кезінде Әзияның өз ішіндегі ұрыс-таласы болмаса, жаңадан бәлендей үлес қосылған жоқ. Тек Шыңғыс ханның өзіне бағынғысы келмеген баласы Жошыдан басталған алауыздық күшейе түсті. Жағатай мен Үгедей ұрпақтары үстемдік алды. Бұл алауыздықтың қайда апарып тынарын ешкім білмеді. Күйік екі-ақ жыл хандық құрып дүние салды. Ұлы хандық енді Мөңкеге тиді. Шынын айтсақ, бүкіл Шыңғыс патшалығы Монғол Ұлы ханы Мөңке мен Алтын Орда ханы Батудың билігінде қалды. Демек, қазіргі Монғол Ұлы хандығы бұрынғы Ұлы хандық емес. Мөңке қанша мықты болғанымен, әрине, Шыңғыс хан да, Үгедей де емес. Төленің өзге қос бөрісі, солтүстік Қытайға кірген Құбылай мен Иранды жаулап алған Құлағу бүгін болмаса ертең өздерін хан етіп, Қарақорымға бағынбай шыға келуі сөзсіз... Бұның аты Шыңғыс хан иелік еткен жердің бөлшектене басталуы. Ал осындай жағдайда Қарақорымға тек ең үлкен хандық Алтын Орда бағынып отыра ала ма? Тек Алтын Орданың бағынышты елден жинаған қазына - қаражаты ғана Қарақорымның тірегі болып қалуы керек пе? Онда Алтын Орданың өзін қалай күшейтесің? Өсе алмаған жылан айдаһар бола алмайды, күшейе алмаған алтын тақ айбарлы Ордаға айнала алмайды, бір күні болмаса бір күні күйреп, көрінгеннің қолында кетеді.

	Тас түскен жеріне ауыр. Сондықтан да Берке Алтын Орданы күшейту қамын көп ойлады. Демек, Ескендір Зұлқарнайын, Этилла, Шыңғыс хан, соңғы кездегі Ақсақ Темірді алсақ та әлемді аяғының астына салам деген қандай шапқыншыл, жаһангер қолбасшы болмасын, ең алдымен олар соңынан ерген әскерін, серіктерін, тілектестерін тас түйіндей мықты етіп ұйымдастыра білген. Солардың күшіне сүйене отырып, өзіне қарсыларды жойған, сөйтіп, мемлекетін, халқын тырп ете алмайтын етіп өздеріне бағындыра алған. Содан кейін ғана бөтен елдерді жаулауға кіріскен. Ал бұл елдердің жеңулері тек Шыңғыс хан, Батудың көрегендігінен, ақылдылығынан емес еді. Әрине, олардың жеке бастарының қасиеттерін де ескермей болмайды. Өйткені, олар соңдарынан ерген әскерлерін, жұрттарын ұйымдастыра білген. Ал ұйымдасқан мың адам, ұйымдаспаған үш мың адамды жеңе алатыны белгілі. Демек, бұлардың шығыстан тұрған дауыл тәрізді уақытша жеңіске жетуі, сонау Жерорта теңізіне дейін баруының басты себебі, "бұлар жаулаған мемлекеттердің мұндай соғысқа дайын еместігінен еді. Ал соңынан бұл мемлекеттер, әсіресе орұсут мемлекеті, күштерін жинап, мықтап дайындалып, жер-суын қорғау үшін майданға бірігіп шығып еді, Алтын Орданың қандай күйге жеткені белгілі.

	Алтын Орда уақытша болса да жеңіске жетіп, аузынан жалыны атып тұрған кезде, оған қарсы шыққан халық ұлдарының қанша ер жүрек, ақылды болғанменен, оны төңкеріп тастау қолдарынан келмеген. Оған себеп Алтын Орда билеушілері тек қана қарулы күшіне ғана сенбеген, қарамағындағы ел-жұртты да өзінің дегеніне көндіріп, қатыгез тәсілінің қақпанына түсіріп алған. Бірақ сол өздеріндей ер жүрек кісілерден, әсіресе, жастардан жасақ, аламан құрып, Орда билеушілеріне кек алуға қарсы шыққан әлгі ел-жұрт ұлдарының ереуілдері, олардың намыс - жігерін оятқан, Алтын Орда тәрізді арыстандай ақырған күшке де қарсы тұруға болады екен-ау деген үміт желі есе берді. Халықтың бұлай оянуы, әрине, Алтын Орда билеушілерін селк еткізбей қойған жоқ. Олар бұрынғысынан да бетер қатыгездіктің неше алуан түрін қолданып баққан. Жұрт сәл басын көтерсе, хан жоса етіп аямай қырып отырды. Бірақ, кімнің кім екенін түсініп қалған халық, бір жерде болмаса бір жерде тағы да бас көтерген. Алтын Орда билеушілері тағы да, сойылдары мен шоқпарларын ала жүгірген.

	Берке де хан тағының, үстем зорлықшыл таптың, Шыңғыс ұрпақтарының ықпалының күшейе түсуін арман етті. Қала, қархана салу, егін егу, сауда-саттық, бәр-бәрі былайғы қара халыққа әкімдік жүргізетін билік иелерінің мүддесіне айналды. Бату тәрізді қарулы күшке, қамшыға сүйенді. Бұл да орұсут елі тәрізді үлкен халықтың қол бастаған адамдарын — князьдарын біріне-бірін қарсы қойып, өз үстемдігін жүргізді; халыққа қатыгез болды. Тек Батудын, айырмасы бұл өнеркәсіпке, сауда-саттыққа көбірек көңіл бөлді. Сондай-ақ, Алтын Орда ханы орұсут өлкесін өзіне тікелей қарайтын ел-жұрттан жеке бөліп алды. Өйткені, Берке Алтын Орда ханы бұл өлкені сонау өздері қан-жоса етіп шапқан, осыдан отыз бес жыл ғана бұрын өткен кезіндегісіндей көретін. Орұсут князьдарының басын біріктірмей, біріне-бірін айдап салатын Алтын Орданың ескі әдісін қолданып, алым-салығын төлетіп, ал бас көтерер бірер қаласы болса, күлін көкке ұшыра өртеп, сырттай бақылап отыруды ұйғарды.

	Осылай Берке хан бар қаһарын тікелей Алтын Орда қарамағына кіретін елдерге тікті. Оның үстіне Берке қайтсем бағынышты елдерден жинаған қазына - қаражатымды Қарақорымға бермеймін деп күндіз-түні ойлана бастаған. Бұнысы, әрине, монғолдың ұлы хандығының қол астынан шығу деген ұғым еді. Сонда ғана Алтын Орда күшті хандық болады. Мөңкенің қандай адам екенін есіне ұстаған Берке Қарақорымнан ондай ат құйрығын мүлдем кесуден әзірге аулақ еді.

	Ал қазір Беркеге кенет бірдеме ұнамағандай болды. Оның жұқа сарғылт беті, қанын сыртқа теуіп, қызара қалды. Бұл ханның ашуланғанының белгісі еді.

	— Шақыр ана Коломон құлды,— деді ол бір нөкеріне.

	Нөкері қару-жарағын салдырлата төбеден төмен қарай жүгірді.

	Хан қанша сабырсызданса да, Коломон кісенді шынжырын шылдырлата аспай-саспай, хан тұрған төбенің жарқабақ боп бітетін күнгей жағына кеп тоқтады.

	— Берке хан,— деді ол басын иіп, Коломон еш уақытта да Беркеге «хан ием», не «тақсыр хан» деп сөйлемейтін. Бұл үшін ол ерте кезде талай таяқ та жеген, оны зынданға да тастаған, бірақ қайсар шебер әдетін өзгертпеген. Бұл жолы да сол әдетіне салды.— Берке хан,— деді ол қайтадан,— қол - аяғымдағы кісен ауыр, сіздің жаныңызға өрмелеп шығып, алдыңызға жығылғанша көп уақыт өтетін түрім бар. Сондықтан жар түбіне келіп тұрмын. Менің бұл тұрысымнан мені аяғыңыздың астында деп біліңіз. Енді бұйрығыңызды айта беріңіз.

	Берке Коломонның осылай сөйлейтінін білетін. Осындай тілі үшін бұрын да бұны талай рет өлтірмекші де болған. Бірақ Коломон: — Өзімді-өзім өлтіруге қиянат санаймын, ал сіз өлтіремін десеңіз, тек рақметімді айтамын. Мынадай қорлық өмірден — өлім көп артық! — деп тілін тартпаған. Осы мінезін білетін Берке бұл жолы оны өлтірем деп қаһар төккен жоқ. Тек іштегі ызасын жасыра:

	— Мен саған мешіттің төменгі жағын тастан қала дегенім қайда? — деді ол сыздана.— Сен қыштан қалап жатырсың! Ұзақ жылға жарамай құлап қалса қайтесің?

	Коломонның көзінде бір кекесін от жарқ етті.

	— Құдай бар емес пе? Бәрі құдайдың қолында. Өзіне арналып салған мешітті неге құлатсын.

	Хан бұрынғысынан бетер салмақтана сөйледі. Бұл ханның тіпті ашуланып қалғанының белгісі еді.

	— Алла-тағалам сақтанғанды сақтаймын деген. Алтын Орда ханы салдырған мешіт мәңгі-бақи тұруы керек.

	— Жоқ, мешіт хан салдырғандықтан ұзақ тұрмайды, оны дұрыс салғандықтан ұзақ тұрады. Ал Ақтөбенің ганчасын37 қосып күйдірген кірпіш тастан да берік. Және тасты жердің астынан алу керек. Бұл кісенді құлдарға өте қиын.

	— Сонда менің бұйрығымды орындағың келмегенің бе?

	— Ақылды бұйрықты ақымақ адам да орындайды. Ал ақымақ бұйрықты ақылды адам орындамайды.

	- Сонда сен өзіңді менен ақылдымын деп тұрсың ба? — деді кенет ашуын ұстай алмай қалған Берке. Ол өзінің әдеттегі ұстамдылығын ұмытып кетті. Кенет қалш-қалш етіп, екі езуінен көбігі атып, жер тепкілеп, аузына не келсе соны айтты. Егер Коломон дәл қасында тұрса, ол қылышпен бірақ тартып жіберер еді, әттең ол ханнан алыс, жарқабақтың етегінде тұрып аман қалды. Үнемі өзін күшпен ұстап жүретін Берке ашудан жарылып кете жаздап, мұндайда не айтып, не қойғанын білмей қалатын. Нөкерлері Беркенің мұндай қояншық мінезін жақсы білетін. Ол бұл мезеттерінде бүкіл адам баласын қырамын, жоямын деп кәріне мінетін. Әрине, қолынан келсе, қырып-жойып жіберуден тайынбайтынына нөкерлері шек келтірмейтін. Тек хандарының мұндай жағдайында олар жоқ жерден қанжардың ұшына, қылыштың жүзіне дәл келіп қалмас үшін, Беркеден алысырақ тұруға тырысатын. Берке әрі-беріден кейін өзі басылатын. Бұл жолы да сөйтті.

	Коломон күлді.

	— Неге күлесің? — деді жыны мүлдем басылмаған Берке ентіге.

	— Сіздің мына жарқабақтан мені балағаттаған сөзіңізді естіп тұрып, біздің елдің бір қызық әңгімесі есіме түсті. Естігіңіз келсе айтайын.

	Айтпа деуге Беркеде еш лаж қалмады. Қоршаған уәзір, нөкерлер бәрі бұған қарап тұр.

	— Айт,— деді Берке.

	Коломон тағы күлді.

	— Бір ешкі биік жардың басына шығып алып, етекте тұрған қасқырды жаман балағаттапты, сен ақымақсың, ата-бабаңнан бастап бәрің хайуансыңдар!—депті. Ешкі аузына келгенін сөйлеп, бір шаршаған кезінде Қасқыр «сен ғой менің мына жар басына шыға алмайтынымды білген соң, балағаттап тұрсың ғой, әйтпесе жұмған аузыңды ашпас едің!» депті. Жаңа сіздің мына жарқабақтың үстінде тұрып алып, маған айтқан сөзіңізді естігенімде, әлгі ешкі есіме түсті. Әттең, сіз Алтын Орда тағында отырсыз, әйтпесе...

	Ызадан жарылып кете жаздаған Берке жанында тұрған бір нөкеріне:

	— Қазір төмен түс те, мынаның басын...

	Бірақ оны Сауық бөліп жіберді.

	— Сабыр етіңіз, тақсыр,— деді ол байсалды үнмен,— Сізге мына құлдың басынан гөрі, мәртебелі ұрым-бұтағыңызға атағыңызды қалдыратын салтанатты, сырлы мешіт керек емес пе? Және сол мешітті күтіп отырған, өзіңізді құрметтейтін мұсылман қауымының тілегі үшін бір ашуыңыздан қайтыңыз.

	Хан су сепкендей басылды.

	— Болды! — деді. Сөйтті де әлгі нөкеріне Коломонға естірте,— хан дегенін істемегені үшін мынаған көк шыбықпен майлы жеріне жүз дүре соғылсын!

	Мұны естіп тұрған шебер:

	— Жарайды,—деді ол.—Бірінші көріп тұрған дүрем емес қой. Бұнан көбінен де сау қалғанбыз. Жалғыз-ақ маған мынаны айт, Берке хан... Егер ғажайып, тамаша мешітті салып бітірсем, уәдеңде тұрасың ба?

	Берке Коломонға қарай мысқылдай күлді.

	— Тұрамын!

	Бірақ ханның кекесін күлкісінен Коломон өзінің енді елін мәңгі көрмейтінін білді. Сөйтсе де ол ханға:

	— Түсіндім,— деді.— Әттең дүние-ай, бұл мешіттің бейне шешімі менің жаңа ойым, жаңа табысым еді, орындамасам арманда кетемін ғой.

	Өлерін біле тұра, жаңа ойым, жаңа арманым деп мешітті бітіргісі келіп тұрған адамды Берке түсінбеді. «Мен болсам бір сәрі, осы мешіт арқылы мұсылман қауымын өзіме көбірек қаратқым келеді. Және үрім-бұтағыма атым қалсын деймін. Ал бұл неге масаттанады? Ертең бітірген күні өзі өледі. Ешкім естімеген есімі өзіменен бірге кетеді...»

	Ол нөкерлеріне:

	— Жә, болды. Әкетіңдер! — деді.

	Әрине, әлемнің тең жартысына үстемдігімді жүргізсем деген Алтын Орда ханы жаңа ой, көркем ой дегендерді арман етіп, сол үшін неге өмір сүрудің керек екенін түсінбеді. Түсінер болса, өзінің бар тілегі, бар мақсаты, мұндай арманның жанында дымға тұрмайтынын ұғар еді. Ол Коломонның «өлтірсең өлтіре бер, тек жаңа мешітті, жаңа ойымды орындауға мұрсат бер» дегенді айтпаса да, солай түсініп бұрынғысынан да жаман ашуланды. Хан енді Коломонды өзгелер үшін бейнеттенуге жаралған; дүниеден тек бейнетпен ғана өтетін адам деп білді. Бұндайда өлім, әрине, сыйлық,— деді ол ішінен! «Берке енді ұстаны тіпті өлтірмеймін, тілегені бейнет болса, сол бейнетін сыйлаймын, өмір бойы кілең ғажайып мешіт салып өтетін етемін»,— деді.

	Хан, әрине, ғажайып мешіт салу, хан жарлығынан, не ұзақ өмір сүруден емес, адамның көңіл күйінің шаттануынан, не бір үлкен арманнан туатынын білген жоқ. Білгісі де келмеген.

	Ал аяқ-қолы кісендеулі Коломон, расында да, осы мешіттің бейнесін миында, жүрегінде тудырған кезде өзінің өте бақытты жан екенін сезініп еді. Адам баласының басына қона бермейтін бақыт құсы бұның басына қонған. Сол бақыт құсының қуанышы бұның қапастағы ойына қанат берген. Осылай ғажайып мешіт бейнесі туған.

	Коломонның мұндай жағдайынан хабары жоқ, Берке оның өмірден де жаңа ойын, жаңа тілегін жоғары қойғанына іштей бұлқан-талқан боп ашуланған.

	Дәл осы сәтте ханның алдына осыдан бір ай бұрын төлеңгіт жүзбасы еткен әнеугі қос басы Сәлімгерей келді.

	— Хан ием,—деді басын иіп.—Барақшын қатын он нөкер әйелімен Құмбелден асып кетті. Мінгендері кілең жүйрік.

	— Қайда бара жатыр екен ол? — Әлі ашудан арыла алмаған Берке, Барақшын қатынның қайда бара жатқанын іші сезіп тұрса да, бірден сөз таба алмай бұл сұрақты әдейі берген тәрізді,— мүмкін серуенге шыққан шығар?

	— Құмбелге дейін біз де солай ойладық. Одан асқаннан кейін сізге хабарлауға мәжбүр болдық. Беттері Иран, Құлағу хандығы тәрізді. Өздері қару-жарақты, тоқтар емес.

	Барақшын жақында қайтыс болған Алтын Орда ханы, жасөспірім Ұлақшы мен Сартақтың шешесі, Батудың жесірі еді. Өзі христиан дініндегі алшын — татар қызы. Балалары Сартақ пен Ұлақшыны да сол дінде тәрбиелеген. Бұл жағынан да, Алтын Орда тағына талас жағынан да Беркеге қас. Сартақ өлгеннен кейін Мөңке өзінің әмірлерін Сарайға жіберіп, Ұлақшыны хан көтерткен. Ал ол он жетіге жетіп кәмелетке келгенше Барақшын қатынды ақылды, ерлігіне қарай Мөңке Алтын Орданың уақытша билеушісі еткізген. Бұдан кейін Берке мен екеуінің арасында өшпендік бұрынғысынан да дами түскен. Арқа сүйеп отырған хан ұлы Ұлақшы бір-ақ күн ауырып, қан құсып о дүниеге сапар шегіп, орнына Берке сайланғаннан кейін, Барақшын Беркенің енді өзін сау қоймайтынын білген. Билік қолында тұрған кезде, күйеуі Батудың тірі қалған жалғыз інісі деп оған аяушылық етіп, көзін құртып жібермегеніне енді өкінген. Ол кезде Алтын Орда билеушісінің Беркені жоқ қылуға күші де, айласы да жететін еді. Енді өз басына қауіп туғанда санын бір соғып, құса боп жанталасқан. Өш алуға дәрмен жоқ, іш қазандай қайнаған. Ақыры, күйеуінің кешегі бір тілектес серігі Құлағуға кісі салып, ол келсін деген соң, кеше ел жата он нөкерімен Ордадан қашып шыққан. Осындай жағдайдың болуынан сезікті Берке, Барақшын қатынды сыртынан аңдытып қойған. Сол аңдушылардың бірі осы Сәлімгерейге кеп айтқан. Барақшынның Иран жолындағы ескі бекет Құмбелден асып кеткенін хан қойған алғышынынан38 естіп, ханға хабар бермеуге жүзбасы лажын таба алмаған.

	Ашулы Берке енді өзін-өзі ұстай алмай қалды.

	— Кәпір қатын өзінің діндесі Құлағуға жетпек екен ғой,— деді ол жұқа ернін тістене,— онысы бола қояр ма екен? Жүздігіңді ал да шап, ұстай алсаңдар өзін, ұстай алмасаңдар басын әкел!

	Жанында тұрған Сауық шошып кетті.

	— Ау, ол Саин хан — Батудың жесірі, сенің жеңгең емес пе еді, өлтіруге қалай дәтің барады? — деді ол Барақшынға ара түспекші болып,— одан да кете берсін, бір қатын не істейді дейсің?

	Беркенің көзі бұрынғысынан да сығырайып кетті.

	— Жоқ, барады! Барғанда қандай! — деді Берке.— Бүгін оны мен аясам, ертең Құлағумен бірігіп алып, ол мені аямайды! — Берке қайтадан Сәлімгерейге бұрылды.— Бар, шап! Бұйрықты орында!

	Жалпақ бет, кейде мүләйімсіген Беркенің ештеңеден де шімірікпейтін қаскөй екенін Сауық жаңа ұққандай, бұдан әрі үндемеді. «Жағатай мен Үгедейдің доңыз жылғы жетпіс жеті әмір, бекзада ұрпақтарын өлтіруге Мөңкеге ақыл берген осы Берке екен» деген ел арасындағы сыбысқа енді Сауық та иланғандай болды. Беркенің сұм жүрек екенін бұрын да білетін қарт, дегенмен де бұл өсекке сенбей келген-ді.

	Ал Берке «жұрт мені тек мешіт салғызатын жақсы хан деп қана білмей-ақ қойсын,— деді ішінен,— дұрыс деп тапса, туған ағасының қатынын да өлімге қия алатын қатал хан деп ұқсын. «Қорықпағанын қараша сыйламайды» деп атамыз Шыңғыс бекер айтпаған, бұл да керек».

	Сол күні түнде жібек орамалға оралған Барақшын қатынның басын Сәлімгерей емес, бөтен бір қанішер нөкері Берке ханның алдына әкеп қойды.

	Мұсылман хан Берке тәспісін aп әдейілеп құран оқып, басты хан үйіне жататын әдетпен құрметтеп қоюға бұйрық берді.

	Шыңғыс хан Мауараннахрды жаулап алуын ұлу, яғни 1220 жылының аяғында бітірген. Бұхар мен Самарқандтан бастап, монғолдардың қолына еш қала Отырар, Сығанақтай қиынға түскен жоқ. Мауараннахрдың тұрғындары демесек, қаланы қорғайтын әскерлері бәлендей мықты қарсылық көрсете алмады. Бір жерлерде шаһар қорғаушылары — көшпенділердің атты әскерлері опасыздық істеді, ал Самарқанд секілді күресуге мүмкіндігі бар үлкен шаһарларда, Шаих-ислам қазы тәрізді, ел билеп отырған көрнекті адамдары өз еріктерімен монғолдарға қала есіктерін ашты. Бірақ жеңген шапқыншылар бекзадалардың өз еркімен бас игеніне қарамады, қалаларды тонады, өртеді, тұрғындарын аямай қырды. Тек монғолдарға сатылып, олардың жеңуіне көмектескен опасыздар ғана аман қалды.

	Демек, жау найзасына кеудесін қарсы тосқан бекініс - шаһарлар да болды. Әсіресе Ходжент үлкен ерлік көрсетті. Сейхүндарияның39 жоғарғы шеніндегі аймақ қалаларды бағындыруға жіберілген монғол қолы Бенакентті оңай алып, тұрғын жұртын қан жоса ете тонап, Ходжентке келді. Қала әмірі Темір Мелік, азғантай күшімен монғолдың қалың қолына қарсы тұрды. Бекініс қақпасын ашпады. Бұл еңгезердей балуан денелі, қырықтарға жаңа келген, сұлу мұртты қара торы кісі болатын. Қала қорғанының үстіне шығып алып өзі бас болып, құмырсқадай қаптап келе жатқан монғол жауынгерлеріне оқ жаудырды. Қабырғаға баспалдақ қойып жоғары өрмелеген барыстай епті монғолдарды баспалдақ-маспалдағымен жерге құлатты, үстерінен қазандай-қазандай тастарды лақтырды. Монғол әскерлері қорғанға жақын келуге қорықты. Ал Темір Мелік монғолды қыруға қорықпады. Ирандық тарихшы Джувейни: «Темір Мелік сондай ер еді, егер «Шахнаманың» бас кейіпкері баһадүр Рүстем осы шақта өмір сүрсе, ол тек бұның ат ерттеушісіне ғана жарар еді» деп жазды өзінің атақты «Тарихи-жа- һангушай» кітабында. Осы Темір Мелік қаланы қорғайтын күші қалмағанда, жауға өлмей берілмейміз деген мың батыр жігітімен Сейхүндарияның екі арнасының ортасындағы аралда тұрған, бір кезде осы қаланы басқарған даруғашының тас сарайына келіп бекінді. Бұған жау жебесі де, қала қабырғасын бұзатын тас атқыш қарулардан атылған үлкен-үлкен тастар да жетпеді. Ызаланған монғолдар енді осы тас бекіністі алу үшін, Отырар, Бұхар, Самарқандтан айдап әкелінген елу мың «бұқара»40 жас жігіттер мен жиырма мың өзінің әскерін жіберді. Елу мың «бұқара» Сейхұндарияның оң жақ арнасының үстіне көпір салу үшін бекіністен үш фарсах жердегі таудан тас тасыды. Монғол жауынгерлері есірей жігіттерді қанша қамшының астына алып, көпірді тез бітіруді ойлағанымен, олар шамалары келгенше жұмысқа кедергі істеп бақты. Сөйтсе де бөгет арнаның орта шеніне жетіп қалды. Бірақ монғол қолы бекініске кіріп үлгірмеді. Монғолдардың жебелері мен топыраққа мұнай қосылған жандырғыш оқтары да ештеңе істей алмайтын, үстіне сірке араластырған балшықпен сылаған дымқыл киізбен жапқан он екі қайық — кеме жасап, Темір Мелік солармен түнде бөгеттің біткен Жағының быт-шытын, шығарып суға ағызады. Ақыры, аралды да қорғауға мүмкіндік қалмағанда Темір Мелік жетпіс кеме істетіп, соған азық-түліктерін, қару-жарақтарын тиеп, қалған жігіттерімен төмен қарай ақты. Өзеннің екі жағынан жанаса монғолдың атты әскері қуып отырды. Бұлар мұнай аралас оқ та, болат ұшты жебе де атты, батыр жігіттерді көп ойсыратты. Демек, Темір Мелік атыса - жұлыса Жент қаласына жетті. Бұл арада, Темір Меліктің аралдағы кемелеріне бару үшін Жошының бұйрығы бойынша, монғолдар өгіз терілерінен, көрікпен ауа кіргізіп, үлкен-үлкен қуық істеп, үстіне тақтай салып, жеңіл, су бетінде қалқып тұрар көпір жасай бастады. Сол көпір арқылы кемелерге жетпек болды. Бірақ Темір Мелік түн ортасында қалған азғантай серіктерімен жағаға шықты. Қызылқұмға қашты.

	Монғолдар қуып берді. Темір Мелік атыса жүріп, құмға қарай шегіне берді. Ең соңында жолдастарының бәрі оққа ұшып, ақырында жалғыз қалды. Сонда да Темір Мелік берілмеді. Ақырында жараланып, қансырап өлуге таяған батырды үш монғол қоршады. Темір Мелік топ сексеуілдің түбінде жатып оларға дауыстады: «Сендер де үшеусіңдер: ал менің қорамсағымда да үш-ақ оқ қалды. Егер жан керек болса кейін қайтыңдар,— деді,— әйтпесе...»

	Оққа ұшудан қорыққан үш монғол кейін шегінді. Темір Мелік көп михнатнен, құмды даланы кезіп, қалған жебелерімен құс, киік атып жеп, өлдім-талдым дегенде Хорезмге жеткен. Бұл кезде монғол әскері Өргенішті қоршап алған. Темір Мелік осы қаланың әскери басы болып, монғолдармен тағы күрескен. Соңынан, Хорезмшах Мұхаммед пен Шахтың тоқалы Терекин қатын Өргенішті тастап қашқанда, Мұхаммедтің баласы Жалелиддин екеуі қаланы қорғауда көп ерлік көрсеткен. Бұлардың монғолдарға бұл жерде де күштері жетпей, Темір Мелік, Жалелиддин екеуі үш жүз сарбаздарымен Қарақұмды көктей кезіп, Хорасанға өтіп кеткен.

	Міне, осылай сұрапыл қан төгіспен алған Ходжентті Жошы өзімен бірге еріп жүрген он бес жасар Беркенің еншісіне берген. Берке мен Жошының төртінші ұлы Беркежар Жошының аманат әйелі, мұсылман болған Бекрин қызы Ханікей бегімнің қолында қалған. Ханікей бегім екі жасөспірімді осы қаладағы бір үлемнен мұсылманша оқытқан. Екеуі де осы қалада мұсылман дініне кірген.

	Беркежар соңынан Созаққа даруға болып, ал Берке әкесінің ақылымен Ходжентті тәрбиешісі және өгей шешесі Ханікей бегімге билеуге қалдырып, өзі Жошыға еріп Қыпшақ жеріне кеткен. Баласына Ханікей бегім әлдеқашан өлген адам. Ходжент Батудың қарамағына көшкен. Берке өзіне жеке ұлыс алып, Ақ Еділ жағасында қалған.

	Бұл шаһарлар осы тұста діни орталықтар саналатын-ды. Ал Беркенің ойы — ісләм дінін Алтын Орда ту етіп, көтеріп, сол тудың астына қарамағындағы елді мықтап ұстау да еді. Жауларына да осы мұсылман дінін ту ғып көтеріп қарсы шықпақ. Ал ол туды өзі ұстайды, өзі көкке көтереді. Соңынан барлық әскерін шұбыртып Құлағу тәрізді кәпірлерге қарсы діні дабылын өзі қағады. Өзі басқарады.

	Ал Орданың қай тұсынан бастап бұл діннің дабылын қағуға болады? Алтын Орданың негізгі әскері, қыпшақ, балғар өгүз, маңғыт башқұрт, алан, серкесут тәрізді мешіті, медресесі жоқ көшпенді елдердің, мұсылман деген құр аты, бес уақыт намазын да дұрыстап оқымайтын, ат үстіндегі халық, оларды дін қорғаны ету қиын... Сонда барып Берке көпшілігі ежелден мұсылман жұрт, мешіт, медреселері бар үлем, мүрит, кәрилері өздерін Мұхамед пайғамбардың тікелей үмбеті санайтын Мауараннахр жерінен мұсылман дінін күшейту саясатын бастамақ болды. Хал-күйлері нашар үлемдерге жәрдем беруді сылтау етіп, Берке енді Бұхарға жүруге дайындалды. Осы шаһарға сапар жасауының тағы бір себебі бар еді. Бұхарды алуға Жошы қосындары да қатысқан Шыңғыс хан сол кезде Бұхардың іскер, ұста тұрғындарын балаларына бөлгенде, Жошыға да өз үлесін берген. Қазір Алтын Ордаға жататын осындай бес мыңдай басыбайлы адамдары бар-тын. Бұлар алтын, күміс зергерлері, темір ұсталары, мешіт үй салатын шеберлер еді. Олардың еңбегінен түскен ақша - қаражат үнемі Алтын Орда қазынасына құйылып жататын. Осындай Алтын Орданың басыбайлы құлдары — шебер, зергер, ұсталары Ходжент, Бенакентте де бар болған. Бірақ ақырғы кезде, Мауараннахрға Жағатай мен Үгедей ұрпақтарының ықпалы бел ала бастады ма, бұл шаһарлардан Алтын Орда қазынасына ақша аз түсіп тұрған. Бұхарға әдейілеп сапар шеккісі келгенде, Беркенің бір бүйірінде бұл іс те бар еді. Не болса да барлық жайды өзі барып білгісі келген. «Қолданатын шараны сонан соң көремін» деген ол.

	Берке бір қосынға таяу қолмен, ырғалып-жырғалған көшпенен келесі жылы көкек айының аяқ кезінде Бұхарға келді.

	Ымырт үйіріліп бара жатқан кез еді. Жаз шыға бастаған. Ирам бау-бақшасындай бұлбұлы сайраған қалың ағашты қала, кешкі салқын ауа мен аула, іміреттердің бойын қуалай аққан мың сан арықтардың самалды лебіменен дымқыл тартқан. Алтын Орда ханын Бұхар даруғашысы қаптағай келген ұзын бойлы арық, қауға қара сақалды, персияндықтарға ұқсас Мұсабек өзінің салтанатты нөкерлерімен шаһардың батыс жақтағы қақпасының көш жерінен, сырнай-кернейлетіп қарсы алды.

	Зурнаның барылдаған, қырылдаған зор дауыстарынан қыпшақтың күрең қасқа жылқылары елегізи, құлақтарын қайшылап, үрікпей әзер қалды.

	Мұндай кездескенде айтылатын құрметті сөздер біткеннен кейін Мұсабек:

	— Алдияр тақсыр хан,— деді басын иіп.— Сіздің көшіңізді қала сыртына өзіңізге арнап салынған Орда сарайға алып баруға рұқсат етіңіз.

	— Неге? — деді Берке,— қала ішіндегі ғибадатханалардан бізге орын табылмап па?

	Мұсабек кідіріп қалды.

	— Әрине, қалада сізге лайық қошеметті сарайлар, ғибадатханалар бар ғой. Бірақ...

	— Не бірағы бар?

	— Шаһар қазір қауіпті,— деді басын қайтадан иіп даруғашы.— Сіз келе жатыр дегенді естіп, кешеден бері қала тұрғындары тасыған қазандай бұрқ-сарқ боп бүлініп жатыр... Әсіресе, импрам ұста, зергер, шеберлер.

	— Олар маған не қылмайсың дейді?

	— Өздерінің қазіргі жаман күйлерін сіздерден көреді. Тапқан-таянғанымызды үнемі Алтын Ордага беріп, қатын-баламызды асырай алмайтын күйге жеттік. Алтын Орда бізді не қанауын тоқтатсын, не біржолата қырып тастасын дейді.

	— Қыруды сағынса,— деді кенет тұншыға сыбырлай сөйлеп Берке.— Егер былай ереуілмен дегендеріне жеткілері келсе ол да қашпас. Сонда сен бізге импрамнан шошып қалаға кірмеңдер деп тұрсың ба?

	— Қабаған иттерді өшіктіріп қандай қажеті бар? Біреу - міреуі қауып алып жүрсе. Одан да ана бір түбекте тоқтаған жөн болар.

	— Жоқ,— деді Берке,— қарадан қорқып атымның басын бұрмаспын! — Сөйдеді де жанында тұрған жүз басы Сәлімгерейге: — Баста көшті! — деді ызадан қырылдай сөйлеп,— тек әскер екі жағымыздан жүрсін! — Қанша Алтын Орда, ханы болғанмен де, сірә, халық ереуілінен қаймығып қалған болуы керек, артқы сөзді ол сыбырлай айтты.

	Екі жағынан екі қатардан тізілген көк найзалы, ақ сауытты кілең күрең қасқа ат мінген қалың жауынгер қоршаған, Алтын Орда ханының салтанатты көші қақпадан кіре берді.

	Бұл кезде тастай қараңғы оңтүстік жақтың түні де түсті. Қара мақпал аспанда жыбырлай жұлдыздар да туа бастады. Көшті даруғашы Мұсабек пен Сәлімгерей бастап келе жатыр.

	Қалаға кірісімен Берке іштей әбігерлене қалды.

	Ұрыссыз, соғыссыз, мұндай сұсты көріністі ол бірінші рет көрген. Көше толған халық. Бастарында лапылдап жанған қара май сіңген білтелі шоқпыт, жөкені байлап алған қолдарында бір-бір ұзын таяқ. Жер беті осындай жыбырлаған от. От дариясы көше-көшені қуып, шалқып жанып жатыр. Тастай қараңғы түнде бұл көрініс сондай айбарлы да қорқынышты.

	Жалаңаш қылыштарын бастарынан асыра ұстаған жауынгерлердің қорғауында нөкерлерімен Алтын Орда ханы тар көшені қақ жарып қатты аяңмен келе жатыр. Енді атты топ қақ жарылып, көшпен қатарласа жүрді. Қоршалған керуен де, қоршаған топта да үн жоқ. Тек аттардың пысқырғаны, тұяқтарының сұрғылт топырақты тас боп қатып қалғаны көшелерге тарс-тұрс тигені, дүбірлері ғана естіледі.

	Ең болмаса бір адам үн қатсайшы?

	Бірін-бірі аңдып қатарласа қимылдаған айдаһарлар тәрізді.

	Бұл неткен сұмдық? Нені күтіп келеді? Егер топ ішінен біреу ұран салып айқайлап жіберсе, не біреуі жалаң қылышын сілтеп қалса болғаны, шабуға айналған қасқырдай үнсіз келе жатқан екі топ бірінің тамағынан бірі ала түсуге дайын.

	Сөйткенше болған жоқ, алдындағы алаңға Берке керуені таяп қалғанда, бұлардың жолын кес-кестеп оң жақ бүйірден тағы бір отты дария толықси келіп қалды. Алдарында — көк сәлделі, ақ киінген, ұзын бойлы кісі.

	Даруғашы мен Сәлімгерей аттарының басын тежей берді. Отты дария да лықсып барып тоқтады. Көк сәлделі, ақ киінген адам жұрттан бөлінді.

	Берке де атын тебініп қап алға шықты.

	— Не тілейсіңдер? — деді ол тұншығып бара жатқандай.

	— Халайықтың үш тілегі бар, хан ием,— деді ұзын бойлысы.

	— Айт!

	— Хайдар құдай емес, өмір бойы адамды құлдықта ұстайтын. Кісі өлтірген күнәкарлардың да не басын алады, не бәлен жылға зынданға салады. Сендер есірей етіп ұстап келе жатқан жұрттың көбі қартайды, жұмысқа жарамайды, не ауруға шалдыққан, төрінен көрі жақын. Бірінші тілегі — сондай адамдарды мүлдем босатсын дейді. Дүниеге еркін келген екен, еркін өлуін тілейді.

	— Болсын! — деді Берке, бәрібір ондайлардан пайда жоқ қой деп ойлады ішінен.

	— Халықтың екінші тілегі — көк сәлделі адам, Беркеге тікелей қарады,— Алтын Орда хандығына жататын мұнда бес мыңнан астам зергер, ұста, шеберлер бар. Бұлар осы жердің тұрғындары. Бұхарды Шыңғыс хан алғашқы алғанында балаларына бөліп берген. Сол кездегі кәрілер өліп бітті. Ал жастарының бәрінің де бала-шағасы бар. Тапқан-таянғанының көбі Алтын Орда қазынасына кетіп жатыр. Жұрт үнемі аш-жалаңаш. Хан ием, сізден халық тапқанының үштен бірін алуын сұрайды.

	— Ал өзге хандарды қайтесіңдер?

	— Олардан да осыны талап етеміз.

	Берке қаптаған жұртқа қарады.

	— Осылай қолдарыңа таяқ алып па?

	— Тілегімізді бермесе, амал жоқ, қолымызға таяқ түгіл, қару-жарақ алуға мәжбүр боламыз.

	Берке жұртқа қайта қарады. Қолдарындағы оттың сәулелері беттеріне қызғылт күрең таңба тәрізденіп түсіп тұр. Қабақтары түйілген кәрлі жұртты көрді. «Иә, бұлар қолдарына қару-жарақ алса алар,— деді ол ішінен, түрлері жаман екен!».

	Берке Алтын Ордаға қарсы шыққан топтың талай ереуілдерін көрген. Біразын өзі қан-жоса етіп басқан. Бірақ дәл мұндай халық боп бірігіп, тұтасқан қолға айналып, күтпеген жерден бетпе-бет кеп, тырп еткізбей, бірден шаужайдан алған ереуілді көрген емес. «Бұл тілектерін берсем, ертең бұдан да көбін сұрайды ғой, басынып кетулері ғажап емес қой,— деді ол бір сәт. Бірақ бермеуге қорықты.— Дәл қазір, хан болмай жатып бұлармен айқасуым өн болмас, соңынан көрермін» — деді.

	— Болсын! — деді Берке.— Ал үшінші тілектерің қандай?

	— Үшінші тілегіміз: құлдың да, есірейдің де, жалпы қара халықтың балаларына медреседе оқуға рұқсат етілсін.

	Беркеге бұл сұрақ ауыр тиді. Шыңғыс хан монғол мемлекетін құрғаннан кейін ұйғыр емлесімен монғолдың әліппесін жасатқан. Ал бұл монғол әріптерімен тек Шыңғыс ханның тарихы, хан ұрпақтарының өмірі, тілек - тіршілігі жазылып, алтын кітап боп, келешек ұрпақтары үшін алтын сандықтың түбінде көздің қарашығындай сақталуға тиісті еді. Бұл емлемен тек хан тұқымы, Шыңғыс тұқымы ғана пайдалана алуға қақы бар болатын. Ал мына ақымақ импрам, хан тұқымыңдай өздеріне сауатты болуды тілеп тұр. Қысқасы, хан мен қара бірдей түспек. Бұдан артық қорлықты кім көрген.

	— Жоқ болмайды! — деді Берке.

	Жұрт лықсып таяй түсті.

	Жалаңаш қылышты аттылар да дайындала қалды.

	— Неге? — деді көк сәлделі кісі.

	Енді ханның аузынан «жоқ, болмайды» деген сөз қайтадан шығуы керек. Ал ар жағында...

	Берке қайтадан жұртқа қарады. Олардың қолдарындағы оттың қызыл жалыны ашулы көздеріне түсіп, қарашықтары қып-қызыл шоқ атып, түрлері қаһарлана қалған екен.

	— Жарайды, бұ да болсын,— деді Берке.— Ертең кешке өзің ғибадатханаға кел, бүгінгі уәдеміздің бәрін қағаз бетіне түсіреміз.

	Ызалы хан астындағы атын қамшысымен тартып жіберіп, алға қарай ұмтылды. Көк сәлделі ат бауырының астына қалмайын дегендей сәл шегінді.

	Ертеңіне әлгі көк сәлделі кісі Берке тоқтаған ғибадатханаға жалғыз келген.

	Сол түні-ақ ереуілге шыққан жұрт тарап кеткен. Ханның сөзіне сеніп лаулаған ашулары су сепкендей басылған.

	— Жалғыз барма, ханға сену қасқырға сенумен бірдей, зақым істеп жүрмесін,—деген жолдастарының сөзіне көк сөлделі адам:

	— Зақым етсе маған ғана етер, өзгелерің аман қалыңдар, басталған істі аяқтаңдар, ал мен өз міндетімді атқардым, енді қорқар жайым жоқ,— деп ешкімге көнбей жалғыз кеткен.

	Ол әбден езіліп, тапталып қалған халықты ереуілге көтерудің қандай қиын екенін білетін. Халық, тыныш жатқан дария тәрізді, оның суы тасып тулайтын кезі — көктемі, не дауылды күні болады деп ойлаған ол. Сол күннің бірі Мауараннахр жұрты жек көріп қалған Шыңғыс ұрпағынан шыққан Алтын Орда ханының келген күні еді. Ал ол күн өтті, азғантай болса да ханнан сұрағандарын алды, содан ет қызулары, хан ашулары басылды және әбден соққы жеп қалған жұрт кеше ханның жалаңаш қылышты, көк найзалы көп әскерімен келгенін көрді, енді оны кешегідей ереуілге көтере алмайтынын білді көк сәлделі.

	Дегенмен, ол бақытты еді. Ханға халық деген күш бар екенін, ал халыққа, бастары қосылып, қатар шыға алса кімді болса да қорқыта алатынын ұқтырды, Расында да, қырық жыл бойы қан-сөлін сорып, жер-суын таптап, үстемдік жүргізіп қалған көк сауытты жойқыншыларға қарсы тұру қара халыққа өте қиын дүние еді. Тіпті, мүмкін емес шаруа болатын. Соған қарамай халық тағы басын көтерді. Көп жылдан бері бұл алғашқы оянуы еді. Көк сәлделі адам енді өзін бақытты санады, жұрт ояна бастады. Менің ең үлкен тілегім орындалды.— деді. Және ол Беркенің кешеден бері өзін жан-жағынан аңдатып қойғанын жақсы ұққан, қашқан күнде де еш жаққа құтыла алмайтынын да түсінген. Сондықтан да көк сәлделі, не болса да өзім көрейін деп, ешкімді ертпей хан жайына жалғыз келген.

	Берке де кешеден бері бұның кім екенін, қайдан жүрген жан екенін біліп алған.

	— Сен христиансың ба? — деді хан анау үйге кіргеннен оған отыр демей.

	Хан күйі кешегіден мүлдем өзгерген. Көзінде кешегідей абыржығандық, ызаланғандық ұшқыны жоқ. Даусы да дірілдемейді, әдеттегісіндей сабырлы. Әрине, Берке қазір күш өз жағында екенін жақсы біледі. Хан жатқан ғибадатхананы, аландарды, бәрін - бәрін тегіс Алтын Ордадан келген жауынгерлермен қала даруғашысының лашқарлары жайлап қалғаны бұған да белгілі. Ереуіл түгіл, бейсауат бірде-бір адамның жүруіне де рұқсат жоқ екенінен де хабардар.

	— Жоқ, адаммын,— деді көк сәлделі.

	— Әлде мұсылмансың ба? — деді Берке, қолындағы меруерт тәспісін сырт-сырт жүргізіп.

	— Жоқ, адаммын.

	— Жарайды, адам-ақ бола ғой,— деді Берке. Алыс жолдан келген хан әбден тынығып қалған екен, сөйлескісі келмей отырғаны түрінен көрініп тұр.— Сен кеше «хандар құдай емес» — дедің. Құдайды аузыңа алдың. Соныңа қарағанда құдайдың бар екеніне сенесің ғой?

	— Иә, бар. Құдайдың шын аты — Шындық.

	Берке «сөзің қызық екен» — дегендей езу тартты. Жұқа ерні қос сызықтай жіп-жіңішке бола қалды.

	— Сенің ол шындық құдайың қайда?

	— Қаймақ сүттің он бойында болады. Сондай-ақ шындық көкте де, жерде де, менде де, мынада да бар,— ол есік алдында найзасын кезеніп тұрған күзетшіні көрсетті. Ал сенде...

	Беркенің таласқысы келіп кетті.

	— Менің шындығым күшімде,— деді ол,— және дінімде.

	— Сонда сіз кімсіз? Хансыз ба, әлде құдайсыз ба?

	— Жоқ, жердегі құдай тек Мұхамед пайғамбар ғана болған. Мен оның жолын қорғаушы үмбеті, және найзагерімін.

	Көк сәлделі де езу тартты. Енді оның сұлу мұртының астынан маржандай тізілген үлкен аппақ тістері көрінді. Кісі шынында да келбетті еді. Оның қара торы жүзінде бір мысқылдың белгісі пайда болды.

	— Егер бұл айтып тұрғаныңыз рас болса,— деді ол.— Мұхамедтен күштірек Иса мен Мұса секілді әулиелердің біреуін неге таңдамадыңыз? Болса да өзіңіз жол салмай, өзгелердің жолын қуады екенсіз, таңдап алмайсыз ба?

	Беркенің тәспісі тарсылдай жүгірді.

	— Мұхамед пайғамбардан еш әулие күшті емес,— деді ол.— Иса құдайдың рухынан туған, ал Мұхамед құдайдың жерге жіберген өз уәкілі, данышпаны. Ал, Мұса Мұхамед пайғамбардың ағасы. О да пайғамбар. Мұса келе жатқанда алдындағы теңіз кейін шегінген. Иса — өлген адамды қайта тірілте алатын. Ал Мұхамед құдайға құлшылық ұрып тұрған жердің тау-тасы, жар - шыңы, алла-тағаланың әулие ұлын көрсін деп біржолата жоқ болып кеткен. Мұхамед ең соңғы пайғамбар. Одан ешкім де күшті болуға тиісті емес.

	— О да мүмкін,— деді миығынан күліп көк сәлделі.— Иса күшті болса, қарсы адамдары екі қолынан шегелеп, крест ағашына тартып қоймас еді.

	— Сенің өзің сәлде салсаң да «құран» мен «інжілді» оқымаған екенсің ғой,— деді Берке. Енді оның көңіл күйін көрсететін тәспісі ойнай жүгірді.— Кресте тартылып тұрған тіпті Иса пайғамбар емес, бөтен адам.

	Көк сәлделі тағы күлді.

	— Қойыңызшы!

	Берке көңілдене түсті. Діни әңгіме, діни талас оның делебесін қоздырып жіберетін.

	— Ол былай болған,— деді Берке тәспісін енді баяу қозғап,— жер бетінде көрсеткен кереметтері үшін кәпірлер Иса пайғамбарды құдай санаған. Ал мұны көре алмаған Мұса пайғамбардың жақтаушы жәйіттері Исаны ұстап қинап, екі қолын екі жаққа тартып, крестке қағып қоймақшы болған. Осындай жауларынан қашып жүрген Иса пайғамбар бір үйге кірген. Жәйіттердің келіп қалғанын сезіп, Иса пайғамбар көкке ұшып кеткен. Үйге кірген жәйіттер барлық жерді тінтіп осында отырған Иса әулиеге ұқсаған бір адамды ұстап алған. Сен Исасың деп барлық жәйіттер жабылып таспен шөкелеп өлтіріп денесін крестке қағып қойған.

	Көк сәлделі тағы күлді.

	— Қысқасы, Иса пайғамбар өзінің орнына жазығы жоқ бөтен адамды ұстап берген екен ғой! Әрине, күшті болған соң не істесе де қолынан келеді де. Сол екен ғой ойына келгенін істеп, Иса пайғамбардың шарап ішіп жүргені...

	— Жоқ, ол шарапты білмей ішкен,— деді Берке. Қолындағы тәспісі қайтадан жүгіре жөнелді.— Иса пайғамбар Ирусалимге бара жатқан жолында, шөлдеген соң бір жүзім бауына кіреді. Су іздегі, бауды аралап келе жатып, балшықтан жасалған құмыраны көреді. Қақпағын ашып қараса, ішінде су бар екен. Жанында тұрған ожауды алып, әлгі суды ішеді. Бірақ су тым қышқылтым екен. Иса пайғамбар құмырадан суың неге қышқылтым, тіпті ішуге де келмейді ғой, деп сұрайды. Тіл бітіп, Иса пайғамбарға аң да, жансыз зат та жауап беретін әдеті, құмыра: «Біреу кішкентай инені ұрлап алып, бір бақыр тиынға сатыпты. Иемнің мені базардан аларда төлеген ақшасының ішінде әлгі бақыр тиын да бар екен. Соның қырсығынан менің суым да ашқылтым татитын болды» депті. Көрдің бе кішкентай ғана инені ұрлаған болмашы күнәнің қандай үлкен қылмысқа айналғанын? Осыдан барып Мұхамед пайғамбардың да өзінің үмбетіне бір - біріңе жамандық істемеңдер, арақ-шарап ішпеңдер, біреудің затын ұрламаңдар, байың кедейлеріңді аяңдар, қиянат етпеңдер деп өсиет қалдырғаны. Осылай деп құранның бесінші сүресінде айтқан.

	— Сол екен ғой, сіздің кешегі біздің өтініштерімізді қабылдағаныңыз? — деді көк сәлделі.— Мұхамед пайғамбардың адал үмбеті екеніңізді ақтадыңыз.

	Тәспі кенет тоқтай қалды.

	— Жоқ мен сендерге еш уәде берген жоқпын,— деді Берке.

	— Қалай?! Осыншама адамды қайда қоясыз. Олар куә ғой.

	— Қайдағы адам? Кешегі қалың топты айтасың ба? Олар адам емес, құл, импрам! — Берке кенет қалш-қалш етті. Тым қатты ашуланғанда ұстайтын қоян - шығы таяу қалды.— Және құранда айтылған зорлап, қорқытып көндірген уәде уәде емес деп.

	— Ә, солай дейсіз бе? Әйтеуір қорыққаныңызды, сіздейлерді тәубесіне келтіретін халық бар екенін мойындайсыз ғой? Өзім де білгем, сіздің бүгін сөзден тайып кететініңізді. Бірақ сізге, кешегі өзіңізді қорқытқан халықтың әлі де бар екенін ескертуге әдейі келдім. Ол сізді әлі де болса, қорқыта алады, дегенін істемесеңіз күшпен, қарумен істетеді, байқаңыз.

	Тәспі енді қайтадан баяу жүре бастады.

	— Онысын тағы көріп алармыз, ал әзірше.— Берке алдында тұрған күміс қоңырауды қақты. Жайшылықта сылдырай шығатын қоңырау даусы үй ішін бұл жолы бір қорқынышты, қауіпті үнге толтырып жіберді, өзінің жеке басын бақылаушы жүзбасы төлеңгіттердің бастығы Сәлімгерей кірді, Берке оған көк сәлделіні көрсетіп:

	— Мына кісінің кеше қалада бүліншілік ұйымдастырып, қалың импрамды Алтын Орда тағына қарсы қоймақшы болғаны үшін өлім жазасына бұйырамын,—деді,— ғибадатханада кісі өлтіруге болмайды, мұны жұртқа көрсетпей, қала сыртына шығарып өлтіріңдер де, бүгінгі әңгімеміз есте қалу үшін ана қолындағы шақшасын маған әкеп беріңдер.

	Көк сәлделі бір-екі рет насыбай атқанда, белбеуіндегі кісесінен алған киік мүйізінен істеген шақшасына көзі түскен. Шақша керемет көркем көрінген. «Берші қарайын» деуге хандық менмендігі жібермеген. Дүниеқор, түйсіксіз хан, енді міне, «бұл болса да өледі, ал мынау, керемет шақша басқа біреуге кетеді ғой» деп қимай, өзіме әкеп бер деп бұйрық беріп отыр.

	Сәлімгерей жүзбасы үн-түнсіз кейін бұрылған көк сәлделіні, қылышын қынабынан шығарып, алдына сап сыртқа алып кетті.

	— Тағы кім бар? — деді Берке, жаңағы біреуді өлтір деп берген бұйрығын жай нәрседей көріп екі беті бүлк етпей.

	Үйге ақ сәлделі кісілер кірді. Бұлар Самарқандтан келген мұсылмандар екен. Кірісімен малдастарын құрып отыра қалып, семізше келген қызыл шырайлысы әдемі қоңырқай дауыспен құранды әндете жөнелді. Ол құранды оқып болған соң, Берке үшеуі «Әмин!» деп қолдарымен беттерін сипады.

	Тағы семіз қызыл шырайлысы:

	— Алтын Орданың мәртебелі ханы, бір жылдың ішінде Сартақ хан мен Ұлақшы хандай екі бірдей арысың дүние салды. Топырақтары торқа болсын, соған көңіл айта келдік. Және...

	Берке қайтадан бетін сипады.

	— Айтқандарың келсін. Бізге де жеңіл тиген жоқ. Амал қанша, бауыры суық қара жер кімді алмаған. Иә, тағы не демексіңдер?

	Енді сөзге денесі тарамыстай боп қатып қалған, тырбиған қара сұр кірісті.

	— Ұлы мәртебелі Берке хан,— деді ол шиқылдаған жіңішке дауыспен,— Самарқандтағы мұсылман бауырларыңыз қазір шоқынғандардан таяқ жеуде. Көрмеген қорлығымыз қалмады. Жақында мұсылман дініне кірген өздерінің бір аяулы жасын отқа өртеп өлтірді. Қала даруғашысы да солардың сөзін сөйлейді. Бізге еш теңдік берер емес. Сіздің әділетті және мұсылман дініне қорған хан екеніңізді біліп, жәрдем сұрап келіп отырмыз. Көрінгенді талайтын мына құтырған иттей мазамызды алып бара жатқан кәпірлерден сақтай көріңіз.

	Берке де кенет түксие қалды.

	— Ол кәпірлерді ауыздықтауға өздеріңнің күштерің жетпей ме? — деді ол, сөзіне бір бөтен мағына беріп,— Самарқандта мұсылмандар да аз емес секілді еді ғой?..

	— Әлбетте, мұсылмандар көп.— Қара сұр да хан ойына түсініп қалған тәрізді.— Бірақ бұған Алтын Орда қалай қарайды? Бұл күнге дейін бізді ешкім қоштап келмеген.

	Қара сұрдың айтып отырғаны дұрыс еді.

	Самарқандта христиан діні, монғолдар келместен бұрын, ерте кезден-ақ кірген. Саманид пен Қарахан ұрпақтарының дәуір сүрген кездерінде болған. Хорезмшах Мысыр халифтерінің күйреуі, мұсылман дініндегілерге оңай соққы болған жоқ. Оның үстіне Мауараннахрды жаулап алған Шыңғыс ұрпақтарының біразы христиан дінінде тәрбиеленген, ал дінде шаруасы жоқ таза монғолдар да бұл дінді өздерінің сыртқы жауы санаған. Осындай жағдайда Самарқанд тәрізді ежелгі қалада бұрыннан орын алып келген христиан діні қайтадан бас көтерген. Сегізінші ғасырдан Мауараннахрға қанат жайған мұсылман дінінен әбден қорлық көріп келген христиандар енді кешегі өздерін қуғындаушыларынан өштерін қайтармақ та болған. Осындайда христиан дініндегі бір жас жігіт, өз дінін тастап мешітке кіріп, қолына құран ұстап мұсылман болады. Христиандар «біздің балаларымызды азғырып мұсылмандар өз дініне кіргізіп жатыр» деп қала даруғашысына арыз айтқан. Даруғашы христиандарды жақтап, жігітті шақырып алып, «өз дініңе қайт» — дейді. Жасөспірім жігіт көнбейді. Ақыры, бұған ашуланған христиандар, бала жігітті бір түнде ұстап алып, қаланың ішіндегі тоғайға апарып өртеп жібереді. Самарқандтан келген мұриттердың айтып отырғандары осы еді.

	Беркенің ойына түсінген қара сұр:

	— Олар көп қой, біздің күшіміздің жетпеуі мүмкін ғой,— дейді.

	— Оқасы жоқ; мен өздерінше киінген әскер беремін...

	— Онда христиандардың шіркеулеріне жиналатын жексенбі күнінің бірін белгілеу керек.

	«Әмин!» — деп екі мұрит шығып кеткен.

	Берке енді Мұсабекті және басқа қаланың бекзадаларын шақырып алып, солардың көзінше Бұхардың тозуға айналған күн көрістері нашарлап, жүдеп кеткен медресе, мешіттеріндегі әйгілі оқымысты, ұлы үлемдеріне сонау Алтын Ордадан керуен тартып алып келген тарту-таралғысын үлестіруге кірісті.

	Бүгінде түн тастай қараңғы. Сәлімгерей бір топ төлеңгіттермен бағанағы көк сәлделіні өлтіруге қала шетіне қарай айдап келеді. Ығы-жығы үйлерден көшпенді елдің жігіттері түгіл, шаһардың тұрғын адамының өзі адасып кетердей. Бірақ Сәлімгерей адасатын емес. Сонау cap далада жылқы бағып өскен қыпшақтың мына түлкінің ініндей бұрылыс, қағысы көп үйлерден адаспай келе жатқаны тіпті таң қаларлық жайт.

	— Ал енді,— деді ол қасындағы жігіттеріне,— бұдан әрі аулалары араның ұясындай бірімен-бірі қабысып жататын өте тар көшелер басталады, көзге ілігіп қалуымыз мүмкін, сендер қайта беріңдер, бұл сабазды жалғыз өзім - ақ жайғастырып қайтармын.

	Бұл кезде ай шығып, әлем сәл ағара түскен.

	— Жарайды,— деді бір қара мұрттысы, айқыш-ұйқыш көшелерден бағанадан бері басы айналуға таяп келе жатқан, бірақ біз жолды қалай тауып қайтамыз.

	Сәлімгерей күлді.

	— Әне, анау күмбезді мешіттің жанына жетсеңдер, сол жерде күзетте біздің әскерлер тұр. Жолды солар көрсетеді.

	«Құп» — деп жігіттер кейін қайтты.

	Сәлімгерей жалғыз өзі көк сәлдені айдап кетті. Таусылуға айналған ай, туғандағысындай емес, тақа жарық бермей тұр. Әлем біткен қара көлеңкелеу. Аспандағы жұлдыздар өлеусіреп, құр жылтырайды.

	Сәлімгерей көк сәлделіні айдап қаланың шетіне өтті. Анау қарайған тоғайға қарай беттеп келеді.

	— Осыншама жер жүріп, неге әуре болу керек еді, Сәлімгерей,— деді бір кезде көк сөлделі,— әлгі толып жатқан тұтқын құжырлардың бірінде өлтіре салмадыңдар ма?

	— Сен белгілі үлемсің Тамдам, құжырада өлтірсек, біреу болмаса біреу біліп қалуы мүмкін. Артынан сөз болып жүреді. Хан, сенің көзің бір жолата өшсін, қайда кеткенін, қалай өлгенін ешкім білмесін, қаладан шығарып жоқ етіңдер деді.

	— О да дұрыс екен.

	Көк сәлделі біраздан кейін қайтадан сөйледі.

	— Мұхамед Тарабидың41 екі жас бөрісі, бірін-бірі осылай өлтіреді деп кім ойлаған?

	Сәлімгерей жауап берудің орнына:

	— Содан бері қайда болдың? — деп сұрады.

	— Бағдатқа қашқам. Оған да монғолдар жетті ғой. Және мұнда қалған өшім маза бермей, қайта оралдым.

	— Иә, сен кітап оқып, шариғат танып үлем болыпсың... Ал мен қыпшақ даласына қаштым. Сар далада кімнің кім екенін жұрт қайдан біліп жатыр, алдыменен жай жылқышы, содан жүзбасшысына жеттім, міне, қазір ханның өзін қорғайтын төлеңгіттердің жүзбасшысымын.

	— Еңбегің сіңген-ақ екен! Қанша бауырларыңды қырдың?

	— Мен бе? Жоқ, бекер олай ойлайсың... Әзірге қолым таза... Қандалатын да күні болар... Бірақ кімнің қаныменен боялады, міне, әңгіме қайда...

	Бұлар тоғайдың шетіне жетті.

	— Мен бұдан әрі бармаймын,— деді кенет Сәлімгерей.— Осы жер жетеді. Ал қош бол! Мынаны қалтаңа сал, керек болады. Шамаң келсе, алысқа қаш...

	— Мен сені...

	— Өз серігің өзі жейтін қасқыр болып кетті деп пе ең? Жоқ, Тамдам, сені мен маған өйтуге болмайды. Шыңғыс хан ұрпақтарының мойнында әлі қанша қыпшақ пен ұйғырдың қаны бар... Жоқ, біздерге тіпті өйтуге болмайды. Ал қош бол,— деп Сәлімгерей кейін бұрылды.

	— Әй, тоқта,— деді Тамдам,— ханыңа, ең болмаса менің шақшамды ала бар, өлтіргеніңе сенбей жүрер... Бағдатта бір қыпшақ ұлы істеп берген. Ол керемет жақсы адам еді, амал жоқ, ханыңа бердім.

	Сәлімгерей қайта оралды. Екеуі құшақтасып сәл тұрды да, әзер айырылды.

	Тамдам қалың тоғайға кірді де жоқ болып кетті. Сәлімгерей айлы түнде оюлы шақшаға қарап, сонау алыстағы Бағдатқа Қыпшақтың құл жігітінің туған еліне жолдаған сәлемін оқып тұрғандай сәл күрсінді де кейін қарай асыға жүре берді.

	Бір апта өтпей Самарқанд шіркеулерінде шоқынып жатқан христиандардың бірін қалдырмай, мұсылмандар қырып тастапты деген суық хабар дүңк ете қалды. Жаман сөз желден де жүйрік, заматта бүкіл әлемді шарлап өтті. Бұл хабар Мысыр, Бағдат, Шамға да жетті. Бұған кейбір қаныпезер емес мұсылмандар қайғырды. Шығыста мұсылман дінінің жаңа қорғаншысы шықты деп Мысыр халифы өз иығындағы шапанын Беркеге кигізуге сырлы қобдишасына салып, Алтын Ордаға елшісін дайындай бастады.

	Тек қана Берке ғана үндемеді. «Бұл менің ең алғашқы діни аттанысым,— деді ол ішінен, бұдан әрі қалай дамиды, қалай өршиді, өлі белгісіз ғой, шыдай тұрайын».

	Бұл арада тағы бір жеті болып, Бұхарадан Берке әскерін шұбыртып алыстағы Ақ Еділге қайтты. Бірақ ол сапарым оң болды деп көңілі қайтқан жоқ. Мұнда Берке хан ұрпақтарымен, басқа көп бекзадалармен әңгімелескен-ді. Көзімен көрмеген нәрселерді жүрегімен сезген. Ол Мауараннахр, Хорасан, Хорезм, Шығыс Түркістандарда Қарақорым мен Алтын Ордаға қарсы жаңа ағымдар туып қалғанын байқаған. Және бұл ағымдардың күшті ағымдар екенін де ұққан. Алтын Орда ханының Бұхарадан көңілсіз қайтуының басты себебі осында еді.

	Қарақорым мен Алтын Ордаға қарсы болу деген сөз, Жошы мен Төленің ұрпағына қарсы болу деген ұғым еді. Бату жағы жеңіп Мөңке Ұлы хан болудан Шыңғыс ұрпақтарының өз алдына бақталастарынан басқа, Үгедей мен Жағатайдың бала, немерелеріне деген туысқандық араздықтары да күшті еді. Шыңғыс ханның жасысы және жарлығы бойынша егер Ұлы хан тұқымынан біреу қылмыс, не күнә істейтін болса, оны бүкіл Шыңғыс ұрпағы боп қарап, үкім шығаруға тиісті болатын. Осыған қарамай Үгедейдің ұрпақтары ешбір сотсыз, үкімсіз Шыңғыс ханның ең кіші қызы Алтынгүл ханымды өз беттерімен өлтірген. Оның үстіне Ұлы ханға Шыңғыс ханның өзге ұрпақтарының ұйғарымы бойынша, Үгедейдің шаңырақ иесі — кіші ұлы Ширамғұн сайлануға тиісті еді, ал Үгедей мен Жағатай ұрпақтары Күйікті Ұлы хан еткен.

	Ал Бату Мөңкені Ұлы хан көтергенде, Үгедей мен Жағатай ұрпақтары қарсы шыққан. Бірақ бөрі бірдей емес, Мөңкеге Күйік Қара Құлағудың Жағатай ұлысын алып берген, бұған осы ұлыстың басы, Жағатайдың туған баласы Есу Мөңке қарсы тұрса, Күйікке наразы, Жағатайдың немересі, баласы Мүтігеннен туған Қара Құлағу Мөңкені жақтаған. Сондай-ақ Үгедейдің баласы Қадан мен Құтаннан туған немерелері де Мөңке жағына шыққан. Мүнкәсәр — ноян жорғаушы42 болған доңыз, яғни 1251 жылғы оқиғада Мөңке өзіне қарсы шыққандардан өшін алған. Тек Ширамғұнға және Жағатай мен Үгедей ұрпақтарының кейбіреулеріне кешірім істелген. Бірақ үш жылдан кейін Мөңке Ширамғұнды суға тұншықтыртып өлтірткен. Ал Ширамғұнның шешесі Барақшын қатын мен Күйіктің жесірі Оғыл-Ғаймашты, Төленің қатыны Сүйрікүктені-бикенің Ордасында соттаттырған. Екеуі бірдей өлім жазасына бұйырылған. Жағатай ұлысының билігін Мөңке Қара Құлағуға алып берген. Үнемі Есу Мөңке мас болып жүріп, күйеуінің орнына ұлысты басқарып келген Есу Мөңкенің әйелі Тоқаши қатынды Қара Құлағу жылқыларына бастыртып өлтірген.

	Берке шығыс өлкелерін аралап астанасына келгеннен кейін атағы аспандағы Мөңке де дүние салды. Егер Күйікті хан көтерген тойға қырық мың кісі жиналып, екі мың ақ шатыр көтерілсе, Мөңке өлгенде жұрт одан кем жиналмаған. Тірісінде өштескендер сүйегін балағаттап жүрмесін деп, тек Мөңкенің денесінің қайда жатқанын білетін, оның жерлеуіне қатысқан екі мың жазығы жоқ жай адамдарды Жошы мен Төленің ұрпағы қырып тастаған. Мөңкенің зиратын тіпті ешкім таба алмасын деп үстінен он мың жылқы өткізген. Ұлы ханның тірісінде істеген қиянаттарынан, өзгелер өлгенде өшін алып жүре ме деп үрім-бұтағы қорыққан.

	Үгедейдің дүние салғаны Шыңғыс ұрпағының жік-жік болып, бірінен-бірінің бөлінуіне жол ашты десек, Мөңкенің өлімі Шыңғыс хан ұлы патшалығының бөлшектенуінің басы болды.

	Осы бөлшектенудің басталуы Шыңғыс хан патшалығында бұрын кездеспеген оқиға — мешін, яғни 1260 жылы екі Ұлы хан сайлануы еді. Төленің екінші баласы Құбылай43 — Қытайда, Төленің шаңырақ иесі, кенжесі Арық Бұғы — Қарақорымда таққа отырды. Бұл кезде Төленің жесірі Сүйріктүктені бегім Арық Бұғының ордасында болатын.

	Дүниеде екі қошқардың басы бір қазанға сыйған ба, әсіресе бұл екі бас Шыңғыс хан қошқарларының басы болса, тіпті қиын-ды. Енді тартыс Құбылай мен Арық Бұғы арасында басталды. Бұл екеуі сайланған Құрылтайға Шыңғыс ұрпағының ең үлкен және беделді хандары Құлағу мен Берке келмей қалған. Соған қарамай бұлар да тыныш жатпаған. Әрине, Құлағуды қоршаған, мұсылман дініне аттаныс ұйымдастырмақшы кілең нәсірәни дініндегі адамдар болғандықтан, ол Арық Бұғыны жақтауы керек еді, бірақ Бейбарыс мамлюктерінің бұның әскерін жеңіп, Шамға қайтадан шабуылға шығуы және осы кезде илхан үстемдігіне қарсы Грузияның патшасы Үлкен Давидтың көтерілісі Құлағудың бар ойын шығысқа емес, өзінің батыс шекарасына аударды.

	Құлағу грузиндердің көтерілісін ойсырата жеңді. Бұл Бату кезінен Грузия жерін өзімдікі деп санаған Алтын Орда мен екеуінің арасында жанжал туғызды. Және Әзербайжанды да өз иелігі санаған Алтын Орда ханы, енді Құлағуға өшіге түсті. Оның үстіне, Құлағуды қоршаған насырәни дініндегі адамдар Беркенің Бағдаттағы бірнеше Жошы ұрпағынан шыққан жақындарын у беріп өлтіреді. Ал Құлағу христиан дінін жақтайтын болса, Берке жасқанғандығынан, амалсыз, Арық Бұғыны емес, Құбылайды қолдады...

	Ал жатса-тұрса Қарақорымға қайтсем қарамағымдағы елден жиналған қазына-қаражатты бермеймін деген Берке ең алдымен алыстағы Құбылайды жақтамақ болды. Бірақ Құбылайдың күшейіп бара жатқанын көріп, кенет Арық Бұғы жағына көшті. Берке бұл екеуіне де құр тілмен болмаса, тікелей жәрдем берген жоқ. Бар ойы осы талас-тартыстан қайтсем пайда табам, қалай өз атымды, Алтын Орда атын күшейтем деп екі жағына бірдей тұнжырай қарады.

	Еділ жағасындағы Ақтөбе өңіріне Берке салдырып жатқан Сарай шаһары бұл кезде әлі үлкен емес еді. Алтын Орда ханы Орда астанасын Сарай Батуда болғанымен жылдың біраз мезгілін өз шаһарында өткізетін. Сол себептен, мұнда өзіне арнап, қырқа үстіне хан сарайын тұрғыза бастаған. Ақ қышпен қаланған қатар көтерілген салтанатты аппақ екі үй жан-жағынан қоршаған биік қорған қабырғасынан көп жоғары көтерілген-ді. Бұл екі үй бітіп қалған. Бірі — Ордадан келіп дем алатын хан сарайы. Екіншісі — әйелдеріне арналған іші толған жиһаз, мүлік жатақ жайы. Қаланың ені бір шақырымдай ғана, тек ұзындығы төрт шақырымға созылып кеткен. Жаңадан салына бастаған хан сарайының жан-жағынан ор қазылып, оның да ішін ғанча аралас қышпен қалаған. Қазір жүздеген араб, фарсы шеберлері хан сарайының сыртын өрнектеп жатыр. Мәрмәр тасқа құран аяттары, «Сал-сал», «Зарқұм», «Шәкір-шүкірет», «Хасан-Хұсайын» тәрізді араб пен фарсының атақты дастандарынан өлең үзінділері ойылып жазылған. Әдеміленіп ойылған ақ, көгілдір тартқан араб әріптерінің іздері де бір ғажайып өрнектер тәрізді. Осы хан сарайынан төмендеу шаһардың дәл ортасына Коломон шебер тұрғызып жатқан мешіт. Берке Алтын Орда тағына отырысымен басталған бұл құрылыс әлі күнге тек орта тұсына дейін көтерілген. Коломон шебер тіпті асығатын емес. Бірақ сол көтерілген тұсының өзі бір керемет. Коломон мешіттің сыртын салынып болған соң ғана әшекейлемей, бірден жер бетінен көтерілген қабырғаларын сан түрлі сырмен, оюланған ғанча, мәрмәрмен әдемілеп келеді. Бұған шыны тәрізді көгілдір Армения тауының тасы да пайдаланылған. Самарқандтың атақты көгілдір бояуы — лазурь да жұмсалған. Мешіттің қабырғасы фарсының кілеміндей. Коломон бұл қабырғаларды алғашқы кезде Шыңғыс ханның, Батудың жер шарын билеп алуға аттанған жорықтарының суреттерін бермек болған. Бірақ оған мұсылман дініндегі Берке көнбеген. Мұхамед пайғамбардың хадисы бойынша мұсылман дініндегі жұрт Иса, Мұса пайғамбардың үмбеттеріндей, адам, құдай, әулие суреттерін салуға тиісті емес. Амал жоқ, Коломон қабырғаларға өрнек түсіруге кіріскен. ІІІебер суреткер бұл өрнектің де шешімдерін тапқан. Сондықтан мешіт қабырғасы, мұсылманның атақты шаһарларындағы мешіттердей емес, тамаша өз бояу, өз өрнегімен әшекейленгенді.

	Берке енді осы ғажайып ғибадатханасының жоғарғы жағының тез бітуін асыға күтті. Әлемнің тең жартысын билеп тұрған Алты Ордаға лайық қызғылт алтын күмбезді, алыстан алауланған ғажайып мешітін көруге құмартты. Бірақ Коломон тіпті саспады. Мешітті тезірек бітіріп, ол еліне қайтқысы келмей ме? Әлде... Әлде... Беркенің оны еліне жібермейтінін іші сезе ме, сондықтан құлдықта болса да жер басып жүре тұрайын дей ме? Жоқ, жоқ, қайткенмен Коломонға бұл мешітті тезірек бітіртуі керек. Мешіттің бар сәні, ханның басына киген тәжі тәрізді, жоғарғы жағында ғой. Ол қандай болмақ? Атақты шебер қандай шешім тапты? Ал Беркенің бар білетіні мешіт күмбезінің тек саф алтынмен жабылуы ғана ғой. Сол үшін де ол тоналған жұрттың қазына-мүлкі тығылған жер астындағы хан қоймасынан, алты батпан сом алтын жіберткен. Ал Коломон мешіттің қалай болатынын біткен соң көресіз деген де қойған. Демек, бітірмей қойса қайтеді? Бөтен шебер дәл осы румдықтай істей ала ма?

	Ал Коломон мешітті тез бітіруге өзі де асығулы еді. Қандай шебер өзінің қанатты ойларын, жүрегінен туған дүниесін тезірек көруге құмар болмайды? Бірақ Коломонды қазір басқа құмарлық жеңген. Оны Алтын Орда ханы қайдан білсін.

	Хан әлі бұрынғы ұлыс иесі кезіндегі үйіне келіп түскен. Ол бүгін әдеттегісінен ерте тұрды. Жанына екі нөкерін ертіп, айналыстағы керуен сарайына қарай беттеді. Жаңа салынып жатқан ханның сарайына Исфағаннан арнаулы үлкен көш келген. Осындай керуен Үстірт пен Қыпшақ даласы арқылы Хорезмнен де шығуға тиісті еді, бірақ Қыпшақ даласы қауіпті болған соң, осы бір жеті бұрын, жүкті ханның сенімді ата - бектері Құлзым теңізі44 арқылы кемемен жіберіпті. Кеме Еділ өзенінің бойымен жоғары көтеріліп, заттар осы Ақтөбенің дәл қасына әкеліп түсірілмек.

	Берке Керуен - сарайдағы Ираннан келген дүние - мүлкіне өте риза болып қалды. Мұнда Ираннан бүкіл әлемге аян, түгі екі елі ғажайып сәнді кілемдер мен неше түрлі фаянс ыдыс-аяқтары бар екен. Кесе ыдыс-аяқтарына тек фарсы елінің өмірінен алынған көріністерімен ғана емес, Беркенің өтініші бойынша, Алтын Орда көшпенді елдерінің өрнек, оюларымен де безендірілген. Шыны аяқтардың ернеуіне алтынмен Мұхамед пайғамбардың өсиеттері, құран сөздері мен фарсының ұлы ақындарының өлеңдері жазылған. Керуен басы ханға арнап Исфаған болатынан алтын сапты қанжар жасатып әкеліпті.

	Берке қынабынан асыл тастармен безенген қанжарды суырып алып, оның қылшылдаған жүзін тырнағының сыртына тигізіп көрді. Қанжар керемет ұнады. Сөйтсе де:

	— Қанжар, ұрланып келіп кісі өлтіретін ұры-қарылардың қаруы,— деді,— маған одан да алдаспан әкелгенің жөн болатын еді ғой.

	Ханның кісіні қалай өлтіретініне қанық керуен басы:

	— Хан ием, оны да әкелдім,— деді.

	Шынында да бұл алдаспан Алтын Орданың бір батырының тапсырмасы еді, ханға берсе қанша ақша жоғалтатынын заматта есіне түсірген керуен басы, бұл сөздің аузынан қалай шығып кеткенін байқамай қалған.

	— Жақсы,— деді Берке, қанжарыңды да, алдаспаныңды да орда мүлазиміне өзің әкеп берерсің.

	Ираннан келген қазына, дүниеге риза болған хан Керуен сарайдан шыға берді.

	Жоқ жерден қыруар ақшаға түскен қанжары мен алдаспанын босқа беріп, керуен басы өкініп қала берді. Жай адамға берген сыйлықтың құны қайтатын. Ал ханға берген сыйлықтың құны көбіне қайтпайтынын ол жақсы білетін.

	...Берке қала сыртындағы қамысты көлге беттеді. Онда асыранды қос аққуы бар, келген сайын күнде таңертең осы құстарды көріп қайту бұның әдеті. Осы аққу құс ханның бір осал жері. Адамды да, аңды да аяуды білмейтін Алтын Орда ханы, асыранды осы қос аққуға үнемі жаны ашып тұрады. Көл жағасына барып оларды көрген сайын бір жасап қалады. Дүниеде ешкімді жаратпаған хан бұл құстарды жанындай жақсы көреді. Қыс түссе оларды әдейі арналған жылы жерде ұстайды, жаз шыға айдын көлге жіберіп, сыртынан бақылаушы қояды. Бұл аққу құстарды атпақ түгіл, біреу-міреу көлде жүргенінде шошытатын, үркітетін болса, ондай адамды хан аямай дүрелетеді. Бір жылы, күзді күні, күтпеген жерден қарлы суық түскен. Ал мұндай суықты күтпеген бақылаушы бала үйіне кетіп қалған. Көл үстінде, қалың қамыстың арасына қонақтайтын қос аққу мұз боп қатуға айналған сумен бірге қата бастайды. Күндегі әдетінше көл жағасына күн шықпай келген Берке, мұздан босана алмай, шала-жансар жатқан аққуларының үстінен шығады. Жанындағы екі күзетшісін тырдай жалаңаш шешіндіріп, мұздай суға түсіріп, екі аққуды алып шықтырады. Әлгі екі бишараның киімдеріне орап, өздерін жалаңаш қалпында аққуларды көтертіп Ордасына алып келеді. Жылы үйге кіргеннен кейін, көп кешікпей аққуларға әл бітеді. Хан өз қолымен жем беріп, оларға арнап үй тіккізіп, кіргізеді. Ал түнде суықтың түсерін білмеген, бақылаушы жетім баланы нөкерлеріне сабатып өлтіреді.

	Иә, ол кезде Берке он бірде еді. Атасы Шыңғыс хан қытайдың бір қаласын шапқанда, немересі Беркеге осы асыранды екі аққу құсты алып келген. Ол кезде бұлар да жас еді. Балапан еді. Ұлы атасы, «бұлар киелі құстар, сенің де киең болады, ешкімге тигізбей асыра», деген.

	Содан бері Берке бұл екі құсты асырап келеді. Ата сөзіне сенген, киелі көреді. Жорыққа аттанарда арнаулы кісіге тапсырады. Жорықтан қайтқанда сол кісінің қолынан алады. Ешкімге ештеңе төлеп үйренбеген хан баласы, киесі ұрады деп құстарын баққан адамға тиісті тиынын мүдірмей төлеп тұрады. Аққуды алып келген атасы Шыңғыс хан де әлдеқашан өлген. Атасы түгіл әкесі Жошы да дүние салғалы не заман. Өзі болса, қазір бұ да елуге келіп қалды, ал ерлі-зайыпты екі аққу, бәз-баяғы қалыптарында ғой көл бетінде әндерін қоңырқай дауыстарымен сыңси салып, көңілдің күйін қозғайды. Берке бұл екі аққуды шын киелі санаған. Дегенмен, осы екі құстың мұншама ұзақ жасағанына таң қалатын.

	Ол бір күні бір құсбегі қарттан сұраған:

	— Аққу қанша жасайды? — деген Берке.

	— Жүз жетпіс, жүз сексен,— деген құсбегі қарт.

	— Бүркіт ше?

	— Әрі кетсе, жетпіс, сексен.

	Берке не дерін білмеген.

	— Әлді бүркіт неге әлсіз аққудан аз жасайды? — деп сұраған.

	— Бүркіт құстың қасқыры ғой, күші жеткенінің етін жейді, жауыздықты сүйеді. Ал аққу гүл шашағымен және қамысты көлдің таза, биязы шөбімен қоректенеді, сұлулықты жақсы көреді. Бүркіт шомылмайды, ал аққу шомыла алмаған күні, суды сағынып өле жаздайды.

	Қарттың сөзі Беркеге ұнамаған. Сөйтсе де ол:

	— Аққу неден өледі? — деп сұраған.

	Қарт ойлана жауап берген.

	— Адамның, құс пен аңның зорлығынан, не қайғыдан.

	— Қайдағы қайғы?

	— Әлде сен білмейтін бе едің? — деген қарт.— Аққу құс жалғыз өмір сүре алмайды, көлде де жалғыз жүре алмайды. Аққудың осындай асылдығы жайында халықта мынандай өлеңі бар.— Шал қырылдаған даусымен сол өлеңді айтып берген.

	«Аққу құс ұзақ жасар көлде жүрсе,

	Қызығын жұбайымен бірге көрсе.

	Бишара тез қартаяр шерменде боп,

	Өзінен серігі егер бұрын өлсе».

	Бір ғажабы, осы қос аққу Беркемен қырық бес жылдай таныс боп, жас күндерінде оның қолынан талай жем жесе де, үнемі бұны көргенде үркіп, қасына жақын келмеуге тырысатын. Берке бұған түсінбесе де, көл басына барып, аққуларын тірі екенін бір көріп қайтса, көңілі көншіп, рақаттанып қалатын. «Аққуларым тірі екен, мен де тірі боламын» дейтін ол баяғы атасы Шыңғыс ханның «бұлар сенің киең» деген сөзін есінен шығармай.

	Берке қос аққуын, шынында да, жанындай жақсы көретін. Әрине, Беркесынды адам баласын аяуды білмейтін тас жүрек, қатыгез кісінің даланың асыранды құсын осыншама қастерлей, жақсы көруіне не себеп? Мүмкін сымбатты, сұлу құстардың сыңсып салған әндері, оның ұмытылып кеткен табиғи тәтті бір сезімдерін қозғайтын шығар? Мүмкін өмір-бақи қан төгіс, алыс-жұлыста өткен Беркеге айдын көлде қаннен-қаперсіз жүзіп жүрген қос аққу, оның мәңгі есінен шығып кеткен сонау бір балалық шақтағы бейкүнә, бейқам күндерін елестететін де болар? Әлде атасы берген осы бір аппақ қос аққу сонау балалық балдәурен кезін, қайғысыз - қасіретсіз тамаша күндердің ұмыттырмас пәктігінің куәсі деп ұғынатын шығар?

	Әйтеуір осы қос аққуын көрсе, сол сәтте Берке өмірдің бар талас-тартысын, қиыншылығын бір сәт ұмытып, кәдімгідей бір көңілденіп қайтатын.

	Бүгін де осындай қуанышты күткен Берке көлге таяп келе жатты. Өзі алда, екі нөкері арт жағында. Кенет Алтын Орда ханы тоқтай қалды. Бір бұлтарыстан шыға келіп, дәл қасынан жорға мінген бір жас қыз өте берді. Қартая бастаған Берке, бұрынғы кездегісіндей қыз-келіншекке көз салуын қойғалы қашан. Дегенмен, мұндай қыз өз Ордасында бұрынды-соңды көзіне түспеген. Қыз болғанда қандай! Басында кәмшат бөрік, үстінде қызыл барқыт, оқалы қамзол, қатпар етекті көйлек, тобылғы сапты қамшысын сипай сермеп, ақ бақай жорғасын төгілдіріп кетіп барады. Ханды көрмеді ме, көрсе де танымады да, қыз әлденеге күлімсірей, өзімен-өзі болып өте шықты. Хан тек оның аппақ қардай беті мен тостағандай дөңгелек жәудіреген бота көзін ғана шалып қалды.

	— Бұл кімнің қызы? — деді хан жаңағы жорғалы қыздың өзіне тіпті бұрылып қарамай кеткеніне шамданып, кіжіңдей.

	— Былтыр өзіңіздің қарамағыңызға көшкен Сартақтың кісілерінің ішінде келген аспаз әйелдің жалғыз қызы,— деді нөкерінің ұзын сарысы,— аты — Құндыз.

	— Аспазшының қызы? — Хан аспазшы әйелге мұндай қызды қимағандай тамсанды.— Оған жорға мен кәмшат бөрікті кім берген?

	— Жақында Ноғай жіберіпті. Шешесі Ұлыс ағасының бір әйелінің жамағайыны көрінеді. Хан ордасында қызмет істейтін менің сіңілілерім ешкімнен кем болмауы керек,— депті Ноғайдың әйелі.

	«Хан ұрпақтарымен бақталастыра бастаған екен ғой Ноғайдың қатыны,— деді ішінен Берке,— және жамағайынның қызына мынандай жорға мен кәмшат бөрікті беруіне қарағанда ол қатын да көкиін деген екен ғой».

	— Аспазшы әйел бой жетіп қалған қызын осы уақытқа дейін байға бермей қалай шолжаңдатып қойған? — деді хан әлі шамданғанын баса алмай.— Әлде... айттырған жерін күтіп жүр ме?

	— Иә, солай, хан ием.

	— Айттырған кім?

	— Александрдың немере інісі Гаврийл.

	Хан түксие қалды.

	— Сен бірдемені шатастырып тұрған жоқсың ба?

	— Жоқ, хан ием,— деді ұзын сары.— Ол кезде мен Сартақтың төлеңгіті едім. Есіңізде бар ма, Сартақ хан болған жылы Сарайға Гаврийлдың келгені?

	— Иә, бар.

	— Бұл қызды сонда мен өз қолыммен, ханның бұйрығы бойынша, апарып Гаврийлдың қойнына салғам. Онда бұл он үш жаста еді. Қыз онғыға ұнаған болуы керек, кетерінде Гаврийл бұны өзіне беруін ханнан сұрапты.

	Ал оқиға шынында басқаша болған-ды. Қыздың өздерін ажалдан құтқарған жақсылығына жақсылық қайтаруды Гаврийл де дұрыс көрген. Ол Құндызды өскеннен кейін Новгородқа қонаққа жіберуін Алтын Орда ханынан өтінген. Сартақ көнген. Бірақ, хан көп кешікпей дүние салды да Құндызбен Гаврийлдың оңаша үйде болғанын, артынан оны қонаққа өзі келіп алып кетуге уәделескенін білетін жұрт, бұл қыз орұсут елшілігіне берілген екен деп түйген. Гаврийл мен Құндыздың арасындағы оқиғадан бейхабар Сартақ «қыз князьға ұнаған екен!» деп, соңынан Құндызды сұрап келген адамдарға «айттырып қойған кісісі бар» деп бермей қойған.

	Орұсут князі Құндызды бүгін болмаса, ертең алып кетеді деп жұрт та күтіп жүрген. Ноғайдың бұған мінетін ат пен келісті киім жіберуінің де бір себебі осында еді. Ноғай тәрізді ел билеп, жұрт басқаруды көксеген кісінің: — «Құндызды балдызым еді» деп, оған жорға мен қымбат киім жіберуін оның атақты князь Невскиймен қарым-қатынасын байланыстыратын жол болды ғой деп топшылағандар да табылды.

	Әрине, Берке оның Александр Невскийден ат-тонын аулақ салар ойда емес-ті. Бұған Қыпшақтың бір қызынан гөрі, ұлы князьбен сабақтасып келе жатқан байланысын үзіп алмай, ширата түсуден артық олжа жоқ.

	— Сол екен ғой, шолжаңдап жүргені бұл қыздың...— деді хан тағы, жаңа ғана көз алдынан ғайып болған Құндыздың жарқыраған келбетін елестетіп.— Бірақ мына қызыл түлкідей бұлаңдаған түріне қарағанда, бір жүйрік тазыға іліктірмей кетуі екі талай. Ол кенет ұзын сарыға бұрылды.— Байқаңдар, қызыққан қарға-құзғынның біреуі шоқып кетпесін! — деді.— Көздеріңнің қарашығындай сақтаңдар. Князьдан ұят болып жүрмесін.

	— Егер кешігіп қалмасақ...— Ұзын сары үндемей қалды.

	— Иә, айт.

	— Ана сіздің мешітіңізді салып жатқан Коломон шеберіңізге, ол жұмысына барған кезде, күніне таңертең бір көрініп кетеді дейді жұрт бұл қызды.

	— Неге?

	— Білмеймін... Қазір де соған бара жатқан секілді. Берке бұдан артық ештеңе сұраған жоқ. Нөкерден ондай істің егжей-тегжейін тәптіштеп не қылсын, ханның онсыз да сұрар, бәрін біліп берер адамдары жеткілікті ғой. Тек Берке жанынан жаңа ғана өткен қыздың, ат үстінде кетіп бара жатып, өзімен-өзі болып, бақытты адамдай әлденеге күлімдеген түрін көз алдына тағы бір елестетті де қойды.

	Берке көлдің жағасына жетті. Шағын ғана мөп-мөлдір қарасудың болмашы толқындарын сабалап сыланып, таранып дәл ортасында қос аққу жүр екен. Кенет олар бірін-бірі қуалап, қанаттарымен суды ұрып, көлдің бетіне бауырларын тигізер-тигізбес етіп қаңқылдай, әлденеден үріккендей, арғы бетке қарай ұша жөнелді. Бірақ олар әп-сәтте тоқтап, қарасудың арғы қабағындағы сыңсып өсіп тұрған әупілдектердің бірен-саран шошайып шыққан гүл шашақтарын жұлып жеп, ерсілі-қарсылы сылаңдай жүзе бастады. Бір-біріне сыр айтқандай анда-санда сыңсып әндетіп қояды.

	Берке үн-түнсіз қол жағасында тұр. Екі көзі қос аққуда. Күлім қағады. Сұрғылт сары жүзінде де кенет бір шаттық сәулесі ұялаған. Ол қазір бар әлемді де, алтын тақты да, салынып жатқан мешітті де, жаңағы көңіліне дүрбелең салған Құндызды да ұмытқан. Оның ой-қиялында осы сәтте тек көлдің арғы қабағындағы қос аққу ғана қалған. Құлағында олардың сыңсып салған әндері, көзінде қос аққудың аппақ сұлу суреттері.

	Беркенің қазіргі тұрған тұсында да, арғы бетке қараған жүзінде де тек осы екі аққу құсқа деген махаббат, соларға ғашық болған, соларды жақсы көрген бір орасан сезімнің қуанышы ойнайды.

	Ол осылай өзін ұмытып біраз тұрды да, күннің шығып келе жатқанын көріп, кілт кейін бұрылды. Қазір бұл қанды қол Берке емес. Дүниенің ең сұлу көрінісін көрген, табиғаттың бар көркемдігін сезінген, қуаныштың бір рақатына малынған жер жүзіндегі ең бақытты адам.

	Бірақ Беркенің бұл күйі ұзаққа бармады. Ол қайтадан түксие қалды. Қайтадан көз алдына, әлгі жорға мінген, өзімен-өзі болған, қуанышты қыз елестеп кетті.

	Оның қабағы қарс жабылды. Аяғын жылдамдата басып келеді. Көп кешікпей салынып жатқан мешіттің жанына келді. Мешіт қабырғасы ортан белінен асып кеткен екен. Берке бұл жолы мешіттің басқа жағынан шықты. Бұл тұста да қыш қалап, балшық айдап тас қашап қыбырлаған кісенді, кісенсіз құлдар. Берке қабырғадан көзін алмай қатты да қалды. Мың сан бояу. Бірімен-бірі жымыңдасып күліп жатқандай, адам көзін ала алмас қуаныш. Шым-шытырық араб әріптері де, сан қилы ою-өрнектер де, бірін-бірі әшекейлеп, бірін-бірі толықтырып, адамды бір ұшы-қиыры жоқ жарық дүниеге жетектей жөнелген. Қабырға көтерілген сайын, оның әшекейі сары, бояуы гүлдене түскендей көрінді Беркеге. «Ләйім, шебер тек бітіре көрсін» деді хан ішінен. Жаңағы көл басында қос аққуды көргендей, қабырғадан көзін алмай тұрған Берке енді тіпті өзін ұмытып кеткендей.

	— Берке хан, қабырға өрнектері ұнай ма сізге,— деді дәл қасынан бір салмақты қоңырқай дауыс. Коломон екен. Сақал шашы қауғадай боп әбден өсіп кеткен. Түрі де жүдеу. Тек үлкен қоңырқай көздерінде бақыттың бір орасан жарық сәулесі ойнайды.

	Берке ұйқыдан оянған адамдай, есін енді ғана жинап алды.

	— Ұнайды,— деді ол он бойын лаулап алып кеткен сезімін жасыра алмай.

	— Ұнаса, өте жақсы. Шамамыз келгенше тырысып жатырмыз ғой,— деді Коломон. Беркеге оның даусынан бір кекесін естілгендей болды.

	Берке есін әбден жинап алды.

	— Қашан бітіресің? — деді ол Коломонға қайта бұрылып.

	— Күзге,— деді Коломон жайбарақат.

	— Жақсы,— деді Берке, сөйтті де жүре берді. Бірақ, бір-екі адым аттады да, «тағы бір қарайыншы» дегендей кейін бұрылып, қабырғаға қарап қатты да қалды.

	Коломон сұп-сұр боп кетті.

	Берке кейін бір-екі аттады да, тағы алға ұмтылып қайтадан әлгі орнына келді. Осы мен дұрыс көрмей тұрмын ба дегендей екі қолымен көзін сүртті. Қайтадан қарады. Жоқ, Берке қателеспеген екен. Қабырғадан бағанағы жорға мінген Құндыз қызды көрді. Дәл бағанағысындай жүзінде бақыт, көзінде қуаныш. Астындағы жорғасы да сол, үстіндегі киімдері де сондағы, Берке сол тұрған жерінен тағы кейін шегінді, біресе алға қарай жүрді. Қалай әлгі орнынан қозғалса жорғалы Құндыз жоқ боп кетеді де қайтадан мың-сан бояулы күнде өзі көріп жүрген керемет өрнекті қабырға пайда бола қалды. Ал әлгі орнына барса, өзіне күлімсірей қарап Құндыз тұрады. Бұндай кереметті бұрын өзі де естіген. «Иранда бір ғажайып мешіт бар деген сол жаққа барып қайтқан бекзадалар, өзі жеті күмбезді. Егер ортадағы күмбездің дәл астында тұрып дыбыс шығарсаң, әлгі жеті күмбез бірінен соң бірі сенің айтқан сөзіңді күңірене қайталайды. Ал сол тұрған жеріңнен бір адым кейін, не алға кетіп сөйлесең, еш дыбыс шықпайды».

	Бұ да сондай бір жерден, бір нүктеден қарасаң көрінетін бір керемет шығар. Мені көрмейді деп ойлаған болар. Расында да қайдан көресің? Мына жерге әлдеқалай тұрып қалғаным, алла-тағаланың өзінің жазмышы болар.... Әйтпесе...

	Коломон сол сұп-сұр боп кеткен қалпында қозғалмай әлі тұр.

	Берке оған ештеңе деген жоқ, кенет кілт бұрылды да, артына қарамастан, салынып бітуге айналған хан сарайына жүре берді.

	Коломон Құндызды мамыр айының аяқ шенінде көрген. Тамылжыған күншуақ кезең еді. Дәшті Қыпшақ жерінің көгал шөбі тізеге келетіндей боп өсіп қалған. Жұпар аңқыған исі кеудеңді жарады. Түнгі мезгіл еді. Ай жаңа туған Зауза45 жұлдызына қонаққа барғалы тұрғандай аппақ күмістей Сүмбіле46 жымың-жымың етеді. Еділдің жағасындағы тоғайдан қайдағы бір бейтаныс құстың әлденеден шошынғандай, шарылдаған даусы шығады.





Екі төлеңгіт Коломонды айдап келе жатты. Бүгін салынып жатқан мешіт жанында есірей шебер күн батқанша болып, кешірек қайтқан еді. Коломон әбден қалжыраған, әзер жүріп келеді. Қазір ол Мамыр айының салқын - самал қош иісті түніне еш көңіл аударар емес. Еш нәрсеге зауқы шаппай, қалың ойға беріліп кеткен. Көңіл шіркін бір мезет серпілер емес. Тұрғызып жатқан мешітінде кейбір өрнектері ойлағанындай орындалмай, дүние қараң қалғандай жүдеп келе жатқан. Құр шылдыр-шылдыр қу шынжырдың үрейлі дыбысы естіледі... Кенет өздері келе жатқан тар көшенің қарсы тұсынан екі әйел көрінді. Біреуі қыз екені анадайдан-ақ байқалады. Қолы мен аяғын матаған ауыр шынжырдың үрейлі үніне, күміс қоңыраудай шылдырлаған, қыз шолпысының қуанышты үні қосылды. Бұлар хан сарайына ертеңгі асты дайындап, үйлеріне жаңа қайтып бара жатқан Құндыз бен етжеңді ақсары келген, бір кездегі сұлулығын әлі де жоғалта қоймаған аспазшы шешесі еді. Айлы түнде қоңырқай пішінді Коломон үн-түнсіз төмен қарап келе жатқан. Кенет дәл жанынан, жаңағы алыстан естілген күміс шолпы сылдырыңдай, бір әдемі дауыс:

	— Амансыз ба, ағалар? — деген.

	Әлгі екі әйел қастарына келіп қалған екен. Коломон басын көтеріп алды.

	— Өздеріңіз де амансыздар ма? — деді.

	Оның қайғылы көзі енді қызға түсті. Жаңағы ай тұтылғандай қап-қара боп түнеріп тұрған дүние, кенет ай шығып жаңа ғана жарық түскендей көрінді Коломонға. Көзіндегі қайғы тұманы әп-сәтте тарап кетті. Тостағандай жаудыр көзін тұтқын шеберге бір тастап, жерге түсіп жатқан қалың қос бұрымы, жұп-жуан қара жыландай шұбатылып, ай жарығы онсыз да ақшыл түсін, қардай аппақ етіп, жап-жас сұлу, үкілі тақиясын бұлаңдатып, қасынан өте берді.

	Коломон құр шалбарлы еді. Оның үнемі тас қашап, қар еттері бұлшық - бұлшық боп кеткен, күнге күйіп қара-қошқыл тартқан денесі нағыз шебер ойған тас мүсіндердің бейнесіндей, аса сымбатты еді. Коломонға қыздың жарқ етіп өзіне қараған көзінен таң қалғандай бір қияпат сезім оты тұтана түсіп, сөніп кеткендей көрінді.

	Қыз шешесіне сыңғырлай күліп, бірдемені айтып, күміс шолпысын шылдырдата кетіп қалды. Бірақ өзі кеткенменен, оның тостағандай мөлдір көзі, өзіне жалт етіп қарағаны, қатар өрмелеген қос жыландай жерге шұбатылып, арқасында теңселе қимылдап бара жатқан қап-қара қос бұрымы, қардай аппақ беті Коломонмен мәңгі-бақи бірге қалды. Есірей шеберге енді тұтқын азабына, қадір түнде пайда болған қор қызыңдай, айлы түнде көз алдында бір көрініп, жоқ болып кеткен әлгі қызға деген ұлы сезім — махаббат атты ауру қосылды. Енді шыбындай жанын қоярға жер тапқызбады. Міне, осы кезде ол, өзі ойлап тапқан мешіт қабырғасының әшекейлі өрнектерінен бас тартты. Табиғаттың әлгі қыздай өзі жаратқан керемет көркемдігін көргеннен кейін, әнеугіден бері мешіт қабырғасына түсіріп жатқан ою, кестелері енді Коломонға жай бір болмашы суреттей боп көрінді. Мешіт қабырғасын әшекейлеуге жаңа шешім іздей бастады. Осы кезде оның жұмысы да мардымсыз болды.

	Бірақ қиялдың тұсалуы ұзаққа бармады. Бір күні тамыз айының бас кезінде, күн шыға жұмысқа келген Коломон әнеугі жоғалып кеткен қызды тағы көрді. Жоқ, түсі емес, бұл өңі еді. Астында күміс ер-тоқым, жүген, құйысқаны да қақтаған да ақ күміс қара - көк жылқы. Басында кәмшат бөрік. Тобылғы сапты қамшысын шықшытына сүйеп мешіт қабырғасындағы өрнектерді қарап тұр. Ойға шомып кеткен. Жанына келіп қалған Коломондарға тіпті көз аударар емес. Қабырғаға қараған түрі, өрнектерді көріп қуанған, рақаттанған пішіні, кімді болса да толқытып жіберердей...

	Коломон мешіт қабырғасын әшекейлеу жөнінде таба алмай жүрген шешімін енді тапты.

	— Есенбісің қалқам,— деді ол.

	— Өзіңіз де амансыз ба...— деп келе жатты да Құндыз Коломонға көзі түсіп кетіп әнеукүнгі түнде көрген кісісін танып, кенет екі беті ду етіп қызара қалды.

	— Мына кереметті кім жасап жатыр? — деді қыз.

	— Мен, өзіммін,— деді Коломон.

	— Қашан бітіресіз?

	— Қашан бітір деп бұйырасыз?

	Қыз күлді.

	— Онда бүгін, қазір!

	— Ол мүмкін емес,— деді Коломон енді ғана есін жиып.— Егер тез бітіруін тілесеңіз, сіз күнде осы уақытта, осы араға келіп маған бір көрініп кетіңіз.

	Қыз тағы күлді.

	— Неге?

	— Оны соңынан түсінесіз... Егер осы мешіттің тезірек бітуін тілесеңіз және маған жаныңыз ашыса,— деді Коломон қиыла — құлдардан бөтен жан тұрмаған осы кезде, осы күйіңізде күніне бір көрініп кетіңіз.

	Құндыз жігітке ойлана қарады. Оның қолы мен аяғын бірдей матаған жуан шынжырға көзі түсті. Жігітті кенет қатты аяп кетті.

	— Жарайды,— деді қыз.

	Сол күннен бастап Коломон кілт өзгерді. Оның көзінде қуаныш сәулесі туып, бетіне қан жүгірді.

	Жүрекке жарлық бере алмайсың, Құндыз да бұл есірей шеберді ұнатып қалған. Бірақ бұрынды-соңды жігіт сүйіп көрмеген жас сұлу, қорқа берген. Махаббат оған сырын білмес асау жылқы тәрізді көрінген. Қай жарға ұрып кетеді, қай жерде тулап-тулап тастап кетеді? Құндызға бәрі де белгісіз еді. Шебер болса жат елден, және өзі есірей, қандай ел бұған қызын береді? Өз еркімен жұрты қоспаса, ең болмаса жалғыз шешесі келіспесе, қалай бұл ата жолын бұза алады? Бұза қалса өзіне де, Коломонға да қауіп екенін Құндыз жас болса да түсінеді. Сондықтан Коломон туралы ойлаудан қашты. Бірақ жүрек деген бар ғой, ол ажалдан да, ата-баба жолынан да күшті, жас сұлуды еріксіз Коломонға қарай тарта берді. Құндыз ақылға сап жат шеберден қанша алыстағысы келгенменен, оның өнерінен құтыла алмады. Мешіт қабырғасына салынып жатқан өрнек, оюларын күнде бір көріп тұрмаса, өзін қоярға жер таппады. Сұлулықты сүю ақылды жеңді. Сонау сан бояулы, сан - сырлы өрнектерді көргенде көңілі қуанышқа толды. Енді бармаймын деп өзіне қанша уәде берсе де, шыдап отыра алмады. Мешіт қасына тағы барды, бара берді. Енді ол өзін осы көркем суретсіз, сол көркемдікті тудырған ойлы көзді, жүдеу өңді тұлғалы жігітсіз өмір сүре алмайтынын сезінді. Бірақ ол осылайша қанша күйіп-жанғанмен алдағы белгісіз қуаныштан қорқу, Құндызды от бастыртпай әлі де ұстап келген.

	Бір күні Құндыз тағы мешіт қасына келген. Күн шығып үлгірген кез еді. Мешіт қалаушы құлдар мен оларды бақылаушы жауынгерлерден бөтен ешкім жоқ. Құндыз астындағы атынан түсті. Оны ер қасына қаңтарып байлап қойды. Коломон қызды өзімен бірге шығып келе жатқан күннің жарығы түсіп тұрған мешіттің бер жағына алып келді. Өзі сәл жоғары көтеріліп, Құндызға «қабырғаға осы мен тұрған жерден қарашы» деді.

	Қыз жоғары көтеріліп Коломон тұрған жерге барды. Бұрылып мешіт қабырғасына қарады да, кенет «бұл қандай керемет!» — деп дауыстап жіберді. Шығып келе жатқан күн сәулесі бояулардың түрін өзгеше ашып, қабырғадан жорғасын мініп тұрған өзін көрді. Жоқ, қабырғада Құндыз өзінен де сұлу, өзінен де қуанышты. Астындағы жорғасы кәдімгідей жүріп келе жатқандай...

	Суретке таң қалған Құндыздың басы айналып, көзі қарауытып кеткендей болды.

	— Өзіңді мықты ұста,— деді Коломон.— Ешкім ештеңе сезбесін,— ол жайбарақат сыртқа қарап сөйлеп тұр,— бұл менің өмір бойғы арманым еді. Сол арманымның орындалуына өзің себеп болдың. Енді түсіндің бе, күнде күн шығарда осы жерге келуіңді менің неге өтінгенімді?! Бұл сурет қабырғаға күн осылай түскен кезде ғана, тек осы тұрған жеріңнен ғана көрінеді. Байқадың ба, қабырғаға күн бұл кездің өзінде де бір сәт қана түседі, сосын ауып кетеді. Суретті осы азғантай уақытта ғана, және өзің тұрған осы жерден ғана көруге болады. Ал өзге жерден, өзге уақытта, бұл тұстан күн тайған кезде оны көре алмайсың. Онда суретті ана тамаша бояулар басып алады. Күн сәулесі ғана суреттің көмескі бояуларын ашады.

	Құндыз әлі де есін жинап болған жоқ.

	— Япырмай, бұған ақылыңыз қалай жетті? — деді.

	— Адамның ақылы бұдан да қиын кереметтерге жеткен. Мен Ескендір Зұлхарнайын кезіндегі атақты Геронның47 кереметінің сырын ғана аштым.— Коломон бұларға қарай келе жатқан шеткі бақылаушыны көріп әбігерлене қалды,— жә, бұл суреттің қалай жасалғанын соңынан айтармын,— ол кенет қинала сөйледі.— Құндыз, сен бүгін Шолпан туа көл жағасына кел... Бүгін тұратын күзетші маған жаны ашитын адам. Қайтсем де сол уақытта көл жағасында боламын.

	— Жарайды,— деді қыз, көзі қуаныштан жарқ етіп.

	Құндыздың келмеймін деуге шамасы жоқ еді. Ол бұрын да махаббаттан күйіп-жанып әзер жүрген. Енді мына кереметті көріп, қуаныштан мүлдем мас болды. «Осындай тамашаны жасаған адамның құшағында өлсем арманым жоқ»,— деді.

	Шолпан туа бұл екеуі қамысты көл жағасында кездесті. Бір-біріне өлердей боп құмартқан жүректер, алтын айдың аясында алғашқы рет құшақтасты.

	Осы түнде, мешітті бітіруге таянғанда Коломон мен Құндыз Қыпшақ даласына қашпақ боп уәделесті. Бостандығы басындағы қыз қашуға керек аттар мен заттардың бәрін өзі дайындайтын болып уәделесті. Жұрт көзіне көрініп қалмас үшін бұдан былай қарай кездеспейтін болды. Тек сағынған көңілді басу үшін Құндыз анда-санда салынып жатқан мешітке келіп, бір көрініп кетуге сөз берді.

	Осы уәдесін орындауға келе жатқанда, хан бағана Құндызды көрген.

	Өз ордасына келген хан алтын тағында жападан-жалғыз ұзақ отырды. Не істеу керек? Ханды алдап зымиян румдық өз ойын осылай өткізбекші болған екен. Бұны мұсылман қауымның алдында мазақ етпек! Бірақ салып жатқан мешіті тамаша ғой! Суретінің өзі қандай керемет! Адам көзін ала алар емес! Мүмкін, өзгелер ол суретті көрмес, аңғармас! Жұрттың бәрі мен тұрған жерге бара бере ме? Әлде сол қабырғаны қырғызып тастап, қайта әшекейлетсем бе екен? Жоқ, сол мен тұрған жерге бірдеме қойғызып, кісі бара алмайтын еткен жөн бе? Бірақ ол айлалы шебердің суретті жұрт көретін тағы бөтен қулығының жоқ екенін кім біледі?

	Берке сұп-сұр боп әлі отыр. Ақыры қабырғаны қырдырып тастап қайтадан салуды дұрыс көрді. Бірақ суретті қимады. Шынында да бұл керемет дүние еді. Адам көзі қиып қырғызар емес керемет, «қыздың өзі де әдемі екен,— деді Берке бағанағы жорға мінген қырмызыны кенет көз алдына қайта елестетіп,— ал суреті... Бірақ румдық шебер оның суретін неге салды? Ұзын сары төлеңгіт бағана бір сұмдықтың шетін су жыланның басындай қылтитып қойып еді ғой, әлде сол сөз рас па?»

	Беркенің жүрегі кенет удай ашып кетті. Жорғадағы қызға хан да құмартып қалған. Мешіт құрылысына бармай-ақ ол қызды нөкерлеріне таптырып алатын еді, тек Новгородтың князінің туысы айттырып қойған дегеннен кейін өзін-өзі әзер басқан. Басылды деу де қиын еді, өйткені қызығу дегенде, қызғану тәрізді өткір кездік қой, хан жүрегінің түбінде текке жата беруі екі талай дүние.

	Қызды көз алдына елестетіп еді, жүрегі одан сайын ашып, алай-түлей болды да қалды. «Өз басына еркі жетпей жүріп, есірей құлдың періштедей қыз несін алған?.. Әлде?.. Әлде...»

	Қабылдау бөлмесіндегі нөкерлерінің үрейін ұшыра, қолындағы күміс қоңырауын шарылдата қақты.

	Үйге кірген төлеңгіт жүзбасы Сәлімгерейге:

	— Маған есірей шебер Коломонды алып келіндер! — деді.

	Жалаңаш қылыштарын жалақтатқан үш жендет ауыр шынжырын шылдырлата заматта Коломонды жеткізді.

	Берке есірей шебермен жалғыз қалды.

	— Ал сөйле! — деді хан.

	— Не жайында, Берке хан?

	— Мешітті қашан бітіресің?

	— Күзге дедім ғой, Берке хан.

	— Жа-ақ-сы,— деді Берке даусын созып.— Ана қыздың суретін неге салдың?

	— Мен оған ғашықпын.

	— Қыз ше?

	— О да маған ғашық, Берке хан.

	Берке жарылып кетуге даяр.

	— Сен кәпірсің, ал қыздың мұсылман екенін білмейсің бе?

	— Бұны білемін,— деді Коломон.— Бірақ екі адам бірін-бірі жақсы көрсе, оған дін де бөгет бола алмайды. Ең ұлы дін — махаббат.

	— Жа-ақ-сы,— деді аппақ қағаздай боп бетінен қаны әбден қашып кеткен Берке. Коломон енді бір сөз айтса әйгілі қояншығы ұстауға дайын тұр. Онда... Берке бұл жолы да өзін-өзі ұстап қалды,— мешіт тәрізді мұсылман ғибадатханасына сурет салуға болмайтынын біле тұра; сен қыздың бейнесін неге мешіттің қабырғасына түсірдің?

	— Айттым ғой, ғашықпын деп. Қызға өз жүрегімнің сырын жеткізетін бөтен жолым қалмады. Ол менің жай айтқан сөзіме түсінбеді... Түсінсе де түсінгісі келмеді... Қорқа берді...

	— Сосын?

	— Сосын... Мешіт қабырғасына салған өз суретін көргеннен кейін ол мені ұқты. Мұндай сурет үшін менің басымның кететінін ол жақсы біледі. Соған қарамай мен оның бейнесін түсірдім. Және мұсылман ғибадатханасының қабырғасына оған деген махаббатымның өзімнің жанымнан да қадірлі көретінімді Құндыз ұқты... Айтқаныма көнді...

	Ұстауы таяу қалған ұстамасының белгісі көрінді. Беркенің екі езуінде көбік пайда болып, қысық көздері тіпті жұмылып кетті.

	— Көнді?

	— Иә, мәңгілік менікі болуға көнді.— Коломон кенет тізесін бүкті.— Жаралғалы, Берке хан, өзімді өзім қорлап көрген жоқ едім. Махаббатым үшін, Алтын Орда ханы алдында тізе бүгіп тұрмын. Сізден жалғыз ғана өтінішім бар. Маған бостандық та бермеңіз. Өмір бойы осылай шынжырлап құлыңыз етіп ұстаңыз, бір мешіт емес, мың мешіт салдыртыңыз, тек Құндызға қосылуға рұқсат етіңіз.

	Берке қолын беліндегі қылышына апара берді.

	— Оған қыз көне ме?

	— Көнеді! Көнеді! Ұлы мәртебелі хан, сізден о да осыны тілейді.

	— Сонда мешітті салып бітіресің ғой?

	— Бітірем, Берке хан.

	Ханның жүзінде кенет бір орасан шаттық пайда болды. Ол дереу күміс қоңырауын тағы шылдырлатты. Үйге Сәлімгерей кірді...

	— Коломон шебермен уәделестік,— деді хан күлімсірегендей ишарат білдіріп, оның жұқа еріндері езуіне қарай созылғанмен, бірақ көздері күлмеді.— Мен бұған аспазшы әйелдің қызын қосатын болдым, сол үшін бұл күзге дейін мешітімді бітіріп береді.— Хан Коломонға қарады.— Солай ма, есірей шебер?

	— Солай.

	— Ал енді менің үкімімді есті,— деді кенет қайтадан сұрлана қалып.— Ғибадатхананың қабырғасына сурет салғаны үшін жүз дүре соғылсын. Мұсылман қызына үйленгісі келгені үшін ат етіп тартылсын! Және әлгі қыз бен бүкіл құлдардың алдында орындалсын! Сонсоң уәдем бойынша қыз бұған қосылсын!

	Коломон айқайлап жіберді.

	— Одан да мені осы арада ана қылышыңмен шауып таста! — деді жалынғандай.

	— Жоқ, болмайды! — деді хан,— сен маған ана мешітті бітіру үшін керексің...

	Қаланың бас алаңы — «Майданхананың» төрт жағынан бірдей тұрғызылатын шынжырлысы, шынжырсызы бар он мыңға жуық есірей құлдар. Бұлардың алды-артында қылыштарын жалаңдатқан екі жүзге жуық төлеңгіт жауынгер. Көк темір қару-жарақты. Астарында қарсы келгенді таптап кетер, жал-құйрығы төгілген кілең жүйрік...

	Ортада, дарға қасындағы сәкіде төрт төлеңгіт жігіт кісендеулі Коломонды қоршап тұр. Жалаңаш қылыштары от сәулесімен ойнап жарқ-жұрқ етеді. Дарға мен сәкінің төрт бұрышынан от жанып жатыр. Жарығы молая түссін деп төрт адам отқа үсті-үстіне жарылған ағаштарды тастап тұр. От жалыны кісі бойындай көтерілген.

	Түн тастай қараңғы. Иін тірескен құлдардың да түрлері түн қараңғысындай үрейлі, сұсты., Сәкінің бір бұрышында хан жарғышысы. Екінші бұрышында екі жендет екі жағынан ұстаған Құндыз. Түсі аппақ бордай, көзі жұмулы, тарқатылып кеткен ұзын шашы, арқасы мен жерді жапқан қара шапан тәрізді.

	— Тыңдаңдар, тыңдаңдар! — деді кенет гүрілдей сөйлеп монғол түстес еңгезердей хан жаршысы.— Алтын Орданың ұлы мәртебелі Берке ханының жарлығы бойынша, есірей құл мұсылман мешітінің қабырғасына сурет салғаны үшін көк шыбықпен жүз мәртебе дүреленуге жазаланды.— Жарғышы сәкінің ортасында тұрған түлкі тымақты төлеңгітке қарады. Сірә, ол жендеттердің үлкені болуы керек.— Кірісіңдер.

	Төрт жендет әп-сәтте Коломонды сәкі үстіне жығып салды да, екеуден екі жағынан тұра қалып, жерде жатқан көк шыбықтың екеуін қолдарына алды.

	Түлкі тымақ санай бастады.

	— Бір... Екі... Үш... Төрт...

	Құлдардың қара түндей қас-қабақтары түйіліп кеткен. Жауар бұлттай үн-түнсіз түнеріп тұр. Тек ысылдаған көк шыбықтың дыбысы ғана естіледі. Әрі-беріден кейін, жоғары көтерілген шыбықтан төмен қарай тамшылаған қан көрінді. От сәулесі де қып-қызыл, тамшылаған қандай қып-қызыл. Түнерген құлдар алға қарай сәл қозғала түскендей.

	Дүре саны елуден асып кеткенде:

	— Аясандаршы, бұл атақты шебер Коломон ғой, ағатайлар! — деген шыңғырған әйел даусы шықты. Бұл ақылынан адасуға аз-ақ қалған Құндыздың даусы еді.

	Түнерген топ селк ете қалды. Бірақ қозғалған жоқ. Тек бұрынғыдан да түнере түсті. Тістеніп алған Коломон үнін шығармады.

	Көк шыбықтың ор дыбысы шаққалы келе жатқан у жыланның ысылындай үрейді алған жүз дүре де бітті. Арқасының еті қып-қызыл қан, пара-пара болған Коломонды жендеттер тік көтеріп жерге қойды.

	— Тыңдаңдар, тыңдаңдар! — деді тағы сұмырай дауысты жарғышы. Алтын Орда ұлы мәртебелі Берке ханның жарлығы бойынша есірей кәпір Коломонның мұсылман дініндегі қыпшақ қызы Құндызды қатын етіп алуды ойлаған күнәсі үшін, инақ48 етіп тартылсын.

	Ол тағы түлкі тымақ жендетке қарады.— Кірісіңдер!

	Дәл осы сәтте қолында өткір пышағы бар ақ сәлделі молда сәкіге шықты.

	— Құлдың шалбарын шешіп шалқасынан жатқызыңдар да жан-жағынан басып тұрындар,— деді.

	Құндыз көзін тастай жұмып, төмен қарап қатты да қалды.

	Түлкі тымақ ақырып жіберді.

	— Көтеріңдер басын ана салдақының! — деді ол жігіттерге.— Көрсін тием деген байының қалай әтек болғанын!

	Дәл осы кезде құлдардың бір шетінде тұрған қара киімді біреудің айбарлы үні шықты.

	— Ау, халайық, бұл неткен қорлық! — деді ол дабыл ұрғандай айқайлап.— Араша түсейік, досымызды масқара еткіздірмейік.

	Бұл Сәлімгерей еді. Сол-ақ екен құлдар дүрліге қалды.

	— Тимеңдер Коломонға!

	— Өлейік бүйтіп өмір сүргенше!

	— Босатыңдар Коломонды.

	Құлдар алға қарай қозғалды.

	— Қайтыңдар кейін!

	— Шауып түсіремін! — деген жендеттердің де даусы шықты. Бірақ ашулы топ алдарындағы атты төлеңгіттерді сырып, алға қарай жүре түсті.

	Осы кезде әлдекімнің:

	— Ойбай өлдім! — деген ащы даусы шықты.

	Сөйткенше болған жоқ.

	— Өлтірді! Шауып тастады! — деді үрейленген екінші дауыс.

	Сол-ақ екен:

	— Боса да өледі екенсіз...

	— Ұмтыл! Қират бәрін!

	— Аянба!

	— Ең болмаса жастығымызды ала өлейік! — деген дауыстар қаптап кетті. Құлдар жолдағы атты жендеттерді жапыра ат-матымен құлата алға қарай лап қойды.

	Көтеріліс үш күнге созылды. Берке сол күні түнде қала Сарай - Батудағы Ноғайдың қарамағындағы әскердің бір қосынын шақыртты. Бұлар ереуілшілерді қырып салды. Тең жартысын майданда қаза етті, қалғандарын жаралысы бар, басқа жағдайда қолға түскендері бар, көтеріліс басылған күннің ертеңіне қала сыртына айдап шығып, тал түсте қанішерлер аттарына бастыртып, қылыштарымен шауып, бірін қалдырмай қан-жоса етіп қырды. Көтерілісшілер де ұпайын жіберген жоқ өздерін қоршаған екі жүз төлеңгітті сол алғашқы көтерілген шақтарында - ақ құртып жіберген. Кісенсіздері солардың аттарына мініп, қару-жарақтанып алды. Қалаға Сарай - Батудан Ноғай қосыны келгенше, көбі қол-аяқтарындағы кісендерден бірін-бірі босатып үлгірген. Әскер келгенде бірі қалмай қатар тұрып айқасқа түскен. Өздері салып жатқан мешіттің дымын қалдырмай қиратып, соның тасын, қышын жауларына лақтырған. Ал кейбір ержүрек қуаттылары, үй, шым аулаларды тасалай келіп, аттылы әскердің үстіне атылған. Бірақ қару-жарақ жоқ, бар болғаны бес жүздей атқа мінген шала қарулы жігіттері бар, басшысы боп сапқа тұрып қарсыласа алмаған құл, есірейлер, үсті басы көк темір аттылы әскерге не істей алсын, ақыры жеңілген. Демек, жеңілсе де Алтын Орданың іргесін бір солқылдатқан. Берке ханды да тәубесіне бір келтірген. Осы зәресі ұшқан қанды түнде, Берке де, халық дегеннің не екенін түсінген. Ал есірей, құлдар болса, егер бәрі жиналып бас қоса алса, айбарлы Алтын Орданың да еш уақытта жеңілуді білмеген қосындарын да быт-шыт етуге болатынын ұққан. Қозғалыс бітіп, хан «уф» деп өз тағына отырғаннан кейін тірі болса өзін, егер өлген болса басын алып келіңдер деп жасақтарын Коломонды іздеуге жіберген. Жасақтар қан сасыған кешегі ұрыс өткен жерлерді аралап және қойылуға дайындалып жатқан өліктердің тау-тау денелерін тексеріп, Коломонды таба алмай келген.

	Сондай-ақ, Құндызды «алып кел» деп жіберген Сәлімгерей де жігіттерімен бос қол қайтқан.

	— Шешесі де Құндыздың өзі де ұшты-күйлі жоқ,— деген ханға.

	Ал бұл кезде Сәлімгерейдің арқасында құтылған Коломон мен Құндыз қастарында Құндыздың шешесі мен жиырма шақты жаралы серіктері бар тоғай - ормандарды тасалап Тан өзеніне қарай қашқан.

	Бірталай жауынгерлері шығын болып, өзі де әбден шошынып қалған Берке тек бір-екі нәрсені дәтке қуат етті. Оның қос аққуы, ешкім тимей, бұл қырғыннан да аман қалған.





ТӨРТІНШІ ТАРАУ

	Жошының алтыншы баласы Буалдың екі ұлының үлкені Татардан туған Ноғай Батумен бірге Шығыс Жағропаға аттанғанда он сегізде еді. Қылшылдаған жас шағы болатын. Өзі де жүзі қайтпаған алмас қанжардай салған жерін алып түсетін өткір еді. Атасы Буал да, әкесі Татар да, Жошының өзге бала, немерелеріндей ел шауып, қала алып көзге түспеген. Және хандық дәрежеге де жетпеген. Көбіне, бір-екі жорыққа қатысқаннан кейін өздеріне берілген ұлысты басқарудан аспаған. Татардың Шығыс Жағропаға Бату барып қайтқаннан кейінгі ең соңғы ұлысы — Қырым жері еді. Ал Ұлыс кіндігі Каффа49 қаласы болатын. Ноғай Шығыс Жағропа аттанысында Батудың өз әскеріне жататын, түркі тұқымдас монғол руы — хадаркін жігіттері мен қыпшақ жауынгерлерінен құрылған қосынды басқарды. Дәшті-Қыпшақ жігіттері жаумен алысып, соғысқа әбден қанығып алған әскер саналса, хадаркін жауынгерлері Шыңғыс ханның «темір тәртібін» бұлжытпай орындап өлімнен тәртіпті жоғары санап үйренген, аты шулы мерген және найзагер жұрт болатын. Хадаркін руының басшысы Мүкір Құран Шыңғыс әскерінің оң қанатына кіретін хадаркін қолын басқарған әмір еді.

	Осындай «сен тұр, мен атайын!» хадаркін мен Қыпшақ жігіттерінен құралған қосынды басқарып, Ноғай Шығыс Жағропа ұрысында ерекше көзге түскен. Сол себептен де Бату бұны Болгария мен Молдавияға наиб етті. Негізгі Алтын Орда Еділ бойына шегінгеннен кейін, екі түмен әскермен қалған Ноғай бұл елдерді билеп отыра алмады. Бас көтерген булор мен молдавандарды баса алмай, амал жоқ, Дешті-Қыпшаққа қайтқан. Бұл кезде Татар дүние салған. Ноғай әскерімен әке ұлысына келді. Бұл ұлыс енді өз ұлысы болуға тиісті еді. Бірақ Бату оған басқа ұлыс берді де, өзін уақытша бүкіл Алтын Орда қосындарының лашкарқаш-и бұзұрығы етіп астанаға шақырды. Батуға қарсы тұруға батылы бармай, Ноғай амал жоқ астанаға келді. Дегенмен, қарамағындағы әскерінің көбін, әсіресе хадаркін жігіттерін, түбі қалай болады деп бұрынғы әке ұлысындағы қатын-балаларына жіберді. Оларға жауынгерлердің ел тонап әкелген мал-мүлкінен тысқары, ұлыс бастығының жеке меншігіндегі қазынадан дүние-мүлік, қаражат қосып берген. Бұның қызығын ол елу жыл өткеннен кейін, Алтын Орда ханы Тоқтаймен күрескенде көрді.. Ноғайдан жақсылық көріп, құтты жерден орын тапқан монғол жауынгерлері Алтын Орданың ханы емес, Жошы ұлысының үлкені — Ноғайды пір тұтып, бастарына көтерді. Соңынан, Алтын Ордамен Ноғай жауласқанда бірі қалмай өздерінің бастығының соңынан ерді. Сондықтан Тан өзенінің жағасындағы Тоқтай мен Ноғай ұрысқан айқаста, Ноғай жағындағы қолдың көпшілігі, сол тұста ноғайлы болып атала бастаған Маңғыт, Хадаркін жігіттері еді.

	Міне, осы Ноғай лашкарқаш-и бұзұрық болғалы он жылдан асып кеткен. Және бұл өзінің ерлігімен қатал әділеттігімен, өзге хан тұқымдарындай емес, негізгі дені де қара халықтан құрылған Алтын Орда әскеріне жақын жүргендіктен қарамағындағы жауынгерлерге өте қадірлі болды.

	Әрине, Ноғайдың атасы да, әкесі де хан болған жоқ. Хандық Жошының үлкен ұлдарының үлесі. Шыңғыс жасысы солай. Бірақ баба жолын қазір кім ұстап жатыр. Өзгені қойғанда Құбылайдан бастап бұзған жоқ па? Бұндай қылығы үшін, әрине, Шыңғыс заманы болса, өлім жазасы берілер еді, ал қазір? Ноғайдың да «мен де Шыңғыс тұқымымын» деп бір күні таққа жармасып жүрмесіне кім кепіл? Ондай жағдай туса, бұны жеңу оңай түспеді. Өйткені, күннен-күнге әскер арасында бұның беделі асып бара жатқан. Осыны ойлаған Берке Ноғайдан құтылмақ болған. Бірақ қалай құтылады? Қандай айланы қолданып өлтіру керек. Әлде орнынан босату керек пе? Берке екеуіне де бармады. Екеуін де қауіпті көрді. Әлі де болса Ноғайды өз пайдасына, Алтын Орда пайдасына жұмсамақ болды. Әйгілі лашкарқаш-и бұзұрықты Құлағуға қарсы, Алтын Ордаға жататын Баку мен Арранды қайтарып алу үшін аттандыруды дұрыс көрді. Бұл, әрине, Құлағу хандығымен соғыстың басталуы еді. Соғыстың аты соғыс. Ноғай Құлағуды жеңіп қайтса, Алтын Орда күшейе түседі. Ал жеңіліп қайтса Ноғайдың қадірі төмендейді. Құлағудың жеңілуін тіледі. Және Ноғай жеңеді деп сенді. Сол үшін Құлағу секілді Шыңғыс ханның өз балалары өлгеннен кейінгі, ел шапқыш, жер алғыш, үш бәрінің бірі,— атақты Құлағуға Ноғайды жұмсамақ болды.

	Алтын Орданың күнгейі мынадай болғанда, күншығысы да тыныш емес еді. Бұл жақтан да дүрбелең көрініп қалған.

	Тянь-Шань тауының күнгейі мен теріскейін бірдей алып жатқан Жағатай ұлысының жерімен Алтын Ордаға жататын Қыпшақ даласының күнгей - шығыс, күнгей жағы, сонау Жошы заманынан бері, Іле Алатауының, Алай, Қаратаулардың теріскей жағындағы сонау Өгіз, Қарахандар тұстарынан бұрын дүниеге келген Алмалық, Құлан, Ақыртөбе, Тараз, Саудакент, Құмкент, Созақ, Ақбикеш қалаларымен шектесіп жататын. Бұлар көшіп келе жатқан керуен тәрізді бірімен-бірі тіркесіп Алтын Орданың шығыс - күнгей, күнгей жағындағы алып қорғаны. Бұл қалалардың тұрған жері, теріскей жағы, тау өзені, көкорай шөпті тамаша жайылым егістік өңір болып келгенмен, бері қарай, Дәшті Қыпшақтың ұлы даласына кіретін тұстары, құм, тақыр, тіпті шөлге айналып кететін. Бұл да жауынгершілік заманда Қыпшақ елдерін шабамын деген жат ел қолдарына үлкен бөгет еді. Бұл құм, шөл, тақырлардың Алатау тұсы тәрізділері тіпті Көкше теңізге50 дейін созылып жататын. Бұндай алты жүз жеті жүз шақырымға созылған шөлді даладан өтіп көр. Ал Созақ, Ақбикеш қалаларының ар жағында Дәшті Қыпшаққа жататын Сығанақ, Отырар секілді, Сейхундарияның орта шеніндегі қалалардан кейін атақты Мауараннахр жері басталады. Алтын Орданы Бату билеп тұрған кезде осы Мауараннахрдың Ходжент, Бұхар, Самарқанд тәрізді үлкен қалалары Алтын Орда ықпалында да болатын.

	Бату мен Мөңке дүние салғаннан кейін, осы тұстың бәрі енді Алтын Орданың қарамағынан шыға бастады. Балық басынан шіриді дегендей, бұған себеп болған Шыңғыстың алтын тағы тұрған Қарақорымдағы монғолдың Ұлы хандығын екі хандыққа болу еді.

	Әрине, қандай үлкен тақ болмасын, екі хан бірігіп отырған емес. Мейлі ол тақ ұлы Шыңғыс хандікі болсын! Екі көзі бірін-бірі шұқымасын деп Құдай ортасына мұрынды қондырған, ал ағалы-інілі Құбылай мен Арық Бұғының арасына мұндай араша түсер «мұрын» табылмады. Мұндай «мұрынның» орнына Төленің қос бөрісінің арқасында атақ, бақ, мансапқорлық деген терең ор пайда болды. Төленің балаларынан, жеке таққа отыруды, ел билеуді кем арман етпейтін Шыңғыстың өзге ұрпақтары Құбылайдың ұлы атасының жасын бұзып, бар Шыңғыс тұқымының Құрылтайдан келісім алмай, өзін-өзі Ұлы хан сайлағанын сылтау етіп, екі ай боп осы орды қайта тереңдете түсті.

	Құбылай жағына Үгедейдің баласы Қадан, Шыңғыс ханның інісі Темугэ-очиганның баласы Тоғашармен сан айқаста әбден шынығып алған, темірдей берік тәртіптен тастай боп бекіген сан ұлыстан құрылған Солтүстік Қытайды алған кәшіктәне әскері шықса, Арық Бұғы жағына, Жошы ұлысының ханы Батумен бірге Херман Кибені алған, Польшаны шапқан Жағатайдың атақты баласы Байдар мен бірге болған Төленің ұлы Алғұймен, сол Шығыс Жағропа жорығында Байдармен бірге жорық басқарған осы кезде Шығыс Тянь-Шаньда мекрин аймағын басқарып отырған Үгедейдің немересі Қайду болды. Күш тең бе - теңдей еді. Тек Құбылай қарамағындағы бұдан жиырма жыл бұрын жаулап алған қытай жұрты бұл кезде бас көтеретіндей халде емес-тін. Қарсы жағыңмен соғысып жатқанда, қол астындағы жұрттың тыныш болуы бұл да жеңіске өте керек дүние. Ал Арық Бұғыға бағынышты хандықтардың бәрі де қазір сенімсіз еді. Әсіресе, соның ішіндегі ең үлкені және күштісі де Алтын Орда десек, оның ханының жатса-тұрса бар ойлағаны Қарақорымнан құтылу болатын.

	Екінші мықты хан — Төленің ортаншы ұлы Құлағу да өз хандығының бөтен қиыншылықтарымен әуре боп, бұл таласқа кіріспеді.

	Төленің ең үлкен ұлы Құбылай мен ең кенжесі Арық Бұғы әскерлері бетпе-бет Өнгін өзенінің жағасында кездесті. Арық Бұғы жеңіліп, Енисей өзенінің бойындағы қырғыздарға қашты. Қарақорымды алып, қалаға бақылаушы шағын қол қалдырып Құбылай Шанду қаласына қайтты. Осы кезде Құбылайға Арық Бұғы «жаздым, жаңылдым» деп кісі салды. Інісінің қызба мінезді, сөзге ергіш кісі екенін білетін Құбылай, оның күнәсін кешірді. Бірақ Арық Бұғы ханды қолдарына ұстайтын ту ретінде керек еткен Шыңғыс ұрпағының Құбылайға қарсы жағы әскер жинап, күтпеген жерден қайтадан шабуыл жасап Қарақорымды алды. Әйтсе де әрі қарай Оңтүстікке бара алмады. Гоби құмына кірер тұста Құбылайдың атақты атты әскері — кәшіктәнесі Арық Бұғының қолын тоқтатты. Кешегі атасы ту тіккен ата мекен жерін бұдан әрі бүлдіргісі келмеген Құбылай, Арық Бұғының әскерін қуып жетіп, Монғол даласында соғыс ашуға нояндарына рұқсат етпеді. Арық Бұғыны былайынша соғысып құртудың орнына Қарақорымға азық-түлік жібертпей қойды. Сөйтіп, кешегі ақ майды аяғымен тепкен Шыңғыс ханның Ордасында енді ашаршылық басталды.

	Осы ұрыстардың алдында Арық Бұғы Ордасында Қара Құлағудың жесірі — Жағатай ұлысының билеушісі Эргенэ-бегім жатқан. Ол Арық Бұғыны жақтамақ болған. Сол себептен, егер Берке мен Құлағу Құбылайды қолдай қалатын болса, әскерімен Қарақорымға қарай өткізбеу үшін Шығыс Түркістанға Алғұйды жіберуге уәделескен және Алғұй бұл жақтан Қарақорымға деп әскер, ат жинауға уәде берген. Айтылған уақытында Қашқарға Алғұй келген. Бұл жақтан ол өзінің туыс-туғанын тапқан. Солардың арқасында Алғұй тез арада-ақ көп әскер жинап, өзін Шығыс Түркістанның ханы атандырған. Енді Алғұй өзінің немере інісі Никпей-Оғланды бес мың адаммен Мауараннахрға жүргізген. Ол аз күннің ішінде Бұхар, Самарқандтан бастап, Мауараннахрды жаулап алған. Беркеге бұрыннан өш Алғұй бұл жақтағы Беркені жақтайтын Алтын Орданың бар адамдарын өлтіргенін өлтіріп, өлтірмегенін мал-мүлкін тартып алып, өздерін Мауараннахрдан қуып шыққан. Қарақорымға деп Арық Бұғының адамдары жинаған қару-жарақты, ақшаның бәрін тартып алып, Қарақорымдағы Ұлы ханның өмірлерін де өлтіріп, енді өзінің Арық Бұғыға қарсы екенін ашық жариялаған. Бұл аз болғандай, Алғұй Хорезм мен Ауғанстанды жаулап алуға кіріскен. Енді Алтын Ордаға шығыс жақтағы жеріне ықпалы жүріп тұрған Мауараннахр, Хорасан, Хорезм шаһарларынан мүлдем айрылып қалатын қауіп туған. Сонда барып Берке бұл жаққа да әскер жіберіп соғысуға мәжбүр болған. Осылай Алтын Орданың күнгейінен де, шығысынан да қауіп туғанын көріп Берке кәрлене қалған. Әрине, бұдан Алтын Орданың құламайтынын білсе де, әлсіреп кететініне көзі жеткен. Сол Алтын Орданы әлсіретпеу үшін Берке бұл жолы да тек соғысуды ғана дұрыс деп тапқан. Осыдан енді батысындағы орұсут елімен жанжалдасуды дұрыс көрмеген. Сол үшін де ұзын бойлы сары төлеңгітке Құндыз қызды көзінің қарашығындай сақта деген. Бірақ ол қыз бір түнде сан соқтырып кетті...

	Берке бала көрмеген. Төрт қатыны бірінен-бірі асқан сұлу болған. Бірақ біреуі де бала таппаған. Және осы төртеуі де, қанша қылықты, ажарлы келсе де, жаратылған бедеудей сымбатты өгей шешесі Қанікей - бегімдей жанын отқа салып, жүрегін лүпілдетпеген. Бәлкім, Қанікей - бегім де, өзінің осы төрт қатынындай - ақ, құшағында күн құшып тумаған шығар - ау, алайда, келіннің бетін кім бұрын ашса сол ыстық деген, жасөспірім Беркені ең алғашқы ауыздандырған осы өгей шешесі еді ғой, содан болар, Берке міне алпысқа аяқ басса да, Қанікейдей әйел бар деп ойламайды, ойлағысы да келмейді.

	Еркекжанды Қанікей - бегім осы уақытқа дейін Беркенің ойынан шықпай келген. Алғашқы ұрыстан қайтқан жылы бір ретте Қанікей - бегімге үйленбекші де болған, бірақ бұл кезде бұл әбден мұсылман саналып қалған. Ал мұсылманға әкесінің құмасына үйленбек түгіл, басына ондай ой келгені үшін жалыны лапылдаған дозақ дайын тұр. Бүгінгі күннің рақаты, мүмкін о дүниенің дозағына жеңгізер ме еді, қайтер еді. Берке шешімге келе алмай жүргенінде, Қанікей - бегім бір өштескен күңінің қолынан дүние салған.

	Берке іштей өкініп қала берген. Міне, осындай жағдай Құндыз қыз табылмағаннан кейін Беркенің басына тағы түсті. Дүниенің бар қызығын білген Берке қызды көрген сағатта-ақ көңіліне бір жаман ой келген. Ұзын Сары төлеңгітке «көздеріңнің қарашығындай сақта» дегенде, шынында Гаврийл үшін сақта деген сөзі емес еді... Өз көңілін де ойлаған. Артынан қыздың мешіт қабырғасындағы суретін көргеннен кейін, бұрынғы сезім бұрынғысынан да өрши жөнелген. Ол суретке сол күні тапжылмай қарай бергісі келген, қарай бергісі келген. Қызға ғашық болып қалды ма, әлде суретке ғашық болып қалды ма, өзі де білмеген. Бірақ суретке ғашық болу Мұсылманға үлкен күнә екенін де естен шығара алмаған. Бұл суретті қанша қимаса да, қыздың өзі бар ғой, оның бейнесін мешіт қабырғасынан құртыңдар деп бұйрық беруі де содан еді. Енді, міне, сурет те жоқ, қыз да жоқ. Берке хан қыздың да, оның суретінің де өзіне қандай қымбат болып қалғанын жаңа білді. Оның үстіне Алтын Орданың күнгейі мен шығысында бүліншіліктің лаулап жатқаны анау... Ал мың сан есірей мен құлдардың қырылғаны оның ойына кіріп те шықпаған. Ереуілді ұмытып кеткен. Мыңдаған адамның өмірін шыбын шаққандай көрмеген. Бүгін бұлар өлтірілсе, ертең орнына бөтендерін әкелем деген де қойған. Тек жанына батқаны Құндыз бен Коломонның жоқ болып кеткені еді. Бірінің жоғалуы қайғылы өкініш тудырса, екіншісінікі — дәрменсіздене қалған ашудың дауылын тұрғызды.

	Осылай көңілінің алай-түлей кезінде Берке хан кеңесін шақырды. Хан кеңесі деген жай сөз еді. Шыңғыс хан бар істі жалғыз өзі қалай шешсе, Алтын Орда ханы да бәрін тек өзі ғана шешетін. Бұл Бату кезінде де осылай болатын, Берке кезінде де солай болып жатты.

	Хан кеңесі жақында ғана салынып біткен жаңа Сарайдағы хан ордасына жиналды.

	Кең сарайдың төріндегі қып-қызыл жібек түсті фарсы кілемімен жабылған сәл көтеріңкі сәкінің үстіндегі алтын тақта, алтын тәжілі Берке хан отыр. Түсі де сарғылт, үстіне киген киімдері де алтын зерлі сарғылт жібек. Берке хан қазір пагода төріне қойылған алтыннан құйылған будда тәрізді. Тіпті мызғыр емес. Мұнда Шыңғыс ұрпақтарынан жеті жыл Батыс Жағропа аттанысына қатысқан Шайбани ханның баласы Баһадур, лашқарқаш-и бұзұрық Ноғай, Құлқанның баласы Садық, Шыңғыс ханның інісі Хасардың немересі Жаңғатай бар. Өзгелері әйгілі ноян, тыма әмірлері, батырлар, Беркенің туған інісі Беркенжар сырқат боп бұл мәжіліске қатынаса алмаған.

	— Алла-тағаламның ұйғаруымен Алтын Орда ханы болған мына мен, Берке хан, бүгін әдеттегі Хан кеңесін ашпақшы болып отырмын. Әмин,— деді қолындағы алтын сапты асасымен кілемді бір нұқып, бетін сипап.— Ақылдасатын Алтын Орданың көп қамы бар. Күңгейіміздегі қызыл бас еліндегі Құлағу хан, сол жақтағы Жошы ұрпақтары Беркенжар, Балғұтай оғландары — Алтын Орда адамдарын у беріп өлтіріп, Арранды біржолата өзінікі етіп басынып отыр. Ал Шығысымыз да жетісіп жатқан жоқ. Ұлы тақты Құбылай мен Арық Бұғы бөліп алғалы Мауараннахр, Хорасан, Хорезмнен тыныштық қашты. Бұрын бізбен тілектес, Жағатайдың атақты Байдарынан туған Алғұй, Эргенэ-қатынның орнына өзін Жағатай ұлысының ханы етіп көтеріп, аз уақыттың ішінде Мауараннахр мен Хорасанның біраз жерін алды. Енді Хорезм мен Ауғанстанды мүлдем өзіне бағындырмақ. Бұхар, Самарқандтағы Алтын Орда жағындағы бекзада, хажы, наиб, даруғашылардың өлтіргенін өлтіріп, өлтірмегенін о жақтан мүлдем қуып жіберді. Айбарлы Алтын Орда тағы, осының бәрін естіп-біліп, ештеңе демей жай отыра ала ма? Әлде Бату ханның алтын туын алаулатып, қолымызға қылышымызды алып оларға тойтарыс береміз бе? Әлде жауды жеңетін басқа жолымыз бар ма? Соны ақылдасайық.

	Осы кезде үйге рұқсатсыз Сәлімгерей кіріп келді.

	Хан кеңесіне рұқсатсыз кірген кісіге өлім жазасы берілетінін, әрине, Сәлімгерей біледі. Соған қарамай, өзінің төлеңгіт жүзбасының рұқсатынсыз кіргенінен Берке бір маңызды істің болып қалғанын ұқты.

	— Иә?! — деді, ол қабағын түйіп, нөкерінің рұқсатсыз кіргеніне ашуланып қалғанын жасыра алмай.

	Сәлімгерей басын сәл иді.

	— Хан ием, жаман хабар...

	— Айта бер — деді Берке «бәрі де өзіміздің адам ғой» дегендей отырғандарға бір қарап.

	— Арық Бұғы ұлы ханнан жасағымен Шелкене басқақ51 келіпті. Алтын Ордаға соқпай, бірден орұсут жеріне тоқтап, Ұлы ханға тиісті алым-салықты жинай бастаған екен, орұсуттар Алтын Ордаға беретініміз де жетеді деп Қарақорымнан келген жасаққа ештеңе төлегілері келмей, ереуілге көтеріліпті. Басқақты жасағымен ұстап алып, қоршап тұрған көрінеді. Осы хабарды бізге әкелген шабарман «оларды өлтіріп тастайтын түрі бар, халық тым ашулы, қолдарына орақ, айыр алған» дейді Онғы Александр не істесек те сізбен келісейік деп әдейі кісі шаптырыпты.

	— Кәрі тарлан Шелкене өлі тірі ме екен? — деді Баһадур бір кезде, жас кездерінде осы Шелкенемен бірге шөмен жинағаны есіне түсіп кетіп.

	— Тірі болғаны ғой,— деді Сәлімгерей,— сонау Қарақорымнан келіп жұртты қырып-жойып бара жатқаны.

	Баһадур сескене қарады. Бірақ, Берке одан бұрын сөйлеп қалды.

	— Қарақорымға ешбір салық төлемесін,— деді ол.— Александр оңғыға солай деп айт. Және салық жинауға келген адамдарды тегіс өлтірсін. Тек Шелкене басқақты бізге аман алып келсін. Жоқ, жүзбасы өзің барып кел, біреу-міреу өлтіріп тастамасын. Ұлы таққа еңбегі сіңген адам еді, еліне аман қайтсын.

	Ханның бұлай сөйлегені Қарақорымның ұлы тағынан ат құйрығын біржолата кесу еді. Жұрттың бәрі бұны бірден түсінді. Дегенмен, не дерін білмей үн-түнсіз отыра берді. Тек Баһадур ғана ханға тікелей қарады. Сәлімгерейге ашуланғаны былай қалды.

	— Берке,— деді ол Жошы ұрпағының ішіндегі ең үлкендігін пайдаланып, еркін сөйлей,— бұның ата жолын бұзу ғой?!

	— Иә,— деді Берке шімірікпей. Оның дұрыс болар ма екен?

	— Дұрыс болады.

	Берке төменгі жақта, есікке таяу отырған, жаңа ғана жиырмадан асып бара жатқан Үлкетай ноянға қарады. Бұл талайырдың әмірі. Шыңғыс ханның Үгедейін тәрбиелеген атабегі Қаданның немересі еді. Өз әкесі Әлжетай Үгедей ханның тұсында хан ордасында қызмет істеген. Әмір атына жеткен өмір бақи Үгедей жағында өткен осы Әлжетайдың бір сөзі Беркенің есіне түскен. Доңыз жылғы құрылтайда, Ұлы хан тағына Үгедейдің ұрпағы емес, Төленің баласы Мөңке сайланғанын ұнатпай Әлжетай ешкімнен де сескенбей, Шыңғыс хан ұрпақтарына қаpaп: «Ұлы аталарының өсиетіне сәйкес, «егер Үгедей ханның ұрпағынан жұмырықтай ет қалып, сол етті ораған шөпті сиыр жемей, сол ет оралған майды ит иіскемеген күнде де,— біз оны хан көтереміз» деп қаулы алып, уәде бергендерің қайда? Бүгін неге сол серттеріңді өзгертіп отырсыңдар?» деген. Оған Құбылай: —Иә, ондай уәде болған. Бірақ атамыздың әйгілі заңдарын ең алдымен Үгедей ұрпақтары бұзды ғой. Ұлы Шыңғыс хан өзінің жасысында: «Егер менің ұрпағымнан біреуі болмаса біреуі қылмыс істеп, жасысымды бұзса, ондай адамды менің ұрпағымның үлкен-кішісі тегіс жиналып, бәрі бірігіп жазасын берсін» деген. Соған қарамай, Жағатайдың немересі Алталу ханды неге өз беттерімен өлтірді олар? Және Үгедей ханның өзі «мен өлгеннен кейін Ұлы таққа кенжем Ширамғұнды отырғызыңдар» деген. Соған қарамай, Үгедей ұрпағы неге Күйікті ұлы хан көтерді? Шыңғыс жолын ең алдымен бұзған «Үгедей ұрпақтары» деп жауап берген. Амал жоқ, Әлжетай «олай болса бір сәрі» деп райынан қайтқан. Соның баласы мынау отырған Үлкетай...

	Беркені ұлы атасы Шыңғыс ханның жасысының бұзылып бара жатқан қайғысы емес, Алтын Орданың Монғол Ұлы хандығына бағынбайтын мемлекет болуғa бүгінгідей кілт шешім алғанының қуанышы жеңді.

	Монғолдың Ұлы ханы Құбылай ма, әлде Арық Бұғы ма? Қайсысы? Әлде салықты екеуіне бірдей төлейміз бе? Онда Алтын Ордаға не қалады? — деді ол қайтадан.— Жоқ, Алтын Ордаға да қаражат керек. Өйткені, біз тек Құлағу және Алғұймен ғана соғысып қойсақ жарайды. Кім біледі, ертең Құбылай мен Арық Бұғының өзіне қарсы найза көтермесімізді? Онда қыруар әскерді жарақтандыру үшін дүниені қайдан аламыз!

	Ешкім қарсы ештеңе деген жоқ. Тек Баһадур мен Сауыққа ғана кешегі ақ туы әлемнің тең жартысының үстінде желбіреген атақты аталарының ұлы Ордасының іргесі сөгіліп, шаңырағы шайқала бастағанына іштей қатты ұнамады. Қарақорымнын ең үлкен тірегі, қалған көмекшісі Алтын Орда еді, енді бұл да, оның бір қиын кезінде былай бұлтың ете қалды, деді олар іштерінен. Бірақ ханға қарсы сөз айтуға дәттері бармады. Өйткені екеуі де қазір сөздері өтпейтін кәрі еді.

	Мәжіліс ұзақ кеңесіп, ақырында Құлағуға қарсы жиырма мыңнан екі қосын алып Ноғай, он мың бір қосынмен Алғұйға қарсы Беркенің өзі аттанбақ болып шешілді. «Ханға әскері аздық істейтін болса, жолдағы Қыпшақ ауылдарынан жігіттер алсын» деді хан кеңесіне қатысқандар.

	Мәжіліс бітіп, енді үйдегілер жаңа сарайдың жаңа құрмет ханасына қонаққа баруға тұра бергендерінде, үйге ханның тағы бір нөкері кірді. Ұлы мәртебелі тақсыр,— деді ол,— жаманат хабар...

	Осы сендердің жақсы хабар әкелетін күндерің бола ма? — деді кенет сұп - сұр боп түсі қашып кеткен Берке,— не боп қалды?

	— Сіздің қос аққуыңыздың біреуін өлтіріп кетіпті...

	Қос аққуды киелі санаған Берке, аққу өлімінен соң екі аттанысымыздың біреуінің жолы болмайды екен деп жорып, өзі Алғұйға қарсы қол бастап барудан бас тартты. Орнына өлі тәжірибе алып жетілмеген, бірақ соғыс құмар, ер жүрек жас ноян Үлкетайды жіберді. «Тым жас қой» деген Баһадурдің сенімсіздік көрсеткен күңкіл ойына: «Шығыс Жағропаға аттанғанда сен екеуміз қанша жаста едік? Оқасы жоқ, тәжірибесі аз болғанымен қайраты мол, барсын, көрсін» — деп жауап берген де қойған.

	Ол аққу құсын, ең бір сүйікті жақыны өлгендей құрметтеп, жерге көмді. Табытқа салып, зиратын сырлы темірмен қоршады. Басына ақ мәрмәр құлып тас қойып, оған алтын бояулы араб әрпімен: «Бұл Берке ханның қадірлі құсы еді, бір жауыз мойнын бұрап өлтіріпті. Кім болса да, сол жауыз осы құстай, мойны бұралып қаза тапсын!» деп жаздырды. Ал осы зираттың ар жағында үстеріне үйілген топырақтары тау-тау боп жатқан жазықсыз өлген құлдардың моласына тас қоймақ түгіл, мойын бұрып та қараған жоқ. Бірақ, Берке қоймағанмен ол тасты құлдарға жаны ашыған басқа біреу қойды. Үш күн өткеннен кейін осы моланың жанынан өтіп бара жатқан жолаушылар қақпадай қара тасқа жазылған бір ауыз өлеңді көрді.

	«Қорлыққа шыдай алмай жанға батқан,

	Көре алмай жарық күнді таң боп атқан.

	Көп құлдар жатыр мұнда, қарғыс айтып,

	Қолынан хан Беркенің қаза тапқан».

	Бұны көрген жолаушылар осы ғажайып молалардың қасынан құран оқып өте берді. Берке ханға айтпады. Осылай ұрпақтан-ұрпаққа салдырған алтын мешіті арқылы емес, жазықсыз қырғызған құлдарының қарғысы болып Алтын Орда ханы Беркенің аты қалды.

	Берке хан енді қала сыртындағы қамысты көлге келіп қосағынан айырылған аққудың зарлы әнін тыңдап күнде ұзақ отыратын болды. Егер Берке өзіне ұқсас қанқұмар қасқыр, бүркіт тәрізді жыртқыштардың ұлығанын, не шаңқылдап кек шақырғанын тыңдауға құмар болса бір сәрі, ал қайғыдан қапа болған әлсін құстың әніне осыншама бар ықыласын салып тыңдап, одан қалай ләззат алатынына жұрт тағы таң қалды. Жоқ, халық Беркенің қандай адам екенін білмейтін, ол өмірден, өзгеге деген өлімді жақсы көретін, ал шаттықтан, өзгеп деген қайғыны ұнататын. Ал анау қосағынан айырылған аққудың зарлы сын суы Беркені қайғырудың орнына қуантатын, көңілін көтеретін. Өйткені, бұл Батудан да асқан қанкөй адам еді. Тек Батудай әскери дарыны жоқ. Егер ондай дарыны болса, ашуланған шағында он мың сан құлды емес, бүкіл әлемді қан жоса етер еді.

	Ноғай мен Үлкетай әскерлері жүріп кеткеннен кейін бір-екі аптадай өткен кезде, Берке әдеттегісіндей кешке таман көл басында отырған. Сол сәтте қасына ұзын сары нөкері келді.

	— Хан ием,— деді нөкер сәл басын иіп.— Мауараннахрдан қол жібергеніңізді естіп, Құбылай ханның бұйрығы бойынша Алтын Ордаға жататын Бұхардағы зергер ұста, үй қалаушыларын қатын-қалаш, бала-шағасымен қаланың сыртына алып шығып, монғол әскерлері қырып тастапты.

	Қуанғаннан Беркенің түрі өзгеріп кетті. Оның көз алдына өзі Бұхарға барған күні осы зергер, ұста, үй салушылардың қолдарына от жанған таяқ ұстаған айбарлы түрлері елестей қалды. Сол жолы - ақ бұларды өзі дәл осылай қырғы зып тастайтын еді ғой, әттең қорыққанынан дым істей алмай бармағын шайпап қайтқан.

	Ханның неге қуанғанына таң қалған ұзын сары нөкері:

	— Құбылай ханның інісі Құлағуды жақтаған түрі көрінеді. Әлгі зергер, ұста үй, салушылардың еңбегінен түсетін қаражат Алтын Орда қазынасына түспесін деген сияқты,— деді ханға болған оқиғаның қандай маңызы барын білдіргісі келіп.

	— Иә, ол солай,— деді Берке, сондағы ызаландырған қалың топтан өшін өзі ала алмағанмен, Шыңғыстың басқа немерелері алып бергеніне риза болып,— Құбылай дұрыс істеген. Бәрібір ондағы зергер, ұсталар Алғұйдың қарамағына кететін еді.

	Нөкер таң қалып тұрып қалды. «Хан дегеннің бәрі осылай,— деді ол ішінен,— жазығы жоқ жандарды өзінің қасы қырады. Ал оған бұл қуанады... Неге?»

	Берке ұзын сары нөкерінің ойын бөліп жіберді.

	— Сәлімгерей жүзбасы келді ме?

	— Жоқ.

	— Хабар-ошар бар ма?

	— Жоқ.

	— Қайда кетті екен ол?

	Ханның нақақсыз жандар өліп жатқанда қуанып қалғанына іштей ыза болып тұрған ұзын сары өзін-өзі әзер басты.

	— Білмедік.

	— Білмеуден бөтен қолыңнан еш нәрсе келе ме? — деді кенет ашулана қалған Берке.

	— Иә, келмейді.

	— Онда жоғал, көрінбе көзіме.

	Берке қайтадан отырып жалғыз қалған аққу құсының қайғылы әніне құлағын тосты.

	Ал Сәлімгерей Алтын Ордадан қашып кетіп еді. Беркенің жұмсауы бойынша Шелкенені өлтіртпей алып шыққан. Қарақорым ханы түгіл, әнеукүнгі Беркенің сөзінен, егер Шелкене орұсуттардың қолынан өлетін болса, істің аяғы насырға шауып кетуіне шек келтірмеген. Сондықтан монғолдың әйгілі басқағын оларға өлтіртпеуді дұрыс көрген. Шелкене ұзын бойлы, қалың қабақты қара сұр кісі еді. Бұ да ешкімді аяуды білмейтін, қарамағындағы елдің қаққанда қанын, сыққанда сөлін алатын қатал басқақ. Бір кездерде жас бала, кәрі ана демей, орұсуттың талай адамын Қытайға, Мысырға құлдыққа сатқан. Осындай халықты қан жылатқан, жұрттың қарғысына қалған адамды тағы босатып жіберуге бола ма деп ойлаған ол. Әрине, болмайды деп шешкен Сәлімгерей.

	Шелкенені алып келе жатқан жасағы бір өзен жағасына жеткен кезде, басқақты орұсут жерінен алып шыққанын, бір-екі күнде Алтын Ордаға жететіндерін айтып, бір жауынгерін қос атпен Беркеге шаптырған. Ал сол күні түнде Шелкенені халыққа істеген қиянатың үшін деп шауып өлтіріп, өзіне сыралғы аз ғана серіктерімен Әзербайжан жеріне қарай қашқан. Қашпасқа да бөтен мүмкіндігі қалған жоқ еді. Жақында Самарқанд жағында Тамдам деген дінге, хандарға қарсы үлкен үлем пайда болыпты, бұқара жұртты күштілерге қарсы қоя бастапты деген хабар шыққан. Сәлімгерей бұны Берке естіді ме, естімеді ме, білмейтін. Естіген болса... Оның үстіне хан құлдар көтерілісіне дем берген қара киімдіні де іздете бастаған. Құлдар көтерілісі есіне түссе күйіп-жанып, кетеді. Беркені хан тағында отырған жерінде ай балтамен шауып өлтірмекші де болған. Өзін-өзі әзер ұстап қалған. Онда да Коломон мен Құндызға арттарыңнан барамын деген уәдесін берген соң... Бұлары аз болғандай, соңғы хан мәжілісінде де сыр беріп қалды. Ызадан, ашудан әбден кектенген екен. Бір күні болмаса, бір күні бұдан да артық бірдеме деп қалуы мүмкін ғой. Осының бәрі Сәлімгерейді қашуға мәжбүр етті.

	Расында да Берке бұдан кенет сезіктене қалған. Тамдамның тірі екенін бұ да естіген. Құлдар көтерілісіне дем берген қара киімді адамды, дене бітісі жүзбасы Сәлімгерейге ұқсайды деген сол қырғыннан шала жансар боп аман қалған бір атты жауынгер. Енді осының бәріне көзі жету үшін Берке, Шелкенені емес, Сәлімгерейдің өзін асыға күткен. Оның бір жігіті ұрын келіп, «Орұсут жерінен аман өттік, Шелкенені әкеле жатыр» дегеннің өзіне бір аптадай болып қалды. Ал Сәлімгерейлер болса жоқ. Ханның өзі де енді жүзбасынан шын күдіктене бастаған.

	Бұл шақта Алтын Орданың шығыс жағы лаулаған өрт тәрізді еді. Құбылайдан жеңілген Арық Бұғы «Өзгеге күшім жетпесе де, саған күшім жетер - ау!» — деп енді өзіне опасыздық істеген Алғұйға монғолдың әлі де болса ұрысқа жарар екі қосынын жіберді. Бірін Қара Бұқа ноян, екіншісін Мөңкенің ер жүрек баласы Асутай басқарады. Қара Бұқа мен Алғұй Сұм көлдің жағасында кездесті. Алғұй Қара Бұқа әскерін оңдырмай жеңді. Ноянның өзі осы ұрыста дүние салды. Алғұй Іле бойына жетіп қаннен-қаперсіз жатқанында, Талқы асуы арқылы жедел жүріп Асутай қосыны Алғұйдың қолын шапты. Ұрысқа жөндеп дайындала алмай қалған Алғұй, Асутайдан мықтап жеңіліп, ұрыстан аман қалған болмашы әскерімен Шығыс Түркістанға ойысуға мәжбүр болды. Асутай Алмалықты алды. Ар жағынан көшіп келген Арық Бұғы бар әскерімен Іле бойын қыстап қалды. Егер Арық Бұғы тым қызба қанды, қатал қолбасшы болмағанда, мүмкін бұның ісі осы тұстан бастап жөнделіп те кетер еді, бірақ жерінен, елінен айрылған Қарақорымның Ұлы тағының иесі, көп жағдайда өзін ұстай алмады. Сынықтан сылтау тауып, көптеген әскер басшыларының басын алды, ал кейбір сезіктенгендерін құрдан-құр, жазықтары болмаса да орнынан түсірді. Арық Бұғының бұл қаталдығына шыдай алмаған ел бастап келген әмірлердің көбі қыс келе Қарақорым ханын тастап кетті. Арық Бұғының жауынгерлері де жергілікті жердің халқын аямады. Малын, азық-түлігін тартып алды. Содан Іле бойында диқандарының бар егісін жинап алған Арық Бұғы нояндары, жауынгерлері аттарының алдарына қып-қызыл бидай төгіп, оларды қыс бойы асырады. Ал жаз шыға, жемге үйреніп қалған жылқы тебін шөптен іші өтіп, қырыла бастаған. Осындай қиын жағдайға қалған Арық Бұғы жанына Асутай мен өзін әлі де тастап кетпеген әмір, нояндарын ертіп Шандудағы ағасы Құбылай ханның қолына берілді. Жеңген жақ әдеттегідей жеңілген жақты соттады. Құбылай, інісі Арық Бұғы мен кешегі ұлы хан Мөңкенің баласы жас Асутайдан өзгенің бәрінің басын алды.

	Алғұй қайтадан күшейді. Кешегі ұлысының билеушісі болған жеңгесі, Қара Құлағудың әйелі Эргэнені енді өзі алды. Мұсабекті қайтадан Бұқар мен Самарқандқа өмір етіп бекітіп, Қиялық52 Мауараннахр, Хорасанның тең жартысын өзіне қаратып, Жағатайдың, құлап қалған туын қайта көтерді.

	Берке дәретін алып, таңертеңгі намазын оқып, енді шайға отыра беремін дегенде, Үлкетай қосынынан шабарман келді. Сұм көл жағасында кездесіп, екі әскер үш күн ұрысқанын, ақырында Алтын Орда қосыны жеңіліп, Үлкетайдың өлгенін, жауын жеңген Алғұйдың өзі бастап Отырарды оңдырмай шапқанын естіді. «Бәсе,— деді ішінен Берке,— киелі аққуымның бірі текке өлмеген екен. Осылай тынарын сезіп едім, бұл жолы әскерімді өзім басқарып бармағаным қандай абырой болды».

	Шабарман бұдан да суық хабар әкелген: Құбылай жағындағы Алғұй бүкіл Лабас53 бойын, Шығыс Түркістанды, Мауараннахр, Хорезмнің тең жартысы мен Солтүстік. Ауғанстанды алып, және Арық Бұғы мен Асутай өздері келіп берілгеннен кейін, Алтын Орда мен Құлағу хандығынан бөтен жерінің бәрі енді Құбылайға бағынды деді. Бұл енді Ұлы хан Құбылай деген сөз еді.

	Берке қатты ойға қалды. «Шыңғыс ханның ұлы иелігі енді үшке бөлінді. Оның бір бөлігі — Алтын Орда. Шығысында — Құбылай. Күнгейінде — Құлағу. Рас, Алтын Ордадан бөтен бұлардың өздерінің де қастары бар. Бірақ бұл қастары екі мемлекеттің екеуінің де ар жағында ғой. Ал бер жағында? Тек Алтын Орда. Онда да Бату кезіндегідей емес, Алтын Орда күнгейіндегі Теріскей Әзербайжаннан, Шығысындағы: Мауараннахр, Хорасан мен Хорезмнің тең жартысынан айрылған. Қалғаны да бір мемлекетке жетер жер. Дегенмен, жеп қалған ауыз, алып қалған қол бұны місе тұтқысы келмеді. Және Құбылай бүгін, ертең өзін Қытайдың ханы емес, императоры деп атамақшы деген сыбыс бар. Бұл рас болса, Қытай императоры, Қарақорым Ұлы ханы Құбылай «Шыңғыс ханның орнына мен келдім, ұлы атамның кезіндегідей «монғол атының тұяғы жеткен жерге дейін» менің қарамағымда болуы керек» демесіне кім кепіл? Ал Құлағу болса, о да бір ашқарақ қорқау қасқыр. Грузин патшалары Кіші Давид пен Үлкен Давидтың көтерілістерін қан - қақсата басты. Енді Мысыр, Бейбарыс бастаған мамлюктерді жеңіп алса, бүкіл әлемді үш көкжал емес, екі көкжал басқаруы керек деп, Құлағу ағасы Құбылаймен біржолата құшақтасып кетсе, мен қалай төтеп беремін?»

	Берке бұрын, әлқисса, Рашиддиннің «Джами ат-таврихында» айтқандай, өзінің уақтығынан, жаман мінез-құлқынан аса алмай келген. Хан болса да осы жолмен болған. Алтын Орданы басқарса да осы жолдан шыға алмаған. Тек тастай етіп Бату тізгінін тартқан. Алтын Орда өзінің мықтылығынан, бұрыннан қойылған тәртіп, дәстүр, бірлестігімен сыр бермей келе жатқан. Бір қосынның Алғұйдан жеңілгенінен әрине, Алтын Орда құлап қалмайды. Ноғай лашкарқаш-и бұзрұқ жеңілсе де Алтын Орда құрымайды. Алтын Орда өгіздің талысындай, бәрібір үлкен, бірен-саран жерінен біреулердің ұлтандық - сұлтандық кесіп алғанынан таусылмайды. Бірақ, ар жағында не болмақ? Оның үстіне әлі бастары біріге алмай жүрген орұсут князьдары да осылай жата бере ме? Әнеугі Шелкенеге салық төлегілері келмей бас көтерулері сол жата бергілері келмегендерінің белгісі емес пе?

	Хан болудың қандай қиындыққа түсетінін Берке жаңа білді. Бірінші рет болашақ ұрпақтың алдында жауапкершіліктің не екенін ұқты. Егер әлемге әйгілі Алтын Орданы құлатпағанның өзінде, қадірін төмендетіп жіберсе, жұрт не дейді? Келешек ұрпақ, әйгілі атасының үрім-бұтағы не айтады? Шоқпарды көтере алмаған басын ұрады, хан болып Ордасын қорғай алмайды екен, несіне таққа жармасты демей ме? Әрине, сөйдейді. Ол аз болғандай, бұған қарғыс айтулары да ғажап емес! Өлерін білмеген әлек деп күлер қастары! Қап бекер Беркені Ақ Ордаға хан еттік дер дос - жақындары!

	Қас - дұшпанның, болашақ ұрпақтарының осылай айтылатын ауыр сөздері Беркенің екі иығынан басып кеткен, хан қозғалмай ұзақ отырды. Осылай отыра берсе, жерге кіріп кететіндей көрінді оған. Кенет ол орнынан түрегелді де көлге қарай беттеді. Жоқ, бұл жолы да ол, шын досы жоқ, шын қасы көп Алтын Орданың ханы, көкте құдай жалғыз болса, жерде мен жалғызбын деп, жұбайынан айрылып айдын көлде жалғыз қалған аққумен сырласуға, шер тарқатуға барған жоқ, су жағасында жалғыз отырып шешім алуға келді.

	Аяғын ширақ басып Берке көл жағасына да жетті. Кенет жүзі жылып кетті. Көлде бүгін аққу жалғыз емес, үшеу екен. Аналарының жалғыз қалғанын көріп, сірә, бұрын, бір кезде қанаттанып кеткен балапандары қайтып оралған тәрізді. «Құс екеш құс та, ата-анасын, қанаттас бауырларын ұмытпайды. Шыңғыс ұрпағы қалай мені ұмытады, қалай жалғыз тастайды? Жоқ, жалғыз тастамауы керек». Шешім өзінен-өзі туды.

	«Төленің баласы екеу болса, мен де жалғыз болмауым керек,— деді ол,— оларға қарсы тұрар мен де серіктер табуым қажет».

	Ең алдымен оның есіне Үгедейдің немересі, Қашидың баласы Қайду түсті.

	Қайду Жошы ұрпағына жатпағанмен, он сегіз жасынан Батумен бірге Шығыс Жағропада аттаныста болған. Атағы ерте шыққан, ер жүрек ақылды кісі. Алтын Ордаға тілектес. Доңыз жылғы оқиғада Бату мен Берке Үгедей ұрпағы болса да, Қайдуға ара түсіп, ажалдан алып қалған. Қазір Жағатай ұлысымен шектес, Қытай мен Үйғырстанның ортасындағы таулы жердегі ұлысында тұрады. Және осы жер арқылы Жағатай ұрпағымен алаусыз. Кейде сойылдасып та алады. Әскерінің көбі, шешесі Себкенәнің төркіні — Бекрин руларының жігіттері тәрізді, тау елдерінің балалары. Өзгесі Қыпшақ рулары. Егер Алғұй бұдан әрі күшейетін болса, сөз жоқ, Қайду ұлыс билеп отыра алмайды. Сондықтан Қайдудың Беркеге серік болуы сөзсіз.

	Берке Қайдуға тоқтады. Тезірек кісі салмақ болды. Берке діншіл адам. Мына көлде жүзіп жүрген үш аққу бұның да үш мықты боп одақтасуына көрінбей ме? Әрине, солай. Сонда Төле ұлына қарсы шығар үшіншісі кім болмақ?.. Үшіншісі Алтын Орда тағына отырып, ісләм дінінің туы болсам деп арман еткен күнінен бастап есінде жүрген жұрт еді. Қазір осы ойын орындауға мезгіл дәл келген тәрізді. Ол Құлағумен соғысып жатқан Мысырдың мамлюктері. Бұл жұрттың қазіргі айбарлы басшысы Бейбарыс. Бұл Мысырға осы жердің монғолдары құлдыққа сатқан Қыпшағы. Қарамағындағы жұрттың бәрі мұсылман. Алтын Орда да мұсылман хандығы. Бейбарыс пен қанды да, діні де бір. Екеуі қосылып Құлағуға қарсы шықса, бұдан артық не керек? Екі мықты екі жағынан, Бейбарыс басынан, Берке аяғынан алып қысса, монғол ажалымен қансырап өлмей ме? Осы ойын орындауға тіпті кірісіп те кеткен жоқ па? Ноғай қосындарының Әзербайжанға аттануы соның басы емес пе? Әрине, басы. Тек енді Бейбарыспен бір сөзге келу ғана қалды. Оған да елшілер жіберу керек.

	Берке бағанағыдай емес, көңілденейін деді. Ол тағы да көлдегі құстарға қарады. Үш аққу қатарласа жүзіп сыңсып он салып келеді. Ортадағы даусы таныс, өз құсының үнінде бір жаңа күй бар секілді естілді оған.

	Беркеге бұл да жақсы ырым секілді көрінді.

	Берке ханға бүгінгі күннің қайғысы мен қуанышы аралас келді. Үлкетайдың жеңіліп, Отырардың шабылғанын естіп ренжісе, өзі хан сарайына келгенде бұны күтіп отырған Қайдудың елшілерін көрді. Елшілерді он сегіз жасар Құтлұн-Шаға, монғолдар Ангриам54 деп атаған Қайдудың батыр қызы өзі бастап келіпті. Бұл қыз ат жалын тартып мінуге жарап қалғаннан бері әкесімен бірге бірнеше ұрысқа қатысқан. Және үнемі ерлік көрсетіп, жас болса да аңызға айнала бастаған қыз еді. Түр-келбеті де Ангриам деп монғолдар атағандай, шынында да айдай аппақ, әжесі Бекрин қызы болғандықтан ба, қылығы мен ерлігі бірдей біткен, тал бойында мін жоқ сұлу қыз. Әлі күйеуге шықпаған. Бұның күйеуге шықпағанын жұрт әкесі Қайду Ангриамды тек қызым деп қана сүймейді деп өсек те ететін. Жорықтарда ылғи әкесімен бірге жүргендіктен көп жұрт бұл сөзге нанатын да.

	Берке Құтлұн-Шағаны бірінші көруі еді. Көп жеген астай төрт қатыннан әбден жеріген, және Құндыздың қайғысы мазалап Беркенің әбден жүдеп жүрген көңілі, түлкі көрген бүркіттей тағы елең ете қалды. Қонақтарға арнап ту бие сойылды. Шара-шара қымыз бен алтын кеселерге құйылған Арранның тәтті шарабы әкелінді. Қарт жырау Сүлеңгүт бәз-баяғы кәрі қобызын сарнатып батыр қызды ардақтап жыр толғады.

	«Ай десе — аузы,

	Күн десе — көзі

	Сұлу қызым сенбісің?

	Маржан десе тісі,

	Маржандай берік ісі

	Батыр қызым сенбісің?»

	Құтлұн-Шаға ханға әкесінің Алғұймен соғысуға Беркеден қару-жарақ пен әскер сұраған өтінішін айтты. Қыздан көзін алмай, құмарта тыңдап отырған Берке хан Құтлұн-Шағаның бар тілегін орындайтын боп, өз тілегін білдірді. Сол түні Берке Агриамның тек беті ғана аппақ емес, тал шыбықтай бұралған денесінің де сүттей аппақ екенін көрді.

	Берке ертеңіне Қайдуға арнап бал аштырды. Балшы Қайдудың жолы болатынын айтты.

	Жеті күннен кейін Жағатай ұлысымен шекаралас отырған Алтын Орда елінен жеті мың әскер жинауға рұқсат қағаз алып, толып жатқан тарту-таралғысын бір көш қып Құтлұн-Шаға да еліне қайтты.

	Бұлардың жүріп кеткеніне бір жұма өтпей сонау Мысырдан Берке ханға арналған елшілер келді... Бұлардың ішінде Беркенің көзі түсердей бірде-бір қыз, не келіншек жоқ еді. Кілең ақ сәлделі, көк шапанды, не көк сәлделі, ақ шапанды, сақал, мұрттары ұйысып өсіп кеткен маңғыстаудың тықыр жүнді нарларындай серейген қожа, молда арабтар. Бұлар ханға қыз әкелмегенде, Беркеге қызға бергісіз сыйлық әкелді. Самарқандтағы көпірлерді қырғанын естіген халифтың өзі Шыңғыстағы менің найыбым деп Алтын Орда ханына қымбат өзге тарту-таралғысымен өзінің иығынан алып, бірге күміс зерлі ақ шапаны мен Мұхамед пайғамбардың өзінен қалған жиырма құранның біреуін жіберіпті. Шапан, әрине, халифтың өз иығынан алынды демесе, жұрт қызығар ештеңесі жоқ еді. Құран да жетісіп жатпаған-ды. Мұхамед пайғамбардың мұриттері көп оқыған екен деп айтсын деп, онсыз да тозығы жетіп қалған мұқабасын, ит талағандай етіп жұлмалап тастаған. Бірақ мұсылман қауымына дақпырты қандай! Беркенің мұсылман дінінің Шығыстағы жақтаушысы екенін халифтің өзі мойындапты! Иығынан алып, жібек торқа шапанын беріпті! Бұрынды-соңды бұл болмаған оқиға!

	Мысырдан келген елшілерден Берке хан енді Бейбарыстың Құлағумен соғысуын ғана тілемеді. Бейбарысты мұсылмандар қауымы боп кәпірлерге қарсы азаттық аттанысқа шақырды.

	Әрине, Берке хан тек сыртқы жауымен күресуді ғана ойлап қойған жоқ. Ол ішкі жауды да есінен шығармады. Кімде-кім Коломон, Құндыз, Сәлімгерейді ұстап, не өздерін, не бастарын әкеп берсе, әр басы үшін бір мың теңге, ал оларға еріп кеткен жауынгерлердің әр қайсысының басы үшін жүз теңге сыйлық беріледі деп бар әлемге лақап таратты. Бірақ бұл хабарға ешкім құлақ қойған жоқ, ешкім ешкімнің басын хан алдына әкелген жоқ.

	Алтын Орда қиянатынан қашқан Сәлімгерей серіктермен Тан өзенінен өтіп, Әзербайжан жерінің шетіндегі қалың тоғайда күтіп жатқан Коломондарға келіп қосылды. Әрмен қарай өздері тәрізді орман, тоғайда, тау арасында қашып жүрген әзербайжан жігіттері арқылы Армения жеріне жетті.

	Ал бұл кезде Алғұй әбден күшейіп алған еді. Күшейгеннің белгісі сол емес не, ол қарамағындағы әскеріне Самарқанд, Бұхардағы бүкіл мұсылмандарды, бала-шағаларымен қоса қаланың сыртына айдап шығып, тегіс қырып тастаңдар деген бұйрық берген. Жеңіске әбден мастанған Алғұйдың қанқойлығы атасы Шыңғыс ханнан да асып кеткен. Адамды аяуды білмеген Шыңғыс хан мен Бату да мұндай қанқұмарлыққа бармаған. Бірақ қалаларын қорғап, өздеріне аянбай қарсылық еткен жұртты — онда да сұлу қыз, жас балаларын алып қалып бөтен елдерге құлдыққа саттырған. Не монғол нояндарына, хан тұқымына басыбайлы құлы етіп үлестірген. Ал бұл қалалардың мұсылмандарының бар жазығы, кеше Алғұйдың қас жауы Беркеге бағынғандары және Алғұйдың қатын қылып алған Эргэненің өзі Жағатай ұлысының билеушісі болып тұрған шағында мұсылмандарға жаны ашып, кейде оларды қорғағандығы. Осы Эргэне қатын жақында дүние салған. Бұның өлімін де Алғұй мұсылмандардан көрген. Алғұйдың мұсылмандарды тегіс қырамын дегендегі бар себебі осы. Бірақ бұл қырғын болған жоқ. Бұқар, Самарқанд мұсылмандарынан Алғұй әскерлеріне көп қаражат алып берген найыб Мұсабек қаншелек ханды пайдасы тиіп тұрған жұртты босқа қырмауға әзер көндірген.

	Бірақ өркөкірек, тәкаппар Алғұй бар жұртты жеңіп алдым деп тым ерте мақтанған екен. Қандай күшті жел болмасын, қарсысынан дауыл тұрса, бетін өзгертеді. Ал ол дауыл, Жошы ұрпақтарының жәрдемімен алға Тарбағатай тауындағы ұлысында тыныш жатқан Қайду еді.

	Қайду Батудың соғыс тәсілін білетін дарынды қолбасшы болатын. Және Мөңке, Арық Бұғы кездерінде Қарақорымдағы Ұлы Ордасында қызмет етіп, істі қалай жүргізу керек екенін де білетін адам. Бұл түбі Құбылай мен Алғұйдан өзіне келер қысымшылықты шу дегеннен түсінді. Бұның бағына бір кезде Тарбағатай тауы мен Эмел өзенінің бойында, Монғолдың ұлы даласының батыс жағында, алды — Шыңғыс ханның шарықтағанын көрген, орта буыны — Үгедейдің әке патшалығын ұлғайтқанына куә болған, арты — кешегі Мөңке ханның бүкіл монғол жұртын шашау шығармай, біріктіріп ұстағанын паш еткен, монғолдың Ұлы монғолға айналғанына мақтанған кешегі жауынгерлер, нояндар, олардың ер жетіп қалған балалары тұратын. Бұлардың хандық Қарақорымнан Қытайға көшіп, Ұлы Монғолдың бөлшектеніп бара жатқанын көріп жандары күйетін еді. Қайду ең алдымен осыларға ұран тастады. Бұлар ду көтерілді. Оларға Бекрин, ұйғыр жігіттері мен Қыпшақ жауынгерлері қосылды. Сөйтіп, аз айлардың ішінде-ақ Қайдудың қарамағында Шыңғыс ханның әйгілі қатал тәртібін мықты ұстаған бірнеше бұлұқ55 пайда болды. Қайду орта бойлы, құйған қыштай мығым кісі. Шешесіне емес, әкесіне ұқсаған, нағыз жалпақ бет, шықшытты монғол. Сақал-мұрттан мүлдем ада. Бар болғаны иегінде біріне-бірі шалғай тоғыз тал сақал біткен. Қайду үнемі оларды сылап-сипап отыратын. Әкесі Қашы маскүнем боп арақтан өлген. Соған қарамай маскүнем Қашидың баласы Қайду өмір бақи арақ-шарап түгіл, қымызды да татып көрмеген. Бұл Үгедей ұрпағына жатпайтын әдет еді. Ұлы ханның бала-шағасы, немерелері тегіс Қашидай маскүнем болмағанмен, арақ-шарапқа келгенде ораза тұтпайтын. Ал Қайду... Жоқ, Қайду Шыңғыс немерелерінің ішіндегі атасы Шыңғыс хандай бар жан-тәнімен ештеңеге берілмейтін, не шешсе де салқын қанмен ойлап шешетін кісі еді. Бұл да атасы Шыңғыс хандай, бірнеше қосын жасақ құрып, олардың әрқайсысының басына тек өз балаларын ғана қойды, Құбылай жолында тұрған қосынға екінші ұлы Орысұтты, Алтын Орда шекарасына үшінші ұлы Байқағарды, Құлағу әскері келеді-ау деген тұсқа төртінші баласы Сарбанды қойды. Өзі тұңғышы Шақар мен ең кенже қызы Құтлұн-Шағаны жанына қалдырып, Алғүй әскеріне қарсы шығуға дайындала бастады.

	Қайдудың өзге қолбасшылардан тағы бір артықтығы болды. Ол жергілікті тұрғын халыққа тыныштық әкелді, елді орынсыз талан-таражға салып тонамады. Сондықтан да Қайдудың әскеріне бес мың жігіт берген Лабасы бойының Алтын Ордаға жататын Үйсін, Дулат Жалайырлары бұл араға Қайду келгенде, қолдан келер жәрдемін аямады. Сондай-ақ, Қайду өзінің нағашы жұрты Бекрин руының да адамдарын өзіне тарта білді. Бұл аймақта болған ұрыстарда бұл ер жүрек тау халықтарының көп жәрдемі тиді. Осылай мықтап дайындала алған Қайду доңыз, яғни 1263 жылы, Алғұй жіберген әскерімен Эмел өзенінен төмен, монғол жерінің күнбатыс даласында кездесті. Алдыңғы шепке Қайду мұндай жазық жерде өзіне ешкімді шақ келтірмес Қыпшақтың Алтын Ордадан алған жеті мың атты әскерін қойды. Осы әскердің ең жауынгер, бұрын сан айқастарды бастарынан өткізген найзагер жасағын Құтлұн-Шаға қыз басқарды.

	Эмел өзенінің Шығыс жақ даласында Алғұй қолын Қайдудың әскері оңдырмай жеңгенін Берке қоңыр салқын қыркүйектің басында есітті. Бұл сол күні Болғардан келген елшілерді қабылдап, алтын тағында отырған еді. Хабарды әдейі жеткізген адам «осы айқаста Қайдудың кенжесі Құтлұн-Шаға үлкен ерлік көрсетті. Ең бірінші боп «Үгедейлеп!» жауға шапты. Ең бірінші Алғұй жауынгерін найзасымен шаншып құлатты. Өзгеге тамаша үлгі салды. Қыз құрлы жоқпыз ба, деп Қыпшақтың намысқор жігіттері жауға жолбарыстай тиісті. Мауараннахр мен Шығыс Түркістаннан келген ат үстінде шайқасуға тоғышар Алғұй әскері оларға төтеп бере алмады. Жаудың шебін алғашқы тоз-тоз еткен осы Құтлұн - Шаға басқарған Қыпшақтың жеті мың жігіті болды» деген.

	Берке езу тартып күлген. «Қол басқарып, жау шапса, бұл қыз тек төсекте ғана бапты емес екен ғой! Сені тапқан анаңнан айналайын!». Ол Құтлұн-Шағаның сонау бір айлы түндегі қылықты мінездерін есіне түсіріп тағы күлген. «Қыпшақтың: әйел сыртта — сал, үйде — ұстамды, төсекте жомарт болуы керек. Ал егер әйел сыртта — жомарт, үйде — сал, төсекте — ұстамды болса, ондай әйелден без» дейтіні, осындай Құтлұн-Шаға тәрізді қай жерде қандай болуды білетін бикештер туралы айтқан екен ғой!».

	Сол күні тағы бір жақсы хабар жеткен. Үш айдан бері әскерімен тіресіп, бірін-бірі басып кете алмай жатқан Ноғай қолы жақында ғана, әйтеуір жау шебін бұзып, Әзербайжан жеріне кірді деген Құлағудан шабарман жеткен.

	Алтын Орданың күнгейі мен Шығыстан торлаған қара бұлттың шеті сөгіліп, жарық аспан көріне бастағанына тәубе еткен, діншіл Берке сол күні басы ақсарбас қошқарды құрбандыққа атап, қыруар мал сойып, айқастардың алғашқы жеңіс күндеріне арнап той жасаған.

	Осы тойдың қызған бір кезінде тағы бір хабар алған. Бұл жолғы жеткен сөз жыланның ысылдағанындай суық еді. Ат терлетіп алыстан келген шабарман «Орұсуттың Растау56 Ярасул57, Сөздел58, Үстік59 қалалары Қарақорымға да, Алтын Ордаға да Ханбалыққа60 да алым-салық бермейміз деп тас-талқан болып жатыр. Қолдарында найза, айыр, сойыл, қылыш ұстағандары да бар. Ереуілге шыққан жұрт ештеңеден тайынар емес. Бұл сойқан бүкіл орұсут жеріне жайылып кетпесе нетсін!» деген. Берке тойын тоқтатпаған. Бірақ Берке күпті емес еді. Алтын Орда қан-жоса етіп басқан елуінші жылдардың басындағы орұсуттардың ереуілдерінен кейінгі, бұл үлкен көтеріліс екені белгілі еді. Берке отызыншы жылдарының аяғында бұл жұртты қансырата шапқан-ды. Енді олар әзірге басын көтере алмас деп жүргенінде — орұсуттардың шығыс - түскей жағындағы ең үлкен қалалары ереуілге шықты деген хабар жетті. Өрттің өршуіне жол бермей сөндіру керек, әйтпесе әрі қарай жайылып кетуі әбден мүмкін. Иә, сонда бұны аямай басатын кім? Кім орұсут елін жан-тәнімен жек көреді? Ең дұрысы Беркенжар болар еді, бірақ ол әлі айығып кеткен жоқ қой.

	Берке Сауықты ыңғайлы көрді. «Рас, Сауық қазір қартайып қалған. Бірақ өшпеген ескі кек, әрқашан да қайтуын тілеп тұрады. Сол күні туды. Енді, Сауық орұсуттардан өшін бір алып қайтсын!» — деді Берке.

	Бұл қалалар Алтын Орда, Қарақорым басқақтарының қиянаттары шектен асып кеткен соң көтерілген. Монғол шапқыншыларының істегені, мәдениеті, шаруашылығы сол кездегі Шығыс Жағропа елдерімен бірде бір кем емес орұсут мемлекетін құр ғана кейін кетіріп қойған жоқ, қанды қылышын әлсін-әлсін сермеп әбден қорқытып тастаған. Бірақ «қорқа-қорқа батыр болдық» дегендей, нәсілі ер жүрек жұрт, ұзақ көніп отыра алмаған. Және халқының жағдайын ойлаған, бірігіп ел болайық, монғол шапқыншыларының құлдығынан құтылайық деген орұсут князь, боярлар да аз болған жоқ. Әсіресе, орұсут халқы өз тәуелсіздігін жоғалтқысы келмеді. Қанша қырылса да, қиянат көрсе де, жерлерін монғолдар шапқан кезден бастап, ғасырлар бойы өзінің азаттық күресін тоқтатпады.

	Осындай күрестің бірі Ростов, Ярославль, Суздальда лап ете қалған қарулы көтеріліс еді. Алтын Орда, монғол басқақтарынан күнде көріп жүрген қиянаттары ғана емес, бұл бас көтерудің басқа да себептері болатын.

	Қарақорым, Алтын Орда хандары орұсут жерін басқақтары мен бесермандары61 арқылы да бағындырып, ұстауға тырысқан. Бұл бесермандар көбіне кілең бұзықтардан, не жұрттың қанын білдірмей соратын сүліктер тәрізді сұмдардан қойылатын.

	Адам басына төленетін ақшадай салықтан бөтен, бағынышты ел егінінің оннан бірін, аулаған аңдарының тең жартысын Ордаға беретін. Бесермандар салық төлеушілердің ақшасы жоқ болса, өсім үшін өздері төлеп, артынан әлгі салық төлеушілер борышын кезінде қайтара алмаса, өздерін құлдыққа сататын.

	Осы алым-салықты дұрыстап жинауға Мөңке жылан, яғни 1257 жылы орұсут еліне Пысық Берке деген шектен шыққан зұлым, бір кезде Үгедейдің атақты ақылшысы Елуүй Чүцайдан сабақ алған кісісін жіберген. Бұл келгеннен кейін екі жылдан соң алым-салықты көбірек жинағалы кісі, мал, егін санағын жүргізуге кіріскен. Ең алғашқы жұмысын ол Сартақ хан кезінде аз уақытқа болса да (таққа Берке отырғанға шейін) мұндай алым-салықтан босатылған Новгород жерінен бастаған. Жаңа санақтан кейін жаңа салық келетінін түсінген қара шаруа, қала тұрғындары бұған көнбей қайтадан дүрліге қалған. Бұл тұста Новгород, Псков жеріне неміс рыцарьлары жаңа аттанысқа дайындалып жатқанын білетін хандарымен жанжалдасқысы келмей, халықты басқан. Пысық Беркенің жасағымен өзі бірге жүріп, санақты өткіздірген. Жаңа жасақтың ауыртпалығын бұқара жұртқа түсірмекші болған Новгород боярлары Невскийді қолдаған. Александр Невскийдің бұл әрекетіне қарсы шыққан Святослав, Растаудағы шіркеу қызметіндегі інісі Ростиславқа қашқан.

	Ал Құбылай Ұлы хан болғаннан кейін, алым-салық жинауға орұсуттың жеріне Қитақ деген бір қытайша хат танитын қаныпезерін жіберген. Қитақ Ярославльде орда тігіп Үстікке Бұғы деген өзінің көмекшісін қойған. Және орұсуттың мұсылман дініне кірген Изосима деген монахын өзінің оң қолы еткен. Қитақ Бұғы, Изосима, бүкіл Ярославль, Үстік жерінің қара шаруаларының қанын сүліктей сорған. Бесерман міндетін де өзіне алған Қитақ көп адамды борышын төлей алмағаны үшін құлдыққа сатуға Стамбол, Бұхар, Самарқанд, Өргеніш базарларына айдаған. Осындай жағдай Ростов, Владимир, тағы басқа қалаларда да болған. Мұндайға көнгісі келмеген, әсіресе бесермандардың қиянатына, зорлығына шыдай алмаған орұсут халқы тағы үдере көтерілген.

	Берке бұл көтерілген қалалардың ішінде, әсіресе, Ростовты қауіпті санаған. Ол Сауыққа орұсут ереуілшілерін жусатуды Ростов қаласынан бастауды бұйырды.

	Көк найзалы, бұзаубас шоқпарлы Алтын Орданың Сауық бастаған әскері жедел жүріп, Ростов қаласының теріскей - батыс бүйірінен кеп тоқтады. Бұл тұста таң да саз беріп қалған еді. Жауынгерлер аттарын қаңтарып суытып қойып, қостарын тігіп, таңертеңгі астарын ішкенше күн де шығып қалды. Сәл көз шырымын алып, өзіне арналып тігілген ақ шатырдан Сауық шықты. Бұл қазір жетпіске жетіп қалған шалға ұқсамайды. Өзіне тапсырылған істің жауапкершілігінен бе, әлде орұсут жұртына деген өшпенділігінің қайтатын күні туғанына көңілінің көтерілгенінен бе, тіпті жасарып кеткендей. Көзінде от бар, қимылы да тәкәппар, шапшаң. Үстіндегі темір сауыты күн көзімен жарқырап сәл тұрды. Шатыр алдында күзеттегі екі жігітке:

	— Біреуің барып, ана шеткі қос жақтағы Қаблан - ноянды шақырып келіңдер! — деді.

	Тапал бойлы қара жігіт, қолындағы жалаңаш қылышын қынабына салды да, Сауық көрсеткен жаққа жүгіре жөнелді.

	Қолға тиген билік кімді өзгертпеген. Кеше Ордада жүргенде Сауықтан жуас, үнсіз адам жоқ еді. Хан ақылшысы деген ат бұған жай әшейін берілген сияқты көрінетін. Ханға ақыл айтқанда да даусын шығармай, хан егер дұрыс емес десе қоя салатын. Бұған хан не істесе де бәрібір тәрізді көрінетін. Жұрт осылай деп ойлайтын. Сауық қартайған сайын, тұғырдан түскен қыран тәрізді, күннен-күнге өзінен-өзі таусылып бара жатқан.

	Ал шынына келгенде, бұның бәрі Сауықтың сыртқы бейнесі еді. Іші алай-түлей арман болатын. Бұл да Шыңғыс ұрпағы. Ал қай Шыңғыс ұрпағы ел билесем, хан болсам деп армандамай өткен? Бұның он жеті жасынан бергі арманы, ұлы атасының өзге ұрпақтарындай, өзгелердің тағдырын шешер алтын тақта отырсам деген көкейкесті тілек еді. Шыңғыстың Құлан қатынынан туған Құлқан Коломна қаласында өлген күні-ақ, хан тағы бұған жоқ екенін білген. Бәйбішеден тумаған, тоқалдан туған жал-құйрықсыз жалғыз балаға, төрт қасқыр бөлтіріктері қайдан жол береді. Арқа сүйер Орда маңайында не жақыны, не бірде-бір жұрт санасар нағашысы жағынан ешкімі жоқ, ал өз күшімен жол саларлықтай, әкетіп бара жатқан жігер, қуат тағы бітпеген. Хан болсам деген жүректі жалап әкетіп бара жатқан құр арман тек түнді - түнге ұрып аласұрғызады. Әке болса бір сәрі. Қамысты аралаған жолбарыстай жалғыздығынан қорықпайтын көкжал еді. Жалғыз ұлын да жанындай жақсы көретін. Ол үшін күресе де алар еді. Жеңе де алар еді. Бірақ ол жалындай жанып тұрған шағында лап сөнді. Әке жолын қуып, өз бетімен Шыңғыстың басқа ұрпақтарының шебін бұзу бұның қолынан келмеді. Әрқайсысынан қаймыға берді. Сөйте-сөйте іштегі арман өкінішке айналды... Бірақ осының бәріне кім айыпты? Әрине, әкесін өлтірген орұсуттар. Міне осыдан барып, Сауық өзіне тағы бір арман тапқан. Ол арман — әке кегі. Қолымнан хан болу келмесе, әке кегін алу келеді ғой деп ойлаған ол. Сол кегін қайтарам деп бұл екі-үш рет майданға да түскен. Бірақ бойға бітпеген дарынды қайдан алсын, қарамағына берілген жасақты түгел қырғызып, өзі әзер тірі қалған. Астындағы жүйрік аты ажал құрығынан бір емес, үш рет алып шыққан. Мұны көрген Бату мен басқа хан балалары, бұдан майдангер шықпайды екен деп, «ақылды, асықпай шешім» айтады деген бойында бар аздаған ұстамдылықты (о да қорқақтықтан туған) сылтау етіп, Орда маңында қалдырған. Өзін осындай күйге жеткізген, көзіне айтпаса да сыртынан Шыңғыстың өзге ұрпақтарына күлкі еткізген бөтен жұртқа енді бұл бұрынғысынан бетер кектене түсті. Бірақ іші қазандай қайнағанмен, қолдан келер дәрмені жоқ, хан сарайларында ақылгөй пішін көрсетіп жүре берген.

	Сауықтың осы күнге дейін өзі де түсінбейтін бір қылығы бар. Ол Александр Невскийдің немере інісі Гаврийл келген жолы, ас үстінде улы шарапты іше жаздағаны. Әрине, Рашиян шарабының улы екенін білген жоқ қой. Білсе... Онда бұл өліп кетсе де кесені қолына аларма еді, әрине, алмас еді. Сол күнгі бұның ерлігіне айыпты тек сондағы сары сақалды ұзын Святослав... Ол келгеннен - ақ Сауықтың ызасын қоздырған. Бұған оның түрі де, Алтын Орда адамдарына қараған көз қарасы да ұнамаған. Қарадан-қарап жүріп Святосдавқа өштесе қалған. Сондай жек көрген кісі бұған «сен, әрине, бұны ішуге қорқасың ғой» деген пішінмен кесесін бұған қарай сырғытқан. Өзінің қорқақ екенін білетін және өмір бойы сол қорқақтығынан құтыла алмай жүрген Сауықтың ана сары сақал ауырған жерін басқан. Ызаның салдарынан кесені қолына алған. Сауық осы күнге дейін өзінің сондағы қорқақтығын қалай жеңгенін білмейді.

	Міне, сөйткен Сауыққа Алтын Орда ханы қалың қолды басқартып, бас көтерген қалаларды тыныштандыруға жіберіп отыр. Қандай сенім — ең болмаса қартайғанда бір ісіңмен көрініп қалсаң, оның өзі абырой ғой? Осындай тұжырымға келген Сауық көтеріліс ұйымдастырған қалаларды етігінің өкшесімен басып, жан шып, ендігәрі үн шығармастай етуге бар еді? «Әттең, сондағы сары сақал қолыма түссе, деді ол ішінен әлі де болса Святославтың өзіне ұсынған кесесін ұмытпай сөйлетер ем Алтын Орданы неге жек көретінін!»

	Қылыш, қанжарларын салдырлата нар түйедей үлкен Қаблан - ноян да жетті ау ентіге.

	— Қаланы бірден шаппай, алдымен тілектерін біліңдер,— деді Сауық Қаблан-ноянға,— жасағыңнан жүз кісі ертіп, қазір ереуілшілерге бар. Сөйлес, не тілейді, сонысын біл. Егер сұрайтындары біздің ыңғайымызға келмейтін болса, қорқыт. Қала сыртына ұрысқа шығыңдар де. Әйтпесе қалаларыңды өртеп, өздеріңді тегіс қырамыз де.

	— Құп, жақсы. Қазір барамын,— деді Қаблан - ноян. Сөйдеді де, алпамсадай денесіне қарамай, шапшаң бұрылды да, кетіп калды.

	Күн түс бола ол қайта оралды.

	— Келістік,— деді.

	— Неменеге келістің?, — деді Сауық.

	— Ертең осы уақытта қала сыртына ұрысқа шығамыз,— деді орұсуттар.

	Майданға шығудан іштей сескеніп қалған Сауық:

	— Келісімге келетін бөтен жолы болмады ма? — деді.

	— Болмады,— деді Қаблан - ноян.— Онғылары бөтен елге қонаққа кетіпті. Боярларын хизарларына қамап қойыпты. Ереуіл жасап жүрген кілең қара табан бұқара. Бастықтары Растислау деген поп екен. Ақылшысы Спеттіслау деген Новгородтан келген шал көрінеді. Растислаудың ағасы тәрізді. Ереуілшілер Қитақ әмірді ұстап алып шынжырлап қойыпты. Мұсылман дініне кірген Изосима деген бесерманды өлтіріп тастапты. Оның орнына салық жинаушы мұсылман Бұғы шіркеуге барып шоқынып, кәпірлер жағына шығыпты. Бастықтары: «Егер сен дерге Қитақ керек болса, алым-салықты алуды мүлдем қойыңдар, сонда босатамыз» деді.

	— Сосын не айтты?

	— Бесерман — қырмандардың62 бәрін бұл арадан мүлдем алып кетіңдер, дейді.

	— Сен не дедің?

	— Оларың болмайды,— дедім.— Қитақты да босатасыңдар, алым-салықты да төлейсіңдер. Осылай істемесеңдер, күшпен істетеміз. Біріңді қалдырмай қырамыз,— дедім.

	— Олар не деді?

	— Бүйтіп дүниеде жүргенімізше, өлгеніміз жақсы. Кәне, бізге тиісіп көр дейді.— Түрлері неден болса да тайынар емес.

	— Өздері қанша адам?

	— Қала толы қолына қару-жарақ, айыр, орақ ұстаған адам.

	— Не істейміз?

	— Шабамыз! Дәл қазір шабамыз! Ертең қала сыртында кездесеміз деп жорта айттым. Біздің мұнда келгенімізді естісе, Растауға бөтен қалалардан жәрдем жетуі мүмкін. Бүгінгі орұсут кешегі орұсут емес. Шешінген судан тайынбайды. Қорқатын түрі жоқ. Енді бізге бір сәт те кешігуге болмайды.

	— Дұрыс,— деді Сауық, бөтен жолдың қалмағанын түсініп.

	Сол сәтте дабыл қағылды. Әскер лек-лек боп сапқа тұрды.

	— Алға! — деді Сауық.— Ұлы Шыңғыс аруағы, қолдай көр!

	Бесін өте Алтын Орда қолы қалаға кірді. Үш күн бойы қырғын ұрыс болды. Әр үйді, әр қораны бекініске айналдырып алған орұсут оңай берілмеді. Айқас басталған шақта - ақ, қорыққандарынан монғолдар жағына шығып кетер деген қамаудағы өз боярлары мен Қитақты, бірден өлтіріп тастаған. Қандары қарайып ереуілшілер ақырғы демдері біткенше қарсыласып бақты. Өлеміз деп қорықпады. Екі жақтан да шығын аз болған жоқ. Тек Алтын Орда Ростовтың ағаш үйлерін өртей бастағанда ғана, бала-шағалары өртенеді екен деп қорыққан халық амалсыз қол көтерді.

	Қолға түскен көтеріліс басшыларын кісі өлтірілетін, халық жиналатын майдан алаңына алып барды. Ат үстінде отырған Сауық сонда ғана үсті-басы қан-қан болған ереуіл басшысы епископтың жанында тұрған ұзын бойлы, сары сақалды шалды көрді. Оған шалдың түрі, сырт келбеті таныс тәрізденді. Атын тебініп қап тұтқындардың қасына барды. Таныды. Баяғы Сартақ ханның сарайында өштескен Святослав екен. Сауық қуанып кетті.

	— Кездестік қой,— деді ол.

	— Иә, кездестік,— деді Святослав, көнектей боп ісіп кеткен еріндерін әзер жыбырлатып.

	Сауық қайтадан өз орнына келді.

	Арық, ілмиген қара жігіт қолға түскен адамдардың кім екенін, қандай қылмыс істегенін қағазына қарап оқи бастады.

	— Васильев Корней. Дьякон, 40 жаста. Көтеріліс ұйымдастырушылардың бірі. Алтын Орданың бес жауынгерін өлтірген.

	Үкімді Сауық айтып тұр. Тұтқынды еңгезердей екі жауынгер алға итеріп шығарды.

	— Қылышпен шауып өлтірілсін!

	Тұтқынның қасында тұрған, ат үстіндегі балуан денелі жирен сақалды монғол — жан алғыш, қылышын қынабынан суырып, ерінен сол көтеріліп, үзеңгісіне шірене, тұтқынды иық тұсынан кеп бар пәрменінше тартып қалды.

	Жан алғыштың қылыш сілтеуіне риза болған Қаблан - ноян:

	— Па, шіркін! — деді.

	— Геннадий Михайлов...— дейді хатшы — үш жауынгер өлтірген.

	— Қылышпен шауып өлтірілсін!

	Тағы насаттанған дауыс.

	— Па, шіркін!

	— Валдай Смирнов...

	Бұл жолы үкімде өзгеріс бар.

	— Монғолша омыртқасы үзілдіріліп өлтірілсін!

	— Қылышпен шауып өлтірілсін!

	— Омыртқасы омырылып өлтірілсін!

	— Мойнын бұрап өлтірілсін!

	— Іштен тепкілеп өлтірілсін!

	— Өлтірілсін! Өлтірілсін! Өлтірілсін!

	Кілең өлтірілсін! Не көрмеген сорлы бұл халық! Қалай жойылып кетпеген!

	Қағазды оқып тұрған ілмиген қара, кенет қатар тұрған ең соңғы екі сары сақалды кісілерге бір қарады да:

	- Көтеріліс ұйымдастырушылардың бірі — Святаслау Миланский. Көтерілістің бас айыпкері, Растислау Миланскийдің ағасы. Жасы алпыс жетіде. Новгород қаласынан келген. Осы көтерілісте шейіт болған Алтын Орданың екі әскерінің өлімі үшін айыпталады,— деді.

	— Інісі анау жанында тұрған ба? — деді Сауық.

	— Иә.

	— Ол осы көтерілістің басшысы ма?

	— Иә.

	Сауық атын тағы бір тебініп қап, Святославтың қасына барды. Ағайынды екеуінің бетіне қарап ұзақ тұрды.

	— Сен мынау ініңді өте жақсы көресің бе? — деді Святославқа.

	— Өте жақсы көремін,— деді Святослав.

	Сауық тағы ойлана қалды. Оның есіне осыдан он екі жыл бұрын болған бір оқиға түсті. Ол кезде Сауық Бишбалықта еді. Өз көзімен көрген.

	Сол жылдардағы нәсырәни дініндегі ұйғыр идиқұты63 Баурчик жұма күннің бірінде Ұйғырстандағы мұсылмандарды қырып тастамақ болады. Осылай істеуді оған осы тұстағы, Үгедей өліп, соның орнына қалған бүкіл монғол билеушісі Үгедейдің бәйбішесі Огул-Гаймыш Баурчикке тапсырған дескен жұрт. Бұл айтады. Ұйғыр идиқұтының осылай істемекші болып жүргенін Бишбалықтың мұсылманы, Сейфутдин деген белгілі кісі біліп қалады. Бұны оған Текмиш деген ұйғыр айтады. Огул-Гаймыштың өз аузынан естімек боп идиқұт хан Ордасына жүруге дайындалады. Осы уақытта Ұлы хан тағына Мөңке сайланады. Идиқұттың мұсылмандарды қыруға әзірленіп жатқанын оған Сейфутдин жеткізеді. Идиқұт жолға шыққалы тұрған бетінен қайтпайды. Мөңкені құттықтамақ боп Қарақорымға келеді. Сол жерде Мөңке идиқұтты ұстап алып зынданға салады. Қанша қинаса да, идиқұт мұсылмандарды қырмақшы болғанын айтпайды. Тек Бала-битикчины кездестіргенінде ғана мойнына алады. Мөңке идиқұтты өлтірілсін дейді. Сол Баурчиктің Бишбалықта қалай өлтірілгенін Сауық өз көзімен көрген. Тал түсте, осындай кісі жазалайтын майдан - алаңға үсті-басы пара-пара болған, сұлу мұртты, сымбатты денелі Баурчикті жендеттер шынжырлап алып келген. Дәл қазіргідей арық, ілмиген қара сұр кісі Мөңкенің: «Ұйғырстандағы бар мұсылмандарды жұма күндерінің бірінде мешітте қырып тастауға дайындалған қылмысы үшін ұйғыр идиқұты Баурчик Бишбалық қаласында, халықтың көзінше майдан - алаңда ең жақын адамдарының бірінің қолымен пышақталып өлтірілсін! Сол өлтірген адам идиқұттың орнын бассын!» деген үкімін оқыған. Майдан сәкісіне екі жігіт Баурчикті алып шықты. Сол кезде идиқұттың өзінен айнымайтын сұлу мұртты сымбатты денелі жас жігіт алаңға көтерілген. Бұл Баурчиктің туған інісі Үкенжем еді. Үкімді оқыған кісі оның қолына үлкен пышақ берген. Баурчикті қасындағы жендеттер жығып салып, қол-аяғын байлаған. Үкенжем нағыз - бір қой соятын адамдай, үн-түнсіз бір тізерлеп ағасының жанына отырған. Сосын үкім оқыған адамға қараған. Ол «баста» дегендей басын изеген. Үкенжем аспай-саспай жарты құлаш өткір пышақпен ағасының денесін бір-екі рет пышақтап жіберіп, кәдімгі қой сойғандай іреп соя бастаған.

	Аздан кейін ол қан-қан боп орнынан тұра келген. Енді ол үн-түнсіз үкім оқыған адамға тағы қараған. Үкім оқыған адам қасында ұстап тұрған дәйекшісінің қолынан алып оның иығына, идиқұт белгісі, зерлі шапан жапқан. Басына үкілі сусар бөрік кигізген.

	Қарғысты оған жұрт ішінен айтқан. Ал дауыстап «идиқұт дәрежеңіз құтты болсын!» деп қошеметтеп басын иген. Жаңа идиқұт жендеттерге ескі идиқұттың денесін алаңнан алып тастаңдар деген қолымен ишарат істеген де, тізгінінен ұстап тұрған күміс ер тоқымды қара жорғасына мініп, жал-құйрығын төгілдіре, соңынан нөкерлерін ертіп, идиқұт сарайына қарай кете берген.

	Міне, осы оқиға өмір бойы есінде қалған. Қазір де көз алдында елестеп тұр.

	— Біз сенімен таныспыз ғой,— деді Сауық Святославқа,— Сартақ ханның дастарқанынан бірге дәм таттық. Соның құрметіне сені тірі қалдырғым келіп тұр. Бірақ, қылмысың ауыр. Жаза тартпай кетуің мүмкін емес. Сенің жазаң мынау болсын, өз қолыңмен мынау ініңді буындырып өлтір. Бәрібір ол өледі. Жасы да келген, енді жер басып тірі жүруінің қажеті жоқ. Сөйтсең өзің тірі қаласың.

	— Жарайды, қолымды шеш.

	Сауық Святославтың дегеніне күмәні болмаған. Қандай адам, өзі тірі қалар болса, біреуді аяйды? Бұл Шыңғыс ұрпағы үшін түсініксіз ұғым. Әрине, өз інісін ағасының өлтіруі — қара халықтың ұғымында кешірілмейтін күнә. Сауық қасының жай өлмей, осылай қара бет болып өлгенін тілеген. Мейлі оның осылай қара бет болып өлгені, тек қара халықтың түсінігі - ақ делік деп ойлаған Сауық бәрібір қара беттің аты қара бет қой. Святославқа осындай қылмыс істеп өлсе, өші қайтатындай көрінген оған.

	— Шешіңдер қолын,— деді Сауық жендеттерге:

	Аналар Святославтың қолын шешті.

	Святослав кендір арқан батып кеткен білегін уқалап сәл тұрды.

	— Ал! — деді Сауық.

	Сол сәтте Святослав барыстай атылып секірді де, Сауықты аттың үстінен жұлып алып, жерге бірге құлады. Көзді ашып-жұмғандай уақыт өткен жоқ. Жетпіске таяп қалған адамнан мұндай қимылды күтпеген жендеттер шу дегенде сасып қалды. Естерін жинап, Святославты Сауықтан айырып алғанда, Святославтың Сауықты буындырып өлтіріп тастағанын білді.

	Астындағы есік пен төрдей қара жал буырыл айғырын бастырмалатып келіп Қаблан-ноян:

	— Кетіңдер! — деп ақырды жендеттерге. Сөйдеді де құшақтасып қатар жатқан екі шалды, жарқылдаған алмас қылышпен тартып - тартып жіберді. Қос дене, бірнеше бөлшектеніп ұшып - ұшып кетті. Бір-біріне тірі күндерінде қас екендерін ұмытпайтын Сауық пен Святослав дүниеден осылай өтті.

	Екі мыңдай жауынгерін жоғалтып, Ростов қаласының адамдарын қан-жоса етіп қырып, Қаблан-ноян Алтын Ордаға қайтты. Өзге қалалардың қарсыласқандарының бәрін Алтын Орданың өзге әскерлері дәл осылай қанға батырып, екі жетіге жеткізбей көтерілісті басты.

	Алтын Орда ханы Берке бұл күндерде шын көңілді еді. Ноғай әскері Әзербайжан жеріне дендеп кіріп бара жатқан. Оның үстіне тағы әскер сұрап, сонау Іле өзенінің бойынан Құтлұн-Шаға келген. Бұнымен қатар Беркені қобалжытып тастаған орұсут қалаларының ереуілдері де басталған.

	Мұндай жағдайда хан қалай көңілді болмасын! Хан үнемі көңілді болуға тиісті. Өйткені, қуаныштың бәрі оныкі. Қайғының бәрі — өзгенікі. Расында да солай емес пе? Анау, орұсут қалаларының көтерілістері басылды. Қаншама орұсут адамдары өлді. Ал тіпті Алтын Орданың өзінің қаншама жауынгерлері қаза тапты. Іштерінде нелер уылжыған жас, кемпір-шалдардың көздерінің қарашығындай нелер жалғыздары кетті. Олардың өлгені кімге батады? Қайғысы кімдікі? Әрине, соларды жоғалтқан тек сол өзгелердікі. Ал хандікі тек сол, қалалардың көтерілісін басқан жеңіс қуанышы! Қанша жұрт қырылмасын, тек жеңсе болғаны! Соған ол қуанады. Соған ол масайрайды. Ал өлгендер үшін ол көзіне жас алып қайғырмақ түгіл, оларды есіне де алмайды. Ертең-ақ ұмытады. Тек жүрегінде олардың жеңісі ғана қалады. Ал олар тіпті жеңе алмаса ше? Жоқ, жауынгерлер өлсе де жеңуге тиісті, өліп жатып, жеңіп шығуы керек. Бұл Шыңғыс ханның тілегі, өмірі. Сондықтан да ол бүкіл әлемнің тең жартысын жеңе білген. Оның өмірін жауынгерлері де сондықтан орындаған. Өліп жатып орындаған.

	Тек жеңісті ғана күткен, тек жұрттың бәрі өзіне бағынуды ғана қалаған Берке, Құтлұн-Шағадан да соны талап етті. Ал еркекжанды батыр қыз Берке тілегінен шыға алмады. Еліне қайтуға асықпады. Алтын Орда ханының әбден мауқын басып, әскер алып әкесі соғысып жатқан Іле бойына келгенінде, үлкен жамандықтың үстінен шықты. Алтын Орда ханының көңілін табамын деп жүріп, әскерді ең керек шағында жеткізуге үлгермегенін білді.

	Құтлұн-Шаға еліне оралғанша, бұл жақта — Орта Әзия мен Шығыс Түркістанда көп өзгеріс болған. Қайду әскерінен алғашқы жеңілгенінен кейін, даңқ құмар Алғұй қатты намыстанып, Қайдуға қарсы әйгілі бір әмірімен қайтадан көп қосын аттандырған. Бұл тұста Қайду осы арадағы Жағатай ұлдарына жататын шағын әскерлерді оңай жеңіп, Лабас аймағының біраз жерін басып алған.

	Алғұй мен Қайдудың жауынгерлері Іле өзенінің бойында кездесті. Бұл ара төбелі, адырлы болғанымен, дені жазық еді. Атты әскерге ыңғайлы жер. Бірақ мұның алдындағы ұрыстарда Қайдудың Алтын Ордадан алған өзіне жататын атты әскері әжептәуір сиректеніп қалған. Ал Беркеге жіберген қызы - Құтлұн Шаға келе қоймады. Үгедейдің соғыскер немересі амал жоқ, барымен жауға шықты. Бірақ, Бұхар мен Самарқандты билеп тұрғанының арқасында, көк темірлі қару-жарақты Алғұйдың қалың қолына төтеп бере алмады. Жеңіліп қалды. Әйтеуір осы сәтте тышқан, яғни 1264 жылының маусым айының аяқ шенінде, жаздың аса бір ыстық күні, кенет жүрегі қабынып Алғұй дүние салды. Орда билігі қолында қалған Эргене-қатын Қайдуды біржолата жеңуден гөрі ерінін тағынан айрылып қалмауды жөн көрді. Орда әскерін өзінің маңайына жинады. Жағатай ұрпақтарын шақырып өзінің баласы Мүбәрекшахты Әнгеренде хан көтертті. Осы тұста әскермен Құтлұн-Шаға да жетті. Эргене-қатын Мауараннахрда баласын хан көтеремін деп әуре боп жатқанда, Алтын Ордадан шығып болса да атты әскер алып, күшейіп қалған Қайду, Іле мен Сейхүндарияның орта шенін жаулап басып қалуға кірісті.

	Ал өмір керуені алға қарай жылжи түсті. Өзінің жаңа сүрлеу жолдарын, жаңа беттерін іздеді. Доңыз жылғы оқиғада жазаға тартылған Үгедей мен Жағатай ұрпақтарымен бірге Жағатайдың Мүтеген деген баласынан туған Есеп Төбе де өлтірілген. Осы Есен Төбенің жетім қалған Барақ, Момын, Басар деген балалары сол оқиғада қаза тапқан Жағатай, Үгедей ұрпақтарының басқа балаларымен Қытайда Құбылай ханның қолында тәрбиеленуде еді. Бұлардың ішінде Барақ өзгелерінен гөрі дарынды, алғыр жаралған. Өзінің ұлықсатынсыз Мүбәрек шахты Алғұйдың орнына Жағатай ұрпағы хан көтергеніне наразы болып қалған Ұлы хан Құбылай, арнаулы бұйрықпен Жағатай ұлысына Барақты жіберді Бұл жарлық бойынша Барақ Мүбәрекшахпен қатар Жағатай ұлысын басқаруға тиісті еді. Құбылай Барақпен бірге өзге хан ұлдарын да туған еліне қайтарды.

	Барақ Мауараннахрға Мүбәрекшахтың ордасына келген. Екеуміз бірдей хандық құрайық деуге Мүбәрекшахтың тақта нығыз отырғанын көріп бата алмаған. Содан Құбылайдың жарлығын көрсетпеген. Тыныштық іздеп жүрген кісі секілді боп әкеміздің аймағы Сейхүндария бойындағы Чаганианға барып орналасуға рұқсат ет деген. Мүбәрекшах Барақтың өтінішін қабыл алған. Барақ өз аймағына келгеннен кейін, бұл да Қайду тәрізді, ағайын-туысын, Жағатай ұрпағынан шыққан әмір, бекзадаларды жинай бастаған. Мүбәрекшахтың маңайындағы кейбір Жағатай ұрпағына жататын қолдарында жұрты бар әмірлер де бұның жағына ауысқан. Сөйтіп, аз уақытта Барақ үлкен күшке айналған. Бұны көрген Мүбәрекшах дереу Бараққа қарсы аттанысқа шыққан. Хан басқарған қосын мен Барақ басқарған қол Сейхүндарияның бас шенінде, Ходжент шаһарына таяу жерде кездескен. Екі жақтан да көп шығын болған. Ақыры, Құбылайдың әскери мектебінен өткен Барақ жағы жеңген. Мүбәрекшах қолға түскен. Тышқан жылы Көкек айында Мүбәрекшах Жағатай ұлысынан тағына отырса, сол жылы қазап аяқ шенінде сол таққа Үзгентте хан болып Барақ көтерілді. Алғұй мен Эргене қатынның бар дүние - мүлкіне енді Барақ ие болды. Бұхардан шыққан Мүбәрек шахтың баласы Байғұстай, соғыссыз хан қолына өзі берілді. Барақ оны барыс аулайтын жасағына бастық етті. Осылай Жағатай ұлысының билеушісі енді Мауараннахрды да өзіне қаратты.

	Бұдан бұрын Құбылай Түркістан өлкесіне (Яссы қаласына) наиыб етіп Могултай әмірді жіберген. Барақ бұны алып тастап, орнына өзінің жақыны Бектеміш әмірді қойды. Бұны көрген Құбылай Барақтың өзіне қарсы екенін түсінген. Оған қайткенмен де Түркістан өлкесін өз қарамағында ұстау керек еді. Бұл өлке қолында тұрса Жағатай ұрпақтарының бас көтергендерін біржолата жойып тастап, Сейхүндарияға шейін жетіп, бір кезде Мөңке хан ойлаған жоспарды іске асыруға болатын-ды. Онда Қытай мен Иран арасындағы қатынасқа ешбір бөгет қалмайды. Басқаша айтқанда, екі дүниені билеп отырған Төленің екі көкжал баласы Құбылай мен Құлағу бірімен-бірі тікелей қатысып тұрады. Сонда көрсін, біреу болмаса біреу, Төле тұқымына қол көтеріп! Осылай ойлаған Құбылай енді Бараққа қарсы алты мың қол шығарды. Отыз мың әскермен бұларға қарсы Барақтың өзі аттанды. Құбылай қолы, өзінен бес есе көп әскерге күші жетпейтінін біліп, соғыспай кейін шегінді. Қытайдың өз әлегінен қолы босай алмаған Құбылай бұдан әрі Түркістан мәселесімен дәл сол тұста шұғылдана алмады.

	Ал Құбылайдың қолын кейін қашырған Барақ, Құбылайға жататын шекарадағы Қытайдың Хотан деген қаласын шауып Мауараннахрға қайтты. Шыңғыс ханның кешегі патшалығының бұл кездегі ең күштісі, ең үлкені Алтын Орда болса, ол Мауараннахрдан алыс, Құлағу болса өз қиындықтарынан бас ала алмай жатыр, енді Бараққа өз хандығына еш жақтан келер қауіп жоқ секілді көрінген. Бірақ көп кешікпей бұл қауіптің бар екенін және күшті екенін түсінген.

	Бұл кезде, Жағатай ұрпақтары бірімен-бірі қырылысып жатқанда Қайду өзі бұл Талас өзеніне дейін бүкіл Іле бойын басып Хотан әскерін кейін шегіндіріп, Қытайдың қаласын шауып, Барақ шаруашылығы қайтадан көтеріліп қалған. Мауараннахр күшімен әбден қаруланған әскерін соңынан шұбырта, Барақ енді Талас өзенінe қарай беттеді.

	Екі әскер желтоқсанның орта шенінде Талас өзенінің бойында кездесті. Қайду өзі бұл кезде, белі шойырылып, қозғала алмай жатқан. Қосының үлкен баласы Шапар басқарып шыққан. Ол Барақтың қандай тәсіл қолданатынынан бейхабар еді. Шапар шабуылды өзі бастады. Бұдан гөрі алғыр Барақ, лапылдап келе жатқан әскерді өткізіп жіберіп, екі бүйірінен тиді. Қайдудың бет бақтырмайтын әйгілі атты жауынгерлері шауып келе жатқан аттарын бұрып бұларға қарсы шыққанда, қойға шапқан қасқырдай, екі бүйірлерінен тиген Барақ қолы әп-сәтте шебін ойсыратып тастады. Осылай Қайду әскері жеңіліп қалды. Барақ жеңісін әрі қарай ұлғайта алмады. Күтпеген жерден желтоқсанның қарлы қара суығы соғып, Мауараннахр, Хорасан тәрізді жылы жаққа үйренген қалың қол Iленің жоғарғы тұсына бара алмады, кейін қайтты. Енді Қайдумен не болса да жаз шыға айқаспақ болды Барақ. Бірақ, оның ойы болмады. Дәл осы тұста, боранды, ызғарлы қысты жазындай көретін, суыққа әбден шыныққан Қайдуға жәрдемге сонау Алтын Ордадан, Беркенің інісі, сырқатынан мүлдем айыққан Беркенжар бастаған елу мың жауынгерлі қол келді.

	Әттеген-ай, Берке, әлі дүние салмаған. Дүние салмақ түгіл, бұл кез, Ноғай қосындары Әзербайжан жеріне дендеп кіріп, орұсут қалалары да тынышталып, Алтын Орданың бір қауіп-қатерсіз өмір сүріп жатқан кезі еді. Сондықтан да хан Шығысқа елу мың әскер жіберген. Оның үстінде Беркенің ортаншы бәйбішесі қайтыс болып, оның орнына Көк Ордадағы Арғын руының сегіз түмен жылқы айдаған бір бықыған байының ақ маңдайлы, бота көзді Ақжамал атты әнші қызын тоқалдыққа алған. Хан көңілі өте қош еді.

	Ал Берке күтпеген пәле басқа жақтан келген еді. Алтын Орда ханы мұндай күйге ұшыраймын деп еш уақытта да ойламаған.





БЕСІНШІ ТАРАУ

	...Коломон онда он жаста еді. Әкесі Конон румның атақты шебері, Арменияның бұл кездегі кіндік қаласы Двинда монастырь салып жатқан. Коломон күні - түні осы құрылыс жанынан кетпейтін. Салынып жатқан монастырьдың ғажайып бейнесі ішкі жағындағы сан түрлі бояулары, суреттері, бәрі-бәрі жас баланың ой сезімін қозғап, бір тамаша қиялдар туғызатын. Әкесі Конон да баласынан білгенін аямайтын, оған өзінің шеберлік дәстүрін, ой - сырын бәрін айтып беретін.

	Коломон Шығыстан кілең тоқпақ жал тапал ат мініп, тері тон, қарсақ тымақ киген, қала бұзатын машина сүйреткен, жалпақ бет, қысық көз сары Гого-Мого64 келе жатыр, деген жан түршігер суық хабарды сол жылы естіген. Көп кешікпей дүниені талқан етіп жетіп қалған Гого-Моголардың өздерін де көрген.

	Бұл монғолдың борт-борт желген тапал жылқысын мінген, соңынан отыз мың жер қайысқан әскерін ертіп, Жебе мен Сүбетэй нояндардың Хорасан мен Хорезмді алғаннан кейін, Мерв, Түс, Гурган арқылы Рей, Күм, Казвинды күйретіп, Кавказды шабуға шыққан ұлу жылы еді. Осы жолы Шыңғыс ханның хұршысы65, монғолдың сүнит руынан шыққан, артынан бүкіл Кавказды қанға бояған, отыз жасар Жұрмағұн-ноян да Сүбетэйге ерген. Соңынан, тағы отыз жыл өткеннен кейін, осы Жұрмағұн, грузиндермен соғысқан бір үлкен айқаста тас керең саңырау болып қалып, оның орнын басқан жиырма жасар Байжу-ноян да осы сапарға бірге аттанған. Ол Исиут рухынан шыққан атақты қолбасшы Жебенің қасында болған.

	Сол жылы-ақ жолының бәрін қаулаған өрттей тып-типыл етіп жалмаған монғолдың қолы Хамаданға жеткен. Бірақ қыс қатты болып атқа шөбі, адамға азық-түлігі мол Мұған қаласында қыстап шыққан. Келесі көктемде қайтадан Казвин, Хамадан арқылы Кавказға кірген. Грузияның патшасы Лашай мен армяндардың атақты қолбасшысы Закаренің інісі Атабек Иване жиырма мың грузин мен армяндардан құрылған қолмен монғол шапқыншыларына қарсы шыққан.

	Ани шаһарының түбінде қырғын соғыс болған. Екі жақтан да мыңдаған адам өлген. Шу дегенде Жебенің қолын Лашай жеңгендей де көрінген. Монғолдар қаша бастаған. Атабек Иване қосыны қуып берген. Бірақ монғолдың Үрянқай руынан шыққан жалғыз көз батыры Сүбетэйдің қолы қашқанмен, Жебенің бес мың әскері шатқал арасында тығылып тұрғанын білмеген. Иване әскері монғолдарды қуып, кең алаңға шыққанында, Жебе жауынгерлері бір бүйірден «Шыңғыс хандап!» лап қойған. Иваненің көп әскері қырылған. Лашай, амал жоқ, шегінуге мәжбүр болған. Бірақ ол өзін жеңілгенге санамаған. Бұрынғысынан да көп қол жинап соғысқа қайта дайындалған. Өткен айқаста, әжептәуір жауынгерлерінен айрылған, қатын-балаларын ақұрық етіп соңынан ертіп жүрген Жебе мен Сүбетэй басқарған монғол қосындары, өздерінің күшіне сенбей Лашаймен соғысуға беттемеген. Енді Кавказдан темір қақпа атанған Дербент бекінісі арқылы өтіп, өз жерлеріне қайтпақ болған монғол қосындары Құлұзұм теңізінің жағасындағы Шемаха қаласына қарай жүрген. Бұл тұста Әзербайжан түрік династиясы Пехлеви ата бектеріне жататын. Астанасы Тебриз қаласы болатын. Бұны Жебе мен Сүбетэй әскері талап өткен. Монғол қосындарының бір бөлегі ақұрықтарымен Ани қаласынан Шемаха шаһарына қарай ауысқан. Бұл қалада Албанияның бұрынғы шығыс жағы, Әзербайжанға кіретін Ширван өлкесінің билеушісі Ширваншах ата бектері тұратын. Бұлар шамалары жеткенше монғолдарға қарсы шықты. Бірақ монғолдар әскерінің быт-шытын шығарды. Қаланы тонап, енді Дербентке беттеді. Бұл қала — бекініс он екінші ғасырдың бас кезінде мұсылмандардікі болатын. Соңынан грузиндер мен түріктер біріккен Ширваншах атабегі Ахситан басқарған Бакудың жанында орұсуттардың жетпіс кемесін құртатын соғыстан кейін, Дербент Ширваншах ата бектеріне қайтадан оралған. Содан бері бұл бекініс - қала біресе Ширваншахтардікі, біресе грузиндердікі болып тұратын. Қазір Ширваншахтарға жататын. Бұл қала - бекіністі Кавказ жерін теріскей жақтың жауынгер көшпенділерінен қорғау үшін Сасанид патшалығының әміршісі бесінші ғасырда Дербентті сала бастаған.

	Сондықтан Дербентті Темір қақпа деп атаған. Соңынан қуған әскермен жүре соғысып, ақұрықтағы қатын-балаларын шұбыртып, өткел, шатқал, жыра, тау араларын таспен ағашпен бекітіп, монғол қосындары осы Дербенттің түбіне жеткен. Енді Жебе мен Сүбетэй Ширваншах билеушісіне кісі салған. «Бізді әрі қарай өткізіп жіберсін. Ешкімге тимейміз. Елімізге қайтамыз» деген. Оған Дербент иелері көнбеген. Бір жағынан қорыққан. Екінші жағынан алдайды деп сенбеген. Сонан Жебе мен Сүбетэй қулыққа барған. «Біздің ел шауып, қаншама дүние-мүлікпен артынып-тартынып келе жатқанымызды білесіңдер, қадірлі он адамдарыңды жіберіңдер, келіселік» деген. Ширван атабегі қаласының он белгілі бекзадаларын жіберген. Монғолдар тоғызының көзінше оныншысын өлтіріп, «кәне, бізге жол көрсетіңдер, әйтпесе әлгі серіктеріндей, қалған тоғызыңды да бауыздаймыз» деген. Амал жоқ, қалған тоғызы көнген. Олар шапқыншыларды Кавказ тауларының адам түгіл, аң өте алмас биіктерінің арасымен өздері ғана білетін Ширван шатқалы арқылы, теріскей Кавказға өткізген. Монғолдар Солтүстік Кавказда тұрған осетин, алан, серкесут66 тәрізді біраз уақ елдерді шауып, Қотан хан басқарған Қара теңіздің солтүстік жағасын жайлаған Қыпшақ руларын орұсут жеріне қарай ығыстырып, Ходжи-Дархан67 мен Маңғыстау даласы арқылы Қарақорымға қайтқан.

	Бұл жолы Коломон әкесімен бірге монғолдар ала алмаған Ани қаласында болып аман қалған. Бірақ тағы да бір қырғынды көрген.

	Хорезмшах Мұхамедтің баласы Жәлелиддин Өргенішті монғолдарға бергеннен кейін, қалған әскерімен Үндістанға барып паналаған. Дарынды қолбасшы бұл арада көп жатпаған. Үндістандағы және Пакистандағы түрікмен, селжук, пенжап, пуштун секілді қауымдардан күш жинаған. Жамна өзенін жайлаған жауынгер Арғындардың68 өзінен бір қосын әскер алған.

	Монғолдармен соғысамын деп көп әскер жинап алып, тауық, яғни 1225 жылы Табриз шаһарын басып алды. Әзербайжанның біраз жерін өзіне қаратып, Атрапакан арқылы Двинды шапты. Қарсыласқан жұртын қырып, көп қазынаға ие болды. Бұған шыдай алмаған грузин, армян әскерлері, Атабек Иваненің басқаруымен Жәлелиддинге қарсы шықты. Ұрыс Ереваннан жиырма екі шақырымдай жердегі Гарин деген қаланың тұсында болды. Атабек Иване әскері жеңілді. Христиан дініндегі грузин, армяндарға қарсы мұсылман қосындары енді халықты қан-жоса етіп қырды. Бұлардың жауыздығы да монғол жауыздығынан кем болмады. Қорғансыз жұртты аттарымен таптатты. Жұмысқа жарайтын еркектері мен қыз-келіншегін құлдық пен күңдікке алды. Шығып тұрған егінін, үйлерін өртеді. Өсіп тұрған жүзім ағаштарын түбімен жұлды. Осының арқасында бүкіл Армения мен Грузия жерлерінде аштық басталды.

	Соғыстан аман қалғаны енді аштан өлді. Халық әбден күйзелді.

	Гаринды шапқаннан кейін Жәлелиддин монғолдармен соғысуға әскерінің күшін азайтып алмайын деп, Бжин деген армяндар бекінісінде тұрып, грузиндерге бітімге келейік деп Атабек Иваненің баласы Авагом князьді араға салды. Князьдің «хорезмдіктер бітім сұрайды. Грузияға тимейді» дегеніне қарамай Грузияның осы тұстағы қатын патшасы Русудан мен грузин князьдері Жәлелиддин ұсынысын қабылдамады. Бұған ызаланған Жәлелиддин Грузия мен Арменияны тағы шапты. Ит, яғни 1226 жылы Тбхис69 қаласын алды.

	Бірақ бір жыл өткеннен кейін Жәлелиддин әскерін Прош басқарған грузин - армян әскері жеңді, Тбхис пен Двин қалаларын қайтарып алды. Жәлелиддиннің жеңілетін де жөні бар. Ол өзін аңдып Атрапақанға жеткен монғол әскерімен де соғысуда еді. Және Тбхисті Жәлелиддин алғаннан кейін, бұның қылығына әбден ызаланған рум сұлтаны — Аладин, Мысыр сұлтаны — Ашраф, кликилық армяндар патшасы — Гетум — бәрі одақтасып, Ерзика қаласының тұсында оны ойсырата жеңген.

	Коломон бұл қырғыннан да аман қалған.

	Үгедей, жылқы, яғни 1235 жылы бүкіл Шыңғыс ұрпақтары жиналған Ұлы Құрылтай шақырған. Осы Құрылтайдың шешімі бойынша монғолдар орұсут жері мен бүкіл Шығыс Жағропаны жаулап алуға кіріскен. Орұсут жеріне монғолдың Бату қосындары аттанғанда, Грузия мен Арменияны жаулап алуға Шыңғыс ханның кешегі хұршысы Жұрмағұн бастаған Байжу, Асуту, Чагатай, Хутту, Асар, Түту, Огата, Ходжа, Хурумчи, Тена, Анғұран нояндар Кавказға беттеді. Осы жылғы Құрылтай шешімі бойынша әр хан үйі беретін бір қолбасшы баласының есебімен ноянның әскерінде, бірнеше хан тұқымдарымен бірге Жошы Ұлысының атынан, Батудың екінші ұлы Тоқтыханнан туған Мөңке Темір де бар еді.

	Бату орұсут жеріне аттанған қосындардың ләшкарқаш-и бұзұрығы болып белгіленсе, Жұрмағұн — ләшкари тұма болып бекітілген. Бұл екеуінің үлкен айырмасы бар еді. Ләшкәри-тұма қарамағына берілген нояндары, әскерлерімен, сол өздері жаулап алған жерде мүлдем қалуға тиісті. Олар монғол жерінен өздерінің үй іштерін, дүние-мүлкін бірге ала жүрулері керек. Бәрі де сөйткен және бәрі де Кавказды жаулап алғаннан кейін сол жақта қалған.

	Жұрмағұн-ноянға төрт түмен, қырық мың әскер берілген. Онымен бірге Шыңғыстың кіші қатыны Алтынай-бегім де аттанған. Жүріп бара жатқан Жұрмағұнға «Юань гао би ши» жазбасында айтылғандай, Ұлы хан Үгедейдің өзі: «Сен бізге үнемі сары алтын мен сом алтын, алтын зерлі жібек торқа, маржан-меруерт, қаз мойын, ұзын сирақ батыс елдерінің қызғылт түсті әлеут нарларын, қалың шудалы кичидут түйелерін, жүк тиейтін хачедун қашырларын, жай жұмысқа жарайтын лусут есектерін жіберіп тұр» деген.

	Келесі, мешін жылы Жұрмағұн қырық мың қолмен осылай артынып-тартынып Кавказға жеткен.

	Отыз мың қолмен ең алдыменен Жармағұн Атрапақанда басталған ұрыста Әмида шаһарына дейін қуып Жәлелиддиннің әскерін аямай жеңген. Өзін өлтірген.

	Міне, осы қырғынның бірінде, Двин қаласында шіркеу салып жатқан жиырма үш жасар Коломон қолға түскен. Шыңғыс жасысы бойынша хан үйлеріне есірейлерді бөлгенде, бұл Мөңке Темірдің үлесіне тиіп, содан Алтын Орда жеріне келген.

	Кавказды алғаннан кейін монғол шапқыншылары енді Кіші Әзияға аттанды. Сол жылдардағы бір ұрыста Жұрмағұн ең алдыменен дым естімейтін саңырау боп қап, соңынан дүние салды. Қарақорым орнына бұл кезде мыңдықтан, түмен дәрежеге жеткен Байжуды ләшкари-тұма етті. Қанқойлық жағынан бұл Жұрмағүннан да асып түсті. Ол енді атының басын Рум Сұлтанаты селжүктеріне қарай бұрды. Селжүк Сұлтанатының әмірі Кей Хосров II, киликилық армяндардың патшасымен бірігіп, грек, араб, франкі, латын құрдылардан жалдап жауынгер жинап Байжуға қарсы шықты. Карин мен Ерзнака қалаларының ортасындағы Чман-катук деген жерде екі әскер түйісті. Байжу, бар болғаны отыз мың қолмен, өзінен алты есе көп Кей Хосров II әскерін оңдырмай жеңді. Рұмның солтүстік сұлтанаты біржолата құрыды. Монғолдар керуен жолында тұрған үлкен кәсіпорны, Сұлтанатының кіндігі Ксерия қаласының күлін көкке ұшырды. Қаланың тұрғындарының көбі армяндар болатын. Оларды шаһардың сыртына айдап шығып қырды. Байжу әскері енді киликалық Арменияға таяды. Ксерияның қандай апатқа ұшырағанын көрген Киликия армяндарының патшасы Гетум I күші жетпейтінін біліп, халқын қырып алмас үшін, монғолдарға күні бұрын бағынып, басын иіп, қол қусырды. Соның арқасында бұл монғолдарға үлкен салық төлеп, керегінде әскер беретін боп, қырғыннан аман қалды. Ал Грузия мен Армения тағы бас көтерді.

	Міне, осындай жағдайда, Шыңғыс патшалығының көлем жағынан үшінші ұлысы — Кавказ бен Иранның билеушісі етіп доңыз, яғни 1265 жылы Төленің үшінші баласы Құлағу бекітілді.

	Құлағу сол жылдың аяғында сыңсыған қолмен Иранға келді. Өзінің Ордасы етіп Қуған шаһарын қалады. Бұнда тұрған Байжу ноянды әскерімен, үй-ішімен Рум жеріне ойыстырды. Өзі оның сарайына орналасты. Кешегі өзі шапқан Грузия мен Армения князьдарын Құлағу енді өз әскерімен біріктіріп бөтен елдерді шабуға мәжбүр етті. Бұлар Бағдатты алуға қатынасты. Осының алдында ғана Қарақорымға барып Мөңке ханға бас иіп қайтқан Гутум I патша Шамға аттанған жорықта армяндар әскерін өзі басқарып барды. Монғол әскері енді Шамның солтүстігін тегіс жаулап алды. Енді Мысыр қалды.

	Осы тұста Мөңке хан қайтыс болып, Құлағу ағасы Ұлы ханды жерлеуіне қатынасуға аз әскерімен Қарақорымға жүріп кетті. Әскер басы етіп Кит Бұғы ноянды қалдырды. Бірақ кешегі Қыпшақ құлдарынан шыққан мамлюк Кутуз, Мысырдың әскерін басқарып, Құлағу жоқта мешін жылы Айн Жулит тұсында Кит Бұғының әскерін жеңіп кейін шегінуге мәжбүр етті. Әттең, тек, Күтуз өз жеңісінің қызығын көре алмады. Мысырға қайтқан жерінде оны тағы Қыпшақтан шыққан мамлюк Бейбарыс бауыздап өлтірді. Артынан өзі Мысырдың сұлтаны болды. Міне, осы Бейбарыс пен сонау Еділ жағасындағы Алтын Орда ханы Берке, Мұхамед пайғамбардың туын көтеріп, екі жұрттың мұсылмандарын христиан дініндегі елдерге қарсы шығуды ойлады.

	Бүкіл Кавказ, Иран, Рум, Бағдат, Шамның тең жартысын билей бастаған Құлағу қарамағындағы елге жеңіл тиген жоқ. Толып жатқан салық салды, балаларын әскерге алды. Жан-жағымен тынбай соғысып, оның бар ауыртпалығын тағы халықтың мойнына артты. Бұған шыдай алмаған грузиннің Кіші және Үлкен Давид патшалары тағы бас көтерді.

	Құлағу оларды жермен жексен етіп құртуға әскерін жіберді. Міне, осы тұста, Құлағу Бейбарыспен, қарамағындағы елдермен алысып-жұлысып жатқанда, Шыңғыс ханның өсиеті бойынша Әзербайжан (әсіресе Ширван өлкесі) мен Грузия патшалығын Алтын Ордаға кіруі керек деп, Берке жиырма мың қолмен Ноғайды аттандырды. Бұны көрген Құбылай келесі доңыз, яғни 1263 жылы інісіне жәрдем ретінде отыз мың әскер жіберді. Құлағуды илхан деп атады.

	Міне, осы тұста серіктерімен Сәлімгерей, Коломон, Құндыз Алтын Ордадан қашқан. Кавказға қарай қашқандағы ойлары Берке ханның құрығы жетпейтін жерге кетейік дегені еді. Бірақ бұл ойлары іске аспады...

	Құлағу илхан Қара теңіз бен Хасар теңізінің жағаларында, ортасындағы Кавказ тауының араларында, сондай-ақ Иран, Бағдат жазық далаларында қандай салтанатты шаһар болмасын, еш уақытта да оларда тұрмаған. Қыс қыстауын тау арасына көшіріп, жаз шыға, сол бәз-баяғы ата-бабасының салтымен, жасыл шалғын, көгал шөпті өзен бойын жайлау етіп, Ордасын сонда тігетін.

	Биыл, тышқан, яғни 1264 жылы жазында Құлағу Тербиз шаһарына таяу жердегі бір көп бұлақты, кішірек өзеннің жағасындағы ойпатқа Ордасын тіккен. Жылдағыдай Мұғанға көшіп бармай, бұл жаққа келуінің де үлкен себебі бар. Қазір Құлағу илхандығының бір қиын кезі. Бейбарыс пен Берке екі бүйірінен қысса, іштен пайда болған кесел тәрізді, дем алдырмайтын қарамағындағы біресе армян, біресе грузин, кейде тіпті әзербайжандықтар, Иран қалалары да бас көтеріп әбден тынысын тарылтып болды.

	Рас, илхандықтың құлайтындай еш қаупі жоқ, қолыңдағы шоқпарың мықты болса, кім оны қарусыз қолымен ұрып жыға алады? Әрине, ешкім де. Тек шоқпарыңды мықтап сілтей біл. Соның арқасында да грузиннің патшалары — қос Давидтың күл-талқанын шығарған жоқ па? Әрине ғой, нелер аяулы қыршын бекзадаларының басын алды. Кеше Байжумен бірге Бағдатты алған Шахиншахтың баласы Закарені, бұрын бас иіп келген атабек Аванені, Хачек князі Хасен Жалелдерді де монғол тәртібімен ат құйрығына байлатып өлтіртті. Тек грузиннің патша әйелі Гонца мен атабек Аваненің қызы Хошақты ғана тірі қалдырды. Бұларды да өлтіретін еді, қазіргі бәйбішесі Тоғыз-қатын болмады ғой. «Жаулап алған патшаларының қыздары мен бекзада бикештері илхан ханының күңі болғаны, илхан қылышынан ажал тапқанынан анағұрлым үлкен қорлық» деп ақыл салды. Тоғыз-қатын Уан ханның немересі ғой, хан тағының тұрғысынан қарайды, қалай оған көнбессің!.. Иә, Тоғыз-қатын десе өзі тоғыз қатынға татиды. Әкем Төле бұны алғанда осы менің жасымда, қырық жетіде екен! Оған сірә, Керей қыздары ұнаған болуы керек. Менің шешем Сүйріктәне-бегім өзі ал депті ғой осы сіңлісін».

	Илхан бүгінде сырқат. Кеше де сырқат еді. Осы бір денесін кенет күйдіріп-жандырып әкететін кесел бір жылдан бері бұны тастамай-ақ қойды. Осы сырқаттығына қарамай, Құлағу жатып қалмаған. Осыдан бір ай бұрын Теріскей Кавказ жағынан келе жатқан Ноғай қолына қарсы күресіп жатқан әскеріне барған. Бұл жақтағы илхан қосындарының дені, былтыр ағасы Құбылай жіберген әскерлерден болатын. Ұлы хан жіберген отыз мың әскердің тек қыпшақ, қырғыз, алан, тағы сондай көшпенді елдердің және жалданған жауынгерлерден құрылған бір түменін ғана алып қалып, өзгесін Бейбарысқа қарсы соғысып жүрген баласы Абақ пен Тоғыз-қатынның інісі Сариджа ноянның әскеріне қосқан. Ал алып қалғанын биыл жаз шыға Алтын Орда қолымен соғысып жатқан бұлықтарына жіберген. Алтын Орда ләшкарқаш-и бұзұрық Ноғай бұл жолы Құлағу патшалығына баяғы Жебе мен Сүбетэй келген Хорасан, не Хазар теңізін Шығыс жағынан жағалап, Астрабад, арқылы жетпеген. Ноғай, сол Жебе мен Сүбетэй грузиндердің Лашай патшасымен екінші рет соғысуға бармай, шегінген жолымен келген. Құлағу Алтын Орда әскері мұндай ерлікке бел буады деп ойламаған. Ал олар нағыз тау елдерінің адамдарындай Дербент өзені қатқан кезде Ширван шатқалымен жүріп, Темір қақпаның түбінен бір-ақ шыққан. Құлағудың бұл жақтағы шағын әскерінің жеңілуіне себеп осы болған. Әрине, Ноғай қолына жол көрсеткен грузин, не армян адамдары. Дегенмен, мұндай ерлік Ноғай секілді соғыс тәсілін білетін қолбасшының қолынан келеді. Құлағу Ширван өлкесіне дереу қалың қол жіберген. Бірақ, Дербентті жайлап алған Ноғай тез майданға шыға қоймаған. Сірә, арғы беттен әскерінің тегіс бері өтіп, тынығып алғанын күткен болуы керек. Құлағу осы жерде екінші қате тағы жіберген. Дербенттен бері аттануға, сірә, Ноғай жүрексінген болуы керек, не ар жағынан әскер күтіп жатқан шығар деп, таулы жерде соғыса-соғыса машықтанып қалған грузин мен армяндардың қосындарын бұл арадан алып Мысыр майданына жіберіп қойған. Ал бұның жаңа әскер жіберуін Ноғай күтпеген. Бір күні таң ата, олар бері қарай шабуылға шыққан. Бұл жолы да бұрынғы көшпенді елдің жауынгерлерінің әдеттеріне салып, лап қоймай, жаяу тау -таудың арасымен жайлап жүріп, Ширван уәлиеті мен грузин қалаларына жақындай түскен. Осы тұста ең алғашқы Алтын Орда әскерімен Құлағу қосындарының айқасы болған. Ноғайдың үш ай бойы Дербенттен шықпай тау қоршаған Кавказдың қалаларын қалай алу керек екенін және мұндай таулы далада соғысу әдістерін әскеріне үйретіп жатқанын Құлағу білмеген. Соғысқой Ноғай әскері аз болып, бата алмай жатыр деп өзін-өзі алдап, илхан сәл кешігіп қалған. Қалың қолмен өзі барғанда, жиырма мың атты әскерлі Ноғай Ширванның тау етегіндегі жазық тұсына шығып қалған. Құлағудың әскері әрине, дені тұрғын, мәдениетті елдердің жігіттерінен құрылған, ал Ноғайдың әскерінің бәрі ат құлағында ойнайтын көшпенді елдің балалары елдің найза ұстаған, садақ безеген ержүрек бір жауынгері, әрине, тұрғын жұрттың екі жауынгеріне татиды. Тіпті, өлген-тірілгеніне қарамайтын бұның біреуі қытайдың, арабтың, иранның он әскеріне қарсы шаба алады. Қанша соғыскер, тәжірибелі қолбасшы болғанымен, Ноғай қолынан Құлағу жеңіліп қалған. Әйтеуір, қосымша тағы көп әскер алдырып, Алтын Орда қосындарының қарқынын тоқтатып, өзі кейін Ордасына қайтқан.

	Құлағу осы жолы қарамағында баяғы, өзінің жас кезінде басқарған, жалындай лапылдаған, монғол мен көшпенді қыпшақ, түркімен, башқұрт жауынгерлерінен құрылған әскерінің жоқ екенін білген. Және сол кездегідей, өздері үйренген Жебе, Сүбетэй тәрізді соғыс құмар, тәсілшіл әскери қолбасшылардың біткеніне де көзі жеткен. Шіркін-ай, деген ол ішінен, Бейбарыстың да бізге бой бермей жатқаны содан ғой, өзі де, мамлюк әскері де, бәрі көшпенді жұрттың балалары. Ол жаққа құлдыққа өзіміз апарып саттық қой. Енді міне, өзімізбен тең түсіп жатыр... Егер менің қолымда қазір ең болмаса Жармағұн, Байжудай он шақты нояндарым болса! Сариджа, Құбылай, Бұралғы, Ішік Түғлы, Газан — бәрі де ноян, бірақ Шыңғыс хан мен Үгедей ханның тас жарып, тау бұзар өзінің жас кездегі нояндарына кім жетсін!

	Солардың соңғысы Байжу; оның да түбіне тілі жетті.

	Байжу Бағдатты алатын қосындарды өзі басқарып барған Бағдат әскерін, тегінде, грузин мен армян әскерінің күштерімен жеңген. Соған қарамай, Бағдат жорығының табысы тек менің арқамда болды деп үнемі мақтана берген. Бұнысы Құлағудың да, жалпы илхандағы Шыңғыс ұрпақтарының намысына тиген. Құлағу бір-екі рет «бұны қой» деген, бірақ Байжу кеше өзі билеп бауыр төсеп алған елі болғандықтан, жұрт арасында кілең осылай сөйлеп қоймаған. Оның үстіне Байжу: «Егер мен тілесем, бар әскер маған ереді, илхан Ордасынан дым қалмайды»,— депті деген өсекті де Құлағу естіген. Мүмкін, бұны Байжуды илханмен шағыстыру үшін, қастары шығарып жүрген - ақ шығар, бірақ Құлағу сескеніп қалған, өйткені Байжудың әлі де әскерге ықпалы бар еді, көп мезгіл лашкар-и тұман боп, илхан қарамағындағы қазіргі нояндардың өздеріне де жер берген, қоныстандырған, кейбіреулерін осы күнгі мыңбасы, түмен әміршісі дәрежелеріне жеткізген.

	Осыдан қауіптенген Құлағу, өткен жылы Байжудың «Бағдатты мен алдым» деген мақтанышын айып санап бір кезде бүкіл Кавказ, Иран, Бағдатты тітіреткен адамның оп-оңай басын алдырған.

	Қазір енді сонысына өкініп отыр. Ал Ноғай болса бүгін, ертең Шемахаға жетеді. Онда Ширван әулиеті мен Грузия жерінен қоштаса бер. Тіпті, Әзербайжаннан да айырылып қалуы мүмкін.

	Құбылай өзінің көп жылғы тәжірибесінен, егерде басқарып отырған елің сені жақтар болса, сонда ғана соғыс кезінде әскердің жеңілмейтінін жақсы білетін. Жеңілген күнде де, қайтадан көтеріле алады деп ойламайтын ол. Сол себептен де Құлағу өзі христиан дінінде болғандықтан, бұл араға келген күннен бастап, өзіне тіреу етпек боп, көбіне маңына христиан дініндегі жұртты жинай бастаған. Ал бұған бағынышты елдің көбі Иран, Әзербайжан, Бағдат және Рум сұлтанатының да тең жартысынан астамы мұсылман елі еді. Сондықтан да илхан хандығында Құлағудың мұсылман Бейбарыспен соғысуы жұрттың қанын бәлендей қыздырмайтын. Мұхамед пайғамбардың елін шабуға дені осы елдерден құрылған Құлағудың әскері соғысқа құлшына шықпайтын. Ал мұндайда ештеңеге қарамайтын монғол әскері бұның қарамағында қазір тақа көп емес еді. Өзінен бұрын келген ноян, жауынгерлер әлдеқашан өлген, ал өлмегендері біржолата осы жерге орналасып, иран болғаны иран, грузин болғаны грузин болып кеткен. Ал өзімен келген қырық мың қолдың да үнемі тоқтамаған, соғыстан, алыс-жұлыстан қажығаны қажып, қажымағаны қажуға айналған тұсы еді. Осындай жағдайда былтыр ағасы Құбылай жіберген отыз мың әскерге шын қуанып қалған. Дегенмен, осыншама елді басып отырған үш майданы бар Құлағуға бұл да, жеткіліксіз болды. Оның үстіне егер Ноғай әскері Шемеханы алып, бері қарай кіретін болса, илхан хандығының ісі қиынға айналатынын тәжірибелі Құлағу түсінген. Осыдан барып ол Ноғайға қарсы тұра алар қолбасшы іздей бастаған. «Кім бар?» — деген ол,— кімнің Ноғайға қарсы тұруға күші жетеді? Өзім сырқатпын. Енді ат үстін бұрынғыдай көтере алмаймын. Ал Ноғайға қарсы шығатын қолбасшы, Ноғайдай тәсілші, айлакер болмағанмен, кем дегенде Байжудай тәуекелшіл, шапшаң болуы керек қой».

	Осындай ойдан барып ол, кешегі өзі өлтірген Байжудың баласы мыңбасы Адаққа тоқтаған.

	«Әкесін өлтіргеніме кектеніп жүрмесе,— деген ол бір сәт көңілінде болмашы қауіп туып.— Жоқ, жоқ, дәреже кімді болса да райынан қайтарған. Егер түмен әмірі етсем, әкесін қанша жақсы көрсе де, бұ да оның өлімін ұмытады».

	Шыңғыс ұрпағы әрқашан да адамның ең арманы дәреже деп түсінген. Сондықтан да илхан Адақты мың басы етсем, әкесін өлтіргенімді кешеді деп ойлады.

	Осы кезде үйге Құлағудың сүйікті әйелі Тоғыз-қатын кірді. Бұл қара торының сұлуы еді.

	Шыңғыс хан атасы Уан ханды өлтіргенде, Тоғыз-қатынның әкесі Ұйқу он жаста екен. Төле бұны тоқалдыққа алғанында Тоғыз-қатын тай шыққан құлындай, он үшке толып қалған кезі еді. Содан бері отыз жыл өтіпті. Қазір қырық үште. Ақылымен, көркімен, қылығымен Тоғыз-қатын тоқал боп әкесі Төлеге, бәйбіше боп баласы Құлағуға ұнай білді. Ұнағаны емес пе, екі інісінің екеуі де осы Құлағу Ордасында мыңбасы, сіңлісі Түктәни-қатын, жақында ғана Тоғыз-қатын Ордасынан кеткен Ардақ ноянның үшінші әйелі болған. Ал інісі Сарид- жанңың жеті жасар қызы Өрік илханның немересі, хан ұлы Абақтың үлкен баласы Арғұнның қалыңдығы. Ертең Арғұн илхан болғанда бұл ханым болады. Екі аталары бірін-бірі өлтірген қас боп өтсе де, олардың немере, шөберелері, бүгін міне, ерлі-зайыпты ел болып отыр. Бәрі сол бұрынғы хандық қалыптарында. Тікенек шыққан жерге тікенек, гүл шыққан жерге гүл шығады деген міне, осы да!

	Сәл толығайын дегені болмаса, әлі де тұла бойы шымыр, тіп-тік. Тоғыз-қатын, сәндене басып, малдасын құрып төрдегі кілем үстінде үн-түнсіз отырған күйеуінің аяқ жағына келіп, тәжім еткендей тізесін бүкті.

	— Хан ием, түріңіз солғын ғой, сырқатыңыз тағы ұстаған жоқ па? — деді.

	— Ол құрғырдан құтыла алатын емеспін ғой,— деді Құлағу баяу,— таң сәріде біраз қысып алды.

	— Япырмай, бір қиын дүние болды ғой,— деді Тоғыз-қатын көңілі босап.— Егер күйеуің жазылады, осы кеселді сен ал десе сөз айтпай алар едім.

	Құлағудың Тоғыз-қатынды жақсы көретін әйелдік қылықтары ғана емес, осындай адамгершілік қадірлестік мінезі де еді. Көңілденіп қалды.

	— Жарайды, мен үшін өйтіп ауырмай-ақ қой,— деді сәл езу тартып.— Ал сыртта не болып жатыр?

	— Сізді Адақ-ноян Орда алдында күтіп отыр. Бағана келген,— деді. Сөйдеді де күлді.— Тау ішіндегі қашқындарды ұстауға шыққан жасақтар Алтын Ордадан қашып келе жатқан бір топ қыпшақ жігіттерін, бір қыз бен румдық кісіні ұстап әкепті. Румдық кісі шіркеу, мешіт салатын керемет шебер көрінеді. Баяғыда есірей боп қолға түсіпті. Ал қыз...— Тоғыз-қатын тағы күлді.— Ал қыз соның жұбайы дейді. Ай мен күндей бір сұлу...

	— Румдықтың шіркеу салатын шебер екенін кім айтты? — деді Құлағу.— Өзі ме?

	— Жоқ, біздің сарайымыздағы ана есірей румдықтар. Бәрі де біледі екен... Топырласып қасынан шықпай қойды.

	— Алтын Ордадан неге қашыпты?

	— Есірей румдықтікі түсінікті. Елін сағынған болар. Қызды да ұғуға болады. Махаббат дегеннің осылай келетін әдеті бар ғой. Ал қыпшақ жауынгерлерінің неге қашқандарын білмеймін. Өзің тексергін.

	— Жақсы. Мен барайын. Нөкерлерімді шақырып жібер...

	— Өзің тіпті шал болуға айналғансың ба? — Тоғыз-қатын еркелей күлді.— Ана қыз туралы ештеңе сұрамадың ғой?

	— Сұрайтын уақыт өтіп кетті ғой,— деді Құлағу томсара.

	Илхан салмақты, ауыр мінезді кісі болатын. Жайшылықта көп үндей қоймайтын. Тоғыз-қатын оның томсара сөйлегенінен, өзінің әдеттегі мінезінен ғой деп бір ойлады да, ерінің бетіне тағы бір қарап, оның қатты сырқаттанып отырғанын түсінді. «Дүние шіркіннің қызығы ден саулығың бар кезінде ғой,— деді өзіне-өзі Тоғыз-қатын,— ауыр кеселге шалдығып еді, қарашы ештеңеге қызықпай тұрғанын».

	Ол ерін қатты аяп кетті.

	Құлағу «қыздың қандай екенін сұрайтын уақыт өтіп кетті ғой» дегенмен де, Орда алдында жауынгерлер қоршап тұрған қыпшақша киінген топ кісінің ішінен, топ қоңыр қаздың арасынан бір аққуды көргендей, көзіне ең алдымен Құндыз түсті. Содан кейін барып, қолдары кейін байланған Коломон мен Сәлімгерейге қарады. Коломонның румдық, ал Сәлімгерейдің Керей руынан екенін айтпай таныды. Коломонды түрінен, бойындағы дене бітісінен, нағыз румдық десе, Сәлімгерейді басына киген керей бөркі мен аяғындағы жұмсақ өкшесіз етігінен Керей екенін біліп қалды. Өзге жігіттерге сосын барып көз аударды. Иә, бәрі Қыпшақ не Еділ, Жайық бойындағы басқа тайпалардан. Хандарға, ел билеп отырған адамдарға қарсы жұртты Құлағу өлердей жек көретін. Оларды опасыз жұрт деп санайтын. «Хандарына қожаларына қарсы болмаса, әрине, бұлар еш жаққа қашпас еді» деп ойлайтын. Ал шықты екен, оған мұндай табансыздық, ең қасиетсіздік боп көрінетін. Ондай адамдар Құлағудың ойынша, жер басып жүруге тиісті емес. Ал қашудың себебі — құлдықтың ауырлығы, елін - жұртын сағыну тәрізділерді ол есепке тіпті алмайтын. Бұл жолы да солай болды. Қас болса бұған Берке қас, ал оның хандық жүйесі, ел билеу дәстүрі ұнамайды емес. Қашқан адам жалғыз ханға қарсы емес, оның жалпы хандық үстемдігіне қарсы. Мұндай адам бүгін Беркеге қарсы шықса, ертең оған қылышын болмаса, таяғын ала жүгіреді. Өз ханына опасыздық істеген адам бөтен елдің ханына да опасыздық істейді. Мұндай опасыздар жер басып жүруге тиісті емес Құлағудың шешімі осы. Сондықтан олар өлуге тиісті. Мына Қыпшақ жігіттері жайында да Құлағу бірден осылай шешімге келген.

	Сырқаты жанына батқан сайын Құлағудың мінезі ауырлай түскен. Үкімдерінде де өлім жазасы қолданылған қатал шешімдер бұрынғысынан анағұрлым көбейген. Өз күні таусылуға айналған соң өзгелердің де күнінің тезірек біткенін тілейтіндей көрінген. Расында да солай еді.

	Илхан қайтадан қызға қарады. Бұл жолы да ол қыздың аппақ жүзін емес, жерде шұбатылып жатқан қос бұрымын көрді. Мұндай шашты ол өзгелерді былай қойғанда, бүкіл сұлулығы әлемге тараған, тал шыбықтай бұралған, сұңғақ мойын фарсының қыздарынан да кездестірген емес. «Шіркін-ай, мына қос бұрымды білекке орап көрер ме еді»,— деді ол кенет қыздан гөрі оның жерде жатқан шашына қызығып кетіп. Қызды, оның жанында тұрған еріне деген сымбатты денелі румдықтан қызғанғандай болды.

	Үш ақ жібек шатырдан тіккен ордасына кіріп, екінші шатырдағы тәжін киіп, үшінші шатырдағы алтын тағына отырғаннан кейін, басын иіп есік алдында тұрған уәзірі Ел-Елтебірге:

	— Адақ-ноянды шақыр,— деді.

	Бірінші есік екінші есікке:

	— Адақ-ноян кірсін! — деді.

	Екінші есік үшінші есікке:

	— Адақ-ноян кірсін! — деді.

	Орданың сыртқы есігінің алдында қолын қусырып бұйрық күтіп тұрған мүләзим ар жағындағы Адаққа:

	— Жүріңіз, құрұметли ноян Адақ,— деді.

	Адақ орта бойлы, төртпақ келген, иегінде бес-алты тал жаңа шыққан сақалы бар монғол жігіті еді. Қазір мыңбасы болатын. Осыдан үш жыл бұрын әкесін өлтірген илхан Құлағу шақырып жатыр дегенде құты қашып кеткен. Қымыз ішіп отырған саптыаяғы қолынан түсіп кете жаздаған. Арабтармен кездескен соңғы бір ұрыста, мыңдық қолын дұрыс басқарып Құлағудың көзіне түскен. Тіпті, әскерлер бөгеліп қалған бір айқаста, алға жеке түсіп, ерлік көрсетіп, илханның өзінен алтын қанжар алған. Сөйтсе де... Әкесін илхан өлтірткеннен кейін, хан іші, түлкінің ініндей қатпар-қатпар екен ғой деп түсініп қалған ноян Құлағу шақырып жатыр дегенде шын шошып кеткен.

	— Алдияр тақсыр,— деп хан отырған шатырға кіргеннен кейін Адақ басын иіп мөлие қалды.

	Басын көтерсе біреу қылышпен шауып жіберетіндей, босағадағы күзетшілерден сәл жоғарырақ барып тұрды, есіктің екі жағында, уәзір Ел-Елтебір мен қолында жуан дәптері бар мүзәлім иіле қалған.

	— Адақ-ноян, сен бізге өкпелі емессің бе? — деді Құлағу.

	— Жоқ, алдияр тақсыр.

	— Солай болғаны жөн. Бұл фәни дүниеде басын алып жүре алмайтындар көп болады. Ондай бастардың кімге керегі бар? Иә, солардың бірі әкең марқұм Байжу еді...

	Илханның сөзінің төркіні неде екенін түсінбей, Адақ-ноян үндей алмады.

	Құлағу сөзін жалғай түсті:

	— Ал сен әкендей емес секілдісің. Соңғы ұрыста бізге шын жан-тәніңмен берілген ер жігіт екеніңді көрсеттің.

	Илханның не айтайын дегенін Адақ әлі түсінген жоқ. Тек «егер сіздерге жан-тәнімен берілген адамды іздесеңдер, ол менің әкем еді ғой. Ал оған не істедіңдер?» деп ойлады да қойды.

	Илхан сөзін бұдан әрі соза берді.

	— Сол көрсеткен құрметің үшін,— деді Құлағу, сөйдеді де сәл тоқтай қалды. Табаны қыза түскендей көрінді. Бұл ұстағалы келе жатқан ауруының белгісі. Ол үнемі осылай басталатын. Қызу осылай табанынан белгі беріп, бірте-бірте жоғарылап, бие сауымындай мезгіл өткенде өне бойын өртеп, бар ақыл-ойының тас-талқанын шығаратын. Құлағу алыстағы бір қауіпті үнді тыңдағандай, қабағы қатуланып үн-түнсіз отырды да, сөзіне қайтадан кірісті.— Иә,— деді ол,— сол ұрыстағы қызметің үшін, біз сені түмен басы етуді ұйғардық.— Енді ол Ел-Елтебір мен мүләзимге кезек қарады,— жарлыққа осылай деп жазыңдар.

	— Құп,— деді ана екеуі бұрынғысынан да иіле түсіп. Мүләзим, сол сәтте-ақ ақ жуан дәптеріне бірдемелерді түртіп алды.

	— Жақсылығыңызға рақмет, алдияр илхан Құлағу! — деді Адақ тізерлей отыра қалып, қылышын суырып алып, жалаңаш жүзінен сүйді.— Өле-өлгенше сізге адал қызмет етуге ант етемін.

	Түмен әміршісі боп белгіленіп тұрғанда, соғыс құмар монғолға әке өлімі деген не? Күтпеген қуаныш Адақты заматта өзгертіп жіберді. Көзіне шаттық ұялап, бетіне қан жүгірді.

	— Жақсы,— деді Құлағу әдеттегісіндей асықпай сөйлеп.— Ал енді түмен әмірі Адақ-ноян жарлықтың екінші тармағын есті. Сен қарамағымыздағы Қыпшақ пен монғол жігіттерінен құрылған жаңа қосынды аласың. Бір аптадан кейін, Шемахаға таяп қалған Ноғай әскеріне қарсы шығасың. Олар әзірге біздің қосынды алға жүргізбей тоқтатып тұр. Бірақ бұл дағдарыс бір аптадан аспас. Ноғай бергі жазыққа шыққан тұста, сен Қыпшақ-монғол атты әскер түменімен оларды шауып бересің!

	Адақ сәл ойланып қалды.

	— Онда маған алдияр тақсыр, осы елдің жігіттерінен құрылған қосынды беріңіз.

	— Неге?

	— Қыпшақ, аландар мұсылман ғой, Бағдатты шапқанда да олар бұрынғысындай ерлік көрсетпеген. Бейбарысқа салғанда да бәлендей беттемеді. Ал Ноғайдың әскері...

	— Жарайды,— деді Құлағу.— Басқа қосын ал.— Енді ол Ел-Елтебірге қарады.— Әлгі қолға түскен қашқындарды алып келіңдер. Сыртта тұрған өзге ноян әмірлер де кірсін.

	Илхан шатыр-сарайы өте кең болатын. Тұтқындарды босағаның бір жағына тізіп тұрғызды. Бер жақтарында қарулы күзетшілер. Бәрінің қолдары қыл арқанмен байланған. Тек Құндыздың ғана қолы бос. Ол үйге қос бұрымын екі қолымен көтеріп кіріп еді, енді қоя берді. Қалың, қап-қара шаш, жан-жағына төгіліп үйірілген жыландай қыздың аяғының астын алып кетті. Мұндай да шаш болады екен-ау! Үйге кірген ноян әмірлер де, илханның өзі де одан көздерін алар емес.

	Және тау-тастың арасымен қашып, әбден жүдеп қалған Құндыздың түрі де, бір жағынан адам аярлық солғын болса да, табиғи сұлулығымен көз тартпай қояр емес. Бұл кереметті тағы көруге илхан сарайына Тоғыз-қатын да кірген. Ол да қыз шашына таң қалғанын жасыра алмай, сүйсіне қарап тұр. Бір сәт Тоғыз-қатын қыздан илханның өзінің де көз алмай отырғанын көрді. Көзінде бір қызғана қалғандай, болмашы суық ұшқын пайда болды да әп-сәтте сөне қалды. Ол өзін-өзі зорлап езу тартты. Мына қыз тұрғанда, илхан тұтқындармен жөндеп сөйлесе алмайтынын сезді.

	— Хан ием,— деді Тоғыз-қатын күлімсірей.— Мына қашқын қыз тым жүдеу екен. Және өзі аш па қалай... Еркектердей емес, ұзақ көтере алмайды ғой... Егер қарсы болмасаңыз мен бұны алып кетсем, ас-су беріп қайта әкелем. Жауапты содан кейін де аларсыз...

	Әйелінің ойына түсінген Құлағу оған тағы риза боп қалды.

	— Болсын,— деді.

	— Жүр, шырағым,— деді Тоғыз-қатын Құндызға қарап. Қыз жолдастарынан айырылғысы келмей қозғалмады.— Жүр,— деді қайтадан Тоғыз-қатын. Бұл жолы оның даусынан сәл қаттырақ үн естілді,— Ас-су ішіп қайтып келесің.

	— Бар,— деді Сәлімгерей.— Қарның да ашқан шығар.

	Қашқын топ шу дегеннен Сәлімгерейдің сөзін бұлжытпай орындайтын боп уәделескен. Қыз үн-түнсіз, қос бұрымын тағы жинап алып, білегіне сап, Тоғыз-қатынға еріп шығып кетті.

	Үйге түсіп тұрған күн сәулесін кенет бұлт баса қалғандай, сарай іші қара көлеңкелене түсті.

	Илхан бір тамаша түс көріп жатып, шошып оянып кеткендей, жан-жағына елегізіп қарады.

	— Ал, сөйлеңдер,— деді ол Сәлімгерейге қарап бастығы сенсің ғой дегендей,— кімсіңдер? Қайдан жүрсіңдер?

	Сәлімгерей сәл басын иді.

	— Мен Алтын Орданың жүзбасы едім,— деді Сәлімгерей, айла тауып сөйлеп,— руым Керей. Керей төресі Саиджа сіздің қарамағыңызда дегеннен кейін, соның әскеріне кіргелі бері қарай қаштым.— Илхан дұрыс істегенсің дегендей басын изеді. Оның көз алдынан жаңағы шашы шұбалған қыз кете қойған жоқ еді.— Ал мына кісі,— деді Коломонды көрсетіп,— рум елінің шіркеуін салатын атақты шебері. Жұрманғұн ноян Ганджанды шапқанда, қаша алмай қолға түскен. Мөңке Темір сұлтанның үлесіне тиіп, Алтын Ордаға құл болып барған. Ата мекен жерімді бір көрейін деп қашып шықты. Бұл кісі ғаламат шебер. Бітіре алмай кеткен шіркеу Ганджанда әлі де тұрған көрінеді.

	Ганджа Кавказдың бұл тұстағы ең сұлу қалаларының бірі еді. Осы өңірдегі қалаларды аямай қиратып, тұрғындарын қан жоса етіп қырған Жәлиддин бұл қаланын сұлулығына таң қалып, күйретпеген. Тек осы қаладағы өзіне қарсы елдердің басшылары отыз адамды дарға асқан.

	Бітпей қалған шіркеуді Құлағу да көрген. Оның бітпей қалған жартылай бейнесі бұны да таң қалдырған. Енді сол шіркеуді жасаушы осы кісі екенін біліп, табанда шіркеуді бітірту керек деген шешімге келді.

	— Иә, ол шіркеу әлі тұр,— деді Құлағу.— Өзің аяқтауың керек.

	Коломон бірден көнді.

	— Өзім де солай ойлаймын.

	Илхан Коломонның бастаған ісін аяқтағысы келіп тұрғанын түсінді. «Иә, иә, бәріміз де осындаймыз. Біз атамыз Шыңғыс ханның өсиетін орындап, бар әлемді аламыз деп әуреленеміз. Ал бұл...»

	— Ал қалғандарың неге қаштыңдар?

	— Мыналар осы жердің жауынгерлері. Есірей боп қолға түскен.

	Құлағу жаңа ғана оларға жөндеп қарады. Сыртқы кигендері қыпшақи киім болғанымен, шеткі бесеуінің осы жақтың адамдары екенін ұқты.

	— Ал мына бесеуі ше?

	— Бұлар Алтын Орда жауынгерлері, ел билеп отырған адамдардың халыққа істеген қорлық-зорлығына шыдай алмай қашып шықты...

	Құлағу кекете езу тартты.

	— Сонда илхан Құлағу халықтың қамын жейді деп қашып келді ме?

	Мұндай сұрақты Сәлімгерей күтпеген еді. Үндей алмай қалды. .

	— Жарайды, менің шешімімді естіңдер,— деді Құлағу, қызудың келіп қалған жерін мықынын сипап.— Сен, жігітім,— ол Сәлімгерейге қарады,— Саиджа өмірді іздеп келген екенсің, соның жасағына қосыл,— ол Коломонға бұрылды.— Сен атақты шебер, бітіре алмай кеткен шіркеуіңді бітір. Ганджада христиандар көп. Оларға біздің берген сыйлығымыз болсын. Ал мына бесеуін өзіңе жәрдемдесуге ал. Осы жақтың кісілері ғой, тас қалап, балшық айдауды білетін шығар. Ал мына бесеуін ертең дарға асыңдар. Жұрттың қашпауына үлгі болсын. Өз ханына опасыздық істеген жандар, бөтен хандарға да опасыздық істейді.

	— Тақсыр илхан, бұлар асқан мергендер. Текке өлтіргенше менімен қосып майданға жіберіңіз. Жауыңызбен күресуге жарайды.

	— Не менімен шіркеу салуға жіберіңіз. Таптырмайтын бейнетқор болады.

	— Өзіміз үйретеміз,— деді қатар тұрған ана бесеуі. Өлтіре көрмеңіз, тақсыр хан.

	— Жандарың ашиды, ә! — деді Құлағу.

	Хан екі айтпайды дегендей ишаратпен, одан артық Құлағу жауап бермеді. Құлдардың жолдастарына жандары ашып тұрғаны бұны тіпті ашуландырып тастаған. Ал, қызуы енді кіндік тұсына таяды. «Әлемнің тең жартысын билеп тұрсам да, қазір өлердей боп қиналамын... Мүмкін өліп те кетермін. Ал біздің дегенімізге жүрмеген мына бесеуі неге тірі қалуға тиісті? Менің орныма осылар жан беруі керек қой. Әттең дүние-ай, сондай әділетсіз болып неге жаратылдың, егер өз жаным қалатын болса, бұл бесеуі түгіл, бар әлемді жолыма құрбан етер ем...»

	Ханның жағдайын түсінген Сәлімгерей үндей алмады. Ол бес жолдасын қалай құтқарам деп іштей жанталасуда еді.

	— Әлгі қыз кім? Шашы неге ұзын? — деді хан.

	Енді Коломон сөйледі. Өтірік айтуға жаны қас шебер бірден шынын айтты.

	— Шашы солай өскен,— деді Коломон.— Ол Қыпшақтың қызы. Менің сүйгенім.

	— Онда, сен ол қызды шіркеуді салып бітіргенше көрмейсің! — деді Құлағу.

	— Неге?

	— Қашып кетесің. Қыз тұтқында болады. Егер шіркеуді ойдағыдай етіп бітірсең, сонда ғана сүйгеніңді аласың!

	Тоғыз-қатын Құндыздың жанында отырған. Ордасындағы топ нөкер әйелдері, күңдері тұтқын қызды қоршап алған.

	Алдына қойған тағамнан дәм татпай Құндыз мелшие қалған.

	— Сөйтіп сен, еліңді тастап ана тұтқын шебермен бірге қашып шыққан екенсің ғой,— деді Тоғыз-қатын күлімсірей.

	— Иә. Ол мені жақсы көреді. Мен де оны өлердей жақсы көремін.

	— Әрине, сені жақсы көреді,— деді тағы күліп Тоғыз-қатын,— қалай жақсы көрмесін...— Ол Құндыздың жерге шұбалып жатқан қос бұрымын жинап алды.— Шебер емес, бар еркек жақсы көруге тиісті... Өзге әйелдерде жоқ қасиетке олардың құмар келетін әдеті ғой... Олай болса...— Тоғыз-қатын кенет тізесінің астында жатқан қайшыны алды да, екінші қолымен ұстап отырған Құндыздың қос бұрымын, жауырын тұсына дейін, қиып жіберді. Сөйтті де қос бұрымды бұлаңдата есікке қарай лақтырды.— Далаға шығарып таста,— деді босағаға сүйеніп тұрған күңіне.

	Қартаң келген күң жерде шұбатылып жатқан шашты, дәл бір жаны бардай, қолымен сипай жинап, бауырына қыса сыртқа шығып кетті.

	Үй іші толған әйелдерде де, Құндызда да үн жоқ.

	— Неге бүйттіңіз? — деді әлден уақытта Құндыз көзінен жасы мөлтілдеп.— Әлде ол шаштар қайта шықпайды деп ойладыңыз ба?

	Шыңғыс хан өз кезінде монғолдың бар әскерін, Орда өлкесін үшке бөлген. Өзі күнгейге, күнге қарап тұрып, оң жағын, сонау Алтай тауына дейін жетіп жатқан «Баруығар» деп аталатын жағын оң қанат деп атаған. Оған Боорчу ноянды бастық еткен. Сол жағын, күн шығыс жағын Цзинь шекарасына дейін жететін «Жоңғар» деп аталатын тұсын «Го онг», яғни «мемлекет князь» атағы бар Мұхли ноянға басқартқан. Ал өлке орталығының әскерінің билеушісі етіп Ноян белгіленген. Шыңғыс хан өлгеннен кейін оң қанат, Батысқа дейін жердің басшылары Жағатай мен Бату саналған. Сол қанатын хан ордасының ошақ иесі — Теле, інісі Отчиған және Есүнгі ноян басқарған. Осы тәртіп бойынша Алтын Орданың да әскері екі қанатқа бөлінетін. Оң қанат Тан өзенінің батыс жағы. Бұған хан ұрпақтарынан ұлысы Тан өзенінің төменгі шенінде болғандықтан Ноғай, Берке Алтын Ордадағы Сибан ұрпақтары, Батудың ортаншы ұлы Тоқтыханның үшінші баласы Алтын Орданың болашақ ханы Тудай Мөңке, Тоқтыханның бірінші баласы Торбудың үлкен ұлы, Алтын Орданың тағы бір болашақ ханы Төлі Бұқа жататын. Қанат ағасы Ноғай боп саналатын. Сол қанатқа ұлыстары Тан өзенінің күншығыс жағында, Еділ бойынан сонау Мауараннахрға дейін созылған хан ұрпақтары кіретін. Сол қанаттың үлкендері Беркенің інісі Беркенжар мен Тоқтыханның екінші баласы Мөңке Темір еді. Бұл қанатта Мөңке Темірдің он баласының ортаншысы, Алтын Орданың тағы бір болашақ ханы Тоқтай да болатын.

	Ел шауып, жер жаулап алар соғыстарда, алар жер осы екі қанаттың қайсысының тұсында, өңірінде жатса, оған сол қанаттың әскері шығатын. Тек бүкіл Алтын Орда тарабынан қимылдайтын Шығыс Жағропаны алу тәрізді мемлекеттік үлкен соғыстарға ғана екі қанат бірдей қатысатын. Бұл ежелгі тәртіп. Бату өлгелі мұндай Алтын Орданың бар қосындары жауға аттанатын соғыс болмаған. Сондықтан да Ширван мен Грузияны Құлағудан қайтарып алуға Ноғай бастаған оң канаттың әскері аттанған. Ал Қайдуға қосылып Мауараннахр мен Хорасанды шабуға Беркенжар мен соңынан Мөңке Темір бастаған сол қанат жауынгерлері жіберілген. Ұлыс тәртібімен құрылған Алтын Орда көлемінде дәл осы тұста Ноғайдан алғыр да, білгір де әскери қолбасшы жоқ еді. Тек хан болуға таласар Шыңғыс жасысы бойынша қақы жоқ. Алтын Ордаға ие болар Батудың тікелей бала, немерелері бар. Және жас жағынан қарағанда бұдан үлкен Батудың інілері де жоқ емес. Ал Ноғай, Құлағу тәрізді, Шыңғыс жасысын мықты ұстайтын ұрпақ. Сондықтан да Беркеге қарсы шықпаған. Ал Берке хан болғаннан кейін, бөтен жұртты билеу жөнінде екеуінің арасында үлкен жанжал да туып қалған.

	Беркенің хан сайлануына Ноғай қатты көмектескен. Сартақ пен Ұлақшы өлгеннен кейін Алтын Орданың оң қанатының ағасы Ноғайдың Батудан қалған екі ортаншы баласы Тоқтыхан мен Аюбханға көңілі толмаған. Алтын Орда тәрізді алыпты басқаруға бұлардың қабілеті жетпейді деген. Оның үстіне мұсылман Беркені осы діндегі қыпшақтар мен оғуздердің жақтайтынын Ноғай білетін. Сондықтан оны қолдаған. Осындай әскер мен ұлыстың Оң қанатының ағасы Ноғайдың қатты көмектесуі арқылы, Қарақорымның дегені болмай, Алтын Орда таласында Ноғай жағы жеңіп, Берке хан болған.

	Ростовтағы көтерілісті басқан жылы Берке хан Ноғай оңаша кездескен. Алтын Орданың болашағы екеуіне де қымбат. Сол себептен ашық сөйлескен.

	— Не ойың бар мына орұсут жұрты жайында? — деген Ноғай,— осылай бір онғыны бір онғыға айдап салып, түлкі, қарсақ жинап жүре береміз бе? Байқа, Берке, бұл өзіңе ұқсас көшпенді, мал баққан, сойыл ұстаған өгүз, қыпшақ, алан, башқұрт тәрізді ел емес. Шаруашылығы да, әдет-ғұрпы да бөтен жұрт. Отырықшы және үлкен жұрт. Ертең Бату хандай алысын болжап алатын бір мықтысы шығып, бастарын біріктірген күні өзіңе тап береді. Өзіңді жем қылады.

	— Өзің не ойлайсың? — деген Берке.

	— Ел билеп отырған хансың ғой, ойлап жүргенің бар шығар, алдымен сен айт.

	— Менің ойлап жүрген ештеңем жоқ. Айта бер ақылыңды.

	— Айтсам...— Ноғай енді өз ойын еш бүкпентайсыз жайып салған.— Ана қытай жеріне кірген Құбылай тәрізді Алтын Орда орүсут жеріне кіруі керек. Құбылай қытайдың қандай патшасы болса, сен де орұсуттың сондай патшасы болуың керек. Ішінде отырып билеу, сыртында тұрып түлкі, қарсақ жинау емес.

	— Қытайға кіріп, Шыңғыс ханның ұлы хандығын жоғалтқан Құбылайдай орұсут жеріне кіріп Алтын Ордадан айрыл дейсің бе? Жоқ, бұның болмайды. Және орұсут сені оңай кіргізіп жатыр ма, бұның барып тұрған үлкен соғыс қой.

	— Соғыс болса, ше? Онда мынаны істе. Біртіндеп ана орұсут онғыларының орнына Алтын Орда адамдарын қой. Әр омағын монғол, Алтын Орда бекзадалары басқарса, жай жұрты не істей алады? Жылы-жылы сөйлесең жылан інінен шығады, қатты-қатты сөйлесең мұсылман дінінен шығады деп, тізеңді қаттырақ батырып, ауыздықтап ұстап, бірте-бірте ол жерге Алтын Орда елін көбейтсе, орұсут қайда барады? Құбылайға шоқынған ана қытайлардай, олар да бізге шоқынады, бағынады.

	— Орұсут, қытай емес, әлі білмей жүрсің бе? Жіберген адамдарыңды, үй-ішімен, сол келген күні-ақ түнде өртеп жіберер.

	— Сен тағы жібер. Әскермен жібер. Көнбейді екен қырып-жойсын. Біреуін өлтіреді екен, екеуін өлтіреді екен, сен үшеуін жібер. Тартынбай біржолата жаулап ал.

	— Оған Алтын Орда монғолы түгіл, бүкіл жер жүзінің монғолы жетпес.

	— Байқа, Берке! — деген ашуланып қалған Ноғай.— Бүгін оған осыны сен істемесең, ертең әлденгенінде осыны саған орұсут істейді. Бүгін оны сен өлтірмесең, ертең сені ол өлтіреді. Бүгін олардың қалаларын, жерін басқаруға адамдарыңды сен жібермесең, ертең сенің жеріңе, қалаңа, сені басқаруға адамдарын ол жібереді. Бүгін сен оны - монғол етпесең, ертең ол сені орұсутқа айналдырады. Байқа, Берке, ол көп ел, қапы қалып өкініп жүрме. Байқа!

	— Мен мұны әлдеқашан байқағанмын,— деді Берке әлденеден шаршағандай жүзі тез өзгеріп,— әттең, кеш байқадым.

	Ноғай сұп-сұр боп кеткен.

	— Сен не деп малтаңды езіп тұрсың!

	Бұл ханға айтылатын сөз емес еді. Хан бірақ ашуланбады. Бұны айтып тұрған әйгілі Ноғай болғандықтан ба, әлде өзінің сөзінің тым құбыжық көрінгенін сезгендіктен бе, әйтеуір, ол тұнжырай түсті. Ноғай да қатты сөзді айтуын айтып қалса да, тым артық кеткенін түсінді. Бірақ, кешірім сұрамады. Дәл қазір оған өз басынан гөрі Алтын Орданың келешегі қымбат еді.

	— Иә, солай,— деді Берке қайтадан,— Орда түтіні түзу ұшпайтын секілді. Күдігім көп.

	Ноғай оған тесіле қарады. Өзі білетін Берке мұндай емес еді, қараспанды суалтып, дүниеге үмітсіз қарап тұрған дәрменсіз ханды ол бірінші рет көріп тұр.

	— Айт! — деді Ноғай Беркеге бұйырғандай етіп.— Сен неге өйдейсің?

	— Жан-жағыңа неге қарамайсың? — деді Берке кенет басын көтеріп ап ашулана.— Батудың қанды қылышы сонау теңіз шетіндегі елдерге дейін жарқылдаған. Сол күнді ойлап тұрып өзім, қайран қаламын. Осы өңірді иемденгелі елу жыл - ақ өтіпті. Өз хәліміз өзімізге аян ғой. Анау орұсут елі, күннен-күнге күшейіп келеді. Растау, Ярасул, Сөздел, Тбер, Үстіктегі ереуілдердің күшін айтсаң ғой бәрінен де. Лапылдап жалын шашып тұр. Сен егер қолдарына от алып қараңғы түнде бізге қарсы көтерілген халықты көрсең! Долы толқынымен жұтып жіберетін бір алып теңіз дерсің! Ал өз Орданда тыныштық бар ма?

	— Бастарын көтерсе, басын ал. Аяма! Қауіп тудыратын тірі құлдан, қауіп тудырмайтын өлі құл артық, мейлі бірі де қалмасын!

	— Бірақ одан қатер азаяйын деп тұр ма? Шыбан деген шегіртке бар, ана бір жылдары егінді бітік өндіретін болғарлардың жерінен көргем, неғұрлым көп өлтірсең, солғұрлым өсе береді. Тірісі өлгендерінің етін жеп көбейеді... Мысалға әлгі Сәлімгерей дегенді алайық, алаңда бас көтерген құлдарды ол өз көзімен көрген жоқ па? Көрді. Ал соған қарамай, ол бізге қарсы күш жинап жатқан көрінеді.'

	— Сен оған күш жинатпа! Ұстап ал да, соңынан еретін тобырларының алдында басын кес!

	— Айтуға оңай!

	— Жә, тағы нең бар?

	— Иә, әлі айтарым көп...— Берке сөл ойланып қалды да, қайтадан сөйлеп кетті.— Иә, ұлы Бату қолына шоқпар, найза ұстаған көшпенділердің балаларынан тас-түйнектей боп құрылған, құмырсқадай қаптаған әскерімен алыстағы теңіз жағасына дейін барды, орұсуттар тәрізді ұлы жұртты тізе бүктірді, өз Ордасын нығайтты. Ал уақыт асау теңіз тәрізді, қандай жартасты болса да, кеміріп жеп үлгіреді. Ал біз қолына найза, шоқпар ұстаған, жұртты қамшымен бағындырған, сонау бабамыз Шыңғыс ханнан келе жатқан көшпенділердің Ордасын құрғанда, сол Ордамыз, әлі уақыт деген тажалдың тегеурініне шыдайды деп сеніп құрдық па? Әрине, сендік. Шыңғыс бабамыздың тоғыз құйрықты ақ сүлдесі мәңгі-бақи әлем үстінде желбіреп тұрады дедік. Және оны құлатпаймыз деп те ойлаппыз - ау! Міне, біздің тағы бір қатеміз. Сондықтан біз сол шоқпар, найзамызды ұстаған қалпымызда ат үстінде қалдық. Өзге жұрт егін ексе, біз солардың егінін өртедік, қару-жарағын тартып алдық. Жаңа айттым ғой, өзге елдер күшейіп келеді деп. Олар күшейген сайын өзінің от басының амандығын тілеп бізге керек қаруын олар өзімізге қарсы кезенбейді дейсің бе?

	— Сен Алтын Орданы ондай күйге жеткізбе! — деді Ноғай қабатын көкжалдай гүр-гүр етіп.— Адам адам боп жаратылғалы қиянат, зорлық онымен бірге жаратылған. О да мәңгі күштің бірі. Алтын Орда — сол күштің тегеурінді алдаспаны. Аямай сілте!

	Берке басын шайқады.

	— Алмас қылыш қанша мықты болғанмен де қара тасқа сала берсең, оның да жүзі мұқалады.

	— Монғолдың қисық қылышы алмастан да берік. Ол мұқалмайды,— деді Ноғай, озбырлана.— Сол үшін де Ұлы Шыңғыс ханның тоғыз құйрықты ақ туының астына иісі монғолдың бәрі жиналған.

	— Монғол атаулының бәрі бір емес.

	— Жоқ, бәрі бір! Бәрі бір болсын деп атамыз Шыңғыс хан, арат70 рекш араттың да аузына май жегізген, астына ат мінгізгені!

	— Ұлы атамыз бүкіл монғолды ондай күйге жеткізді деп кім айтты саған? — Беркенің ашудан сары түсі қызыл - күреңденіп кетті.— Егер ұлы атамыз өз ұрпағын, нояндарын араттармен қатар қоятын болса, онда ол әлем иесі Шыңғыс хан аталмас еді. Жоқ, ұлы атамыз кімнің кім екенін айыра білген. Егер сен айтқандай, бар монғол бір монғол болса, егер ұлы атамыздың Ордасы бар монғолды бірдей жарылқаған болса, онда Арғүсүн хууршыны71 неге анандай сөзді айтты? Есіңде бар ма, әлем иесі Шыңғыс хан Солонгоны72 жеңіп патшасының сұлу қызына үйленіп, еліне қайтпай кешігіп жатқанда, соңынан іздеп келген Арғүсүн хууршыға «бала-шағам аман ба? Жұбайым аман ба?» деген сұрағына жаушының айтқаны? Ұмытып қалсаң есіңе түсірейін. Жақсылықты бағалай білу үшін, жамандықты да ұмыту керек.— Берке Ноғайдың сөзін күтпей ашулы дауыспен Арғұсұн хууршының сөзін тақпақтай жөнелді.

	«Жұбай, балаларың — бәрі аман!

	Бірақ халқыңның халін сен білмейсің —

	Жұбайың, балаларың — бәрі аман!

	Бірақ жұртыңның жайын сен білмейсің —

	Быт-шыт болған аузымен,

	Жегені тері, ағаштың қабығы,—

	Еліңнің күй-әрекетін сен білмейсің!

	Тілім-тілім ернімен,

	Ішкені қара су, қардың қалдығы,—

	Халқыңның дәстүр - хәлін сен білмейсің!»73

	Екеуі де үн-түнсіз тұнжырай қалды...

	Ноғай енді Беркеге таңдана қарады.

	Расында да бұл бұрынғы Берке емес еді. Қаталдығы, алтын таққа құмарлығы қалмаса да, бұл бәтуасыз дүниеден түңіле бастаған, алтын тақтың үстінде отырудың өзі қандай қиынын түсінген, бойын шарасыздық билеген Берке еді.

	Ноғай тағы гүр ете қалды.

	— Сен мұндай күмәнмен Орданды басқара алмайсың! — деді кенет көзінен от шашып.— Онда тағынды маған бер! Сонда көр Орданың ұзақ өмір сүруіне не керек екенін!

	Берке мырс етіп күлді. Ноғайдың соңғы жылдардағы қылығынан Берке күптене де, қорқа да бастаған. Ашуының үстінде сөздің ыңғайына қарай айтып қалғанда болсын, Ноғай енді сырын айдай ашық айтты. Бұл, әрине, Ноғай мен Беркенің арасында қандай ор жатқанын аңғарта түсті. Соңынан барып, бұл Шыңғыс ханның тағы бір ұрпағы Тоқтай Орда тағына отырғанда, не Ноғай, не Тоқтай өлмей өткел бермес, қандай терең тұңғиыққа айналғанын көрсетті.

	Шынында да бұл Орда билеушілерінің арасындағы алауыздықтың басталуы еді. Ал алауыздық жүрген жерде қандай іс болса да түйінін босатпай қоймайды. Алауыздық әсіресе, бұларға қауіпті еді. Өйткені, Орда билеушісі Берке қандай мықты болса, ұлыс ағасы саналған Ноғай да соңынан ерген елі бар, қарулы әскері де мол, айта қаларлықтай күш иесі еді.

	Берке Ноғайдың ойының қай жарға апарып ұрғалы тұрғанын түсінді. Түсіне тұрып, бірден оны шаужайдан ала түсуге қауіптенді. Сондықтан ол жалтарма жауап берді.

	— Тағыңды маған бер дейсің бе? — деді ол салқын езу тартып. Мен оны құламайтын етемін дейсің ғой. Жоқ, Ноғай, Орда іргесі менің кезімде де шайқалмайды. Бірақ, әйтеуір іргесі берік болсын деген ой ғой менің айтпағым.

	Беркеден ештеңе шықпайтынын біліп, Ноғай ашуланып жүріп кеткен. Міне, содан бері екеуі араз. Берке оны ұрыншақ, кілең соғыс іздеп тыныш жүргісі келмейді десе, Ноғай Беркені, Орда болашағын ойлай алмайтын боз өкпе, тек хан тағына отырғанына мәз деп, Орда тағына ылайықты адамды іздей бастаған. Мұны сезіп қалған Берке Ноғайдан құтылудың жолын іздеп, оны осы аттанысқа жіберген.

	«Құлағумен соғысасың» дегенді естігенде Ноғай шын қуанып қалған. Құлағудың күшейіп бара жатқанын бұл да білетін. Кешегі Шыңғыс жасысы бойынша Алтын Ордаға жататын Әзербайжан мен Грузияның теріскей жағын басып алғанына да наразы еді. Енді сол жерлерді қайтару өзіне тапсырылып тұр. Ноғай бұл іске құлшына кіріскен. Және өзіне шын серік, дос табамын десең соғыстан ыңғайлы ештеңе жоқ. Мұнда адам бірі кеудесін оққа төсеп, адал дос бола алады. Оның үстіне Ноғай Беркенің өз ойынан шықпағанына қатты ренжіп қалған. Енді оған қарсы одақ ұйымдастыру да ойында бар еді. Міне, түбі сол одаққа керек болар деп, өз қолына кіріп қосылған хан ұрпақтарына көңілін ерекше бөлді. Әсіресе, Батудың баласы Тоқты ханнан туған Тудай Мөңке мен сол Тоқтыханның немересі, үлкен ұлы Тарбудан туған Төле Бұқаны өзіне тарта бастады. Сәл есерсоқтау, аңғал Тудай Мөңке шу дегеннен-ақ, Ноғайдың асыранды күшігі тәрізді бірден соңынан ерді. Алтын Ордаға хан өзім болмасам да, айтқанымнан шықпайтын осындай бір оғланды қойған жөн деді Ноғай. Ал Төле Бұқа Тудай Мөңкеден ұстамды да, ақылды да еді. Бірақ, бұл да Ноғайдың осы аттаныстағы ерлігін, айлакерлігін көңіліне қошамет етті. Осылай ләшкарқаш-и бұзұрық, өзге әмір, нояндарға да ықпалды қатты жүргізіп, төңірегіндегі жұртты мықтап түйілдіре берді.

	Ал бұның қосындары бұл кезде Батуды алып Шемаха мен Гүнжанға таяп қалған.

	Сәлімгерейді жүзбасы етіп, бұйрық берілсін деген күні, бұнымен бірге Алтын Ордадан қашқан Қыпшақ жігіттерін өлтірілсін деп жазғырса да олардың қандай тәсілмен өлуге тиісті екенін айтуға үлгірмей, Құлағу кеселі ұстап, қатты ауырып қалған. Коломон мен есірей серіктерін Құндызға жолықтырмай Ел-Елтемір сол күні-ақ Гүнжанға қарулы күзетшілермен жүргізіп жіберген. Ал тұтқын адамдарды қандай жазамен өлтіру монғол әдетінде үлкен орын алатын болғандықтан, бұл жөнінде илханның ресми нұсқауын естімеген соң, өз еркімен олардың үкімін айтуға бата алмай, Қыпшақтың қашқын бес жігітін ертеңге дейін бір шатырға қаматып қойған.

	Сол күні Ел-Елтемір Сәлімгерейдің қарамағына тиісті жүз жігітін берген. Жаңадан болған жүзбасы Саиджа қолына ертең жүруге рұқсат алған. Жаңа жүздікті Орда сыртына шығарып, сайдың қойнауына түнеуге апарып тастаған. «Бүгін осында ұйықтаңдар, ертең күн шыға жүреміз» деген оларға. Сол күні ебін тауып Тоғыз-қатынның кексе күңі арқылы күзетке алынған Құндызбен жолыққан. Болған оқиғаның бәрін айтып берген. «Сен Коломонның шіркеуді салып бітіргенін күт. Ол тезірек салуға тырысамын деді. Ал мен енді, тұтқындағы жігіттерді босатып алып, тау ішіне қашамын. Өзіміз секілді қашқындарды жинап алып, жасақ құрып, мықтылармен алысуға кірісемін. Өзің көріп отырсың. Алтын Ордасы да, илханы да бәрібір екен, қайда барсаң сорлайтын біз екенбіз ғой. Бізге бәрібір тендік жоқ екен, сол теңдікті күшпен алуға кіріспекпіз. Тараби мен Бошман секілді қол жинап, күресіп бағамыз» деген.

	— Сонда мен қайда қалам? — деген көзінен жасы мөлтілдеп Құндыз. Не істеймін? Одан да өздеріңмен бірге ала кет.

	— Коломон босанбай саған бұл Ордадан кетуге болмайды,— деген Сәлімгерей.— Және бізбен бірге қазір сен жүре алмайсың. Қандай күйге ұшырайтынымызды қайдан білесің... Сен әзірге осында қал. Біз сені тастап кетпейміз. Ана кексе күң хабар жеткізіп тұрады.— Ол сенің тұқымың, Қыпшақтың қызы екен.

	Бағана хан Сарайынан бір ноянды көрдім... Әлі анығын білмеймін. Егер жиырма жылдан бері менің іздеп жүрген жауызым Тайбулы осы ноян боп шықса, одан өшімді алмай кейін қайтпаймын... Түрі тым ұқсас, аты-жөнін әлі біле алғам жоқ. Әттең дүние-ай.

	Сәлімгерейдің «әттең дүние-ай» дейтіндей бар. Ол кезде Сәлімгерей он үште еді. Шыңғыс ханнан жеңілген Керей руының біраз жұрты ата мекен жерін тастап Шығыс Түркістанға ауысқан. Соның ішінде Уан ханның жауынгері осы Сәлімгерейдің әкесі Қолдан да болған. Он жыл өтпей монғол нояндары Шығыс Түркістанға да келген. Бұл арадағы халық қолына сойылын алып монғолдарға қарсы шыққан. Бірақ нөпір жау оларды табанының астына салып, таптап тастаған. Осы кезде еңгезердей қара ноян Тайбулының жасағы құз тастарды тасалай келіп, Теріскей Алатауға қарай қашып бара жатқан Қолданның тобының дәл үстінен шыққан. Олардың бар малын, дүние-мүлкін талап алған. Он үш жасар Сәлімгерейдің көзінше, әлгі қара ноянның өзі бұрын да ұрыс үстінде талай кезігіп жүрген Қолданды танып, қылышпен шауып өлтірген. Сосын дәл осылай шешесін де шапқылаған, бұны көрген бала құлындаған даусы құраққа шығып, қалың қарағайдың арасына қарай қаша жөнелген. Қара ноян бұны да өлтіретін еді, не құлы етіп еліне алып кететін еді, тек ақылынан адаса жаздаған Сәлімгерей ойбайын салып, қалың ағаш ішіне қарай жүгіре берген. Аттылы ноян сәл қуа түскен де, тоғайға кіре алмай қалып қойған. Сондағы қара ноян жасөспірім Сәлімгерейдің мәңгі есінде қалған. Артынан оның Тайбулы деген атын да білген. Және тірі қалған кемпір-шал, қатын-қалаш өлгендерін жерлегенде, әке-шешесінің томпиған жас қабірінің басында тұрып өсіп жігіт болғанда Тайбулы ноянды көз алдында әке-шешесін қылышпен шапқылап өлтіргені үшін өз қолымен бауыздаймын деп антын берген. Сол күннен бастап Тайбулы есінен шықпаған. Он жетіге шығып, алғашқы рет Тарабидың жасағымен ұрысқа қатысқанында, осы Тайбулы кездесер ме екен деп бір жебесін жеке ұстаған. Бірақ Тайбулы кездеспеген. Содан бері Сәлімгерей оны іздеумен болған. Біреулердің Қыпшақ жеріне кетті дегенін де құлағы шалып қалып, Тараби көтерілісі басылған күндері әлі монғолдар алмаған бөтен жерге емес, Шыңғыс ханның туы желбіреген Алтын Ордаға қашқан. Шелкенені өлтіргеннен кейін, тағы өзіне таныс жаққа емес, тау-тасы жат Құлағу хандығына қарай беттеген. Бұлай етуінің де Коломонмен уәделесуінен басқа тағы бір себебі бар еді. Сәлімгерей осыдан екі жыл бұрын Тайбулыны Құлағу хандығында деп естіген. Илхан шатырына көп нояндар кіргенде соның ішінде желке жүні үдірейген қара доңыздай Тайбулыны шырамытқан. Бірақ дәл сол ма, әлде тым ұқсас біреу ме, анық-қанығына көзін жеткізгісі келген.

	Сәлімгерей Құндыздың шашының кесіліп қалғанын жаңа көрді. Іші удай ашып кетті.

	— Шашыңды неге кестің? — деді ол.

	— Өзім емес. Ана...— Құндыз солқылдап жылап жіберді.

	— Кім?

	— Тоғыз-қатын...

	— Неге кесті?

	— Еркектер сенің шашыңа қызығады дейді.

	Сәлімгерей булыға қалды.

	— Қап! — деді ол,— Тоғыз-қатын түгіл қырық қатын болсаң да ат артына бір мінгіздірермін! — Содан кейін Құндызға қарады.— Жарайды, басың аман болсын, шашың әлі-ақ өседі ғой,— деді.

	— Рас па, ағатай?...

	— Рас болғанда қандай! Коломонмен екеуіңнің тойында шашың бұрынғысындай жер төсеп жатады...

	— Ол тойды соншама ұзақ күтеміз бе, ағатай?..

	— Жоқ, ұзақ күтпейсің,— деді Сәлімгерей қызды жұбатып.— Шашың тез өседі. Коломон да шіркеуін тез салып бітіреді.

	— Айтқаның келсін, ағатай!..

	Бұл кезде қас қарайып қалған. Сәлімгерей «Құндызды Коломонға аман тапсырмай елге қайтпайтын боп» үйден шықты. Құндыз жылай-жылай қала берді.

	Оңтүстіктің ымырты тез қоюланатын әдеті ғой, дала қап-қараңғы бола қалыпты, Сәлімгерей Орда сыртындағы тұтқындар қамалған шатырдың бүйір тұсына кеп ұзақ жатты. Екі қадамдай еңбектейді де, тағы жатады... Осылай ақырындап ол шатырға таяй түсті. Шатырдың түп жағынан бір топ ши көрінді. Сәлімгерей асықпай солай қарай еңбектеп келеді... Шатырды қорғап жалғыз жігіт жүр. «Бұл кім екен,— дейді ішінен Сәлімгерей,— біреудің жалғызы ма?.. Жолдастарын құтқарғалы келе жатқан ажалдың өзіне таяп қалғанын бұл бейбақ қайдан білсін!.. Қайтесің, соғыс иттің осысы - ақ жаман, бұны өлтірмесе — жолдастарым өледі... Обалы илханға!» '

	Сәлімгерей серіктерін қайткенмен де құтқаруға бел буған. Қолға түсіп, өзім өлермін дегенді тіпті ойламаған. Бұл қашып шыққандарын есінен шығара алмаған. Сәлімгерей онсыз да қатты өкініште еді. «Коломонды Берке ат етіп тарттырмақ болып жатқанда, жұрт танымайтындай боп қара киініп барып, құлдарды көтеріліске шақырғаным дұрыс болды ма, әлде қателестім бе?» — деп сан толқыған. Өзегі өртеніп, өлердей боп сан қиналған. Сол күні төгілген қан, сол күнгі өлген құлдар «сен болмағанда біз бүйтпейтін едік қой» — дегендей қоярға жанын жер таптырмаған. Бірақ ол күні құлдар көтерілісінен басқа жол жоқ еді ғой. Мың сан құл өлгенменен, жүз мың сан құлдың көңілі оянған жоқ па? Күресе берсе, алыса берсе, алыса берсе, құлдықтан құтылатын жолдың бар екенін түсінген жоқ па! Және ол жол тек қан төккен, жан берген күрес арқылы келетінін сол түнде құлдардың өздері ұқты емес пе? Иә, ұқты. Сол түнде қолындағы шынжырын жолдастары балғамен ұрып сындырғанда, екі қолы босаған бір мосқал құлдың дуал үстіне шығып алып: «көрдіңдер ме, мен шынжырдан босандым, екі қолым бос! Мың жыл шынжырлы өмір сүргенімше, осылай шынжырсыз, бір түн тәуелсіз жүргенім қандай қуанышты! Қазір шын бақыттымын қолым кісенсіз, жауымның жағасынан ала аламын!» деп, жұртқа шынжырдан босаған қолдарын жоғары көтеріп, шаттана айқай салғаны Сәлімгерейдің есінде, өзі де сол түні бостандықтың, теңдіктің осылай келетінін түсінген. Сөйтсе де... сонау мың сан адам бір-ақ көмілген мола ойынан тіпті кетпеген. Оған сол моладағылар: «Бізді ұмытпа, біз үшін сен күрес, хандардағы кегімізді сен ал!» деп жатқандай болатын да тұратын. Осы уақытқа дейін үй болып түтін түтетіп, еркек болып жар құшақтап, бала сүйіп көрмеген Сәлімгерей, осыдан барып жалғыз жаңқасы қалғанша, ендігі өмірінде күштілермен алысып өтуге өзіне-өзі серт берген. Қазіргі қимылы да осы шешімнен туған.

	Сәлімгерей ши түбіне жетті. Дәл осы кезде шатырға қарай шапқан аттың дүбірі естілді. Сөйткенше болған жоқ, шапқан ат шатырдың сыртына кеп тоқтады. «Әй, бармысың?» — деді бір жуан дауыс. «Бармын ғой...» — деді оған күзетші. Даусына қарағанда бала жігіт екені сөзсіз. «Тұтқындарың қалай, тыныш па? — деді жуан дауыс. «Тыныш болмай, қол-аяқтарын қыл арқанмен матап тастаған соң...» — деді бала дауыс. «Жарайды, айрылып қалма. Айрылып қалсаң, илхан жон теріңді тірідей сыпырады» — деді жуан дауыс. «Бала дейсіз бе оны білмей...» — деді бала дауыс. «Онда күзете бер. Ай шыға, бөтен жігіт келеді» деді жуан дауыс, сірә кетпекші болуы керек, енді күзетші бала жігіт асыға сөйледі. «Аға, деді ол, бұлардың бәрін ертең өлтіреді дейді. Өздері кілең Қыпшақ жігіттері екен. Не жазықтары бар?». «Өй, әкеңнің аузын!.. Сұрағының түрін! — деді жуан дауыс күж ете қалып.— Оны мен қайдан білейін, сұра ана илхан Құлағудан, сұрағыш болсаң! Және хан осы күні жазықтыны өлтіреді деп кім айтты саған! Алдыменен жазықсызды өлтіреді! Біліп қой! Сондықтан аузыңа ие бол! Және ана тұтқындарды дұрыс бақыла! Білдің бе?» Шапқан аттың дүбірі бірте-бірте Ордаға таяп барып естілмей кетті. Сәлімгерейге шешім өзінен-өзі келді. Бала жігіт шатырды айнала бергенде, сопаң етіп алдынан шыға келді.

	— Таста қылышыңды,— деді ақырын.

	Бала жігіт тіпті айылын да жиған жоқ.

	— Әне, ана жерде жатыр...

	Расында, қылышы қолында жоқ екен. Шатырдың етегінде жатыр. Сәлімгерей таң қалды.

	— Қылышсыз неменеңді күзетіп жүрсің?

	Бала жігіт ыржия күлді.

	— Сенің тоңқаңдап келе жатқаныңды бағана көргем... Шақырайын, не өзім барайын десем, сыртымнан андып тұрған біреу бар ма деп қорықтым.

	— Ой, айналайын-ай...

	Бала жігіт пен Сәлімгерей тұтқындардың қол-аяқтарындағы қыл арқандарды қылыштарымен кесіп тез босатып алды.

	— Мен сендермен кетемін,— деді бала жігіт,— қалсам илхан өлтіреді. Былтыр ол соғысқа барғыларың келмейді, өлімнен қорқады екенсіңдер,— деп бес ағамды бірдей жұрт көзінше дарға асты.

	Бұлар ұйықтап жатқан жүздіктің қасына келгеннен кейін, ат бағып жүрген екі жігітке:

	— Біз мына төменгі ауылдан тағы кісілер алып келеміз. Өздерің аттарыңа ие болындар,— деп тұсаулы жүрген алты атты ерттеп мініп, қара түнге еніп жоқ болған.

	Тек бір ай өткеннен кейін ғана, «тау арасында бір ер жүрек жігіттер пайда болыпты. Өткен-кеткенді тонамайды екен, тек хан тұқымдарына, ноян, әмірлерге өш көрінеді» деген хабар дүңк ете қалды.

	Бұны кексе күңнен естіген, күндіз-түні аңдуда жүрген Құндыз: «Сәлімгерей ағайларым бар екен ғой!» деп қуанып қалды.

	Бұл хабарды илхан Ордасы да естіген. Бірақ Құлағу айылын да жимады. Тек тауға қарақшыларды ұстауға жасақ жіберіп, әйелдері ауылының күзетшілерін сәл күшейтті де қойды. Көшпенді елдер хандарының Ордасы, ауылы арба үстінде көшіп жүрген шағын қала дерліктей еді. Бұл ел мұсылман болса, шатыр-мешіті, оның муфти ишандары, медресесі, ал христиандікі болса, шатыр-шіркеуі, поп, дьякондары, бала оқытатын мектебі, бәрі-бәрі көше боп қаз-қатар тұра қалатын. Құлағу тұрғын елдердің илханы делінгенмен, осы арбамен көшіп жүрген бабаларының әдетін сақтағандықтан бұның Ордасы да арба үстіндегі әжептәуір үлкен қаладай еді.

	Биыл илхан қатындарының аулы таулы жерге таяу тұсқа, мөлдір сулы шағын көлдің жағасына қонған. Көгал шөпті кең алаңның күн батыс жағында Тоғыз-қатынның қызыл барқыттан ойылып, фарсы өрнектерімен әшекейленген ақ шатыры. Одан лақтырған тас түсетіндей жерде көк барқыт өрнекті екінші қатынның шатыры сондай жерде, жасыл барқытпен әшекейленген үшінші қатынынікі... Осылай сан түсті өрнекті, аралары қырық құлаштай, қаз-қатар тігілген хан әйелдерінің Ордасы. Ең соңғы күншығыс жақтағы шатыр илханның ен кіші әйелінікі. Киіз үйлерін алқа-қотан тігетін Қыпшақ ауылдарының тәртібіндей емес, бұлардың шатырлары батысынан шығысына қарай бір сызықты бойлай қатарласа тігілген. Қатындар ауылында еркек некен-саяқ. Оның өзінде де тек инақ, ат тәрізді кестірілгендер. Әдетте бұл илхан қатындарының Ордасына нөкерлерімен илхан ғана келеді. Онда да Құлағу бір қатынының шатырында жатқанда, нөкерлерінің біреуі, болмаса біреуі, бөтен шатырдың біреуіне кіріп кетпесін деп, олардың өздері инақ күзетшілердің қарамағында қалады.

	Илхан қатындары ордасының осылай сыртқы жұртпен еш байланысы жоқ болатын. Тек күн батар алдында ғана илханның көп жылқысы Орда алдындағы көлге теріскей, тау жағынан келіп су ішіп, кейін қайтатын. Күнгей тұстағы Орда жағына тіпті бармайтын. Бірен-саран жайылғаны болса, бер жағында тұрған инақ күзетшілер Орда жағына жібермейтін. Өзге уақытта жылқы бөтен көлдерге апарылатын.

	Жаздың аяқ шені еді. Бүгін Тоғыз-қатын өз Ордасында болатын. Ымырт үйіріліп келе жатқан. Тамыз айы туып қалғанмен күнгей жақтың ыстығы күндіз басылмай, тек кешке таман ғана самал желді салқын түскен. Бүгін жылқы күндегіден суға кешірек келді. Жылқышылар бұларды суарып, түнге тау қойнауына айдағанша қас қарайып, ымырт жабылып кетті. Заматта әлем біткен қараңғылана түсті. Тоғыз-қатын Орда ішіне, бес-алты жерден шырақ жақтырып, илханның қалған қатындарын қасына алып, бір инаққа «Сал-сал» қиссасын оқытып отырған. Қиссаны инақ әндете жырлайды.

	Бір дәу шықты сонда піл мінген,

	Екі аяғы салбырап жер тіреген,—

	деген кезде үйге жалаңаш қылыштарын жалаңдатып бес-алты жігіт кіріп келді. Қиссаны қызыға тыңдап отырған хан қатындары арттарына бұрылып та қараған жоқ.

	— Тырп етпеңдер, үндеріңді шығармаңдар! — деді келгендердің біреуі, қара мұртты балуан денелі жастауы.

	Қатындар есікке енді қарады. Түсі суық қылыштарын жалақтатып бейтаныс кісілерді көріп шошып кетті.

	— Көтек, мыналарың кім? — деп айқайлап жіберді илханның сасып қалған бір қатыны.

	— Дауыстарыңды шығарма дедім ғой мен сендерге! — дейді әлгі балуан денелі қара мұрт.— Шатырларыңның іші қатын сасып кетіпті, әттең, уақытымыз тар, қазір сендердің бізге керектерің жоқ. Бізге анау төрдегі қаракер сұлу керек! — деді жігіт қылышымен төрде желең көйлекпен кілем үстінде, ақ мамық жастықты бауырына қысып, етпетінен жатқан Тоғыз-қатынды нұсқап, сөйдеді де оған даусын көтере бұйырды. Кәне киін. Бізбен бірге жүресің!

	Тоғыз-қатын өзінің илханға ұнайтын сиқырлы күлкісіне салып, жігітке қарап күлді.

	— Маған шешін, дейді екен десем, бұл...

	— Оны да еститін кезің болар. Жұмсақ жеріне көк шыбықпен... Ал қазір киін. Күтетін уақытымыз жоқ. Әйтпесе байлап әкетеміз. Көрдің ғой мына жігіттерді.

	Тоғыз-қатын, жігіттердің енді бірдеме десе, бас салатынына көзі жетті. Сөйтсе де, қорқып тұрса да, сыр бермей, әзілдесе:

	— Жарайды, киінейін,— деді тұрып жатып,— жігіттеріңнің түріне қарағанда, түбі мені өздері шешіндіретін секілді ғой...

	Ол тез киінді. Енді қара мұрт, жалаңаш қылыштарды көріп, зәре-құттары қалмай үрпиіп отырған илханның бөтен қатындарына қарады.

	— Бізге қарамай кетті, деп өкпелемеңдер. Тағы бірде жөні келер. Қазір асығыспыз,— деді күле.— Ал сендерге тілек: біз көлден асып кеткенше, байбаламға салмаңдар. Дыбыстарыңды шығармаңдар. Егер біреуіңнің даусың шықса, бізге өкпелемеңдер. Ат сауырына аламыз.— Сөйдеді де Тоғыз-қатынға бұрылды.— Кәне жүр!

	Тоғыз-қатын хан жігіттері қоршап тойға бара жатқандай, денесін, ырғалта қозғап, аяғын былқ-сылқ басып шығып кетті.

	Ал бұл жігіттер Сәлімгерейдің сарбаздары еді. Тау қойнауында жылқы бағып жатқан илхан жылқышыларын ұстап алып, бәрін қол-аяғын байлап, тау арасына тастап, өздері олардың киімін киіп, жылқыларын айдап көлге келген. Әдейі сәл кешірек келген. Көлден шыққан мал, бақылаушылары жоқ болған соң, ауа жайылып бергі бетке жеткенін көріп қатындар Ордасының күзетшілері кейін қайтарып әуре болып жүргендерінде, бұлар қараңғылықты жамылып Тоғыз-қатынның шатырына кірген.

	Тоғыз-қатынды алып кеткен жігіттер көлден асты-ау деген кезде, шатырдағы аман қалған өзге әйелдер бүкіл орданы бастарына көтеріп, «Ойбай, шауып кетті! Тоғыз-қатынды алып кетті!» деп у-шу бола қалды. Бірін-бірі тыңдамай салған байбаламдарынан, Ордаға жеткен күзет-жасақтарының жігіттері алғашқы кезде ештеңе түсінбеді. Түсініп атқа қонған кездерінде, Тоғыз-қатынды әкеткен жігіттер тауға кіріп жоқ болды.

	Сәлімгерей бір жетіден кейін илханға кісі жіберді. «Тұтқында отырған Құндыз қызды босатса, жақсы көретін бәйбішесі Тоғыз-қатынды қайтарамыз» деді.

	Алғашқы күндері ерін бауырына алып асау жылқыдай, астан-кестен болған Құлағу, ақылға сап, амалсыз көнді. Бір жетіден кейін, Сәлімгерейдің жеткіз деген жеріне илханның төрт жігіті шөлмектей жүдеп кеткен Құндызды алып келді.

	Уәде бойынша илханға қайтаратын Тоғыз-қатынды Сәлімгерей шақыртып алдырды.

	— Құндыз қарындасымның шашын кескенің үшін, сен сайқалды, біраз дүрелеп алу керек еді,— деді Сәлімгерей,— жігіттер ұят көрді. Ал енді ана қанішер байыңа айт. Қолымызға түспесін. Түссе, бізден жақсылық күтпесін.

	— Жарайды,— деді Тоғыз-қатын күлімдей.— Қазір кетейін бе?

	— Қазір.— Сәлімгерей оған түксие қарады.— Жоғал көзімізге көрінбей!

	— Бекер асығасың,— деді Тоғыз-қатын күлкісін тыймай.— Тым ерте қайтарды деп, мына бақтырып қойған жігіттерің өкпелеп жүрсе қайтесің?

	Күзетке қойған екі жігіттің арық сарысы қып-қызыл болып, көзін жыпылықтата төмен қарады. Ал ұзын мұртты, алпамсадай қарасы, мақтанғандай мұрттарының ұшын шиырып, ыржия күлді де қойды.

	Ашу қысып кеткен Сәлімгерей:

	— Ал енді дәл қазір кетпесең...

	Тоғыз-қатын қасына тарта берген күрең атқа, аяғы үзеңгіге тиер-тиместен жігіттей бірақ ырғып мініп, күзетші жігіттеріне «Қош болыңдар!» деп саңқ етті де, Ордасына қарай шаба жөнелді.

	Сәлімгерей, әлденені ойлап сәл отырды да, жанындағы Құндызға қарады.

	— Қалқам, дайындал. Енді елге қайтамыз.

	Құндыздың ерні дір ете қалды.

	— Ағатай, Коломонды тастап кеткеніміз бе?

	— Қалқам...

	Махаббат пен жаны сүйген өнері адамды ең биік шыңға шығара алатын қос қанаты. Жиырмадай жылын құлдықта өткізсе де, осы екеуіне бірдей ие болған Коломон өзін дүниедегі ең бақытты адам санаған. Құлағудың «сүйгеніңді тек шіркеуді бітіргеннен кейін көресің» деген сөзі жанына қандай батса да, хан сөзінен қайтпайтынын білгеннен соң, шіркеуді тез бітіруге кіріскен. Бұрын Құндызды көзінен таса етсе, Коломон қайғыдан өзін-өзі өліп қалатындай сезінетін. Енді сол ауыртпалық басына түсіп еді, амалсыз көнді. Көнбеске болмады. Өзін осы ауруға душар еткен сол махаббаты үшін көнді. Құндызды тезірек көрсем екен деген арман көндірді.

	Алдында жұмысқа осылай кіріскен Коломон шіркеудің сыртын бітіріп, ішін сырлауға, бояуға түскенінде қайғысын да, қуанышын да, махаббатын да ұмытты. Өзге сезімдердің бәрін былай сыпырып тастап, серпу, іздену оның ақыл, ойын, миын, бар тіршілігін биледі. Өзге дүниеге, сезімге жүрегінен де, бөтен жан жүйелерінен де орын қалмады. Түгелдей серпіну, ізденуге берілді. Оның кенет мұндай қызық дүниеге кіріп кетуіне ерекше себеп бар еді. Мұсылман мешіттеріндей емес, христиан шіркеулері іштеріне сурет салуға рұқсат етеді. Әрине, кім көрінгенді емес, тек Иса, Қызыр, Ілияс, Мұса, Дәуіт, Сүлеймен тәрізді христиан пайғамбарлары мен Жәбірейіл, Габриел секілді періштелерді, құдай анасы секілділерді салдырады. Бірақ, Коломонның жүрегін бұл бейнелер емес, тек Құндыздың ғана суреті, соның нәрестедей пәк келбеті, ерекше біткен пішіні ғана билеген. Шіркеу қабырғасына құдай анасының суретін емес, тек Құндыздың ғана суретін салғысы келген. Бірақ мұсылман қызының суретін шіркеуге салуға әрине, ешкім рұқсат етпейді. Құдай да, адам да. Егер сала қалсаң, христиан поптары сені жазалайды. Анау Исус Христостай, тақтайға қол-аяғыңды керіп шегелеп қоюдан да тайынбайды. Оның үстіне Құндыздың кім екені илхан Ордасына аян. Мұндай жағдайда христиан дініне жаны ашығанын көрсеткісі келген илхан мұны аяр ма?

	Коломон ойлап-ойлап ақыры шешімін тапқан. Осы күнгі балалардың бір тұсынан қарасаң қоянды, екінші тұсынан қарасаң қасқырды көрсететін ойыншығындай, бетінде құдай анасының суретін, ал жоғарғы жақтан (онда да тек бір нүктеден сол суретке қарасаң, Құндыздың ғажайып сұлу бейнесін көретін әдісін ашқан. Міне, содан кейін осы ойын іске асырам деп дүниенің бәрін де, өзін де, Құндызды да ұмытқан, тек көз алдында оның қабырғаға салып жатқан пішіні ғана қалған. Шіркеудің ішкі бейнесі біткен күні Ганджанға Құлағу келген. Ол христиан ғибадатханасының сыртқы келбетіне де, ішкі бейнесіне де риза болған. Әсіресе, кірген бетте өзіне дәл қарап тұрған суретке, түріне таң қалған. «Неткен мейірімді, ұстамды, деген, құдай осындай анадан тууға тиісті ғой».

	Құндыз қандай сұлу болғанмен, жерге шұбатылған қос бұрымынан айрылғаннан кейін фарсы, араб сұлуларының талайын көрген Құлағуға ол жай әдемілердің бірі боп қана қалған. Тоғыз-қатын оның шашын білмей кеспеген екен. Дегенмен, Құндыз сұлудың сұлуы еді ғой, тән құмарлығы дегенге ерке өскен Құлағуға, әлі де болса Құндызға қызығар ма еді, қайтер еді, тек байтал түгіл, бас қайғы боп илханның кеселі дами түсіп, қыз құшып насаттанудың орнына, жанын қоярға жер таппай әуре болып жүрген.

	Шіркеудің бітісіне риза болған илхан, Коломонға бір уыс алтын ақша бергіздірген. Өзімен бірге келген ана бес жігітке үйлеріне қайтуға рұқсат еткен.

	Құлағу майданнан Ордасына жүріп кеткеннен кейін, Ноғай Шемаханы алып, енді Ганджанды қоршаған. Көп кешікпей қала ішіне кірген. Қаланы өртеп Алтын Орда әскері шіркеу, сұлу сарай дегеннің бәрін қирата бастаған. Грузин, армян, әзербайжан боп шапқыншыларға қарсы тұрған. Әр көше, әр үй аянбай күрескен. Жанындағы жолдастарымен Коломон да жаңа салып бітірген шіркеуін қорғаған. Бар өнерін сап, күні-түні тер төккен еңбегінің зая кетпеуі үшін жанын аямай қорғады. Өн бойы жараланып, ақырғы демі біткенше алысып баққан. Ақыры, Алтын Орда әскері жеңген. Қаланы тып-типыл етіп күйретуге кіріскен. Осы айқаста Коломон қаза болған. Ноғай шіркеудің керемет көркіне таң қалып тұрып, өз көзінше бәрінің тас-талқанын шығартқан.

	Осыншама қан төгіліп, жұрт қырылған соғыстың арқасында Баку мен Ширван қайтадан Алтын Орда қарамағына оралған.

	Бұл кезде Алтын Орданың елу мың қосындарын басқарып, Қайдуға жәрдемге келген Беркенжар кенет қатты сырқаттанып қалған. Мұндайда Шыңғыс жасысы бойынша, Ұлы хан ләшкарқаш-и бұзұрықты біржолата бекіткенінше, майданға қатынасып жүрген тұма басшылары бәрі жиналып жеребе ұстасатын, жеңгені бар әскерді басқаратын. Бұл жолы ондай жеребе керек болмады. Биыл Алтын Орданың сол қанатын билейтін Мөңке Темір ордасымен жайлауға, Сырдың төменгі шеніне келген.

	Хан ұрпақтары ұлыс ішіндегі жерлерді аймақ - аймақ етіп бөліп алғанмен, әбден бауыр төсеп, белгілі кезең өткен кезде аймақтарын ауыстырып отыратын. Бұл да Шыңғыс ханның жасысынан шыққан. Бұл заң тек Орда иелері Бату, Құбылай, Құлағу секілді хандардан бөтен барлық Шыңғыс ұрпағына, тіпті Ноғай, Мөңке, Темір тәрізді бірнеше аймағы бар, үлкен ұлыстардың иелеріне де жататын. Осындай себеппен Бұлор мен Молдавияны басқарған Ноғай олардан айырылып қалған кезінде, Бату бұған ұлыс ретінде өзі жаулап алған Қырымды берген. Ал, Ноғайдың тым күшейіп кетуінен сескенген Берке Ноғайдың ұлысын Еділдің төменгі сағасына ауыстырып, Қырымның дала жағын, сол арадағы қыстақтарын Алтын Орданың болашақ үлкен ханының бірі Тоқтайдың да бесінші ұлы Тоқ Бұқаға ұлыс еткен. Соңынан Тоқ Бұқа кемеліне келіп, мешін, тауық, яғни 1260—61 жылдары Қырымның бүкіл дала жағын басқара бастаған кезінде, өз ұлысынан он мың адамдық қосын - тұма құрған. Бұдан сескеніп қалған Берке Тоқ Бұқаның ұлысын өзгертуді ойлай бастаған. Ал Еділ өзенінің төменгі жағының бұл тұста мәні зор еді. Бұл, Қыпшақ даласы мен Шығыс Жоңғар және Батыс пен Шығыс халқы түйіскен жері. Осындай бірнеше тілектер табысқан далаға Алтын Орда ханы өзінің ұлысын ауыстырғанына Ноғай қуанбаса ренжіген жоқ. Берке бұл кезде Ноғаймен өте тату болғандықтан, Еділдің төменгі шенінің ерекше маңызын ойлап, оған әдейі де берген тәрізді. Бұл араның тағы бір маңызы бар еді. Бұрын Алтын Орда күшеймей тұрған шақта, Батыс Қыпшақ жерінде үлкен төрт ұлыс болатын. Үзі өзенінің бойында сан жетпес жылқысы бар Дәшті Қыпшақтың байы Құрымшы көшіп жүретін. Тан өзенінің даласында Қыпшақтың екінші байы және жауынгері орұсуттар «Могучей» деп атаған Маушының ұлысы болатын. Еділ бойы Батуға жататын. Ал төртінші ұлыс — Жайық өзенінің бойын Қотан ханның ұрпақтары, Дәшті Қыпшақ батырлары билейтін. Берке хан болғаннан кейін түбі Солтүстік Кавказ даласын мүлдем жаулап алып, бүкіл Еділ өзенінің бойын ешкімге ұлыс етпей, тікелей өз қарамағына алмақ болған. Бұнысы оның Орталық ұлысты — Ордасын күшейту еді. Бұны Ноғай білмейтін. Алтын Орда ханының қарамағындағы хан ұрпақтарының әр жылда жайлауын, қыстауын ауыстырып тұрғанын, тек Шыңғыс хан жасысының әлі де берік ұсталуында деп ойлаған.

	Осындай тәртіппен жылда жаз шыға Ырғыз, Торғай өзендерінің бойына көшетін Мөңке Темір биыл Сырдың төменгі шенін жайлау еткен. Беркенжардың қатты ауырып қалғанын естіп сол қанаттың ағасы Мөңке Темір өзінің жеке басындағы мың әскерімен жедел жүріп Қайдудың Ордасы тұрған Талас өзеніне келген. Қалың қолмен Қайду екеуі енді Мауараннахрға аттанған. Ұлыс Сұмкөлдің («Сайрамның») даласында болған. Бұл жолы Дәшті Қыпшақтың елу мың атты әскері келіп қосылған Қайду қолынан, әрине, Барақ жеңіліп қалған. Қалған әскерімен Мауараннахрдағы Ордасына қашқан. Қайду Отырардан әрі бармаған. Әскерін тынықтырып, алған жерлерін тәртіпке кіргізуге кіріскен.

	Ал Ходжентке жеткеннен кейін Барақ Мауараннахр Қыпшақтары мен Қоқаннан әскер жинай бастаған. Бұл әскерге керек қаражатты Бұхар мен Самарқандтың халқын Шаһардың сыртына шығарып, қырып тастап, солардың мал-мүлкін, дүниесін тонап, содан таппақ болған. Мауараннахр хандары өзгергенімен, үнемі өзгермей келе жатқан Самарқанд пен Бұхардың даруғашылары Тайғу мен Нұши және бүкіл мұсылман муфти, ишандары боп, Барақты бұл ойдан әзер қайырған. Бұл тұста шаруашылығы әжептәуір көтеріле қалған Бұхар мен Самарқанд тұрғындары Бараққа орасан көп салық төлемек болған. Енді Бұхар мен Самарқанд ұсталары, шеберлері күндіз-түні Барақ әскеріне қару-жарақ соғуға кіріскен. Бірақ әміршілері, нөкерлері бұл істі өздері басқарып, халықтың үстінен әңгір таяқ ойнатқан. Міне, осы кезде халық арасында Тамдам қайтадан пайда болған. Бірақ көшпенділердің қатігездігімен таныс, Қыпшақ, монғол қолдары кірсе қайтадан қырылады екенбіз деп қорқып қалған қала тұрғындарының бұл жолғы соғысқа дайындалуында азаматтық ерекше құштарлық бар екенін көрген Тамдам, әміршілерге қарсы күресін енді басқаша құра бастады.

	Теріскей Кавказды, Ширван мен Грузияның біраз жерін өзіне қаратқан. Шығысындағы даласын Отырарға дейін қайтып алған Берке көңілді еді. Бату хандай болмаса да, Бату ханның орнын жоқтатпай отырса бұның өзі қандай дәреже. Иә, бұл өз билігіне біраз жерді қайтарып алды. Бұхар, Самарқанд, Хорасан тәрізді шаһарларға да кезек келер. Ал әзірге осы қолындағының қызығын көрген жөн.

	Әзірге орұсут қалалары да тыныш. Басына тиген монғол таяғынан әлі де есін жинай алмай жатыр. Ал есін жия бастаса - ақ болғаны, аңдып тұрған әлгі таяқ тағы да сарт етіп ұрады, амал жоқ, тағы бұға қалады. Расында да бұл үлкен халық, батыр халық, бұны басып отыру қиын. Шынын айтсақ Алтын Ордадан орұсут емес, орұсуттан Алтын Орда қорқады. Бату заманында да солай болған. Қорықпаса Қыпшақ жерін басып алғандай, неге Хермен Кибе қаласының үстіне Шыңғыстың тоғыз құйрықты ақ туын желбіретіп біржолата орналасып қалмады? Жер десең жері, су десең суы қандай! Бірақ өз жеріне айналған Қыпшақ даласына Ақ Еділіне Бату шегінді. Неге? Қорықты! Болашағынан қорықты. Орұсутты Бату қамшыменен жуасытқан асау өгіз санаса, өзін соның үстінде отырған баладай көрді. Сол өгіз «өк» дегеніне көніп, өмір-бақи сені көтеріп жүре ме, бір күні болмаса бір күні, бөгелек тиіп тулар болса, сені бір мөңкігенде жерге ұрып кетпей ме? Әрине, сөйтеді. Бату мұны білген. Ноғай орұсутты басып, жаншып, мойнына мініп ал дейді. Өз жеріне кіріп, сол арадан басқар дейді. Оның жерін өз жерің ет, өзін монғол ет дейді. Айтуға оңай. Сонда Ноғай Батудан ақылды болғаны ма? Жоқ, әрине. Одан мен артықпын. Өйткені, мен Батудың жолымен жүремін. Бату маған бұл жұртты сырттан басқар, және жанын жерге жанша аямай басқар деген. Мен солай істеймін. Бірақ оны тыныш басқартқысы келіп отыр ма жұрт? Кеше Шығыс Жағропадан келген саудагерлер неміс рыцарьлары мен Ливон ордені Псков пен Новгородты қайта шапқалы дайындалып жатыр деді ғой. Олар қайткенмен орұсуттың батыс жағын өздеріне бағындырғысы келіп-ақ отырған көрінеді. Бұны Александр Невский және бөтен орұсуттың князьдері білмей отыр ма? Бізге неге хабарласпайды? Әлде неміс рыцарьларын өз бетімізбен жеңеміз деп өз күштеріне сене ме? Ал егер олар бізбен хабарласа қалса, сонда не істеуге тиістіміз? Араша түсуіміз керек пе, керек емес пе? Әрине, керек тәрізді. Қай аңшы өзі қуып келе жатқан қызыл түлкісін, біреу бүйірінен шыға келіп, іліп кеткенін жақсы көреді? Орұсуттарды неміс рыцарьлары талағанша өзім талағаным жөн емес пе? Әрине жөн.

	Мұндай ой Беркеге соңғы кезде көбірек келетін болған. Сөйтсе де Алтын Орда ханы бүгінде көңілді еді. Ширван мен Грузияның біраз жерін жаулап қайтқан Ноғай, Теріскей Кавказға шыққан бетінде, тау арасында алыстан келе жатқан бір қашқын топ бар екен дегенді естіген. Ал Сәлімгерей елге қайтар алдында Құлағу Ордасында кездестірген адамы Тайбулы екеніне көзі жеткен. Бір жаны ашитын кісі арқылы оның тау етегінде әскер ойынындағы түменнің қай шатырында жататынын біліп алған. Сол күні түнде өзіне ерген қырық жігітпен қосынның сыртқы күзетшілерінен ұрланып өтіп, ұйықтап жатқан шатырдағы жауынгерге дабылдарын қаға, айқайларын салалап қойған. Ойламаған жерден шатыр үстіне жер сілкіндіре шауып келген қырық жігітті бір қалың қол келіп қалған екен деп, бастығы Тайбулы боп жатқан жерлерінен атып-атып шыққан. Киінуге де үлгірмеген. Тек іш киімшең, жалаң қылышын ұстап «атым қайдалап» ала - көлеңке түнде оба тастай ағараңдап, есігінің алдында айқайлап тұрған Тайбулыны Сәлімгерей бірден таныған. Атын ойнақтатқан қалпында бұзау бас шоқпарыменен қақ төбесінен періп өткен. Тайбулының өкіруге де шамасы келмей, ошақтай басы мылжа-мылжа боп жардай денесі жерге дүңк еткен. Қарулы Сәлімгерей шоқпарының дәл тигеніне қуанып «бір өшім қайтты, енді өліп кетсем де арманым жоқ» деп атының басын бұрып алып «ал, жігіттер қалмаңдар!» деп кейін қарай шапқан. Тайбулы әскері жиналып аттарына қонғанша, бұлар тау арасына кіріп жоқ болған. Жолай уәделескен құздың түбінде өздерін күтіп тұрған Құндыз бен бөтен серіктерін алып, бірден Дәшті Қыпшаққа тартқан. Кавказдың теріскей жағына шыққаннан кейін Алтын Орда қиянатынан тау арасында босып жүрген осетин мен серкес жігіттерін жасақтарына қосып алған. Жүзден астам жауынгер боп, осы маңда халықты жәбірлеген әмірлерден жұрттың өшін ала бастаған.

	Коломон өлгеннен кейін жалғыз қалған Құндыз бұлардан бөлінбей, осы топтың бір жауынгері болып кеткен. Атқа да жігіттерден кем шаппайтын, садақты да ешкімнен кем тартпайтын. Жалғыз шешесі илхан жеріне бара жатқанда, бір жаңбырлы күні сүрлеу жолдан тайып кетіп шыңнан құлап өлген. Артында қарайлайтын тірі жаны жоқ. Құндыз, енді өзінің бар келешегі осы халықтың кегін жоқтап шыққан жасақпен бір санаған. Тек бұның да көңілінде бір арман бар еді. Ол кек арманы — жар сүйіп, бөпе тербетіп, өмірін қуанышта өткізудің орнына, өзінің осындай аш бөрідей тау кезіп, кісі өлтіріп жүргенін, анасының жардан құлап дүние салғанын, Коломонның қаза болғанын, хан әулетінің қиянатынан ғана көрді. Жауымнан өшімді аламын деп жүрегі тас боп қатқан Құндыз: «Берке ханды өз қолымнан өлтірсем арманым болмас еді», деп кектенген. Өз ойын Құндыз ағасындай болып кеткен Сәлімгерейге айтқан. Ол: «Берке ханнан кегіңді алар да күн келер, ал әзірге біз тау арасындағы жұртты өзімізге қосып, елеулі күш болып алайық» деген.

	Құндыз да содан осы жасақта қалған. Осындай тау ішінде, мықтыларға қасқырдай тиіп жүргендерінде, бір күні бұларды Ноғайдың жіберген бұлұғы қоршаған. Ғаламат айқас болған. Қан кешіп, жау қырып үйренген көшпенді елдің ұлдарынан құрылған Алтын Орда жауынгерлері қандай батыр болса, дені тау елдерінің жігіттерінен жиналған Сәлімгерейдің де жасағының сарбаздары олардан кем ер емес-ті. Бұлардың көшпенділерден көрі бір артықшылығы бар. Ол тау ішінде соғысып үйренген. Бұлар жүз адам болса, Ноғай жіберген бұлұқ бес жүз адам. Бір сарбазға бес жауынгер келеді. Көптің аты көп, олар Сәлімгерей жасағын әлсін-әлсін қоршады. Ол қоршаудан сарбаздар әлсін-әлсін құтылып кете берді. Тек артқы қоршауда атына оқ тиіп, Құндыз қолға түсіп қалды. Бұны көрген Сәлімгерей жігіттері Құндызды құтқарып аламыз деп бұлұққа әлсін-әлсін түйілді. Бірақ босатып ала алмады. Сөйткенше ымырт түсіп, тау арасы тастай қараңғы болып кетті. Жасаққа күштері жетпейтінін түсінген бұлұқ, қараңғы түнді пайдаланып, қолдарына түскен жалғыз сарбазды місе тұтып, қосындарына қайтты.

	Ертеңіне жігіттер қолдарына түскен есірейі керемет сұлу қыз екенін білді. Тудай Мөңке бүкіл сарбаздарды қырып келгендей қуанды. «Жасақты мүлдем жусатып салмағаным қандай дұрыс болды. Онда мына киіктің елігіндей жаудыр көз қыз да өлетін еді ғой. Пай! пай! Қыз болсаң осындай қыз бол! Әрі батыр, әрі сұлу! Бұны енді өзіме төртінші қатын етіп аламын!» — деді. Құндыздың кім екенін түсінген Ноғай: «Жоқ, бұл қыз сенікі емес, хандікі. Бұның басына мың ділдә бәйге тіккен. Бұны Берке ханның өзіне апарып береміз»,— деді.

	Сол Құндызды Ноғай әкеп бергеннен кейін Берке жас тоқалы, арғынның қызы Ақжамалға: «сіңлің ғой, бауырыңа бас, өзі ылғи атқа шауып еркек боп кеткен бе қалай, қыз қалпына түсір» — деп қолына тапсырған. Одан бері біраз мезгіл өткен. Енді сол Құндызды тағы тоқалдыққа алмақ. Ертең некесін қиятын күні Берке хан Құндыздың да, жас тоқалы Ақжамалы тәрізді өзіне жау екенін білді. Бірақ Шыңғыс ханның «Жауыңның қолынан дым келмейтін болса, оны өлтіргеннен көрі қорлаған жөн» — деген өсиетін қатты ұғынған Берке, Құндызды әйел етіп алудан тайынбаған. «Қанша жек көрсе де, төсегіме бір жатқаннан кейін қайда барар дейсің, бүкіл Алтын Ордаға күшім жеткенде, бір қатынды бағындыра алмаймын ба? Көп болса Ақжамалдай тулар, тулар да қояр. О да мені өлердей жек көрген, бірақ әлі қатыным болып жүр ғой» деген.

	Доңыз, яғни 1227 жылы Бату Ақ Ордаға хан көтерілсе, одан бір жыл бұрын ит жылы, Көк Орданың алғашқы ханы боп Жошының ең үлкен баласы Орда сайланған. Осы Орданың тауық, яғни 1261 жылы болған бір ұлан-асыр тойына барған Алтын Орда ханы Берке Есіл өзенінің бойына аңға шығып, қымыз ішуге тоқтаған Арғынның бір бай ауылынан он бес жасар осы Ақжамалды көрген. Елуден асып кеткен жасына қарамай, ханның бір көргеннен сұлу қызға құмарта қалатын әдеті ұстап, Ордаға осы қызды маған алып бер деген. Орда байға: «Біздің сыйлы бауырымыз Беркеге қызыңды бер! — деген.— Ал бермесең...»

	Ақжамал аузына түссе, Берке біресе қуанады, біресе ызаланады.

	Ақжамал Көк Ордадағы бықыған жылқылы байдың көп қатынының ортасындағы тоқалынан туған жалғыз қызы еді. Әрі әнші, әрі сәнқой Ақжамал сол көп қатынның ортасындағы жалғыз қызы болғандықтан, еркекшора боп ескен. Бірақ қыз еркелігі құлынның еркелігі тәрізді. Құлын, тай бола басына ноқта киеді. Қыз бой жетсе-ақ келіншек болады, басына кимешек салады. Сол күннен бастап қыздың еркелігі жел үрлегендей жоғалады. Ақжамал да әкесі жылқысы бықыған бай десек те, он алтысына жетпей еркек шоралылығынан айрылды. Ноқта кимеймін деп тулаған тайдай, бұл да кимешек салмаймын, ханның қатыны болмаймын деп қанша тулағанмен де әкесі жалғыз қызын, табанын отқа күйдіріп алған баладай, шырылдағанына қарамай, Берке ханға беріп жіберген. Сөйтсе, бұның да өзі тәрізді, жақсы көретін уылжыған жас жігіті бар екен.

	Ол жігіт те бұны іздеп келген.

	Берке біліп қалып, ұстап алып, инақ етіп жіберген. Қорлыққа шыдай алмай, ол жігіт жардан құлап өлген.

	Берке хан Ақжамалды көрген сайын шаттана қалатын. Өйтпесіне болмайтын. Өйткені, Алтын Ордаға келгелі Ақжамал қабағын бір ашып көрген жоқ. Бірақ ол сол қайғысында да, қасіретінде де керемет сұлу еді. Ал сұлу затты, сұлу кісіні, әсіресе сұлу әйелді көргенде кім ләззfт алмайды.

	Құндызды Ақжамалдың қасына қосқанда «өзіндей сұлу адамды серік етіп көңілін ашсын», деп Берке ойламаған. Бұрын бәріне бірдей қарайтын Беркені қалған қатындары бірінен-бірі қызғанбайтын. Ақжамал келіп еді, басқа жақтан жүрген бөрібасарды көрген ауыл иттеріндей, ханды қызғанып, қатындары бірдей ырылдаса қалды. Сонда да Ақжамал оларға көңіл бөлген жоқ. Өйткені, бұл олардан жас та, сұлу да ғой. «Ал қасына, ертең өзім алатын сұлуды қояйын, не істер екен? Заты әйел емес пе, мүмкін бұнда да қызғаншақтық туар» деген Берке.

	Адамды осылай сынау, Беркенің ерекше әдеті еді.

	Бірақ бұнысынан ештеңе шықпады. Екі сұлу бірінші күннен-ақ апалы-сіңлідей тату-тәтті болып кетті. Ақжамал тіпті Беркенің Құндызды тезірек алуын ұнататындай сыңай көрсетті. Хан бұған енді шын ызаланған. Ақжамалдың өзін қызғанбақ түгіл, тезірек басқа сұлуды алғанын ұнататынына таң қалған. Бұл не, ханды адамға санамағаны ма? Әлде тәкаппар Арғынның қызы, сыр білдіргісі келмегені ме?

	Осындай жағдайда ол нөкерлерін ертіп тағы көлге келген. Биыл жаз жаңбырлы болып күз кеш түскен. Қалың шыққан шалғын сай - жыраға біткен тал мен ақ қайыңның жапырақтары сарғайып, бар әлемді сары алтынмен жапқандай сарғылт тарта қалған.





Көлде кәрі аққу ғана жүр екен. Серіктерін іздегендей иілген ұзын мойнын созып, әлсін-әлсін сұңқылдайды.

	Қалай жалғыз қалған?

	Аққудың қасіретті үнінен жаны жай тауып, Берке рақаттана тыңдап тұр.

	«Бұның серіктері қайда?» — деп хан енді ғана көл жағалай көз жіберді. Үкілі қамыстар «біз білмейміз» дегендей бастарын шайқап, желмен ойнап ақырын теңселеді.

	Осы кезде бір әдемі қыз даусы естілді. Хан елең ете қалды. Қыз даусы да қайғылы, ән әуені де қайғылы. Өзекті өртегендей шерменен екеуі қосылып, адамды қараңғы түнге бөлегендей... Берке құлағын тосты. Енді ол сонау мұңлы үндер не айтып келе жатқанын естігісі келді.

	«Таудан үнсіз құлайды күміс бұлақ,

	Шулайды кей жел ұрып жасыл құрақ.

	Қыз бишара дүниеге неге келген,

	Өтер болса осылай тынбай жылап».

	Өлең айтып келе жатқан Ақжамал екенін Берке бірден білді. Тек сол ғана мұндай, қара тасты да жылата аларлықтай қасіретті ән шырқай біледі. Хан бұрын да сан естіген. Оның өнін естіген сайын Берке бір жасап қалатын. Жоқ, жоқ, Ақжамалдың әнінен жанын тербеткен, көңілін толқытқан ләззат алып тұрған жоқ. Тәкәппар қатынының Алтын Орда ханын адамға санамайтын өр мінезді қатынының, адамның жан сезімін тырнаған осынау бір қасіретті әнінен оның шын бақытсыз екенін естіп қуанып тұр. Шерін соза түссе екен, жылай түссе екен дегендей Берке хан құмарлана тағы құлағын тосты.

	Бірақ бұл жолғы ән басқаша шықты. Асқақтаған әдемі дауыс, жалт-жұлт еткен алдаспандай, тынық кешті тілгілей түсті.

	«Құрбы жан жасыңды тый, жыламашы,

	Қайғыдан дәрменсіз боп құламашы.

	Одан да қайра қамсыз қанжарыңды,

	Көзден жас, бостан-босқа бұламашы!»

	Әні бір түрлі жігерлі, даусы ақ берендей өткір. Ақжамал тәрізді бұл әннің иесі, қайғыға шомылып жатқан жоқ, өзін-өзі, жанындағы серігін, осы бір асқақтаған әнімен әлі кезі келмеген, бірақ көп кешікпей келуі мүмкін, алыстағы бір айқастарға шақырып жатқандай.

	«Осыншама уытты бұл кім екен?»

	Хан ән шырқаған жаққа тесіле қарады. Сөйткенше болған жоқ, қамысты жағалы көлді жағалай келе жатқан Ақжамал мен Құндызды көрді. Соңдарында бастары төмен түсіп кеткен, ақырын жылжыған топ нөкер қыздары. Олардың да түрі шерменді. Әдеттегідей күлмейді, құр сыбырлайды. Ән шырқап сұрқай далаға сән бермейді, сыңси жылап, дүниені мұңға бөлейді. Ақжамалдың басы төмен түсіп кеткен, ал қасындағы Құндыз, әнеугідей тұнжыр емес, көктемде алтын сандықтан алып шыққан жаннаттай жалт-жұлт құлпырады.

	«Бұл неге қуанышты? Әлде ертең Алтын Орда ханының қатыны болатынына шаттана ма?»

	Берке жаңа көрді, көл жағалай, қыздармен қатарласа екі аққу жүзіп келе жатыр екен. Олар да анау топ қыздар тәрізді, дауыстарын көтермей, ақырын сыңси ән салып келеді.

	Қыздар хан тұсына келіп сәл тоқтады. Ақжамал ыстық жастан тұманданып кеткен көзімен Беркеге бір қарады да, ешкімді көрмегендей әрі қарай жүре берді.

	Тек Құндыз бен топ қыздар ғана ханға иіліп сәлем берді. Құндыздың тостағандай жаудыр көздері ішіне от тастап жібергендей жарқ ете қалды. Көзінде бір қуаныш, әлде мақтаныш бар секілді. «Жоқ, бұл Алтын Орда ханына қосылатынына бақытты екен!» «Бара беріңдер!» — деді Берке кенет он бойын бір сезім билеп кетіп.

	Көл жағалай ұзап бара жатқан қасіретті қыздарға қосылып қос аққу да сыңси ән салады.

	Көл ортасында жүрген кәрі аққудың да қайғылы әні естіледі.

	Батып бара жатқан қызғылт күн шапағымен боянған дала сарғая түскен.

	Бұл неткен қайғы! Қайғы!...

	Хан сарайының төрінде отырған Шарафутдин муфти:

	— Енді қалыңдықты сұраңдар? — деді.

	Қыпшақи киімді екі жас жігіт, сарайдың оң жағында, топ қыз-келіншек ортасында, басына меруерт, маржанмен безелген ақ жібек шәлі жамылып отырған Құндыздың қасына жорғалай жүгіре таяды.

	«Күәдүрміз, куәдүрміз,

	Куәлікке жүрәдүрміз.

	Бүгін таңның хақ қасында

	Хақ уәдені біләдүрміз»,—

	деп әндете, қолдарындағы кесені Құндызға беріп екі жігіт қосарласа: — Айдай сұлу Құндыз қыз, Берке ханға ерге шығуға ықтиярсыз ба? — деді.

	Күміс кеседегі суға ернін тигізген күйі Құндыз басын иді.

	Берке хан төбесі көкке тигендей қуана қалды.

	«Бағана бекер маған күлімдеп қарамаған екен ғой! Дұрыс жорыған екем. Бірақ, бұл Ақжамалға анандай өлеңді неге айтты?»

	Шарафутдин муфти неке қиярда айтылатын құранның он сегізінші сүресін әндете айтып, бетін сипады.

	Үй толы хан ұрпақтары, бекзада, қыз-келіншектер жапырласып «құтты болсын» деп беттерін сипап жатыр.

	Той-думан түн ортасына дейін созылды.

	Хан Ордасындағы жұрт той қызығына батты. Тек Ақжамал ғана көрінген жоқ.

	Берке хан қуанып отыр.

	«Бәсе, өзім де ойлап едім, бүкіл Орда ханын қалай қызғанбайды деп, ойлағаным келді».

	Түн ортасы ауғанда ханның өзге әйелдері мен нөкерлері Құндызға әдейілеп салынған, асыл дүниемен жиналған жеке үйге алып келді.

	Ханды күтіп отырған Құндыз тәжім етіп орнынан тұра келді. Үйге Беркені кіргізген жұрт кетіп қалды. Сыртқы есіктің алдында жалаң қылышты екі күзетші тұрды.

	Құндыз хан иығынан торқа шапанын, басынан құндыз бөркін өзі алды. Босағадағы шегеге өзі ілді. Есікті ішінен тетігін қозғап жапқан болды, жаппады. Сызылып келіп, ханның етігін шешті. Енді аппақ мамық төсекті тор алдына өзі салды. Ханның беліндегі қанжары мен кісесін, шақшасын анадай жерге өзі апарып қойды. Көйлекшең, ханның көзін қызықтыра, сұлу денесін былқылдата жүріп, үй ішіндегі шырақтың бәрін сөндірді. Сосын барып:

	— Ал енді бәрі болды, жатыңыз! — деді. Бірақ даусы қаттырақ шықты.

	Сол сәтте үйге алты кісі кіріп келді. Түстері суық, жалаңаш қанжарлы. Біреуі әйел киімді. Хан қанжарына ұмтылды. Бірақ үлгірмеді. Сұлу денелі жас жігіт барыстай атылып барып, Беркені алып ұрып төсекке жықты. Біреуі ханның аузына орамал тықты. Содан кейін төрт жігіт, төрт жағынан ханның аяқ-қолын тізелерінің астына салып тырп еткізбей басып отыра қалды. Төсек ай сәулесі түсіп тұрған төрге салынған екен. Төрт жігіт төрт жағынан қол-аяғын мықтап басқан Берке тырп ете алмай, қатты да қалды.

	— Ал енді бастаңыз! — деді әйел. Бұл Ақжамал еді.— Таң да жақын...

	— Бұндай істе асығуға болмайды,— деді алтыншысы, қолындағы өткір кездігін жалаңдатып, ханның аяқ жағына бара жатты.

	Ол ханның аяқ жағында біраз отырды. Тек жүзінде ай сәулесі ойнап, анда-санда кездігі жарқ ете қалады. Берке жанына батқан кезде бір-екі рет қатты жұлқынды. Бірақ қарулы төрт жігіт оны тырп еткізбеді.

	Кездікті кісі бір-ақ рет тіл қатты.

	— Әлгі құрым киізді беріңдер,— деді.

	— Ал енді қол-аяғын мықтап байлаңдар! — деді Ақжамал.

	Төрт жігіт Беркені тұра алмастай етіп байлады.

	— Аузындағы шүберегін алыңдар,— деді Құндыз сөйдеді де Беркеге жақындады.— Үніңді шығарсаң бауыздап кетеміз,— деді ол,— жұртқа еткен қорлығың үшін бұл саған аз жаза. Өлтіріп тастау керек еді. Бірақ сені өлтіргенменен орныңа басқа бір сұмырай отырады ғой. Одан да осылай қор болып жүр. Ал енді мені бар ықыласыңмен тыңда. Саған бүгінгі істегенімізді біз ешкімге айтпаймыз. Бұл сүйінші сұрайтын іс емес. Және бұлай еткенімізді жұрт естісе, бізге де қастандық жасайтындар табылып қалар. Басы өзің болып... Хан ұрпағы, сендер қазір арам шөп тәрізді, бар дүниені алып кеттіңдер ғой. Өзің де ешкімге айтпа. Тақта айғыр емес, ат отырғанын халық білсе, намыстанып орныңнан алып тастап жүрер. Және жұртқа күлкі болудың қандай қызығы бар? Бізді іздеп әуре болма, бәрібір таба алмайсың!

	Бір жігіт ханның аузындағы орамалды алды. Бәрі әп-сәтте ғайып болды.

	Берке жанталасып сәл қысылып жатты да бар даусыменен айқай салды.

	Бұның айқайын ешкім естіген де, білген де жоқ.

	Келгендер Сәлімгерейдің жігіттері еді. Құндызды Берке мекен еткен жерге әкелгеннен кейін, олар ебін тауып қызбенен байланыс жасай алған. Құндыздың бұл Ордадан оп-оңай қашып кетуіне болатын еді, бірақ ол өзіне және жан аямас жақындарына осыншама зорлық, қиянат істеген ханнан өшін алмай кеткісі келмеді. «Екінші рет мен Ордаға бұлай ене аламын ба, ене алмаймын ба,— деді ол,— хан сарайында жүргенімді пайдаланайын, қашуым еш жаққа кетпес».

	Сөйтіп жүргендерінде Қыпшақтың екі қызы кенет тіл тапты. Сүйген жігітінен қалай айрылғанын ұмыта алмаған Ақжамал үлкен жәрдем болды. «Алтын көрсе, періште жолдан таяды» деген, ол сол күнгі Құндыз үйінің күзетшілерін тегіс сатып алды. Ал Сәлімгерей жігіттеріне қалаға кіру оңай еді. Орда хандары бұл тұста қалаларының сыртына қамал тұрғызбаған. Төрт жағы бірдей ашық жататын. Өйткені дәл бұл жылдары хан Ордасына, оның қалаларына сырттан келер еш қауіп жоқ еді. Хан өзі біреуді шаппаса, кім бұны шабам деп ойлар? Рас, ішкі жауынан қорыққан кейбір хан, орұсуттардай өз сарайларын қамалмен қоршатып көрген. Берке де алғашқы кезде осылай істемекші болған. Бірақ артынан, хан сарайының көркін бұзады екен деп алдырып тастаған. Сондықтан Сәлімгерей жігіттері хан сарайына оңай кірген.

	Бұлар Ақжамал мен Құндызды алып Еділ жағасындағы қалың тоғай арасына бекінген өз жасақтарына жөнелді. Бұл жігіттерге хан қаһарынан қорыққан кейбір күзетшілер ерді. Солардың бірі Құндыз үйінің сыртқы есігінің алдындағы екі жігіт еді. Беркенің қанша бақырса да оның даусын ешкімнің естімегені содан еді. Ал Сәлімгерей сарбаздарына ермеген күзетшілер Ақжамалдың берген алтын ділдәларын ышқырларына мықтап байлап алып, күні бұрын дайындап қойған аттарына мініп, Көк Орда, Хорасан, Ірбіт қайдасың деп жан-жаққа тарқай қашқан. Өйткені бұл жер хан, ноян, бекзадаларға жақсы болғанмен, бұларға өте қиын тиген. Соғысқа барса өледі. Соғыста ерлік көрсетіп, жауыңды жеңсең, жеңісіңнің бар қызығын хан мен оның жақындары, әскер басшылары көреді. Саған мықтағанда біреуді өлтіріп тапқан аты мен қару-жарағын береді. Онда да егер оған хан төңірегіндегі біреу-міреу қызықпаса. Ал қызықса ше? Онда, сол баяғы таз қалпыңда қалғаның. Бұл соғысқа барғандардың күйі. Ал соғысқа бармаған қатардағы көшпенділердің хәлі қандай? Жалғыз түйенің қомына, жалғыз биенің желіне қарап отырған сорлы кедей. Малы да, байлығы да тек күштілерде. Хан салығын төлей алмай құл болып айдалғаны қанша. Жоқ, құлдыққа тек жеңілген жұрт айдалған жоқ, монғолдардың араты да, Қыпшақтардың кедейі де айдалған. Көшуге көлігі болмай, жеуге асы жетпей жалғыз баласын құлдыққа сатқан Қыпшақтың көшпендісі, монғолдың араты аз болмаған.

	Мұндай күйге шыдай алмаған, Ақжамалдың алтынына сатылған күзетшілердің кейбіреуі, Берке ханның басыбайлы құлы болғанша бөтен жаққа барып, ең болмаса тамақты тоя жеп өлейік деп жат елдерге қашқан.

	Ақжамал мен Құндызды алып сарбаздар өздеріне қосылған күзетшілермен бір топ боп Сәлімгерей жасағына келді. Құндызды Сәлімгерейдің өзі құшақтап аттан түсіріп алды. Ақжамал мен басқа жігіттерге де үлкен қошемет көрсетті. Сөйтіп, сан жетпес жылқы айдаған байдың қызы Ақжамал да хандарға, байманаптарға қарсы күрес ашқан жасаққа кеп қосылды.

	Ал Сәлімгерейдің жасағы қазір едәуір көбейген. Бірақ бұл, хан бір дабыл ұрғанында бес жүз мың әскері атқа қона алатын Алтын Орда билеушілеріне не істей алатын еді? Сәлімгерей жасағы ашық аспанда пайда болған көшпенді бір қара бұлт тәрізді еді. Жерге түсірер найзағайы, құяр нөсері аз, жалғыз қара бұлт нені бүлдіре алады? Өзінен зор бір сұрапыл дауыл соқса, ығып кету оп-оңай. Бірақ осы жалғыз бұлтқа бұлт қосылып, көк аспанды тегіс жауып, найзағайын ойнатып, шелектетіп нөсерін құйып берсе ше?!.





АЛТЫНШЫ ТАРАУ

	Көшпенді елдің ежелгі таласы көбінесе малға шұрайлы жер іздеуден туатын. Жаулап алған жерлерін ұлысқа аймаққа бөлудегі монғол шапқыншыларының арасындағы күрес-талас та көбіне осыдан шығып келген. Және ұлыс, аймақтарды бөлуін хан еншісі болғандықтан, оның тағына таласу қым-қиғаш оқиғаларға ұласар еді.

	Ал осы ұлысты басқару — Шыңғыс жасысы бойынша, кім жас жағынан үлкен болса, соның еншісі еді. Бұл «ұлыс ағасы» — ақсақалы тек Шыңғыс ұрпағынан болатын. Және қай ұрпағына жатады, оның бәлендей таңдауы жоқ еді. «Ұлыс ағасына» тек Шыңғыс тұқымы және үлкені ғана сайланатын. Осыдан барып хан тағына ханның баласы, немесе осы тұста Шыңғыс ұрпағының қай тармағының үстемдігі күшті болса, сол тармақтан шыққан адам және оны Шыңғыстың осы үстем тармағының қауымы тілесе — Құрылтайда сол хан көтерілетін. Ал әлгі «ұлыс ағасының» хұқы мұнда көбірек болатын. Шыңғыс ұрпағының қай тармақтан хан сайланса, сол тармаққа көтерілетін. Мұндай жағдай соңынан бөтен тармаққа да туатын. Осылай хан сайлау, бүкіл Шыңғыс иелігіндегі жерді тек бір тұқым емес, әр тұқым билейтін жағдай жасалатын.

	Бірақ Шыңғыс ұрпағы бұған қарамайтын. Қайсысының күші басым болса, ханның ағасы, інісі, баласы демей, хан тағына сол отыратын.

	Ал Алтын Ордада бұл талас өзінің айырықша жолын тапқан. Бір жағынан хан тағына «мен отырам» десе өлген ханның баласы, екінші жағынан, бұл таққа әлгі өлген ханның ағасы, інісі, тіпті ағасының, інісінің балалары таласқан. Көне жасы бойынша бұл тақ жалпы Жошы ұрпағыныкі дегендіктен басқа туыстар да құр қалғысы келмеген. Осыған қарай Оң қанат, Сол қанат игі жақсылары, бекзадалары, әскери басшылары екі дай боп бөлінген. Бір жағы өлген ханның баласын жақтаса, екінші жағы өлген ханның аға, інілерінің жағына шыққан. Құрылтайда қай жағы жеңсе, сол жағының адамы хан болған. Бату, Сартақ, Ұлақшы өлгеннен кейін Алтын Орда тағы төңірегінде де дәл осындай талас туған. Ұлақшы өлгеннен кейін, уақытша Алтын Орда билеушісі боп қалған Барақшын-қатын, Алтын Орда тағына Батудың баласы Тоқтыханнан туған, өзінің немересі Тудай Мөңкені қоймақ болған. Бұлары Алтын Орданы тек Бату ұрпағына ғана беру еді. Былайша айтқанда бір ұрпақтың, бір ханның ғана үстемдігін күшейту еді. Ал Жошының бөтен ұрпақтары Батудың інісін хан көтеруді тіледі. Бұлары хандықты тек Бату ұрпағына ғана бекітіп тастамай, көне жасы бойынша, жалпы Жошы тұқымына билету болатын.

	Бұл жолғы таласта Жошы ұрпағы қан төгуге дейін барды. Барақшын-қатын бұл күреске Құлағу Илханды қатыстыруды ойлаған. Бірақ жер арасы шалғай, ол түгіл ұлы хан Мөңкенің қолынан да ештеңе келмеген. Жошы ұрпағы жиналған Құрылтайда Берке жеңіп шыққан.

	Әрине, Алтын Орда тағына отырысыменен, бұ да Шыңғыс ұрпағына тән әрекеттерді істеген. Барақшын-қатыннан бастап біраз өзіне қарсы жұртты өлтірткен. Бірақ Берке хан болып сайланғаннан кейін, бір елеулі іс істеген. Ол түбі хан Ордасын осы араға көшіремін деп Еділдің төменгі ағысындағы өзінің «ұлыс ағасы» кезіндегі қыстау-ордасы Сарай шаһарын салдырған еді. Бұл қала Еділдің төменгі жағы құр Қыпшақ даласының Шығыс Жағропа мен Алтын Орда жерінің бөлінген тұсы ғана емес, бұл солтүстіктен Еділ өзені арқылы күнгейге, одан әрі Хазар теңізінен өтіп күнгей Кавказға, Иран, Орта Әзияға, сондай-ақ Қара теңіз бен Азау жағасындағы елдердің Қыпшақ өлкесі арқылы бүкіл Шығысқа баратын керуен жолдарының түйіскен жері. Және ұлы өзеннің бұл тұсы — егін егуге сулы ойпаты көп, қыс қыстауға — тоғайлы өзен жағасы мен қалың қамысты көлдері, жаз мал жайылымына ұшы-қиырына көз жетпес көк орай кең даласы бар — өте қолайлы жер.

	Әттең не керек, Берке Орда астанасын Сарай Батудан бұл араға көшіре алмаған. Бұдан да Бату аруағын қолдарына ту ғып ұстаған талай Жошы тұқымының өр кеуде, менменшіл мықтылары Беркеге жол бермеген.

	Сөйтіп сонау Сартақ пен Ұлақшыны у беріп, өлтірткен, басынан сан қилы күрес-таласты өткізіп, Алтын Орда тағына мықтап отырған, және бірде тым батыл қимылды, ал кейде алдағы қауіпті күндерді ойлап өзінен-өзі қажып қалатын Берке, кенет осындай күйге душар болды! Қандай азап! Қандай масқаралық!

	Берке жүрегін жалап бара жатқан өкінішке шыдай алмай хан тағынан тұрып кетті.

	Еділ өзенінің бойы, Батудан бастап, жалпы Алтын Орда хандығының жазғы жайлауы болатын. Батудың тірі кезінде Беркенің ордасы алғашқы уақытта Теріскей Кавказда еді. Соңынан жазғы жайлауы Еділдің төменгі сағасына көшкен. Кейде ол жаз шыға жайлауға Булор жеріне де баратын. Әйтсе де, Еділ өңіріне көп шықпайтын. Биыл осы сиыр, яғни 1265 жылы, жаз шыға, хан көші екі жүз түрікмен қызыл нарымен ырғала жылжып Сарытауға74 дейін барып қайтқан. Бұрынғы әдеттеріндей жайлауда жаз аяғына дейін отыра алмаған. Ақжамал мен Құндыз масқара етіп кеткеннен кейін, Берке хан өзін бір жерге дәйектеп ұстай алмайтын күйге ұшыраған. Оған енді ештеңенің де қызығы жоқ еді. Тек хан тағы ғана бар көңіл бөлері. Ал, сол тақтың батыс жағынан тағы дүрбелең сезіле бастаған. Жоқ, бұл дүрбелеңді тудырып жатқан қазір орұсут елі емес, тағы шаппақ боп бүкіл Жағропаға дабыл қаққан бәз-баяғы Неміс, Ливон ордендері еді. Оның үстіне «Хан Ордасының маңайында мың жауынгері бар, халық қамын ойлайтын бір жасақ пайда болыпты. Бастықтары баяғы Беркенің жүзбасы Сәлімгерей көрінеді. Іштерінде әйел жауынгерлер де бар екен. Ханның тоқалы Ақжамал мен былтырғы некесін қиған күні қашып кеткен қатыны Құндыз да сонда деседі. Бұлар Берке ханның өзінің басыбайлы есірей құлдарын босатып аламыз деп әрекет істеп жатқан секілді» — деген суық хабар алған. Өзіне қорлық істеген адамдардан, қашып кеткен жүзбасы Сәлімгерейден хабар-ошарсыз жүрген Берке қуанып қалған. «Әйтеуір бар екен ғой, бар әскерімді салсам да, бәрін қоршап алып, біреуін қалдырмай бір түнде қырып салармын» деген. Өзіне қорлық істеген адамдардың уәделерінде тұрғанын да білетін. Әлі күнге дейін ат болып қалған хан туралы еш сыбыс естілмеген. Жаман хабар ызындап ұшқан ара тәрізді, егер олардың біреуі болмаса біреуі аузына не болмаса, Беркенің инақ болып қалғаны әлдеқашан Алтын Орда түгіл, бүкіл әлемге жайылып кетер еді. Ондай ештеңе болған жоқ қой. Бірақ ол бұл қорлыққа шыдай алмаған, егер олар қолына түссе, бәрінің де тірідей терілерін сыпырып алуға бар еді.

	Ханның жайлаудан ерте қайтуының бір себебі осы еді.

	Монғолдардың тарихта болмаған шапқыншылық жорықтары, бітуге айналған құлдар саудасын қайтадан тудырған. Жаулап алған елдердің есірейлерін, қолға түскен тұрғындарын Алтын Орда хандары тек шет жаққа ғана сатып қоймады, олардың еңбегін жаңадан салып жатқан қалаларына өздері де пайдаланған. Бұл тұтқындар Бату ханның кезінде де және Беркенің хандық құрған алғашқы жылдарында да, көне замандарындағыдай, арнаулы хизарларда жүздеп, мыңдап ұсталған. Көбі шынжырлы болған. Арнаулы күзетші, жасақтар оларды айдап алып келіп жұмысқа сап, түн бола жатуға ол тас қабырғалы, темір есікті хизарларына қайтып апаратын. Ас-суды барлығы сол Рим құлдарындай өздеріне белгіленген уақытта, бәріне арналған бір асханадан ішетін. Бұларда құлдықтан бөтен ештеңе болмайтын. Орда құлдарды пайдалану жағы жаңа тәртіпке көшкен. (Бұ да болса сол ереуілдің нәтижесі еді). Жаңа тәртіп бойынша хизарлар жойылып (барлық құлдарды бір жерге бастарын қосып ұстауды Берке қауіпті көрген), оның орнына тұтқындарды басыбайлы құлы етіп Шыңғыс ұрпағы бекзадаларға бөліп берген. Хан да өзіне тиістісін алған. Әр бекзада, хан ұрпағы, өзіне бөлінген құлдар үшін хизар емес, «Қархана» деп аталатын шеберхана ашқан. Бұларда иелеріне пайда келтіретін ондаған құлдар жұмыс істейтін. Бұл жаңа тәртіптің бір ерекшелігі, арнаулы мезгілдері жылдары өткеннен кейін әлгі құлдардың кейбіреулері басыбайлылықтан босанып, өз алдына түтін түтетіп, үй болуға мүмкіндік алған. Сөйтіп, бұрынғыдай тек қожасы үшін ғана жұмыс істемей, өзі үшін де, үй іші де жұмыс істеуге хақы болған. Тек тапқан пұлының бұрынғы қожасына арнаулы бөлшегін беріп отырған. Ал қожасы бүйткісі келмесе, өзінің қарамағындағы құлдары тек ас-суы үшін сол бұрынғы қалпында қалатын.

	Берке ханның өз қарамағында да осындай есірей бес жүз құл бар еді. Бұлардың хәлдері өзге бекзадалардың құлдарынан төмен болмаса артық емес-ті. Хан құлдарының бәрі де қарханада, қылыш, алдаспан, қанжар, соғатын ұстаханаларда істейтін. Хан қатындарына Ордадағы бикеш, бегімдерге жүзік, сырға жасайтын ханның өзінің шеберханасы да болатын. Мұнда кілең румдық, стамболдық құлдар жұмыс істейтін. Тегі хан құлдары өнер жағынан өзгелерден жоғарылау келетін. Хан өзіне тек есірейлердің бармағынан бал тамған шеберлерін ғана қалдыратын. Дегенмен, хан құлдарының өзге бекзадалардың құлынан бір артықшылығы болатын. Оларға сырттан қосымша жұмыс алып, табыс табуға рұқсат етілетін. Онда да бұл істеген заттарын ақшадай емес азық-түлікпен, киім-кешекпен алатын.

	Берке құлдарының қатарына Сәлімгереймен бірге қашқан, Коломон өлетін Ганджандағы айқаста, Ноғай әскері есірей еткен баяғы бес румдық тұтқын-құлдар қайтадан кеп түскен. Бұлар Құндыз Ордада Жүргенде, кексе күң арқылы Сәлімгерейдің жасағымен байланыс жасаған. Өздерінің қиын жағдайда екенін, егер Сәлімгерей жасағы босануға жәрдем берсе, ханның бес жүз құлы бірдей бұлқыныс жасауға дайын екенін айтқан Сәлімгерей жасағы бұны мақұлдаған, қаны бір, тілегі бір, өздеріндей жоқ-жігітектің ұлдарын босатып алуға олар әрекет істей бастаған. Бір саққұлағы арқылы жайлауында жатып хан осыны естіген. Бірақ ештеңе білмеген боп, өзінің бес жүз құлы арқылы былтырдан бері ұстатпай жүрген жасақты қолға түсіріп, бірін қалдырмай бәрін біржолата қырып тастап өзінің қорлық көрген күнін мәңгі ұмытуды ойлаған.

	Берке сол Сәлімгерей адамдары өзін қол-аяғын байлап тастаған күні таң атқанша айқайлап шықты. Тек сәскеге таянғанда ғана ханның байлаулы жатқанын уәзірлері білген. Қол-аяғын шешіп, шала-жансар ханды төсегіне апарып жатқызған. Дереу хан сарайының дәруіші шақырттырылған. Азырақ есі кірген хан қасында тек дәруіші болуын ғана бұйырған. Енді хан оқиғасын сол дәруіш қана білген.

	Ол:

	— Бұл кеселді өте бір шебер адам істеген екен. Өзіңіз айтпағанда мен де сізді мұндай халде деп ойламас едім,— деген. — Тіпті қалай сылып тастағанына таң қаласың...

	— Сол ойламаған қалпыңызда ойламай қалыңыз,— деген хан, — тірі жан білмесін. Ақыңызды аман-есен тұрсам өзім мықтап төлеймін.

	Берке әбден айығып болған күні дәруіштен сұраған:

	— Менің мұндай күйге ұшырағанымды ешкімге айтқан жоқсың ба?

	— Ешкімге айтқан жоқпын. Тілесеңіз, басыма құран көтеріп ант етейін.

	Дәруіш араб елінен еді.

	— Менің қандай жағдайда екенімді ешкім білмейді ғой?

	— Тірі жан білмейді. Сізді тек сырқат деп түсінеді.

	— Онда рақмет,— деген Берке.— Ақынды төлеймін деген уәдем бар еді, сол төлеуіңді ал.

	— Оныңызға рақмет.

	Дәл осы кезде Берке қойнынан ақша орнына жарқ еткізіп алмас қанжар суырып алды да, таң қалған дәруіш кейін қашқанша дәл жүрек тұсынан қадады.

	Сосын қанжарынан сорғалаған қанын етегіне сүртті де есік алдында тұрған күзетшіге:

	— Мынаның денесін алып кетсін,— деді.— Мені өлтірмекші болған екен, өзі ажал тапты.

	Ол тыққан жерінен алған екінші қанжарды күзетшінің алдына тастай берді.

	Жүздеген мың адамның өліміне Берке хан еш уақытта да жауап бермеген, ал арабтың бір сорлы дәруішін кім жоқтасын, ханнан бірде-бір адам оның не үшін өлгенін сұраған жоқ.

	Осылай «уәдесінде» тұрған хан өзінің сырын білетін ең ақырғы аяғынан құтылды.

	Ертеңіне Берке Алтын Орданың тағына отырды.

	Ал шынында бұл тіпті бұрынғы Берке емес еді. Тек оның түрі, бейнесі ғана қалған.

	Берке барынша дәреже сүйгіш адам екенін, сол дүниенің бар қызығын құрбан ете алатын кісі екенін көрсетті. Ол енді алтын тағынан бөтеннің бәрін де ұмытты. Қатындарын да, дүние-малын да. Дүниенің бар қызығы менің осы алтын тағымда деді. Жоғалтқан еркектік қасиетті де, әйел сүюге құмар жүректің өкініші де, өзінің осылай жауларының қолынан қорланғаны да — бірде-біреуі оны күйрете алмады.

	Бәрін алтын тақтың қуанышына өзгелердің тағдырын шеше алатын құдіретіне айырбастай алды.

	Міне, осылай өмірдің бар қызығын талақ етіп өзгерген Берке, шынында да өзге Берке еді.

	Алтын тақ үшін жалғыз баласын да қия алатын Шыңғыс тұқымы Беркеден адал ойлы Сәлімгерей қандай қаныпезерлікті күткенмен, дәл мынандай дәреже құмарлықты күткен емес. Осылай қор болып өлсін деген Ақжамал мен Құндыз да, Берке хан сол баяғы қалпында деп естігенде, бұлар да таң қалған. Бекер өлтіріп кетпеген екенбіз,— деп өкінген.

	Ал Беркенің өмірдің бар қызығын алтын таққа мүлдем құрбан еттім десе де, өзінің мынандай қор болуынан туған өкініші жүрегінің түбінде терең жатқан. Кейде жанын қоярға жер тапқызбайтын. Бір күні ол Ақжамалдан бұрын алған ең жақсы тоқалының үйіне қонды (жұрт сезіктенбесін деп хан ауық-ауық мұндай қулыққа да баратын). Әбден шөлдеп қалған тығыршықтай жас қатыны қанша аймалап сүйгенменен, ханның көңілі селт етпеді. «Жолдан шаршап келдім, басқа уақытта...» деп теріс бұрылып жатып қалды. Басқа уақытта да үнемі осылай «шаршап келетіні» өзіне аян. Расында да, хан жол шегіп келіп еді, кешікпей пысылдап ұйықтап кеткен. Содан таң қылаң бере дәрет қысып, дүзге шыққан. Сол сәтте ол... жоқ, екі түйенің арасында, қом үстінде болып жатқан оқиғаны өз көзімен көрген емес-ті, жүрегіменен сезген. Қарауға беті шыдамай, теріс бұрылып кеткен. Ертеңіне, әрине, жас тоқалын да, ауылдың тоқал құмар жігітін де бір сылтауын тауып, айбалтамен шаптырып өлтірткен. Бірақ сол күнгі түн оның өліп қалған қызғаншақтық сезімін қайта тірілткен. Хан өзін-өзі әзер басқан.

	Берке мұндай өкініші оянған кезде, таңға аласұрып, өзінің қор болғанын жаңа сезгендей кең әлемі қусырылып кеткендей, өліп кете жаздайтын.

	Тіпті бар дүниені, алтын тақты да өртеп жібергісі келіп кететін. Тек осындай жағдайында қайтадан алтын тағына отырып, біреудің тағдырын шешетін сәтте ғана ол су сепкендей басылатын.

	Мұндайда хан алған үкім үнемі өлім жазасымен бітуші еді.

	Ханның мұндай қаталдығымен көптен таныс Орда адамдары оны өзіміздің бұрынғы Берке деп ұғатын.

	Берке Ордасына қайтқаннан кейін Сәлімгерей жасағын құртуға әзірлене бастады.

	Қыпшақ даласына монғолдар көп өзгеріс енгізді. Бұ да сол көшпенділерге тән жер мәселесінен басталған. Бұрын Дәшті Қыпшақта тағы құландардай үйір-үйірге бөлінген ру-ру боп өз бетімен көшіп жүрген жұрттың жаз жайлауы, қыс қыстауы, көш жолы, бәрі де бір үйдің не бір ауылдың меншігі емес, сол бүкіл рудікі болатын. Және бұл жер оған бір ханның, не бір батырдың бұйрығымен берілмеген. Бұрын олар өз бетімен, өздерінің көшіп-қонуына ыңғайлы, өздерімен туыстас басқа рулармен кездесетін, жайлауда қатар отыратын жерлерді таңдаған. Ал монғол шапқыншылары сол жерді алдыменен ұлысқа бөлген. Ұлыс ағасы қарамағындағы ұлысты әр хан ұрпағының меншігіне аймақ етіп берген. Әр хан ұрпағына жататын ел, қай жерде қыстап, қай жерде жайлауы керек, жалғыз ғана мал жайылымы тұрғысынан ғана емес, әскери жағдайды да еске ала отырып, барлығы енді ұлыс бастығы, аймақ бастықтарының әміріменен бөлінген. Әр ұлыс, әр аймақ сол өзіне көрсетілген жерді ғана жайлауы керек. Осылай енді Дәшті Қыпшақта да, бұрынды-соңды болмаған, жерді бір тайпа елге, не бір руға меншіктелген тәртіп туған. Әрине, ұлыс ағалары, аймақ бастықтары, өздеріне, жақын туыстарына қарамағындағы жердің шұрайлысын алған. Мұны көрген Қыпшақ бай манаптары да бұлардан қалғысы келмеген. Осылай Қыпшақ даласында жер мәселесінен туған күштілер мен күшсіздерге бөлінген қоғам туған. Ал көшпенді елдің ең керегі жер болғандықтан, Қыпшақтың да бай-манаптары осы жер арқылы қарамағындағы жұртқа өкімін жүргізіп, оларды билей бастаған. Монғол шапқыншыларының жаулап алған жерлеріне, қарамағындағы халықтары үшін емес, өз пайдаларын көздеп шағын шаһарлар іргесін көтеріп, олардың маңайына отырықшы тұрғын елдердің тұтқындарына егін еккізіп, ал сол қалаларда архана — шеберханалар ұйымдастырғандары да қыпшақ диқандары мен малшы-қосшыларына әсер етпей қойған жоқ. Қыпшақ ауылдарында көрік басып, пышақ, жүзік соғатын шеберлер пайда болды. Ал көшуге көлігі жоқ кедейлер жатақтарға айналды.

	Монғол шапқыншылығының озбырлығы дамудың төмен сатысында қауымға тіршілік етіп, күн көрістің қилы-қилы тәсілдерін туғызды.

	Шектен асқан қорлық пен жауыздыққа қарсы тұрған қайсар күш иелерінің толқытулары да болып тұрды.

	Міне, осы тұста Сәлімгерейдің де сарбаздары көбейіп, біраз әлденіп алған. Сандары да мыңнан асып кеткен. Бұл жасақ та, Бошман мен Тарабидің жігіттеріндей елеулі күшке айналмағанмен де, Алтын Орда ханына сес көрсетерліктей әжептәуір қолға ұқсап қалған.

	Беркенің жайлау маусымы бітпей, күні бұрын Ордасына босқа қайтып келмегенін сезіп, Сәлімгерейлер де күреске дайындала бастады.

	Берке хан Ордаға қайтқаннан кейін Құлағу илханның дүние салғанын естіді. Шыңғыс ханның өз балаларынан кейін бес бөрісінің екеуі Бату мен Құлағу дүниеден өтті. Құлағу өлді. Беркенің бір жауы кеміді. Бірақ Берке бұған қуанған жоқ. «Қу дүние, осылай бәрімізден де өтерсің! — деді күйіне,— несіне соншама алысып-жұлысамыз? Құлағу несіне бар өмірін тек илхандығын күшейтуге тырысты? Сондағы бар тапқаны үш құлаш қара жер ме? Дегенмен Құлағу ең ақырғы күйіне дейін бұл жалғанның қызығын көріп өтіпті ғой... Соныкі дұрыс па? Мен неге өйтпеймін? Бар ойым, бар тілегім тек Алтын Орда. Соны күшейту. Одан да... Жоқ, бұл дүниенің қызығы деген не? Ең биігі жар құшып, бала сүю болса...»

	Берке тағы қол басына келді.

	Қазір жаздың ортасы. Ойпат жуасы әлі сүйірленбеген. Үкілі басты қамыстар да әлі көкпеңбек. Белуардан келетін шалғын желмен ойнап, толықсып, жасыл кілемдей жайнап тұр. Шіркін дүние, қандай қызықсың, қандай тамашасың! Сенің бар қызығың тек алтын тақ па? Сол үшін ғана адам жаратылған ба? Жоқ алтын тақ үшін тек Берке хан ғана жаратылған. Тек осы ғана біледі тақтың мына жайнаған алдамшы өмірден қанша артықтығын...

	Берке көлге қарады. Өзінің жалғыз кәрі аққуы ғана жүзіп жүр... Серіктері жоқ. Жолдастары — анау қасындағы жас екі аққу тастап кеткен. Бірақ, жалғыздық тек кәрі аққуда ғана ма, өзі де Ақжамал мен Құндыздан айрылып қалған жоқ па?

	Ақжамал мен Құндыз есіне түсіп еді, Беркенің жүрегі тағы удай ашып кетті.

	Бүгін Алтын Орда ханы екі оттың ортасында еді. Бір от — бүкіл ой-санасын билеген алтын тақ. Ал екінші от — адам боп дүниеге келгеннен кейін оның қызығын көріп өтудің керектігінен туған. Құлағу өлімі алтын тақтың да опасыз екенін көрсетті. Сенің өміріңнің жалғасы алтын тағың емес, балаң. Ал сен болсаң сол баланы енді мәңгі-бақи тудыра алмайсың. Қандай азап! Қандай қорлық!

	Осы екі оттың ортасында қалған Беркеге өмір кенет бір нәтижесіз бос өткен, құр әуре-сарсаң тіршілік боп көрініп кетті. Ол бұрынғысынан да бетер құлази түсті.

	Берке көлдегі аққуға қарады. Міне ғажап! Талай жем тастап шақырғанында тіпті жақын келмейтін аққу құс, енді өзіне қарай жүзіп келеді. Тіпті қорқар емес. Әне таяп келіп қалды. Міне жетті. Ұзын мойнын созып Берке тұрған жағаның шетіне салды. Хан еңкейіп «не болды саған?» — деп басынан сипамақ боп қолын апара берді. Кенет тартып алды.

	Бірдеме айтқысы келгендей бұған жәудірей қарайды. Беркенің денесі мұздап кетті. Кенет «қаңқ» етті де, екі қанаты екі жағына салбырап, қозғалмай қалды.

	Берке аққудың өліп қалғанын білді.

	Кенет жел тұрды. Ұзын мойны жағада өліп жатқан аққуды лықси секірген көк толқын өзімен бірге қол ортасына қарай ала жөнелді.

	Аққу құсының өлімін Берке жамандыққа жорыған. Көп кешікпей өзім де өледі екенмін деген. Әрі-сәрі күйде Берке хан сарайына қайтты.

	Хан тағына отырса-ақ болғаны, өзін тұңғиыққа батырған сұмдық ойлардан Берке заматта құтылатын. Өзінің басқалардың тағдырын шешетін әмірші екенін бірден сезінетін. Жаңағы жар құшып, бала сүйем деген арман да ұмытылатын. Көкірегінде тек ашу ғана қалатын. Алтын тақтың осындай қасиеті барын білетін. Берке одан мәңгі-бақи айрылғысы келмейтін. Жатса-тұрса «дүниедегі бар қызығымды алсаң да, тек осы қызығымнан айыра көрме» деп тілейтін құдайдан.

	Бұл жолы да солай болды.

	Берке тағына отырысымен өзін басқа адам сезінді. Дереу Сарайға келіп жатқан Тудай Мөңкені шақыртты.

	Бұл атасы Батуға да, әкесі Тоқтыханға да тартпаған, апайтөс, кең кеуделі жігіт еді.

	Хал-жайын сұрасып болғаннан кейін Берке:

	— Осы маңда, Еділ тоғайларының арасында кеше осы Алтын Ордада жүзбасы болған Сәлімгерей деген біреу басқарып жүрген бізге қауіпті бір жасақ пайда болыпты,— деді.— Сендердің маған алып келген Құндыз қыздарың да сонда көрінеді...

	— Білем ғой мен Сәлімгерейді де, Құндызды да,— деді Тудай Мөңке әдеттегісіндей лепіре сөйлеп.— Анада Қызылтаста соғысып, Сәлімгерейден сол Құндызды тартып алғам. Бірақ сіздің оны қыз дегеніңізге сенбеймін!..

	— Уай, қазір сөз онда емес...

	— Енді неде? Ол қыз болмаса да көздің жауын алып тұрған бір періште. Ноғай көкем бер деген соң бердім, әйтпесе...

	Барақшын-қатынның бір кезде еркелетіп өсірген немерелерінің бірі, кілең осылай аузына келгенін, жасырмай ақтарыла сөйлеу Тудай Мөңкенің әдеті. Бұны білетін Берке енді оның сөзіне мән бермеді. Өз әмірін тікелей айтты.

	— Сол Сәлімгерейдің жасағы бізге қауіпті жасақ. Қазір ана қала сыртында жатқан қосыныңды ал да, соларды бір аптаға жеткізбей қорша. Жол көрсететін кісілер бар. Қоршап болған соң бірін қалдырмай қыр!

	— Құндызды да өлтірем бе?

	— Иә,— деді Берке.— Сол жасақта менің тоқалым Ақжамал да бар көрінеді. Оны да өлтір.

	— Ойбай-ау, екі бірдей қазмойынды текке өлтіргенше, өзіңе керек болмаса, Маған бер.

	— Жоқ, бермеймін. Өлтір. Ал қатын керек болса, қалған ана қатындарымды бірдей ал.

	— Кілең кемпірді қайтем? Әже етемін бе? Жарайды, ана соңғы екі қатыныңды алайын, әлі де көңілдерінің желі басылмаған тәрізді, кеше екеуі де «тентек қайным келдің бе?» деп...

	Берке күреңдене қалды. Тудай Мөңкенің сөзінің ар жағын тыңдаған жоқ. «Бұлар да бос жүрмейтін болды ғой»,— деді ішінен. Ал Тудай Мөңкеге:

	— Жарайды, қайсысын алсаң сонысын ал,— деді.— Тек Сәлімгерейдің жасағын құртып кел. Ажарлы екен деп Ақжамал мен Құндызға қызығып жүрме!

	— Қатынға қызығатын мен бір есінен адасқан адам дейсіз бе? Ханнан қашатын сайқалдарды, қойныңа қатын етіп жатқанша, ат құйрығына байлап әкелерін танытқанға не жетсін!

	Хан бұл жасақты қыруды Тудай Мөңкеге тапсырғанда өзі де солай ойлаған. Тоқтыханның балалары ұрыс, соғыс, қыру десе, өліп тұрады. Ал Тудай Мөңкенің тентектігін кейбіреулер есалаңдығынан істейді дейді. Ал басқа біреулер атасына тартқан батырлығынан дейтін. Ақымақты батыр десең бөркі қара қазандай болады, дегендейін, бұған сен батырсың десең болғаны, жартасты да кеудесіменен ұруға бар әумесер.

	Осы Тудай Мөңкенің қолы Сәлімгерей жасағына ертең күн бата аттанбақ болды. Бұл хабарды сол күні-ақ Сәлімгерей де естіді. Енді Тудай Мөңкенің әскерін шабатын боп дайындала бастады. Бірақ Тудай Мөңкенің қолы ертеңіне жорық бетін өзгертті.

	Сол күні түнде Беркеге Новгородтан ұлы князь Александр Невскийдің туысы Гаврийл бастаған тағы арнаулы уәкілдер келген. Олардан неміс рыцарьлары мен Ливон ордендерінің Псков пен Новгородтың ар жағынан қалың әскерлері шеп құрып, орұсуттарды шаппақ болып дайындалып жатқанын естіген. «Өзіміздің де күшіміз жетіп қалар» деген Александр Невский немере інісін жіберіп, сөйтсе де бұл жолы рыцарьлар бұрынғыларынан анағұрлым қатты дайындалған тәрізді, егер Сартақ хан кезіндегі уәдесінен таймаған болса, Берке бізге жәрдемге ең болмаса бір қосын әскер берсін».

	Мұсылман дініндегі Берке неміс рыцарьларының Бейбарысқа да қарсы соғыс ашып Мысырға дейін барғанын жақсы білетін. Оның үстіне өзіне алым-салық төлеп келген Новгородты басқа жұрт шауып, қолындағы қызылын қағып кеткелі тұрғанын ұнатпады. Берке хан бірден Александр Невскийдің сұраған бір қосын әскерін бермек болды. Ол сол түні-ақ Тудай Мөңкені шақырып ап:

	— Сенің қосыныңның сапар беті өзгерді,— деді — Сәлімгерейдің қарақшыларын басқа қосын жояды. Ал сен басқа жаққа барасың!

	Тудай Мөңке қуанып кетті.

	— Қай жаққа? — деді ол.— Ана жорықтан мені құтқарғаныңыз жөн болды. Иттің қатындары, құралайдың лақтарындай көздері жаутаңдаған бір перизаттар. Қолға түссе не істеймін деп бағанадан бері басым қатып жүр еді.

	— Сен қосыныңмен мына кісілерге еріп Новгородқа барасың,— деген Берке Гаврийлді нұсқап.— Орұсут әскеріне жәрдемдесіңдер. Ар жағынан неміс темір аттыларының75 көп әскері келіп жатқан көрінеді.

	— Е, тағы соғысады екенбіз ғой! — Тудай Мөңке шын қуанып қалды.— Қашан жүр дейсіз?

	— Таңертең.

	Бұл әңгіме түн ортасына таянған кезде болған. Батыр аңғал дегендей, аузында сөз тұрмайтын Тудай Мөңке, қайда бара жатқандарын ешкімге айтып үлгермеген. Оның әскері таң ата қозғалды. Аңдуға қойған алғышындары Тудай Мөңкенің қалай қарай бара жатқанын Сәлімгерейге жеткізген. Жасақ бастығы бізді алыстан қоршамақ болған екен деп, Тудай Мөңке қолы тынығып жатқан кезде күтпеген жерден шаппақ болып, тоғайлы даланы беттеріне ұстап, Алтын Орда қосынының соңынан ерген. Сәлімгерей жасағының алғышындарын басқарып, алда Құндыз қыз жүріп отырған. Ол Тудай қолының қай жермен, қалай кетіп бара жатқанын ұдайы хабарлап келе жатты. Түс ауған кезде Құндыздан: «Әскер қос-қос боп көл жағасына түсіп жатыр. Әр қостан екі-үш жігіт шығып, аттарын көлге айдап барады. Сірә, осы жерде біраз демалмақ тәрізді. Әскер тоқтаған түс жазық. Бер жағында қалың тоғай бар. Соны тасалап кеп бұларды шабуға болады. Сәлімгерей аға сәл шыдасын, көрейік аттарын қайтеді екен?» — деген хабар жеткен. Бір бие сауымы өтердей уақытта екінші хабар да келді: «Аттарын көлдің арғы бетіне жайылдыруға алып кетті. Жігіттері тамақтарын жеп, жатуға ыңғайланып жатыр. Таң атпай қол жолға шықты ғой, құрығанда екі бие сауымдай мезгіл тынығар. Сол кез шабуға ыңғайлы. Бірін қалдырмай қырып салуға болады».

	Сәлімгерей сарбаздары өздерін бастаған бір алғышынға еріп, Құндыз айтқан тоғайдың күншығыс жақ ығына кеп тоқтады. Сарбаздар аттарынан түсіп, ерлерін жөндеп, тартпаларын мықтырақ тартып, шабуылға дайындала бастады. Сәлімгерей өзі барып, Тудай Мөңкенің жатқан даласын сыртынан көріп келді. «Құдай бұйырса, біреуін сау жібермеспіз,— деді ол, қаннен-қаперсіз бәрі ұйықтап жатыр. Тек қарсыласпағанына тимеңдер. Қару-жарақтарын алып өздерін есірей етіңдер де қойыңдар». Әрине, өз жерінде, арттарынан аңдып келе жатқан жау бар деп Алтын Орда әскері ойламаған. Сол себептен де күнімен жүрген әскерлеріне ат соғып тастамасын деп Тудай Мөңке тыныстама берген. Қазір өзі де қорылдап ұйықтап кетеді.

	Сәлімгерей сарбаздары сайма-сай боп тізіліп, қолдарына найза, қылыштарын алып, жер тарпып, ауыздықтарымен алысып тұрған аттарын жалдарынан сипап, әзер басып, ұйықтап жатқан қосынға енді ат қоямын деген кездерінде: «Тоқтаңдар — Тоқтаңдар!» деп айқайлап астындағы құлагер бестісін ойнақтатып Құндыз да жетті.

	— Бұларды шабуға болмайды екен, ағатай! — деді ол ентіге атының басын әзер қайырып.— Бұлар Новгородқа орұсуттарды қорғауға бара жатыр екен. Олардың ар жағынан қалың темір аттылар келіпті... Егер біз бұларды қырып тастасақ, орұсуттарды темір аттылары қыруы мүмкін...

	Сәлімгерей жасағында құлдыққа сатылып, не болмаса монғол шапқыншыларының алғашқы аттанысқа шыққан кездерінде есірей боп қолға түскен, соңынан Ордадан қашып, бұларға келіп қосылған көптеген орұсут сарбаздары бар еді. Және орұсут елінің де монғол шапқыншыларына қарсы екенін Сәлімгерей де жақсы білетін. Бұларға жаны ашитын. Сол себептен де Шелкене басқақты өзі өлтірген.

	— Қап! Бір ыңғайы келген кез еді! — деді ол.— Тудай Мөңкені ат құйрығына бір байлайтын едік. Әттең, әттең! Ханнан өшімізді аламыз деп, жазығы жоқ қыруар елді қырғызуға болмас! Аттарыңның басын кейін бұрыңдар, жігіттер!

	Бұлар кейін қайтқан. Бірақ бүгін өзі шаппаған Тудай Мөңкенің, ертең бұларды қойдай қыратынын білген жоқ.

	Ал Берке әскері сол бетімен жедел жүріп, ертең темір аттылар шабады деген күні түнделете Новгородқа жетті. Шеп құрып, дабыл соғып, шабуылға дайындалған темір аттылар таңертең өзіне қарсы тұрған жалғыз орұсут қолы емес, Қыпшақтың әйгілі атты әскерін көрді. Легницаны әлі естерінен шығармаған неміс рыцарьлары енді Новгородты шабуға бата алмады. Олар кейін шегінуге мәжбүр болды. Бұл неміс рыцарьларының орұсут жеріне ең соңғы келуі еді. Бұдан былай қарай, ер жүрек орұсут халқынан екі рет оңбай таяқ жеген неміс рыцарьлары орұсут жеріне шабуылға шығуларын мүлдем тыйды.

	Сәлімгерейдің қолы Тудай Мөңкені шаппағанмен де басқа бір жеңіске жетті. Сол кейін қайтқан бетімен Сарай-Батудың іргесіне келді. Ханға «біз қалың қолмыз, егер ана құлдарды босатпасаң, қазір шабамыз!» — деп кісі жіберді. Бұл бір дәл табылған кез еді. Ноғай ләшкарқаш-и бұзұрық боп тұрған шақта, хан Орда сыртындағы хизарларында Алтын Орда отыз мыңдай әскер ұстайтын. Ноғайдың қандай қауіпті адам екенін үнемі есінен шығармаған Берке қай күні ол осы отыз мың қолымен хан Сарайын шабады деп әбден қорқып болған. Ноғай Кавказ аттанысынан кейін, ләшқарқаш-и бұзұрықтан түсіп, Еділдің төменгі жағындағы жаңа ұлысына кеткеннен кейін, әскерден сескеніп қалған хан, соғыс кезі емес деп басқа ләшқарқаш-и бұзұрық бекітпеген. Және қала сыртындағы хизарларда үнемі осы араны күзететін орнықты әскер ұстауды да қойған. Көп жылғы тәжірибесі бойынша мұндайға маусымды қосындары дұрыс екенін білетін Берке, Орданы күзетуге әр ұлыстан әр үш айға бес мың әскер келіп тұруды бұйырған Тудай Мөңкенің әскерінің де Орда түбінде болуы осыдан еді. Ал оның қосыны Новгородқа кеткеннен кейін Берке келесі кезек сенікі деп Тоқ Бұқаға кісі шаптырған. Тоқ Бұқа қолымен Ордаға жеткенше, Сәлімгерей тәуекел деп Сарай Батудың іргесіне кеп тоқтаған. Бұл бір, қан төкпей құлдарды оңай босатып алуға болатын кез еді. Ал құлдар ереуілінен запы болып қалған Берке бөтен амалы болмаған соң, өзінің қарамағындағы басыбайлы бес жүз құлын босатқан. Оған бөтен бекзадалардың да адамдары қосылған.

	Осылай мың сарбазына жеті жүздей жаңа кісілер қосып алған Сәлімгерей, әскерімен сол күні түнде, Еділ жағасындағы қалың тоғайға кіріп, жоқ болды.

	Ал Алтын Орда ханы санын ұрып қала берді.

	Көп кешікпей Дәшті Қыпшақтың қарасуықты күзі келіп оның соңы қарлы-бұрқасынды қысқа айналды. Сәлімгерейдің әскері Еділ өзенінің орта шеніне жетіп, жаңа ғана қанат жая бастаған басқа батырлармен тіл табысты. Және Еділ бойының қалың тоғайының арасында Ақжамалға үйленіп алған Сәлімгерей қардан баспана боларлық шошала салып, мықтап бекінді. Жалғыз қызына шыбын жанынан басқаның бәрін қиған әкесі Ақжамалының тойына деп, сонау Көк Орда жеріндегі Есіл, Нұрадан бықып жатқан жылқысынан Беркеден жасырып тайлы-құлынды екі жүз жылқы айдап әкелді. Еңсесі түсіп жаяу жүрген сарбаздардың кейбіреуі ойқастатып ат мінді. Қысқы соғымға кенелген Сәлімгерей сарбаздары енді жазғы жорықтарына дайындала бастады.

	Бұл кезде Мауараннахр жеріндегі Барақ хан да әжептәуір күшейіп қалған-ды. Алтын Орданың көшпенді жауынгерінен қорқып қалған Ходжент, Бұхара, Самарқанд тұрғындары Барақ әскерін қаруландыруға аянбай күш салысқан. Және туып-өскен жер, суын көшпенділер келіп бүлдіруінен сескенген Мауараннахр жерінің үлкен-кішісі өздері келіп Барақ әскеріне кірген. Осылай әлденіп қалған Барақ бір-екі рет Отырар жаққа шығып, Қайдудың жасақтарын жеңіп қайтқан. Бірақ Барақ Қайдуға қарсы үлкен майдан ашуға жүрексіне берген. Өйткені, Сырдың орта шенінде, інінде ұйқыға кеткен айдаһардай қозғалмай, алдағы соғысты күтіп, Алтын Орданың Мөңке Темір басқарған елу мың атты әскері жатқан. Барақ Қайдудың әскерінен көрі, Қыпшақтың осы қосындарынан сескеніп, үлкен соғысқа бара алмаған: Және майданға шыға қалса, жеңіліп қалам ба деп қорқып, не істерін білмей саса бастаған.

	Осындай кезде кенет Қайдудан, Үгедейдің баласы Қаданнан туған Қыпшақ басқарған елшілер келген. Олар Қайдудың атынан Барақтың бітімге келуін сұраған. «Бәріміз бір Шыңғыстың ұрпағымыз, бұлай қырылыса беруіміз жөнге келмес. Бұл Қыпшақ пен Мауараннахр даласы бәрімізге де жетеді, оны бүлдіре бермейік» — деген.

	Барақ сырттай ойланған пішін көрсеткенмен іштей қуана-қуана көнген. Әзірге екі ханның арасындағы қырқыс тоқтатылып, келесі жылы Шыңғыс ұрпақтары жиналған Құрылтай шақырмақшы болып келісіп, Қыпшақ Қайду Ордасына қайтқан.

	Бұл шешімді Берке сол қыстың орта шенінде естіді.

	Жағатай мен Үгедей ұрпақтарының тіл табысып жатқанын түсініп қатты ашуланды. «Мөңке Темір не ғып жүр о жоқта,— деді ол,— елу мың әскерді мен оған неге бердім? Бар ойым Үгедей мен Жағатай тұқымдарын бір-біріне қырғыздырып, Алтын Орданың қалың қолымен Мауараннахрды басып қалсын демеп пе едім? Боз өкпе, шірік, ең қауіпті жағдайға жол ашып ап, қарашы, бірдемені бітіріп тастағандай жатқанын мысық тәрізді бұйығып?» Берке: «Жағатай мен Үгедей тұқымдарын біріктіріп алма!» деп, Мөңке Темірге арнаулы жасақ жіберді. Бірақ сол жылы бір апталап долы боран ұлып тұрып алды. Бораны бітсе бет қаратпайтын Арқаның суығы келді. Суығы бітіп, күн жылына бастап еді, кілт көктем болып таудай-таудай болып үйілген қар бірден еріп, сел басып кетті. Тасыған Жайық, ЬІрғыз, Торғай өзендері жиырма-жиырма бес шақырымға жайылып, маусым тумай қайтпай қойды. Су қайтып, жер кебе бастап еді, кенет төпелеп нөсер құйып, әлем беті ат аяғын алып жүре алмайтын саз балшыққа айналды. Кілең жуан бел, бура сан жылқы мінген, Қыпшақ жігіттері бар қиындықты жеңіп, өлдік-талдық деп Мөңке Темір Ордасына жеткенде, бұлар енді қандай шара қолданса да Жағатай мен Үгедейдің ұрпақтарының байланысы бұзылмайтын жағдайда екенін білді.

	Ал Мөңке Темір де бостан-бос бұйығып жатпаған екен, оның өзінің де көздеген нысанасы бар боп шықты, артынан барып бірақ білінді.

	Қыс бойы құса боп, жүдеп жүрген Берке бүгін өте сергек еді. Жер кепкен шақ. Еділ бойының көгал шөбі ду ете қалған. Жер беті көкпеңбек. Көлде қиқулаған үйрек. Тал басында сайраған бұлбұлдар, көкпеңбек әлем, құлпыра түскен.

	Берке алтын тағына отырысымен Тудай Мөңке мен Мөңке Темірдің баласы Тоқайды шақыртты. Тоқай балуан денелі, сұңғақ келген маңғаз қара сұр жігіт болатын. Батудың бұл немересі де аталарына тартқан киімге, дүние-мүлікке онша әуес емес-ті. Монғолдардың өзі тұстас жігіттеріндей жарғақтан түлкі-қарсақ терісінен тігілген киімдер, иә болмаса, сөлбірейтіп шекпен киіне салатын. «Тентек шоқпар жинайды» дегендей, бұл екеуінің де құмары қару-жарақ пен ат. Белдерінде жалпақтығы алақандай, қақталған күміс белбеу, күмістеткен оқшантай. Асынғандары қылыш, қанжарларының саптары, қыналары жалт-жұлт еткен ақ күміс. Садақтары мен қорамсақтарына күмістен сақина елдік орнатқан. Мінгендері кілең сүліктей қара жылқының сұлтандары. Олардың үстеріне салған ер-тоқымы, үзеңгісі кигізген жүген, құйысқанының бәрі аппақ сом күмістен. Ылғи қара жылқыға, кілең ақ күмісті ер-тоқым, жүген, құйысқан қандай келісімді! Қандай сәнді! Өзге балаларынан гөрі тентектеу, жүрген жерлері кілең у-шу, Тоқтыханның сұсты осы қос арланы астарындағы көмірдей қара аттарын тоқтатпай, салдырып жетіп келгенде, қандай топ болса да, қарс айрылып жол беретін.

	— Алдияр тақсыр, амансыз ба? — деп үйге осы екі жігіт бірден кіріп келді.

	— Өздерің де амансыңдар ма? — деді хан бұлардың сұсты түріне сүйсіне қарап,— отырыңдар.

	Екеуі де таң алдында жайылған, қып-қызыл, түп бір елі, фарсы кілемінің үстіне малдастарын құра қатарласа отырды.

	— Әскери ойынға қанша жауынгермен келдіңдер? — деді хан.

	— Әрқайсымыз бес мыңнан,— деді Тоқай.— Жарлық солай ғой. Бізден өзгелері жаңа келіп жатыр.

	— Онда қосындарыңды дайындаңдар,— деді Берке,— өзім бастап жорыққа аттанамын.

	Тудай Мөңке елең ете қалды.

	— Алысқа ма?

	— Тақа жақын емес. Әскери ұлысқа алыстағы ұлыс қосындары жеткенше оралып та қалармыз. Оралып үлгермесек, бізді күте тұрады ғой. Бүгін хабар алдым. Екі мыңдай сарбазымен Сәлімгерей найсаптың жасағы Еділдің бергі бетіндегі Қара Орманға келіп бекініпті. Ол бұл арадан екі күндік жер ғой. Суыт жүріп, арғы күннен қалмай Қара Орманға жетуіміз қажет. Қарақшылар бөтен жаққа сусып кетпей, қоршап алып, бірін сыртқа шығармай, орман-морманымен өртеп жіберуіміз керек.

	Тудай Мөңке қуанып қалды.

	— Уай, отқа қақтаған үйректей, ана қос қатынды да өртейді екенбіз ғой! Бізге қимаған қызықтарын көрсінші, енді көк жалын шыжылдатып!

	Тоқай көп сөйлемейтін, ұстамды жігіт еді.

	— Қыруар орманды босқа өртегенде,— деді.— Бар болғаны екі мың адам болса, қоршап алып, тұтаса кіріп, сол жатқан жерлерінде қырып салмаймыз ба?

	— Атпен кіре алмайсың. Ал Сәлімгерейдің жігіттері көбі тау арасында ескен ептілер, түлкідей жылт етіп бір жағынан өтіп кетеді. Ұстатпайды. Одан да қоршап алып өртеген жөн. Бір орманнан Орданың шаңырағы күйреп жерге түспес.

	— Әрине ғой,— деді тағы аңқылдай Тудай Мөңке.— Олардың жан-жағынан қызыл тілін жалақтатқан өрттен шыға алмай жанталасып жатқандары қандай қызық! Өртейік!

	— Мейілдерің! — деді Тоқай.

	— Онда дабылдарыңды ұрыңдар. Қазір жүреміз,— деді Берке.— Тек ұмытпаңдар, арбаларға тиеп отыз күбі жер май ала жүріңдер.

	Қара орман Еділ өзенінің жағасына тұтаса біткен қалың ағашпен ұштасып жатқан, ені бес шақырым, ұзындығы он шақырымдай, емен мен қарағай, қайың менен арша өскен, ит мұрыны батпас, көне заманнан келе жатқан байтақ тоғай болатын. Еділдің құлама жар қабағына біткен. Іші толған аң мен құс. Сәлімгерейдің орұсут, мордау жігіттері айбалталарымен ағаштарды құлатып, су жағалап екі ат қатар сыятын жол салып осы қара орманның дәл ортасына келіп бекінген. Еділ өзенінің арғы бетіне, жалпақ жағына қарай жайылған тасыған су әбден қайтып, жер мүлдем кепкен кезде, жасақ ойынша сонау Жайық өзенінің бойындағы қалың Қыпшақ ортасына қарай бармақ болған. Жер кебе бастағаннан-ақ Сәлімгерей жасағы солай қарай жол шекпек еді. Не болса да ағайын арасына барып, Алтын Орда қарсы шығар болса, жорық сапарын сол тұстан бастасақ деген.

	Берке әскері түнделетіп жетіп, бүкіл тоғайды қоршап, отыз жерге отыз күбі жер май құйып, өрт қойғанда бұлар шырт ұйқыда жатқан. Көктемгі дымқыл ағаш әбден қызып алғанша бірден тұтана қоймаған, бықсып, әзер дегенде жанған. Ал бірімен-бірі сығылысып тұрған қарағай, емендер өрт қызған кезде, ыстығы екі жүз қадам жерден бет бақтырмас, лапылдаған жалынға шыдамай, шыршадай лаулап жанған.

	Өрт иісін ең алдымен күзетте тұрған жігіттер сезді. Олар Сәлімгерейді оятып тұрғызғанша, жан-жақтарынан көкке көтерілген түтінді жалындарды көрді. Сәлімгерей жауларының өрт қойғанына және орманды қоршап тұрғанына шек келтірмеді. Енді бұл қоршаудан тек сом білектің күшімен, көк найзаның ұшымен құтылуға бел буды. Бұдан бөтен, әрине, жол жоқ еді. Әбден өршіп, долданып алған өрт енді Еділ өзен жағасын көріктен шыққан қып-қызыл тағадай қоршап алды. Сарбаздар орман арасындағы аттарын тауып алып, жігіттер ерттеп мінгенше, бүкіл қара орманды түтін басып кетті. Сәлімгерей сарбаздары қостарының ортасындағы ағаштарын құлатып өздері жасаған алаңға жиналып, енді әлгі жалғыз жолмен шығамыз дегенше, ол жолды да өрт алды.

	— Суға! Суға секіріңдер! — деді айқайлап Сәлімгерей,— тірі қалғандарымыз арғы бетке жиналамыз.

	Ақжамалдың атының ерін алып тастады да жетектеген күйде Сәлімгерей құлама жардың бір ойпаттау жеріне таянды. Жар құламалау болғанмен, су ағып жатқан етек тұсы әлі де биіктеу екен. Сәлімгерей Ақжамалды құшақтап бетінен сүйді де, әйелінің көз жасын көргісі келмегендей, тез көтеріп жайдақ атының үстіне мінгізді. «Ал енді жолыға алмасақ бақыл бол» деді де аттың сауырынан қамшысымен тартып-тартып жіберді. Ат сәл кідірді де, кенет өзенге секіріп күмп ете түсті. Сол сәтте Сәлімгерей «қош бол!» деген сұр толқын әлдеқайда әкетіп бара жатқан Ақжамалдың даусын естіді. «Қош бол!» деді бұл да тамағына келген бір ауыр сезімді әзер басып. Содан соң жанған арманның жарығымен біразға дейін көрініп, біртіндеп жоғалып бара жатқан аттылы әйелінің бейнесіне сәл қарап тұрды да, кенет кілт бұрылып орман ішіне кіріп жоқ болды. Өзен жағасындағылардың кейбіреулері аттарын жетектеген қалпында суға күмп-күмп берді. Ал кейбіреулері аттарының ер-тоқымын алып, үстіндегі қару-жарақтарын тастап суға қойып-қойып кетті. Суға секіре берді, секіре берді...

	Тудай Мөңке мың жігітімен судың арғы жағасында жүзіп келе жатқан сарбаздарды күтіп алды. Ақжамалдан бастап бірде-біреуін жағаға шығармады. Қан-қан болған өлі денені тулай аққан Еділ суы іліп ала жөнелді. Ал арғы беттегі лаулап жанған қалың өрттің көгілдір жалыны мен қып-қызыл сәулесі түскен су бетінде жүзген жылқы да, ағыс әкетіп бара жатқан адам да, бәрі де ап-анық көрініп тұрды...

	Берке жанындағы нөкерлерімен орманнан бес жүз қадамдай жердегі құз тастың үстінде тұр.

	Өртеніп жатқан орман да, оның жан-жағы да Берке тұрған биіктен ап-анық көрінеді.

	Беркенің жүзінде қуаныш ойнайды.

	Өрт қызуы бұның да бетін шалған, бірақ шаттанған жүрек қызуы одан да күштірек.

	Қып-қызыл қан боп аққан Еділ оған ғажайып, жұмақ өзені тәрізді көрінді.

	Сонау суға аққан өлі денелер Беркеге арнап, сұлу әндер айтып бара жатқандай тәрізді. Хан оларға масайрай көз салады.

	Бәрі қызық, бәрі тамаша.

	Дәл осындай қуанышты Берке Херман Кибе өртенгенде де көрген.

	Онда да Берке осындай үлкен өзен жағасындағы жартаста тұрған.

	Онда да дәл осындай адамдар отқа жанып жатқан.

	Онда Берке жиырмада болатын, көретін алдында талай қызығы, талай өрті бар еді.

	Ал қазір ше?

	Мүмкін бұл ең ақырғы қуанышы, ең ақырғы өрті болар...

	Шіркін-ау, бар дүниені осылай өртеп жіберсе!

	Құдай тағала, неге ханды мұндай мүсәпір етіп жаратқансың!

	Өрт күн шыға сөнді. Кешегі жасыл орманның орнына, қап-қара құрымдай боп күйген жер қалды.

	Түнде қан боп аққан Еділ енді өзінің үйреншікті сұр толқынын тербетіп жатыр.

	Берке қозғалмай әлі тұр. Көзінде өкініш оты ойнайды. Өрттің сөніп қалғаны қандай өкінішті. Өмір бойы осылай жұрт өртеніп, орман, тоғай, қалалар жана берсе, жана берсе...

	Өйтпеген күнде мынау жасыл даланы, сұр толқынды Еділді кімге қалдырады? Қай баласына, қай қатынына?!

	Қандай сұмырай едің, сұрқия дүние!

	Дәл қазір өзіне оқ тисе осы жалған дүниеден өткеніне өкінбейтін тәрізді хан Берке.

	Кенет оның ойын жанындағы тұрған нөкері бөліп жіберді.

	— Тақсыр хан, қараңыз! — деді ол құз тастың етегінен аттың тағасындай боп қоршай, жоғарыға қарай өрмелей келе жатқан адамдарды көрсетіп,— қарақшылар секілді!

	Иә, бұлар Сәлімгерейлер еді. Сарбаз басшысы бағана Ақжамалды атымен өзенге түсіріп жібергеннен кейін, қасына өзінің ең жақын, ер жүрек жігіттерін ертіп Берке ханды іздеуге кіріскен. Өрт шыққан кезде жіберген барлаушысы, бұл бүлікті бастаған ханның өзі екенін айтып келген. Қатты қалжырап Беркені әзер тауып тұр. Сол сол-ақ екен, хан тылсым таппай кетті.

	— Аттарды бері әкеліңдер! — деп сүріне-қабына құз тастың су жағындағы етегіне қарай жүгірді.

	Сәлімгерей де хан тобының төмен түсіп кеткенін байқап қалды. Бұлар дереу кейін шегінді. Аттарына мініп, хан жолының тұсына келгенде, әскері жиналатын алаңға келе жатқан Берке мен оның нөкерлерін көрді.

	Бұлар бірден лап қойды.

	Хан тобы аттарының басын жалт бұрып, жазық далаға қарай салды.

	Сәлімгерей жігіттерінің мінгендері кілең сәйгүлік жүйрік болатын. Қолдарында сойыл, садағы бар аламандар кегі кеткен топты аттарын омыраулата қуып жетіп, арқа-жондарынан тарсылдата ұрып, топ-топ түсіріп жатты.

	Ендігі бір сәтте астындағы Ақтанкерін жазық далаға еркін салған Берке хан, оның соңынан қатарласа шапқан Сәлімгерей мен атақты башқұрттың мерген жігіті Ғалимзян қалды. Астына мінгені аузымен құс тістейтін ұшқыр жүйрігінің ұзақ шаба алмайтынын білетін Ғалимзян, кенет қорамсағына қол салды да қозы жаурын сауыт бұзар жебесін суырып алды. Мұны Сәлімгерейдің көзі шалып қалып:

	— Тартпа садағыңды! — деді ол қатты дауыстап Ғалимзянға сәл бұрыла түсіп,— Берке бізге тірідей керек. Қазір қуып жетеміз!

	— Қап! — деді жылардай болып Ғалимзян,— Берке маған мұндай енді жеткізе бермес!

	Әрі-беріден соң ұшқыр жүйрігінің қарқыны басылып, Ғалимзян енді кейін қала берді.

	Енді құба жонда көкжал қасқырды қуған арлан тазыдай, Ақтанкерге жете алмай Сәлімгерейдің Ақбақайы кетіп барады.

	Есік пен төрдей, арқыраған Ақтанкер түрікменнің теке жәуміті еді. Алдына ат салмаған әйгілі жүйрік. Әттең алыс жолдан сапар шегіп келіп, әбден түн асырылмай жайылып, сәл бабына жетпегені бар.

	Ал Сәлімгерейдің мінгені Ақжамал шешесінің бықыған жылқыларынан өзі таңдап қызына жіберген, құлынында арда емген, қамыс құлақ, есік кеуде, бөкен сан, тек көлеңкеден ғана оза алмас, алтыға жаңа шыққан арқаның сәйгүлігі еді: Бөрік астынан бөрі күтіп жүрген Сәлімгерей, бұны үнемі баптап ұстап келген. Бүгінде оқтаудай боп жаралған, бабында еді.

	Екі аттың екеуі де таңертеңнен түске талмай ұзақ шабатын жүйріктер болатын.

	Міне, осы екі жүйрік, бірі — елімнен құтқарам деп үстіндегі хан Беркені алып қашқан Ақтангер де, екіншісі — ханды ұстаймын деп, оң қолындағы қыл арқанын ыңғайлай шүйіріп келе жатқан Сәлімгерейдің көңілін желдеткен Ақбақай.

	Дегенмен, Ақтангердің демі тарыла бастағандай, әлгісіндей емес, бір мезет демі әлсін-әлсін сырылдай түсті. Осылай тағы біраз шапты. Бірақ, аралары қысқара бастады. Жоқ, енді тіпті қысқарды. Енді бір сәтте, арқан бұғау лақтыратындай жерге келіп қалды. Енді Сәлімгерей бұғау-арқанын лақтыруы керек еді, бірақ әлі де жақындай түсейін деп, атын тағы бір қатты тебінді де бұғауды лақтыруға ерінен көтеріле, шалқалай берді; сол сәтте Берке қиғаштай бұрылып, садағын тартып қалды. Қозы жауырын сауыт бұзар жебе Сәлімгерейдің дәл өкпе тұсынан кірш етіп, сүйем қарыстай боп кірді. Аяулы ер ат жалын құша беріп, кенет жерге гүрс етіп, шалқасынан түсті. Бір мезет жасыл әлем шыр көбелек айналып, көк аспан дәл үстіне құлап келе жатқандай болып көрініп кетті. Дүниені қия алмай жаудыраған ақылды, ойлы көзі ақырғы рет жұмылып бара жатып, ол «әттең, әттең, Ғалимзянға бекер садағын атқызбаған екенмін!» деді. Сөйдеді де көзін жұмды. Енді оған өмірдің алыс-күресі, қуаныш-қайғысы, махаббаты мен опасыздығы мәңгі бітті.

	Беркені тағы ауыр ойлар басты. Жорықтан қайтып келгеннен кейін Сәлімгерей жасағын құртқанына арналған тойы да, Орда қорғаны — сонау қалың қосындарының әскери ойындары да оның шерменде көңілін серпілте алмады.

	— Осыншама дүниені, Ордамды кімге қалдырам,— деді хан Берке.— «Бұл жалғанның маңызы неде? Адам болып қызық көріп жаның жадырамаса, бала сүйіп қаның ойнамаса, құр алтын таққа отырғанның не пайдасы бар?» Иә сол алтын тақтың арқасында жауымды жеңдім, қасымнан өшімді алдым, өзгелерге үстемдігімді жүргіздім, бірақ мен өмір бойы өйтіп отыра алмаймын ғой, ертең мен өлген соң бөтен отырады. Бұл алтын тақ та опасыз.

	«Бәрі опасыз. Опасыз... Алтын тақ та опасыз! Дүние біткен тегіс опасыз. Опасыз!»

	Берке хан жынданудың аз-ақ алдында еді.

	Бірақ Берке хан жынданған жоқ. Алтын тақтың өзі ғана білетін, өзіне ғана тән сиқырлы қуанышы кейде көңілін бөліп, өмірдің өзге қызығын көре алмай, осылай екі оттың ортасында жүре берген.

	Осы қоян, яғни 1266 жылғы әскери ойынды бітіргеннен кейін Беркенің жарлығымен Ноғай тағы Иранға аттанған. Ноғай Кура өзенінің бойында Иранның белгілі батырлары басқарған Абақтың әскерімен соғысып, Ширванға шегінген. Осы жолы Ноғай басынан жараланып, бір көзінен айырылған. Көп атты әскеріменен бер жағынан Берке де жеткен. Кура өзенінің ар жағынан қалың қолмен илхан Абақтың өзі келген. Кура өзенінен өте алмай екі әскер жарты айдай тұрған. Көпір іздеп — Тбхиске қарай бара жатқанында, кенет жүрегі қабынып кетіп Берке Ширван өлкесінде Терек өзенінің жағасында дүние салды.

	Беркенің денесін әскерлері Баку қаласы арқылы Сарайға алып келді.

	Бүкіл Шыңғыс ұрпағы оны қара жамылып жерледі. Төбе басына қара мәр-мәрдан мазар орнатып, құлпытасқа алтын әріптермен аты-жөнін, құран сүрелерінің бірінен алынған аятын жазып мұсылмандарша Сарайдың құбыла жағына қойды.

	Берке, хан дәрежесін қатты сақтай білді. Қарамағындағы әмір, ноян, ұлыс, аймақ бастықтарына дегенін қабылдатуға күші жетті. Бұл да Алтын Орданың қадірін көтеріп, үстемдігін жүргізе алды. Бұл да Алтын Орданың бағынышты елге беделінің өсуіне үлкен тірек болды.

	Шыңғыс хан жасысы бойынша он басы жүз басына, жүзбасы мың басына, мың басы түмен басы әмірге, түмен басы әскер басы әмірге бағынуы керек. Ал, егер сол үлкен әмірлердің біреуі қылмыс істесе, хан оны жазалауға өзінің ең төменгі дәрежедегі әмірін жіберсе, жоғарғы дәрежедегі әмір төменгі дәрежедегі әмірдің бар дегенін істеуге тиісті еді. Тіпті басын аламын десе, қарсы келмей басын ұсынуға міндетті болатын. Берке хан да өзінің әскер басы әмірлеріне осы тәртіпті бұлжытпай орындатты.

	Шыңғыс хан жасысы бойынша, хан қарамағындағы әмірлер, біреуінің үстінен шағым айтар болса, не өз дәрежесімен байланысты бірдеме тілегісі келсе,. ондай әмір тікелей тек ханға ғана жеткізуге тиісті еді. Егер ондай әмірдің өтінішін басқа біреуге, не ханның қатыны, не сөзін тыңдайтын бөтен кісі арқылы әрекет істесе, мұндай әмірдің басы алынуға тиіс.

	Берке хан мұны да бұлжытпай, орындатты. Сондықтан Берке ханның тұсында Алтын Орда төңірегіндегі бекзадалардың тағдыры тек хан арқылы шешілді. Бұл, хан төңірегіндегі бөтен беделді Шыңғыс хан ұрпақтарын Алтын Орда ханының жеке басының қадірін, абыройын асыра түсті.

	Шыңғыс хан жасысында: «Тек хан билігіне бас ұрып, жылдың басында, аяғында келіп өз шаруасын баяндаған түмен басы, мың басы, жүз басы әмірлер өз орындарында қалуға тиісті. Ал хан билігіне құлақ қоймай үйлерінде жатып алған әмірлер су түбіне батып кеткен тасқа, не қалың қамыс арасына жоғалып кеткен жебеге тең, ешбір із қалдырмай құрып кетулері керек. Ондай әмірлер әскер басы бола алмайды» десе, Берке хан да, өзінен әскерінің жайын жасырған, не бұнсыз біреуді жоғарылатып, біреуді төмендеткен әскер басшылары болса, ондайларды бір күн қоймай, орындарынан алып тастап отырған. Соның арқасында Берке Шыңғыс хан кезіндегідей әскер басшыларын өз ықпалына көндіріп бағындыра білген. Осындай себептен де Ноғай тәрізді өзгеге оңай көнбейтін өркөкірек, әскери еңбегі көп сіңген әйгілі ұлыс басшылары да тырп ете алмаған. Дүниеден сөйтіп Берке де өтті.

	Алтын Орданы уақытша билеу, сырқат болса да, інісі Беркенжарға тапсырылды.

	Келесі жылдың басында Құрылтай шақырылып, бүкіл Жошы ұрпағы болып Алтын Орда ханы етіп Сол қанат ұлыстың ағасы Мөңке Темірді ақ киізге отырғызып хан көтерді.

	Ноғай бұл жолы да хандыққа таласа алмады. Шыңғыстың басқа немере, шөберелері оның қатал мінезінен, алғырлығынан қаймықты. Ал Ноғайдың өзінің тікелей күреске түсуге дәті бармады. Өйткені, Мөңке Темірдің бұдан өзін жақтайтын Шыңғыс ұрпақтары да көп және Ноғайдан қадірі де кем емес-ті.

	Бірақ ол Алтын Орда деген асаудың үстіне отыра ала ма, әлде бір тулағанында ұшып түсе ме?

	Кеп кешікпей бұл да анықтала бастады.

	Беркенің асы Сарай-Беркенің түбінде, Ақ Еділдің жағасындағы жазық далада тамыздың орта тұсында берілді.

	Жазық далаға бес жүздей шатыр тігілді. Оң қанат, Сол қанат әміршілердің әрқайсысына жүз шатырдан келді. Ортадағы жүз шатыр — қыпшақ, өғұз тәрізді

	Алтын Орда қарамағындағы елдердің бай-манап батырларына арналды. Бұдан басқа Дәшті Қыпшақтың күншығыс жағындағы Қыпшақтар мен Көк Ордадағы Қыпшақтың байлары дүние-мүлік, жасауымен жүз ақ киіз үйін өздері тікті.

	Асылған қазанда, сойылған малда сан жоқ. Тек қымызға деп арналып бес мың бие байланған. Әр дастарқан Исфаған мен Табризден әкелінген шыны-аяқ, кесе, қымбат фарфорлы ыдыстармен безенген. Дастарқанның бәрі де кілең қытай жібегі. Осының бәрі араб, фарсы кілемдер мен қазақи қалы кілемдердің үстіне жасалған.

	Беркенің артында баласы болмаған соң, бұл асты Мөңке Темір өзі басқарған. Беркенің туған інісі Беркенжар — Жошы балаларының қалған ең ақырғысы, о да осыдан үш ай бұрын, сонау Қайду жерінде дүние салған. Әрине, бұл асты Мөңке Темірден басқа басқарар бөтен кісінің реті жоқ. Және Алтын Орда ханының мұндай үлкен ас шақыруында, тек өзі ғана білетін мән бар. Ежелден көшпенді елдердің салты бойынша, қай жұрттың, рудың қандай екені, өзгелерден неден күшті, неден әлсіз екені, сондай-ақ кімнің дос, кімнің қас екені осындай ұлы той аста білінеді. Мөңке Темір де өзінің қарамағындағы елдің қаншалық күшейгенін, көбейгенін, азбағанын, Алтын Ордаға деген лебіздерін, сондай-ақ өз ұлыстарының қайсысының қандай күйде екенін білгісі келген. Күшейген ұлыс, рулардың асқақ, өркөкіректеу келетіні тәжірибелі Мөңке Темірге белгілі.

	Білгісі келген жайларын Алтын Орда ханы астың дәл қызған кезінде білді.

	Көшпенді елдің асы мен тойының айырмасы шамалы. Өлген адам өлді, енді оның асын көшпенділер әдетте тойға айналдыратын. Мұнда да бәйге, балуандар күресі, ақын-жыраулар айтысы болады. Басын түйе етіп, тоғыз қара жүлде тігіледі.

	Бұл жолы да солай етілді. Астау-астау еттер желініп, саба-саба қымыз ішілген астың екінші күні, бесіндік жерге жарысқа бес жүздей ат айдалды. Бұлардың ішінде арабтардың қаз мойын жүйріктері, өғұздардың текежәумыт, ақал-теке бәйгі аттары монғолдардың тоқпақ жал, шаршауды білмес ақтанкер тұлпарлары, қыпшақтың бөкен сан сайгүліктері бар. Бәйге, тек аттың озып келуі ғана емес, бұл ел аруағы қозғалып, ру қандарының қыздыратын қызық дүние. Сондай қасиет балуан күресі мен ақын-жырау айтыстарында да мол.

	Бәйгеге жіберілген аттар келгенше, енді жұрт алқа-қотан отырып, күрес басталды. Алдыңғы шепте хан мен ұлыс басшылары. Шыңғыс ұрпағының әмірлері, оғландары. Содан кейінгі қатарларда әскер басшылары, түмен бастықтары, нояндар, батырлар. Осылай-осылай ұлыстарына, дәрежелеріне қарай орналасты. Тек ең соңғы шептерде Қыпшақ, маңғыт, оғұз, алан, серкесут, башқұрт тәрізді елдер адамдары.

	Жұрттың бәрі ұлыс-ұлысына қарай отырған. Мұндай ұлы жиында тәртіп болу үшін, сәкі істеліп, кілем жабылып, оған хан жолға шыққанда мінетін Алтын Орданың жеңіл тағы қойылған.

	Хан өз орнына жайғасқаннан кейін күрес басталды. Ортаға сол қанаттың атынан күреске сұңғақ бойлы мүшелері жолбарыстың мүшелеріндей сом біткен, сұлуша келген, қара торы Қыпшақтың бір жас балуаны шықты. Жеңіл шидем шекпенін ұзын орамалмен буып алған. Басына да осындай орамал тартқан. Денесінің оң қол жағы жалаңаш. Шекпенінің оң жақ жеңін белбеуіне қыстыра салған.

	Жігіт алшаңдай басып ортаға шықты. Тізесін бүгіп ханға сәлем берді. Мөңке Темір жігіттің қара торы сұлу денесіне сүйсіне қарап, «рақмет» дегендей сәл басын иді де қойды.

	— Ал оң қанаттан қайсың барсың? — деді күрес биі, денелі келген, қара мұрт ноян.

	— Мен бармын! — деді күжілдеген бір дауыс.

	Сөйдеді де алдында тұрған екі кісінің ортасынан алып денелі, апай төс, екі иығына екі кісі мінгендей, қар еттері баланың басындай бұлшық-бұлшық келген монғол балпандай басып ортаға шықты.

	Бұл жан шыдатпайтын, монғолдың әйгілі түйе балуаны еді. Бағана дайын болған. Тек күреске менің шығатынымды көрсе қорқып, сол қанаттан ешкім шықпай қояр деп, әдейі қошаметтеушілердің артына тығылып тұрған.

	Күрес биі ханға қарады.

	Мөңке Темір «бастаңдар» дегендей басын изеді.

	Күрес иесі:

	— Кәне, кірісіңдер! — деді.

	Сүзісетін бұқадай екі балуан мойындарын күжірейте біріне бірі таяды. Біріне - бірі тиіп-қашып, сәл жүрді. Кенет не болғанын жұрт та білмей қалды. Алып денелі балуанды Қыпшақ жігіті жағасынан ұстап шегіне, өзіне қарай тарта жөнеліп, кенет еңкейе түсіп бұрылып, арқасынан асыра жерге гүрс еткізді. Не болғанын түсінбей қалғандай, жұрт шу дегенде демін ішіне тартып үндей алмай қалды.

	— Сол қанат балуаны жықты! — деді дауыстап күрес биі.

	Сол-ақ екен, Қыпшақ жағы шу ете қалды.

	— Уә, бәрекелде!

	— Көп жаса!

	— Аруағыңнан айналайын Қыпшағым!

	— Бар екенсің ғой, арысым!

	— Аруақ! Аруақ!

	Жұрт сәл басылған кезде, күрес биі:

	— Ал тағы кімің бар? — деді оң қанат жағына қарап.

	Енді ортаға бір кездегі атан балуан шықты. Бұл бұрын жан шыдатпаған, құдыққа құлаған түйені өркешінен көтеріп ала алатын, монғолдың бас балуаны еді. Жасы кексе тарта бастағаннан кейін, соңғы жылдары күресті тастап кеткен. Жас жігіттің өзінің рулас балуанын жыққанына шамданып амалсыз шыққан.

	Бұл әлгі балуаннан да денелі еді. Әр саны бураның санындай, беліне үлкен кісінің құлашы жетпес, көлденеңі мен ұзындығы бірдей біткен бір оба тас.

	Бұл алғашқы балуандай емес, шабынған да жоқ, табынған да жоқ, асықпай басып ортаға шықты да, көтеріп алып лақтырып жіберейін дегендей екі қолын ыңғайлап жігітке таяды.

	Жұрт тағы таң қалды. Қыпшақ балуаны дәл әлгідей әдіспен шапшаң қимылдап, оба-тастай атан балуанды да арқалай түсіп, лақтырып жіберді.

	Атан балуан, бір жар құлағандай шаңды бұрқ еткізіп, жерге дүңк етті.

	Бұл жолы жұрт күрес биінің шешімін күткен жоқ, даурыға айқайлап жатыр.

	— Уа, Қыпшақ! Қыпшақ!

	— Аруақ! Аруақ!

	— Бар екенсің ғой, ұлдарым!

	— Сені тапқан анаңнан айналайын!

	— Ұл тапсаң, осындай ұл тап!

	Мөңке Темір оң жағына қарады. Қыпшақ батыр, билерінің ортасында күлімсіреп отырған ақсақалды көрді. Жиналған жұрттың гуілдегеніне, айқайлағанына қарағанда, көбінің Қыпшақ екенін білді хан. Қабағын сәл түйді.

	Оң қанаттың сымбатты денелі үшінші жас балуанын да, Қыпшақ жігіті тағы жықты. Бұл жолы бүкіл дала айқайлап кеткендей болды.

	— Уа, Қыпшақ! Қотан хан!

	— Шеру хан! Шеру хан!

	— Бар екен ғой балаларың, жоқтатпайтын сендерді, Күншек!

	— Аруақтарыңнан айналайын!

	Бұл жолы Мөңке Темір ешкімге қарамады.

	Күрес ережесі бойынша қарсы жақтың үш бас балуанын жеңген адамға бас бәйге берілуі керек. Бірақ бұған қарамай күрес биі, монғол нояны:

	— Тағы кімің бар? — деді оң қанат жаққа қарай айқайлай. Сірә, монғолдарды Қыпшақ жігітінің жеңгеніне шамданып қалған болуы керек,— монғол жағының анасынан бір монғол тумаған ба?

	Осы сәтте алаңға Тудай Мөңке жүгіріп шықты.

	— Көрсінші менімен күресіп!..

	Ол шешіне бастады. Шыңғыс ұрпағы мұндайда таласқа, бәсекеге түспейтін және жеңіліп қалса масқара саналатынын халық та білетін. Енді жұрт ханға қарады. Мөңке Темір қабағын шытты.

	— Қайт кейін, тентек неме? — деді хан даусын қаттырақ шығарып Тудай Мөңкеге,— Импрамға жағаңнан ұстататын сені жын ұрған ба.

	Тудай Мөңке тез басылды.

	— Әлі сондайы бар екен ғой. Әйтпесе мынаның әкесін танытатын едім...

	Ол Қыпшақ жігітін жеңген адамдай, аяғын қораздана басып кейін қайтты.

	Мөңке Темір енді күрес биіне қарады.

	— Ережені ұмытпауы керек,— деді оған.— Оң қанаттың үш балуанын жықты, бас бәйге сол қанаттың балуаны мына жігітке берілуі керек!

	Жұрт тағы шулап қоя берді.

	— Уа, әділетті ханым-ай!

	— Бәсе, бәйге біздің жігіттікі ғой!

	— Ханда қырық кісінің ақылы бар деп текке айтпаса керек!

	— Мөңке Темірді бұрын да әділетті дейтін еді ғой.

	Осы кезде «аттар келе жатыр» деген айқай шықты.

	Жұрт орындарынан ұшып-ұшып түрегелді. Хан тағының алдында ешкім қалмай орталарынан бәйге аттар өтетін алаң тастап, жұрт екі бөлініп тұра бастады. Алдағы қатарда әмір, ноян, батырлар.

	Сол-ақ екен күнгей жақтан шұбатылған шаң көрінді. Өзгелерден үздік ең алдында құйындатып бір жеке қара келе жатыр. Соңынан ат іліктірер емес.

	— Уа, мынау Арғынбайдың Көкбестісі ғой,— деді кенет біреу айқайлап.

	Сол-ақ екен тағы жұрт шулап қоя берді.

	— Бәсе, сол!

	— Жеке келе жатыр!

	Сірә, Көкбесті көбіне таныс болуы керек.

	— Көкбесті тұрған бәйгеден ат келетін бе еді! — деді біреу көкіп.

	— Жылқыдан емес, бұл құмайдан туған дейді ғой!

	— Уа, аруақ! Қолдай көр! Қолдай көр!

	— Шап, жігіттер! Көтер Көкбестіні!

	Қатындары ұл тапқандай, Арғындаған, Қотан-Шеру хандаған, аруақтаған бір топ салт атты Қыпшақ жігіттері көтермелеген, Көкбесті келіп қалды.

	Хан алдынан кеуде жағы сала құлаш, арт жағы шөмшиген, құлағын жымырайта басып алған, қыпшақтың жабайы жылқысы зулап өте шықты. Бас бәйге сонікі болды.

	Астың сол күнгі жартысы бітіп, Сарайына қайтып бара жатқан хан бүгінгі күнінен бір-ақ затты ұқты. Кешегі өздері шапқан Қыпшақ елі, бастарын көтеріп қалған екен. Бар түсінгені сол болды. Тек бұл елдің қалай тез есін жинағанына таң қалды.

	Қайду мен Барақ келіскен Құрылтай Талас өзенінің бойында жылан, яғни 1269 жылы өтті. Бұл Құрылтайға жалғыз ғана Жағатай мен Үгедей ұрпақтары емес, Алтын Орда ханы Мөңке Темір атынан бұл кезде сырқатынан айыққан Беркенжар қатысқан.

	Жеті күн бойы үлкен той болып, сегізінші күні Қайдудың басқаруымен Құрылтай мәжілісі ашылған. Осы мәжілісте Қайду бұдан былай қарай, Шыңғыс ұрпақтарының тату-тәтті тұруын сөз еткен. «Алтау ала болса ауыздағы кетеді», ал біз бір болсақ Шыңғыс ұрпағына үлес етер жер де, билік құрар хандық та жетеді деген. Құрылтайда Қайдуды ақ киізбен хан көтермегенмен, бүкіл Орта Әзияның билігі соған көшкені белгілі болған. Ешкім бұған қарсылық білдірмеген. Тек Барақ қана өзі басқарып отырған Жағатай ұлысының әскерін, ұстайтын омақ сұраған.

	Құрылтайдың шешімі бойынша оған Мауараннахрдың үштен екі бөлігі берілген. Ал қалған бір бөлігін Мөңке Темір мен Қайду бірігіп басқаратын болған. Және Қайду ұлысымен шектес Алтын Орданың Іле Алатауының теріскейінен басталатын бұрынғы қалалар Мерке, Құлан, Ақыртөбе, Тараз, Саудакент, Құмкент; Шолаққорған, тағы сондай Отырарға дейінгі басқа үлкен, кіші бекініс қалалардың бәрі Алтын Ордаға қайтқан.

	Осылай бір кездегі Шыңғыс ханның жасысы бойынша бөлінген жерлер қайтадан өз қалпына келген. Хан ұрпақтары өздерінің бұрынғы әдеттері бойынша тауда, не далада тұрмақ болған. Малдарын тұрғын елдердің егісіне жібермей, қаладан өздеріне тиісті заңды салықтарын алып, тұрғын елдердің ісіне тіпті кіріспейміз деп уәде берген. Бұхар, Самарқандтарда қархана, шеберханаларда жұмыс істейтін құлдар әр қайсысының меншігіне бөлініп берілген. Осындай келісімге келген хан ұрпақтары, бірін-бірі «анда» санап, бір кеседен шарап ішіп, бір табақтан ет жеген. Тұрғын елдердің қалаларына билеуші етіп қайтадан Мұсабек бекітілген.

	Мөңке Темір, қарамағында елу мың Қыпшақтың жауынгер атты әскері бола тұрып, осыдан екі жыл бұрын Мауараннахрды неге шаппағаны енді белгілі болған. Мөңке Темір қан төкпей-ақ өзіне тиістісін алатынын білген тәрізді. Демек, құшақтасып «анда болғанменен, Қайду, Барақ, Бұхар, не Самарқандты қайтадан басып алып жүрмесін деп, бұл қалалар мен Жағатай ұлысының әскерлері тұрған жердің шекарасына, өзінің біраз қосындарын тастап, кейін Іле бойындағы өз Ордасына қайтқан.

	Осы Құрылтайда тағы бір мәселе шешілген. Барақ өзіне Құлағу илхандарына қарайтын Хорасан мен Ауғанстаннан Жағатай ұлысына жер қосып алғысы келгенін айтқан. Бұны Қайду мақұлдаған, ондағы ойы әлі де қауіпті Барақтың Иранмен соғысып, күшінің азая түсуін көздеген.

	Барақ келесі жылан жылы Хорасан жеріне жорыққа шыққан. Өзіне жәрдемге берілген Қыпшақтың әскері бұны тастап кеткендіктен, осы жылы маусымның жиырма екісі күні болған айқаста, бұл кездегі илхан, әкесі Құлағудың орнына болған Абақтан оңбай жеңіліп, бес-ақ мың әскерімен Бұхарға қайтқан. Осы жорықта Барақ аттан құлап, жүре алмайтын мәңгі мүгедек боп қалған.

	Бұхарға келгеннен кейін ол мұсылман дініне кірді. Енді өзі Сұлтан Тясиддин деп атаған. Бірақ бұл тұста Бараққа қарсы Жағатайдың басқа ұрпақтары бас көтерген. Жағдай қиынға айналған. Барақ кешегі «андасы» Қайдудан жәрдем сұраған. Қайду Таластан жиырма мың әскерімен шықтым деп хабар берген. Бірақ ол ұрыс жүріп жатқан Сейхұндарияның орта тұсына тым асықпай таяған. Ондағы ойы ұрыстың аяғын күту еді. Қай жеңген жағымен айқасуды ойлаған. Барақ жеңіп шыққан... Енді Барақ кешегі «андасына» жәрдемінің керегі жоқ деп оның еліне қайтуды сұраған. Бірақ Қайду қайтпаған. Барақты Бұхардан маған тиісті салықты бергізбедің деп сылтау тауып, Барақтың қосындарын түнде қоршауға бұйрық берген. Сол күні түнде Барақ өлген. Біреулер Қайдудың қоршай бастағанын естіп қорқып, жүрегі жарылып өлді деп шығарған. Ал басқа біреулер Қайду кісі жіберіп у бергізіп өлтіріпті деп таратқан. Қайсысы болса да, адам сенетін дүние еді, өйткені Шыңғыс ұрпақтарының былай өлуі әдеттегі жәйт болатын.

	Барақты өзі өлтіріп отырса да Қайду оны хан ұрпағы деп мұсылманша емес, монғолша тау басына қойдырды. Мүбәрәк шахтан бастап, марқұмның істеген қиянатын арыз етіп келген басқа Жағатай ұрпақтарына Барақтың дүниесін бөліп алуға рұқсат етті. Мүбәрәк шахтың қатыны Барақтың әйелінің алтын сырғасын Қайдудың көзінше құлағынан ет-метімен жұлып алған. Кешегі төс ұрысқан, тамырларын кесіп қандарын араластырған, «андасының» әйеліне істеген қорлықты көре тұра Қайду ештеңе демеген.

	Барақ әскерін өзіне қосып алған Қайду бұрынғысынан да күшейе түсті. Құрылтай шақырылып хан боп сайланбаса да ол Орта Әзияның нағыз билеушісіне айналды. Қайду, Алтын Орда, Құлағу илхандығы, Қытай императорлары мен ұлысының шектескен тұстарына даруғашы, аймақ әміршілері етіп өз адамдарын қойып алғаннан кейін, ол өзіне сан рет жәрдем берген Алтын Ордаға теріс қарай бастады.

	Бірақ бұған Мөңке Темір көңіл бөлмеді. Берке ханның асында айтыста да Қыпшақтар жеңген. Тоқсанға келіп дүние салған Сүлеңгіт жыраудың баласы Тайжан жырау бас бәйгені алған. Бастығы Ноғай боп бұл жүлдені Тайжан жырауға қимаған. Сынықтан сылтау тауып Тайшуақ жырауға бергілері келген. Мөңке Темір дұрыс ұйғарым айтқан. Әрине, монғол жағын қуаттап Тайшуақ жырауға алып беруге болатын еді ол жүлдені, бірақ, Мөңке Темір уақ нәрседе әділетсіздік істегісі келмеген. Жүлде деген не? Ол бір халықтың тағдырын шешіп жатқан дүние ме? Болса да әділетсіздік істегің келеді екен, үлкен нәрседе істе. Ең үлкен шарт, сол биіктен айрылмау.

	Осындай ойдағы Мөңке Темір, Шыңғыс жағына емес, батыс жағына қараған. Қырық жыл өтпей, мынау Қыпшақ елі тәрізді, ол жақтағы жұрт та бас көтеріп қалды ма? Сөйтсе не істеу керек?

	Монғол шапқыншылары орұсут жерін одан әрі бөлшектей түскен. Бұл сөз жоқ, орұсут еліне соққы еді. Бір кездегі Владимир ұлы князьдығы, енді бірнеше уақ князьдықтарға бөлінген. Псков қаласы мен Ұлы Новгород жеке отау тікті. Кімде-кім Алтын Орда ханынан Ұлы Владимир князьдығын басқаруға жарлық алса, сол князь бәрін аузына қаратуға тиісті. Бірақ сол Алтын Орданың князьдары біріне-бірін қарсы қою арқасында еш қайсысының да бұл жарлыққа қолы жетпеген. Князьдар бірін-бірі жібермеген. Дегенмен, осы тұста бұлардың ішінен екі князьдық күшейе түскен. Бірі — Тверь, екіншісі — Мәскеу князьдығы еді.

	Мөңке Темір тұсында, Мәскеу князы Александр Невскийдің кіші баласы Данийл болғаннан бері, бұл князьдықтың маңызы көтеріліп, беделі өсе түскен-ді.

	Бұның да себебі бар еді. Біріншіден, Мәскеу князьдығы, сыртқы жауы бірден шаба алмайтын жағрафиялық, мықты орында, өзге князьдықтардың қоршауында тұрған. Бұл жағдай Мәскеу халқының тек көбеюіне мүмкіндік берген. Екіншіден, Мәскеу өзені өзіне құятын өзендер арқылы Еділдің жоғарғы жағы мен Оканың орта тұсын байланыстыратын-ды. Және Херман Кибе, Чернигов, Смоленскіден Владимирге баратын жол да осы қала арқылы өтетін-ді. Осы жолдар арқылы өтетін жүктерден алынатын алым-салық князьдықтың қазынасына түсті.

	Міне, осындай күйдегі Мәскеу князьдығы өзге князьдықтан көрі шаруашылығы бұрыннан ірі Тверь князьдығымен бәсекеге түсті. Ал Мөңке Темірді сескендірген бір қауіп, ол осы князьдықтардың бірлесіп кетуі еді. Өйткені, басы біріксе, орұсут тәрізді үлкен жұрт Алтын Орданың қанды қақпанында бір күн тұрмайды.

	Мөңке Темірдің бұлай қауіптенуінің де себебі бар еді. О л Тверь князын да, Мәскеу князы Александр Невскийдің кіші баласы Данийл Александрович да жақсы білетін. Ал шынына келгенде Данийл оңай бел алдырмақ емес. Күндердің күнінде ол өз бауырластарының бірлестік туын көтеріп жүрмесе нетсін.

	Бірақ Мөңке Темір босқа қауіптенген еді. Бақ, атаққа, ел билеуге жалғыз ғана Шыңғыс хан ұрпақтары ғана емес, өзге жұрттан да әуескерлер табылатын.

	Орұсут князьдары да ешкімнен кем құмар келмейтін. Соның арқасында, бірін-бірі жібермей жүріп тек, Мөңке Темір өлгеннен кейін жиырма бес жыл өткен соң барып, Тверь князы Михаил Ярославич Алтын Ордадан «Бүкіл Орұсут князі» деген атты алғашқы рет алды емес пе... Ал Мөңке Темір болса... Жоқ, жоқ, дәл бүгін туып тұрған қауіптің жоқ екенін хан да түсінетін. Бірақ Орда бір күндік емес қой, оның ұрпақтан-ұрпаққа қалуын ойлау керек-ақ. Мөңке Темір, әрине, Шыңғысхан да, Бату да, тіпті Берке де емес, бірақ «Тарих менен басталады» деп Римнің әрбір императоры айтқандай, қай ханның өзін өзгеден артық көрмеген. Мөңке Темір де өзін солай бағалады. Бірақ қанша ойласа да Бату мен Берке салған жолдан шыға алмады. Ақырында бұл да солардың тізгінінен ұстап, орұсут князьдарын бірін-біріне айдап салып, қандай жағдай туса да ешқайсысына да «Орұсуттың ұлы князі» атын бермейтін болды.

	Бұл әрине, сол тұстағы Алтын Ордаға ең дұрыс шешім еді. Бірақ бұған орұсут князьдары қоя ма, міне, мәселе қайда еді. Олардың тілегенін істемес үшін бір-ақ жол бар. Ол жол — Алтын Орда күшті болуы керек. Күштінің күшігі де өзін төбеттей көреді. Ол үшін, ең алдымен қажет дүние бірлестік! Бірлестік Алтын Ордадағы бар хан ұрпақтарының, ұлыстардың бәрінің бір жағадан бас, бір жеңнен қол шығаруы мың да бір керек іс.

	Шыңғыс ханның әлемнің тең жартысын жаулап алуға байлығы жеткен. Ол қажет көрсе бір жорығына көк темірмен қаруланған екі жүз мың атты әскер шығара алған. Алтынын былай қойғанда, ол Таңғұт мемлекетінің теміріне де қытайдың жарылғыш дәрісін де, қала қамалын бұзатын құралдарын да, қыпшақтың жылқысын да пайдалана білген. Екі жүз мың адамға тек соғысқа мінер ат тауып берудің өзі қандай байлық! Егер ол аттардың өлері, қартаяры, ақұрығы мен орданың өзінде пайдаланылатыны, әскери төңірегіндегі адамдарының мінері, осының бәрін есепке алғанда тек әскерге керек жылқының өзі жарты миллионнан асқан. Ал сол тұстағы ең үлкен мемлекеттер Қытай, Үндістан, Орұсут, Шығыс Жағропаның бар жылқысының саны болжам бойынша бұған жетпеген.

	Алтын Орда да сондай бай болуға тиісті. Сіңірің шығып жүріп, ешкімге әкіреңдей алмайсың! Ал баюдың жолы тек ел шауып, жұрт талайтын соғыс емес. Лю-Чу-Цай76 өзі айтты емес пе, «Ат үстінде жұрт жаулап алған жеріңді, ат үстінде отырып басқара алмайсың» деп. Ол Ордаға қазір не керек, соны білген. Сол кісі айтқандай қазір бізге Орда ішінің ісін жөндеу қажет. Тұрғылықты халықтан, шеберхана құлдарынан, керуенші саудагерлерден алатын алым-салықтарды көбейту шарт. Кісі, мал басының, егіс өнімінен, аулаған аңынан, ұстаған балығынан, шапқан ағашынан, соққан тағасынан алатын ғасалық-ғарыштардың бәрін тең жағдайға келтірген жөн. Және бұның бәрін заттай алу дұрыс па, әлде бәрін біркелкі ақша салығына аударған жақсы ма? Орда қазынасына әрине, салықтың ақшадай түскені жөн тәрізді. Бірақ ол ақша дегеннің өзін бір тәртіпке келтіру керек болар.

	Ойының осы жеріне келгенде Мөңке Темір тағы тоқтай қалған. Өз ақшасын шығару әр халықтың мемлекет болғанының белгісі.

	Алтын Орда да өз ақшасын шығарған.

	Бұны бірінші істеген, хан тағына отырысымен, мұсылман саудагерлерін жақтайтын Берке еді.

	Ол, монғол шапқыншыларының ауыр аттанысынан жиырма жылдың ішінде қайтадан көтеріліп қалған Ұлы Бұлғар қаласында ең алғашқы Алтын Орданың алтын теңгелерін құйдыра бастады. Онысы Орданың сауда-саттық жұмысын жөнге қою әрекеті еді.

	Берке өзінің алғашқы шығартқан алтын теңгелеріне, өзінен отыз бес жыл бұрын өткен, бірақ Бағдат халифатын көтерген, Ан-Насірәлитдин Аллахтың суретін түсірткен. Алтын ақша қолдан қолға жүретіндіктен Беркенің бұнысы мұсылман дінін үгіттеу еді. Алтын Орда ханы шығарған алтын ақшаның тек сауда-саттықты жөндеу үшін ғана емес, оның осындай саяси маңызы да бар болатын.

	Бірақ Құлағу бастаған монғолдың қалың қолы жылқы, яғни 1258 жылы қаңтардың жиырма тоғызы күні — Бағдатты қоршап алып шабуылын бастады. Тас атқыш құралдар қала қамалының әр жерін бұзып, Құлағудың құмырысқадай қаптаған әскері Бағдатқа кірді. Қаланың халқын қырып, тонай бастады. Тұрғын жұрт қолына қаруын алып күреске шықты. Бірақ кеше ғана Құлағудың «қалаңды соғыссыз бер» дегеніне көнбеген Бағдаттың осы тұстағы халифы Мұстасим, екі қолын бірдей көтеріп кешірім сұрап Құлағудың аяғына жығылды. Монғол қолбасшысы, онда мына «жұртқа айт, қарсыласуын қойсын де»,— деді. Мұстасим Бағдаттың қарулы тұрғындарына: «Бұл, алла-тағаланың жазмышы, қарсыласпаңдар, монғолдар сендерге тимейді»,— деді. Халиф сөзіне сенген жұрт қылыш, садақтарын тастап Құлағуға берілді. Бірақ монғолдар бәрібір оларды қырып тастады. Халифат әскерін қосын-қосындарына бөліп алды. Құлағу Халифқа тағы күлімсіреп: — «Біз сенің үйіңе келген қонақпыз, кәне, нең бар көрсет» деді. Зәресі ұшып кеткен Мұстасим қоймаларының кілттерін қайда тыққанын есіне түсіре алмай, темір есіктерін бұзыңдар,— деді. Қоймалардан монғол жауынгерлері екі мың алтын зерлі жібек шапан, меруерттерді алып шығып Құлағудың алдына жайды. Бірақ Құлағу оған бұрылып та қараған жоқ. Қабағын сәл түйіп халифқа: Халифаттың бес жүз жыл жинаған алтыны қайда. Көрсетіңдер жер астындағы қоймаларыңды!» — деді. Мұстасим көрсетті. Қолдан істеген шағын қарасудың суын ағызып жіберіп, монғол жауынгерлері астын қазды. Әр сандыққа жүз мысқалдан77 салынған қыруар алтынды тапты. Алтын Құлағудың шатырының жанына төбе-төбе боп үйілді.

	Құлағу халифқа «енді гаремінді көрсет» деді. Мұстасимнің жаны шығып кете жаздады. «Ең болмаса күн түсіп, жел тимеген сұлуларымды өзіме таста» — деп жалынды. Құлағу: «Алты жүз әйеліңнен таңдаған жүзін өзіңе қалдыр, ал қалғанымен біржолата қоштас», деді. Халифтың гаремінен босанған бес жүз әйелін өзінің әскер басшыларына, әмір, нояндарына бөліп берді. Әйелдердің кейбіреулері бұған тіпті ренжіген жоқ. Сары алтындай, алтын сандыққа сақтаулы жатқаннан, қолда болғандарын жақсы көрді. Ал халиф те текке жалынған екен, таңдап алған жүз әйелі де оған бұйырмады. Ақпанның жиырмасы күні Құлағу Мұстасимді, үлкен баласымен екеуін буындырып өлтіртті.

	Шыңғыс ұрпағы мұсылман халифатына осындай шабуыл жасап жатқанда, Қарақорым қалай шыдап отырсын, Ұлы хан Мөңке сол Бағдатты алған жылы-ақ Беркеге, ісләм дінін үгіттеуіңді тоқтат, Ан-Нәсірәлитдин атындағы алтын теңгелерді өзгертіп қайтадан құй деп әмір берген.

	Содан бері Алтын Орда ақшасы Мөңкенің атыменен шығып келген. Демек, мұсылман қауымы қолдап Ан-Нәсірәлитдин атынан соңынан Ходжентте, Отырарда тағы ақша шыққан. Бірақ бұл жолғы ақшалар тек күмістен, бақырдан ғана құйылған болатын.

	Ал қазір Алтын Ордада жүріп жатқан ақшалар әр түрлі еді (жұрт оларды алтын, күмістігіне қызығып алатын).

	Бұнда Арық Бұғының да, Беркенің де, Алғұйдың да құйдырған ақшалары жүретін. Тіпті көрші елдердің де, әсіресе Иранның динары да кездесетін. Осының бәрін бір тәртіпке келтіру керек-ақ еді. Өйткені, ақша мемлекет болғанның белгісі. Ал Алтын Орда жеке отау тіккелі қашан!

	Алтын Орданың өз жерінде жүретін өз ақшасын шығарудың тағы бір маңызы бар еді. Бұл оның өз билігі өзіндегі, Қарақорымдағы бағынбайтын, жеке мемлекет болғанын көрсететін.

	Ал бұл тұста Қарақорымның өзі де ұлы хандығынан қалған.

	Өткен қой, яғни 1271 жылы Құбылай өзін Қытай императоры деп ататқан. Астанасын Ханбалыққа көшірген. Жаңа хандыққа Юань деген қытайша есім берген.

	Бұл енді Монғолдың Ұлы хандығы жоқ деген сөз еді. Бұрын Ұлы хан Арық Бұғы мен Құбылай екеуі болса, біреуі өлген, екіншісі қытай императоры болды. Әрине, мұндай жағдайда Қарақорымды әлі Ұлы хандықтың астанасы деп ешкім айта алмаса керек. Ал Құлағу хандығы да, енді Иран илхандығы боп жеке кетті. Орта Әзияда Қайду басқарған жаңа монғол хандығы пайда болды. Тек Алтын Ордада ғана әлі Қарақорымға салық жинайтын басқақтар қалған. Мөңке Темір тек Алтын Орданың өзінде ғана жүретін ділдаларды шығармақ болды. Бірақ бұл ақшаларды қайда құймақ? Ұлы Бұлғарда78 ма, Отырарда ма? Және кімнің атынан? Алтын Орданы тұрғызған Батудың, әлде Алтын Орданы күшейткен Беркенің атынан ба? Жоқ, тек өз атынан! Өзі тұрғанда кімді іздейді? Ешкімді де іздемейді! Іздемейді!

	Мөңке Темір осындай ойда отырғанда хан сарайына кіші бәйбішесі Ұлжатай кірді. Бұл ұзын бойлы, аққұба келген, келбетті әйел еді. Ойрат өмірі Бұқа Темірдің Шыңғыс ханның ең кіші қызы Чичиғаннан туған екі қызының бірі, үлкені Ұлжай Құлағудың әйелі болған. Бұны, кішісін Мөңке Темір алған, Алтын Орда ханының бұдан екі ұлы Алғұй мен Тоқтай және екі қызы бар. Бірі — Құртфуджин, шешесіне тартқан сұлу еді. Екіншісі — Ғайныжамал-бегім, ерге шықпай жатып, ерте дүние салған. Ал Мөңке Темірдің Құбұй-қатын бәйбішесі бастаған, Сұлтан-қатын, Құтту-қатын үш әйелінен Абашы, Тоқтай Бұрлық, Сарай-Бұқа, Мұлақай, Қадан, Құдұқан, Тоғырылша атты, бірінен-бірі өткен баққұмар, өткір тағы сегіз ұлы бар. Осы он ұлдың ең ортаншысы Тоқтай, соңынан Алтын Орда ханы болған. Ал Тоғырылшадан Алтын Орданың болашақ әйгілі хандары Өзбек, әз Жәнібек және өз әкесі Жәнібекті бауыздап өлтірген, Қыпшақ елінде «Нар мойыны қайырылған. Бердібек хан өлген шақ» деген мәтел қалдырған Бердібек хан тараған. Мөңкеге өзге қатындарындай ұл таппаса да, шеше жағынан тікелей Шыңғыс ханның өзінің ұрпағы болғандықтан ба, Ұлжатай байы —Алтын Орда ханына еркелеу, өтімділеу болатын. Келбетіне қарай Ұлжатай сәнқой, көркемдік пен ән-күйге әуес кербез еді. Мөңке Темір де бұны жақсы көретін. Тек соңғы кезде Алтын Орда ханының құлағына осы Ұлжатайы Құбұй-қатынынан туған Алғұйынан кейінгі үлкені Абашымен жақын екен деген суық хабар тиген. Бұл монғол дәстүрінде таң қалатын жәйт емес. Шынында да солай еді. Мұны уақыт көрсеткен. Соңынан, әкесі Мөңке Темір өлгенде, осы кіші бәйбішесін баласы Абашы алған. Сүйікті кіші бәйбішесі Ұлжатайды, басқа қатыннан осы туған баласы Абашымен көңілдес екен дегенді естігенде Алтын Орда ханы әдеттегі өзінің сабырлы мінезінен тыс қылық көрсеткен. Өйткені ол, қатар тігілген кілең қараша үйдің арасынан жеке көзге түсер ақ отаудай, өзге қатындарының ішінен жанын жай тапқыза білетін осы бір сұңғақ денелі кербез әйелін орасан жақсы көретін. Ал сол Ұлжатайы өзінің Абашысымен... Хан қынабынан суырылған өткір берендей қалш-қалш етті. Мұндайда хан тапсырмасын бұлжытпай орындайтын, және тірі жанға білдірмейтін, мүзәлім қызметінде жүрген қара сұр жігітін шақырып алды да:

	— Абашы оғлан, ертеңгі атар таңды көрмеуі керек,— деді.— Менің тағым мен қатындарыма таласуға қалған тоғызы да жетеді.

	Бірде-бір хан өздерінің берген бұйрықтарының себептерін орындаушыларына айтпас болар. Ханның ішкі сырын ешкім білуге тиіс емес. Хан сыры, хан құпиясы — ол бір басыңа төніп тұрған жалаңаш қылыш. Байқамай, аузынан шығып кетсе, әлгі қылыштың желкеңнен қалай түскенін білмей қаласың. Мұны жақсы ұққан орындаушы қара сұр жігіт:

	— Құп тақсыр,— деп шығып кетті.

	Хан бұйрығын қалай орындайды, ол әлгі жігіттің ісі. Осы тұста дәл бүгінгідей, жайраңдап басып үйге Ұлжатай кірген. Ханның неге қатуланып тұрғанын іші сезген. Өзі де сол үшін әдейі келген.

	— Осы жұрт сені көрі санай ма, хан ием,— деген күліп.— Менің алтынды бақырға айырбастамайтынымды қайдан білсін... Әлгі сенің жаңбыр құрты тәрізді, ирелеңдеген уәзірің...

	— Кімді айтасың? Ол саған не істеді?

	— Қатай уәзіріңді айтамын... әзір ештеңе істеген жоқ... Бірақ сондай ойы бар екен...

	— Иә, иә?

	Ұлжатай мен Абашының арасының жақын екенін ханға осы Қатай уәзір жеткізген. Қатайдың Абашы екеуін кеше ши арасынан көргенін хан әйелі де байқап қалған. Абашы Қатайдың көзін құртып үлгіргенше, уәзірдің ханға жеткізіп қоятынын сезген. Күні бойы хан сарайын сыртынан аңдумен болған. Осыдан біраз бұрын хан ордасына Қатайдың кіргенін тағы көрген. Соңынан Мөңке Темір әлгі қара сұр жігітті шақыртып жатыр дегенді естігенде, оқиғаның қалай күрт жылдамдағанын ұққан. Және өзінің басына да қауіп туғалы тұрғанын түсінген.

	Сол себептен де ханға келген. Оның өзіне әдеттегідей жылы қарамай, қатулана қалғанынан байының қандай шешім алғанына күмәнданбаған. Қазір қимылдамаса кеш қалатынын түсінген.

	— Саған айтпасам да болатын еді, дегенмен сенен сыр жасырмауға ант еткенім өзіңе аян... Және Қатай өзіңнің жақсы көретін уәзірің.

	Бұның бәрі дұрыс. Ұлжатайдың осы уақытқа дейін сыр жасырмай келгені де, Қатайдың өзге уәзірінен ханының жақсы көретіні де, сонда қатыны нені айтпақ?

	Хан үн шығармай күтіп тұр.

	— Қызды кім айтпайды, қымызды кім ішпейді, дейді ғой қыпшақтар,— деді аппақ тістерін көрсете күліп Ұлжатай.— Бірақ мен қыз емеспін ғой. Әлде хан әйелі деп осы жұрт қызыға ма, қалай. Әйтпесе мендей қатын Ордада аз ба...

	Жоқ! Алтын Ордада Ұлжатайдай бір де бір қатын жоқ. Оны Мөңке Темір жақсы біледі. Ұлжатай хан әйелі болмаса да, жұрт қызығар еді. Бұл да Мөңке Темірге аян. Сонда немене, Ұлжатай айтқан жаңбыр құртындай Қатай да бұған қызығып жүр ме? Хан көңілі енді ғана басқа ойға бұрыла түсті. Бірақ Ұлжатай Қатай не деді, бірден айтқысы келер емес.

	— Мен саған ерге шыққанда, көзіңе шөп салайын деп шыққан жоқпын. Және өтірік айтпайтынымды да, ханием, өзің де білесің...

	Рас, Ұлжатай өмір-бақи жалған айтпайтын адам. Бұл ханға белгілі. Бірақ қандай әйел болмасын Мөңке Темірдің ойынша, екі жағдайда өтірік айтады. Бірі — әйел күйеуін жақсы көре тұрып, басқа біреумен жүрсе, сонда шындықты жасырады. Екіншісі, айтқан сөзін күнәсіз санаса, сонда жалғандыққа барады.

	Ал Мөңке Темір мұндай ойдан аулақ, Ұлжатайдың сөзін күтіп, әлі қозғалмай тұр.

	Ұлжатай бұрынғысынан да жайрандай түскен.

	— Сол иреңдеген немең, кеше маған қойныңа ал деді,— Ұлжатай, ханның басына таяқпен салып қалғандай, бірден.— Егер қойныңа алмасаң, не менің сөзімді байыңа айтып қойсаң, жоныңнан қайыс жондыратын жолды табам,— деді.— Ұлжатай тіпті ештеңе болмағандай тағы маржан тісің көрсете күлген.— Бұны мен жай айтып тұрмын... Өсек сөзге ермейтініңді жақсы білем... және хан әйелі туралы, тіпті қылмыс істесем де ешкімнің аузы барып жаман айтуға қақы жоқ... Бұны да білемін... Хан құпиясы да, ханым құпиясы да Ақ Ордаға кір жұқтыратын сырдан хабардар адамды, не кір жұқтырғысы келетін кісіні, хан иемнің аямайтынына да күмәнім жоқ... Менікі жай әшейін, жаман айтпай жақсы жоқ деген ғой... Ал келген шаруамды айтайын.— Ұлжатай он сегіз жасар қыздай ұяла көзін жерге түсірген.— Көптен бері келген жоқсың, сағынып қалдым... Бүгін менің ордамда бол...

	Осылай деген де Ұлжатай былқ-сылқ басып шығып кеткен.

	Сол күні Мөңке Темір кіші бәйбішесінің үйінде қонып шыққан. Бұл да Ұлжатайды сағынып қалған екен. Демек, ханым сыры — хан сыры. Ал хан сыры — Орда сыры. Сырдың бәрін білген Қатай уәзір сол күні түнде Абашының орнына буындырылып өлтірілді.

	Біреуге ор қазба, өзің түсесің деген осы.

	Сол Ұлжатай бүгін тағы хан еріне келіп тұр.

	Бой жетіп қалған қыздың анасы болса да, әлі сол бұрынғы сылаңдаған қалпы. Хан көңілі де оған бұрынғыдай. «Қатай уәзірдің сөзіне дұрыс ермеген екем,— дейді ол ішінен,— дүниеде бәрін табуға болады, тек өзіңді ғана білетін дұрыс қатын табу қиын». Әлі есінде осы Ұлжатай қатынды қалай алғаны.

	Онда Мөңке Темір хан емес еді. Жаңа ғана сол қанат ағасы болып сайланған. Жасы елуден жаңа асып бара жатқан. Бұл оқиға осыдан он бес жыл бұрын болған. Орда ханының жорықсыз өткізген уақыты бар ма, бір аттаныстың реті түсіп, сонау Тарбағатайға барған. Сонда осы Бұқа Темірдің он бес жасар қызы Ұлжатайды көрген. Әкесіне осы қызын маған берсін деп кісі салған. «Батудың немересіне қандай адам қызымды бермеймін» дей алған, тек «қызымды Керейдің бір нояны баласына айттырып қойып еді, ескі дос адамым еді, уәдемді бұзу қартайғанымда маған қиын, Ұлжатайымның өзімен сөйлессін, егер Мөңке Темірді ұнатса, соны сылтау етіп алып кетсін» деген.

	Ұлжатайға кісі салғанда, ол: «Мөңке Темір кәрі, өзімнің айттырған жеріме барамын және болашақ байым Құтлықты көңілім тілейді» деген.

	Көшпенді Ойрат пен Керей рулары жаз жайлауда Керулен бойында кездесетін. Қызды жігіт көрген, жігітті қыз көрген. Екеуі бірін-бірі ұнатқан. Жақсы көріп қалған. Әкелері келесі жайлауда кездескендерінде ұлан-асыр той істеп, екеуін қоспақ боп уәделескен.

	Бұл монғолдарға жатпайтын әдет еді. Дегенмен, осылай болған. Ұлжатайдың да көнбегені осыдан еді.

	Мөңке Темірдің даңқын естігенмен, өзін көрмеген. Қандай адам екенін білмейтін.

	Бірақ байға шығу үшін бұл шарт емес еді.

	Бәрін әке-шешелері шешетін.

	Бұл жолы да солай болды.

	Мөңке Темір Бұқа Темірге тағы кісі салды. Бұл жолы, «қызын бере ме? Жоқ па? Сылтау таппай, тоқ етер жауабын берсін»,— деді.

	Бұқа Темір сөз сарынын түсінді.

	«Құдам алдында бәтуасыз атанғым келмейді. Егер өзіне қатын керек болса, атына мінгізіп алып кетсін» — деді. Бұнысы біз қарсы емеспіз, тек қызды тартып әкеткен көрінсін дегені еді.

	Сол күні Мөңке Темір жігіттерін жіберіп, Ұлжатайдың қол-аяғын байлап, ордасына алдырды.

	Сол күні Мөңке Темір Ұлжатайдың бетін ашты.

	Жасы елуден асып бара жатса да, күші әлі қайтқан жоқ еді.

	Бұрын әйел болып көрмеген Ұлжатай, егде адамның әйелі болудың қандай қиын екенін ұқты.

	Нәзік денелі, сыпайы мінезді жігіт Құтлықты сағынды. Мені келіп алып кетсін деп жалынды.

	Құтлық серіктерімен іздеп келіп, уәделескен жерлерінен Ұлжатайды еліне алып кетті.

	Мөңке Темір намыстанбады, ашуланбады.

	Қатынының соңынан іздеп бармады.

	Ал Ұлжатай жас жігітімен бір ай тұрды. Алғашқы кездерінде оның ыстық құшағында майдай еріді.

	Бір жеті өткенде Құтлық түн ортасы болмай ұйықтап қалатын әдет шығарды.

	Екі жеті өткенде таң ата оны Ұлжатайдың өзі оятатын болды.

	Үш жеті өткенде Ұлжатай қанша түрткілесе де, Құтлық оянбай қойды.

	Енді Ұлжатайдың есіне қабырғасын сындырып жібере жаздайтын кәрі тарланы Мөңке Темір түсті.

	Бұл оны емес, ол бұны оятатынын ойлады.





Арқандалған асаудан Құтлық бастаған төрт жігіт айырылып қалар болса, ал сондай асауды Мөңке Темірдің жалғыз өзі тырп еткізбей жүгендегенін көз алдына елестетті.

	Енді ол Мөңке Темірге кісі жіберді. «Мені келіп алып кетсін» — деді.

	Мөңке Темір жауынгерлерін сыртқа тастап, ауылға жалғыз өзі келді.

	Ешкім оған қарсы шығуға бата алған жоқ.

	Мөңке Темір ақбоз үйдің сыртында тұрып Ұлжатайды шақырып алды.

	— Сен менің бұдан былай қарай қашпайтын қатыным боласың ба? — деді еңкейіп, оның өзіне мөлие қараған жалынышты көзін көріп.

	— Боламын,— деді Ұлжатай.

	Мөңке Темір ештеңе деген жоқ. Сәл еңкейді де Ұлжатайды көтеріп алды да, ерінің алдына отырғызып, жауынгерлеріне қарай жүріп кетті. Қозыны арқасына салып әкетіп бара жатқан арлан қасқыр тәрізді.

	Тағы Мөңке Темірге ешкім ештеңе деген жоқ. Құтлық босағадан сығалай қарап қала берген.

	Бұл не? Орданың айбарынан, әлде Бату ханның аруағынан қорыққаны ма жұрттың?

	Солай тәрізді.

	Содан бері Ұлжатай бұның ең жақсы көрер қатыны болған. Еш уақытта өтірік айтып алдап көрмеген.

	Әрине, Қатай уәзірдің сөзі өтірік! Хан үшін өтірік, ханым үшін өтірік!

	Орда үшін өтірік! Өтірік болғаны үшін Қатай уәзір өлтірілген жоқ па?

	Ал рас болса ше?

	Бәрі-бәрі өтірік! Қатай уәзір бәрібір өлтірілетін еді.

	Сондағы Ұлжатай мынау күлімсіреп тұрған кербез қатын.

	— Жай келдің бе? — деді Мөңке Темір әйеліне әдетінше күлімсірей көз тастап.

	— Жай емес,— деді Ұлжатай.— Әкем аулынан кісілер келіпті. Жиен қызы Құрт-фуджинды нағашы ағасы Таутайға тоқалдыққа сұрапты.

	Таутай, Бұралғы, Бұқа Темірдің балалары. Ұлжатайдың туған ағалары. Таутай үлкені. Әкесінің орнына қалған ойрат әмірі. Туған қарындасы Ұлжатайдың қызы Құрт-фуджинды тоқалдыққа сұрап кісі салған.

	Мөңке Темір ойлана жауап берді.

	— «Дұрыс сұраған,— деді ол.— Саулық қошқарсыз болса — қозы қайдан келеді. Монғол қызы байға шықпаса, монғол қайдан өседі? Дұрыс сұраған Таутай әмір. Бірақ Таутай өмір қошқар бола алмайды. Ол тым кәрі. Одан монғол тумайды. Құрт-фуджинды оған бере алмаймын. Сұлтан Керман Союргатмышпен уәдем бар, соған берем.

	Дәл осы мезетте тағдырдың басқаша шешетінін Алтын Орда ханы білген жоқ. Мөңке Темір өз айтқанын істеген. Құрт-фуджинын Сұлтан Керман Союргатмышқа берген. Бір жылдан кейін ол өліп, Құрт-фуджин нағашысы Бұралғының баласы Сатылмышқа қосылған. Үш жылдан кейін Сатылмыш дүние салып, оның әйелін, келінін, осы алпыстағы Таутай алған. Одан Құрт-фуджин бір емес үш ұл тапқан.

	— Сұлтан Керман Союргатмыш сырқат дейді ғой,— деді Ұлжатай күйеуіне қарсы келмей.

	— Одан басқа ойлап жүрген жерім бар...

	Бұл ой Мөңке Темірге кенет келген. Және бұл ойы өзіне шу дегеннен дұрыс көрінген.

	— Одан Құрт-фуджинды орұсут князьдарының біреуіне беремін. Олардан он ұлымның кейбіреулеріне қатын әперемін,— деді Мөңке Темір.— Мына Қыпшақтар бізден бұрын олармен қыз алысып, қыз беріскен. Бұл бізге де теріс емес.

	Жазмыш Құрт-фуджинның орұсутқа шығуына мүмкіндік бермеді. Ал Алтын Орданы күшейту үшін хан ұрпақтарының бірлестігін сақтаймын, жаулап алған елдерімнен алым-салықты көбейтемін, жаңадан ақша шығарамын, орұсут князьдарынан қыз алып, қыз берісемін деген Мөңке Темір хан тек бірақ нәрсені білмейтін. Ол білмейтіні — осының бәріне қауым қалай қарайды? Осының бәрін Алтын Орда хандарына істетіп қойып, өзі үн-түнсіз тыныш жата бере ме? Міне, Мөңке Темірдің шын білмейтін мәселесі.

	Ал жұрт болса, бұл тұста анда-санда асау толқынын қуған, тыныш жатқан теңізге ұқсайтын. Қай күні сұрапыл дауыл тұрып, сол теңіз астан-кестен болады?.. Мөңке Темір ханның да, өзге хандардың да көздері жетпейтін.





ЖЕТІНШІ ТАРАУ

	Жошының ең кіші баласы Буалдың немересі, ұлыс ағасы Ноғай, осы тұста Шыңғыс ұрпағынан қалған, оң қанаттың ең үлкені еді. Осы жасқа келгенге дейін, сонау Шығыс Жағропаға аттанған тышқан жылғы жорықтардан бастап, елу жылға жуық басынан өткізген ұрыстарында ол жеңілуді білмеген. Ноғай — Шыңғыс хан әскери жасысының темір тәртібін бұлжытпай ұстаған, ұлы ханның ең соңғы шөбересі.

	«Егер,— деген Шыңғыс хан әскери жасысында,— он басына бағынған он адамның ұрыс кезінде біреуі, не екеуі, үшеуі, тіпті одан көбі қашар болса, олар өлтіріледі, ал жүздіктің өзгелері қозғалмай, әлгі он адам бәрі бірдей кейін шегінсе, бәрі де өлтіріледі. Егер басшыларынан жарлық болып бәрі бірдей шегінбесе, өз бетімен шегінгендердің бәрі бірдей өлтіріледі.

	«Егер, әлгі он адамның біреуі тұтқында қалып, өзгелері құтқармаса, құтқаруға бармаған, қалған тоғыз адам бәрі тегіс өлтіріледі. Сондай-ақ, егер бір буын әлгі он адам жауда қалып, қалған тоғыз буын — тоқсан адам оларды құтқармаса, сол тоқсан адам тегіс өлтіріледі».

	Бұл қатардағы жауынгерлер жаңында. Ал он басы, жүз басы, мың басы жайында Шыңғыс хан не деген? Мүмкін оларды бастық деп Ұлы хан жақын тартқан болар? Жоқ, олар жайында да Шыңғыс хан өзінің жасысында былай деген:

	«Егер он басы өзінің қарамағындағы он адамды ұрыс кезінде басқара алмаса, не тәртібін дұрыс қоя алмаса, ондай он басы өзінің үй-ішімен бірге өлтіріледі. Он басы етіп қалған тоғызының ең қабілеттісі қойылады». Бұл жағдай жүз басына да, кейде мың басына да жатқан. Бұл үшінші тарау, тіпті ана екі тараудан да қатал. Жай жауынгерлер қорқақтығы үшін, не жолдасын құтқаруға бармаған айыбы үшін тек өз басы ғана болатын болса, он басы, жүз басы, мың басы, осындай қылмыстары үшін қатын-баласы, үй-іші боп жаза тартқан.

	Шыңғыс хан әскер тәртібін осылай құрған. Монғол жауынгерлері нояны — жауын жеңсе, оларды өлтіреді, қырады! Ал осы жеңісті ұйымдастыра алмаса, қорқақтық істесе, кейін шегінсе, кейін шегінбей қолға түскендерге жәрдем бермесе, онда да өлім! Барлық жерде де өлім! Өлім! Өлім! Шыңғыс хан әскері өзгелерді өлтіру үшін жаралған. Ал өзгелері өлтіре алмаса — өзі өлгені.

	Мұндай жағдайда ол әскерге тек алға, алға ұмтылу ғана қалған! Ол өлсе де, қырылса да алға ұмтыла берген. Осылай олар әлемнің тең жартысын жаулап алған.

	Ал Шыңғыс хан мен Бату ханның мектебінен өткен Ноғай осы тәртіпті мықты ұстаған. Ноғайдың ордасы, бір кезде өзі жаулап алған, Үзі өзенінің арғы бетінде Молдавия жеріндегі Орнаша, Кехебе деген ойпаттарда тұрғанмен, ұлысы Еділ мен Үзі өзендерінің төменгі тұстарында болатын. Ұлыс ағасы өз әскерін өзіне бағынышты ұлысынан жинайтын. Сондықтан Ноғай әскерінің дені Шыңғыс жасысымен тәрбиеленген монғолдардан құрылған. Мұндай монғолдардың жастары келіп қалса, олар балаларын, немерелерін өздеріндей етуге тырысатын. Оның үстіне Ноғайдың бір қатыны Шыңғыс ханның оң қанат ұлысына кіретін монғолдың хадаркін руының әмірі Мақұр Құранның немере қызы еді. Мақұр Құранның бір баласы да Ноғай ұлысында болатын. Қырым аттанысында ол қайтыс болып, Хадаркін руының әскері Ноғайдың қарамағында қалған. Хадаркін жауынгер ру еді. Ноғай бұларға осы Еділ мен Үзі өзендерінің төменгі жағында көшіп жүрген Қыпшақ ауылдарының жігіттерін қосып алған. Осындай Шыңғыс жасысымен тәрбиеленген күшті қосындары бар Ноғай әрқашан да өзін өзге хан ұрпақтарынан жоғары ұстайтын.

	Ұлыс ағасының тағы бір сүйенері үш ұлы — Түрі, Теке және Жеке, үшеуі де бұлұқ басшылары, әкелерінің дегенінен шықпайтын кілең сойылгерлер.

	Әрине, Ноғай өзін жеке хан атамағанмен де, әрқашанда ұлыс мәселесін, Алтын Орда ханынсыз өзі шешіп, ұлысын өзі жеке билеп-төстеп үйренген. Әсіресе, оның бұл әкімшілігі Мөңке Темір тұсында өсе түскен. Ноғайдың күшінен, мінезінен қорқа ма, әлде бөтен шаруаларынан қолы тимей жүр ме, Алтын Орданың бір шетінде жеке елге айналып бара жатқан оң қанаты ағасына Мөңке Темір де бәлендей қарсы келе қоймады. Әйтеуір, Орда құрамында боп ши шығармасаң болды дегендей, реніш сыңай көрсете қоймаған. Алтын Орда ханы бұл кезде Жайық өзенінің Аралға құятын сағасында елу шақырымдай, жұрттың көзіне түсе қоймайтындай жерге алтын, күміс ақша құятын шағын қала салдырып жатқан. Атын Сарайшық деп қойған. Бұрынғы Алтын Орда алтын, күміс теңгелерін құйған Бұхар, Отырарларда ақша жасауды қайтадан бастамай, Сарайшықты салдыруының да себебі бар еді. Бұл шағын ғана Алтын Орда жерінің ортасы, сыртқы жаудан алыс және мұнда, құлдар мен есірей шеберлерден бөтен ешкім тұрмайды, сондықтан қай жағынан алсаң да қауіпсіз деп ойлаған Мөңке Темір. Ноғайға Алтын Орда ханының тағы бір көңіл бөлмеген себебі, осы тұста әбден күшейіп алған Қайду Мауараннахр, Қаялық, Хорасан жерлеріндегі Алтын Орданың ықпалы жүріп тұрған қалаларының бәрін тегіс өзіне қаратып алған. Ол қалалардағы Алтын Ордаға жататын шеберхана, ұстаханаларда құрылыс істейтін жұрттан түсетін салық күннен-күнге азая түскен. Мөңке Темір, әрине, Бату да емес, Берке де емес. Тіпті Ноғай да бұған шыдамас еді, дереу әскерін жіберіп Қайдудың күл-талқанын шығарар еді. Әрине Мөңке Темір мұндай қан төгіске барған жоқ. Бара қалсам жеңіп шығуым оңайға түспес деген сенімсіздігі де бар еді. Өйткені, қазір Қайду бұрынғы Алғұй мен Барақпен алысқандағы Қайду емес. Бүкіл Жағатай ұлысын билеп күшейіп алған. Және Иран илханы Құлағудың баласы Абақ пен өзінің «андасы» Барақ соғысқанда, оған жәрдемге жіберген Қыпшақ бастаған қолды кейін қайтартып, илханның Барақты жеңуіне көмектескен. Содан бері екеуі дос. Тіпті одақтас. Және құдандал да болмақ. Жұрттың өзі мен қызы жайындағы өсегі ел арасына тым тарай бастаған соң, Құтлұн-Шағаны Абақтың немересі, Иранның болашақ ең алғашқы мұсылман илханы Газанға бермекші боп уәделескен. Егер Мөңке Темір Қайдуға әскер жіберетін болса, әрине, Абақ жай жатпайды. Бір бүйірден шыға келуі мүмкін. Ал ол шығатын бүйір Әзербайжан мен Грузия, тек осындай бір ыңғайлы тұсты күтіп отыр, Алтын Ордаға қарсы аттанудан танбауы мүмкін. Осындай жағдайларды ойлаған Мөңке Темір әзірге кешегі майдандас серігі Қайдуға елшілер жіберумен ғана тынған.

	Мөңке Темірдің осындай өзіне босаң қарауын пайдаланып Ноғай, әскерін тасқаяқтай қағыстырып, әлсін-әлсін ойнатып, әлденеге дайындала берген.

	Сонда Ноғай Алтын Ордадан бөлініп, өзін жеке хандық етпек пе? Жоқ, Ноғай ондай ойдан аулақ. Ол Шыңғыс жасысының қазіргі жақтаушысының бірі, Шыңғыстың төрт ұлысының бірінің шаңырағын көтеріп отырған Ордадан бөлінбек емес, осы жеке ұлыстығы оған жетеді, жеке хандықты да көксемейді.

	Әлде Мөңке Темірді құлатып, Алтын Ордаға өзі хан болғысы келе ме?

	Шыңғыстың қай ұрпағы хан болудан қашқан. Мұндай арман мүмкін жәйт. Бірақ Ноғай құр әскери қолбасшы емес, көреген адам. Ол Мөңке Темір тәрізді, бір қанаттың, және күшті қанаттың ағасы болып келген адамды Алтын Орда тағынан алып тастаудың оңай дүние емес екенін жақсы біледі. Және Мөңке Темірдің жасы да бұдан кем емес. Оған қол көтеру тікелей Шыңғыс жасысын бұзу. Ноғай ондай бас бұзарлыққа бармайды. Сонда не?

	Жоқ, Ноғай бүкіл Алтын Ордаға үстемдігін жүргізгісі келеді. Тақта қандай хан отырмасын, бұның сөзін тыңдауға тиісті. Алтын Орданың жерін молайтуда, бөтен елдерді шауып, оны байытуда Ноғайдың орны бөлек. Және Жошы ұрпағының ең үлкені, өзгелерден ақылды, көрегені.

	Жоқ, жалғыз Алтын Орда хандары ғана емес, бұны бар Жошы ұрпағы тыңдауы керек. Ол үшін Алтын Орда тағына отыратын хан Ноғайсыз отырмауға тиісті. Алтын Орда хандарын Ноғай өзі белгілеп, өзі алып тастай алатын күйге жетуі мақсат. Қысқасы, Ноғай хан, тақта отырмаса да хан саналуы керек. Ноғайдың бар ойлағаны осы. Бұл арманына жету үшін ол саясатын да құра білді. Тек әскерін ғана күшейтіп қойған жоқ, бөтен Жошы ұрпақтарына ықпалын жүргізбеуге көп еңбек сіңірді. Біреуін алдады, біреуін арбады, біреуін қорқытты, ал басқа біреулеріне сый-құрмет көрсетіп, тарту-таралғы берді. Міне, осындай жағдайымен Ноғай өз ордасына қонаққа көптен бергі тілектесі Тудай Мөңкені шақырған. Тудай Мөңке сонау Еділ жағасындағы өзінің ұлысына Ноғайға арнаған сыйлығын бір көш етіп, Таң мен Үзі өзендерінен өтіп, ырғалып-жырғалып жүзден астам жігітіне биыл молдовандар жеріндегі Кехреба ойпатында отырған Ноғайдың ұлысына келген. Бұл сиыр, яғни 1277 жылдың жазы еді. Биыл бұл маңайда жаңбыр аз болып, шөп ерте қуарған. Әйтсе де Ноғай ордасы осы Үзі өзеніне құятын бір шағын өзеннің жағасында отырған.

	Күн түстен ауа бастаған кез еді.

	Бесін бола Ноғай Ордасының қыз-қырқын, бозбалалары қоршаған Тудай Мөңкенің керуені де жетті.

	Олар өздеріне арнап тігілген ауылға орналасты.

	Тудай Мөңке қасында үш серігі бар сәлем беруге Ноғайдың Ордасына өзі келді.

	Тудай Мөңкені құшақтап қарсы алған Ноғай оны таныды да, танымады да.

	Бұл, әрине, Тудай Мөңке және Тудай Мөңке де емес сияқты.

	Бұрынғы Тудай Мөңке есерсоқтау, аузына келгенін тоқтамай айтатын, ер көңіл, аңқылдаған жігіт болатын.

	Ал мынау Тудай Мөңкенің тек бұрынғы бейнесі, түрі бірақ қабағы қарс жабылып кеткен, қараңғы түндей түнерген басқа адам.

	Атақты Бату атасы өлгенде де Тудай Мөңке мұндай түнеріп көрген жоқ.

	Жоқ, құр ғана түрі емес, сөйлеген сөздері де біртүрлі жексұрын.

	Жоқ, ол жөнді сөз де айтқан жоқ, бір-екі рет бірдемелерді міңгірледі де қойды.

	Жайшылықта, дұрыс болсын, бұрыс болсын аузы жабылмайтын Тудай Мөңке, келгелі «қап әттеген-ай!», «Алда қыршыным-ай!» деген бір-екі ауыз бірдемені айтты да тіпті үндемей қойды.

	Бұнысы несі, ақылынан адасайын деген бе?

	Жоқ, Тудай Мөңке қазір сау еді. Тіл қатпай тұнжырай беруі ойламаған жерден басынан өткен оқиғадан болған.

	Тудай Мөңкенің неге мұндай күйде отырғанын, қасындағы Қабақ тайшы айтып берді.

	Оқиға былай болған екен.

	Тудай Мөңкенің ортаншы әйелі Бату ханның бәйбішесі әйгілі Барақшын-қатынның төркіні алшын-татар әміршісі Құтлықтың қызы еді. Барақшын-қатын өзінің тірі кезінде сүйек жаңғыртамыз деп осы қызды он бес жасар Тудай Мөңкеге алып берген. Төре Құтлықтың қызы он жылдай бала таппаған. Ал көтерген баласын күні жетпей тастай берген. Тудай Мөңке алшын-татардың қызы болмақ түгіл, құдайдың қызы болса да, жылда құлын тастайтын қысыр биедей, маған шала бедеу қатынның керегі жоқ, төркініне апарып тастаймын деп жүргенінде, осыдан он жыл бұрын, қатыны Тудай Мөңкенің аузынан түскендей бір ұл тапқан. Атын өз атасының құрметіне Бату қойған. Осы Бату, арғы атасы Бату хандай ер жүрек және өз әкесіндей күш иесі болып өсіп келе жатқан. Жеті жасында бұның жықпаған өзі қатарлы бала, жылатпаған серіктері қалмаған. Атамыз Батудан қалған жұртты, осы қырып тауысады деп баласын мақтан ететін аңғал Тудай Мөңке, Батуын соңғы жылдары қасынан қалдырмайтын. Осы жолы да өзіне ерте шыққан. Көшпенді елдің баласы бес жасынан атқа шауып үйренеді, жас Бату да олардан кем түспеген, жеті жасында әкесінің алыс сапарларына еруге жарап қалған. Үзі өзенінен сал салып өтіп, бергі бетке қос тігіп, Тудай Мөңкенің жігіттері ас ішіп тынықбақшы боп жатқандарында, әкесінің қасына Бату келген.

	— Мына өзеннің қамысты жақ тұсында доңыздар бар дейді, көріп қайтайын,— деген ол.

	— Барма, доңыз жарып тастайды,— деген әкесі.

	— Онда біздің қандай керегіміз бар? — деген Батудың атабегі ұзын бойлы қара сұр жігіт Таңғұт әміршісі Луи-Шидургудың ұрпағы Айджу.— Бақылап тұрамыз, көрсін, қызық қой.

	— Жарайды барса барсын,— деген Тудай Мөңке.— Тек алыстан көрсетіңдер!

	Айджу бастаған қару-жарақты үш кісі Батуды доңыз көрсетеміз деп өзен жағасына алып кеткен.

	Бие сауымдай кез өткенде, «бұлар неге осыншама кешікті? деп өзен жағасына жігіттерін ертіп Тудай Мөңке өзі барғалы тұрғанда, баланың кенет шар ете қалған даусын естіген. Тудай Мөңке дауыс шыққан жаққа қарай жүгірген. Өзен жағасындағы қамыстың қалың талмен шектесетін жеріне жеткенде, әлдененің қорс-қорс еткен даусын естіген. Кісі бойынан биік қамысты жапырып, кіре бергенінде, желкесінің жалы үдірейген тайыншадай қара доңыздың жанында, доңыз жарып тастаған ішек-қарны жерге түсіп, қан-қан боп жатқан Батуды көрген. Доңыз «не істедім?» дегендей тұмсығымен баланың денесін түрткілей қасында тұр. Тудай Мөңке қылышын сермей атылған, доңыз да қарсы секірген. Бірақ тасқа салсаң да қақ бөлетін алмас қылыш бір сілтегенде-ақ доңыздың басын анадай жерге ұшырып түсірген. Доңыздың бассыз денесі, атылған қалпымен қамысты жапырамайыра он-он бес қадамдай жерге барып дүңк етіп құлап, басын іздегендей шыр көбелек айналып тулай берген. Езуінен ақ көбігі бұрқырап, екі көзі қанталап кеткен Тудай Мөңке бассыз дене тұрып кететіндей қылышымен онды-солды шаба бастаған. Үй орнындай жер боршалаған етке толып, қызыл қанға боялған. Ешкім оған қой дей алмаған. Тудай Мөңке есінен адасқандай, доңызды үсті-үстіне шапқылап жатқанда, қолдарында жалаң қылыштары, көздері алақтап, қамыстан Батуды алып кеткен әлгі үш кісісі шыға келген.

	Тудай Мөңке парша-парша болған денені шапқылауын тыя қойған.

	— Ә, келдіңдер ме? — деген ол ентіге, қан тамған қылышын шаршап қалғандай төмен салбыратып,— әне көріңдер?

	Өзі бастап, үшеуін тек қарыны ақтарылып өліп жатқан баласының жанына алып барған. Батудың доңыз жарған денесін көрген Айджу атабек, қылышын тастай салып, екі бетін қолымен басып отыра қалған. Тудай Мөңке баланың қалай өлгенін сұрамаған. Үшеуін де қылышпен шауып өлтірген, бұған ешкім араша түсе алмаған. Бірақ бұл үшеуінің де жазығы жоқ еді. Қылыштарын жалаң ұстап тақа жақын жуымай, қамысты жағаны жанай келе жатқан бұл үшеуі. Ық жақтарында Бату. Доңыздар көрінбеген. Суға кетер бала өзенге жүгіреді дегендей, кенет бұлардың көздері қамысты тінтіп келе жатқандарында, Бату зып етіп қалың қамыстың арасына кіріп жоқ болған. Бақылаушылары: «Қайдасың, алысқа барма! Бері кел!» — деп қанша жалынып айқайласа да, олардың іздегенін қызық көріп, бала дыбыс бермеген. Тек Бату өзенге қарай емес, іздеушілердің бүйір жағынан өтіп кетіп, көрінбей қалған. Бала суға қарай кетті ғой деген іздеушілер, дауыстай ұзай берген. Олар әбден алыстаған кезде Бату қамыстан шыққалы кейін бұрылған. Дәл осы сәтте ашулы кәрі доңызға қарсы ұшыраған. Доңыз бұған бірден ұмтылған. Бала қанжарын сілтеуге де үлгірмей қалған.

	Міне, осы оқиғадан кейін Тудай Мөңке есінен адасқандай, тірі жанға тіл қатпаған. Қабағынан қар жауып қосының алдында отырып алған. Тек жігіттері қоршап қасына келгенде бір-ақ ауыз сөз айтқан.

	— Бір доңызды қалдырмай қырыңдар! — деген.

	Жүз жігіт, оған керуен тартушылар қосылып екі күн ұдайымен бұл маңайдағы доңыз біткеннің бәрін өлтірген. Жігіттердің найза, қылышына ілікпегендері басқа жаққа қашып кеткен.

	Екі күн бойы Тудай Мөңке сол отырған жерінен тұрмаған. Тек үшінші күні ғана тағы жалғыз ауыз сөз айтқан.

	— Ал енді Ноғайдың Ордасына жүрдік,— деген.

	Батуды осы өзен жағасына көр қазып, ардақтап қойған жігіттері үн-түнсіз соңына ерген.

	Тудай Мөңке сол өлгенін көрген күннен кейін, баласының қасына бармаған.

	Барлық жағдайды түсінген Ноғай оған көңіл айтты.

	Тудай Мөңке басын изеді де қойды.

	Бір жетіден кейін Тудай Мөңке адам тәрізді сөзге келді. Бірақ бұрынғы Тудай Мөңке жоқ. Сөйлеуінен үндемеуі көп. Қабағының ашылуынан жабылуы көп.

	Ноғаймен біраз оңаша сөйлесіп, Тудай Мөңке енді еліне жүрмек болды.

	Ноғай оған өзі әкелгендей бір көш тарту-таралғы берді. Оған қоса «менің Ордамнан таңдаған қызыңды алып кет» — деді. Тудай Мөңке өмірінде бір монғолдың істемейтін әдетін істеді. «Таңдаған қызымды келесі жолымда алып кетем»,— деді «Ақылынан адаспаған» екен деп ойлады Ноғай, баласының қайғысы қатты батқан екен, бар қылығы содан. Әлі-ақ айығып кетеді.

	Бірақ, Тудай Мөңкенің бұл жолғысы, шын шатасуының басы еді. Тудай Мөңке жүріп кеткеннен кейін бір жеті өткен кезде Алтын Ордадан әкесінің жарлығын алып Тоқтай келді. Хан Ноғайға: «Дайындала берсін, түбі Қайдумен соғысатын түріміз бар» — депті.

	Ноғай Тоқтайды Алтын Орда ханының баласы емес, өзі келгендей күтті. Бұған да қол басындай сом алтыннан бастап неше түрлі сыйлық берді. Жүргелі жатқан Тоқтайға:

	— Әкеңе айта бар,— деді Ноғай.— «Бату кезінен Алтын Орданың шығыс жағындағы жауы сол қанаттың ісі болатын. Өз ұлысының әскерін жіберсін. Біздің шаруамыз құбыла мен батыс. Мұным менің Мөңке Темір ханының бұйрығын орындамаймын деген сөзім емес. Орындаймын. Басқа түрде. Мөңке Темір әскері Қайдумен соғысуға баратын болса, құдасы Абақ хан бос қалмайды. Қайдуға жәрдемге жібереді. Сонда Алтын Ордаға мен керек болам. Қыс түсе Дербент өзені қатысымен, өзіміздің әдеттенген жолымызбен Кавказдан етіп, Абақ хан әскерінің арт жағынан тиемін. Бұдан асқан Мөңке Темірге көмек жоқ...

	Ноғай сөзін дұрыс көрген Тоқтай оның сәлемін әкесіне жеткізбек боп ертеңіне серіктерін ертіп Дешті Қыпшаққа жүріп кетті.

	— Мен Газанға тимеймін,— деді Құтлұн-Шаға, әкесі Қайдуға бір жағынан еркелей, бір жағынан наздана.

	— Неге, Анғиарым? — Қайдудың «Анғиарым» дегені Құтлұн-Шагаға «жан - қиярым» деген болып естілді.

	— Газан менен кіші, жат ел Иранға барып тұрғым келмейді.

	Қайду бүкіл Орта Әзияны алып болғаннан кейін тек ұлдарына ғана емес, қызына да осы Шу өзені бойынан меншікті ұлыс берген. Ол кезде өзен Сейхүндарияға құятын. Талас өзені тәрізді Шу бойында қаптаған Қыпшақ елі отыратын. Бұл ел тек мал ғана бақдайтын, егін де егетін, бау-бақша, мақта да өсіретін.

	Құтлұн-Шағаның ұлысы бір жағы Теріскей Алатауға кіріп жатқан бай өлке еді. Әкесі Қайду, өз ордасы әлі Іле бойында тұрғанымен, ортаншы баласы Орыс қолы тұрған Тарбағатай тауы, Зайсан көлі жағынан Құбылайдың әскері маза бермей, қытай қосындарын о жақтан бір жолата қумақ болып, тағы әскер жинай бастаған.

	Осы әскер жинау ісімен жақында қызы Құтлұн-Шағаның ұлысына келген. Бұл арадан да біраз әскер алмақ. Қызы әкесін әдеттегісіндей сыланып-сипанып қарсы алған. Қазіргі әңгіме сол Құтлұн-Шағаның ордасында болып тұр.

	— Иран алыстық ете ме? — деді Қайду.— Ал менің қайда туғанымды білесің бе? Монғолда Керулен деген өзен бар. Оған бұл арадан құс та ұшып жете алмайды. Сол арадан келдік қой. Ал сен аттылы адамға екі жетілік жерді алыс дейсің... Және Газан илханның немересі, әкесі Арғұн көп кешікпей илхан болады...

	— Ал менің әкем кім? — деді күліп Құтлұн-Шаға.— Бүкіл Мауараннахр, Хорасан, Шығыс Түркістанды билеп отыр...

	— Сондықтан да сен Газанға шығуың керек.

	— Сондықтан да Газанға шыға алмаймын. Және...

	— Не және?

	Құтлұн-Шаға кішкентайынан әкесімен ашық сөйлесіп үйренген.

	— Мен екіқабатпын...

	Қайду шошып кетті. Қызының ордасына өткен жылдан бері келіп көрген емес.

	— Кімнен? — деді, ол кім болса да қазір басын алатындай кәрлене қалып.

	Қызы тағы жасырған жоқ, шынын айтты.

	— Сіздің кеңсе бастығыңыз Әбдеқұл әміріңізден.

	Бұл солтүстік Қытайдан келген ұйғыр жігіті болатын. Түбі ұйғыр индикуттарынан шыққан. Қытай жерінде оқыған адам. Сондықтан хат танымайтын Қайду алдыменен оны өзіне хатшылыққа алған. Қызметі ұнағаннан кейін бірте-бірте көтеріп кеңсе бастығы өмір еткен. Ұзын бойлы, сұлу мұртты жігіт. Әйелдер бұған «кет әрі» емес екен деген өсекті бұрын да естіген. Осыдан бес-алты ай бұрын Құтлұн-Шаға ұлысының тұрғын халқынан алатын алым-салықты жөндеуге бұл жаққа Әбдеқұлды өзі жіберген. Енді міне...

	— Жас болса өтіп барады,— деді Құтлұн-Шаға мұңая. Кәрі қыз боп төсегімде қалай жалғыз жата берем... Осылай болып қалды... Енді біреудің баласын көтеріп ол жаққа қалай барам... Монғол болса бір сәрі. Газан мұсылман дініне кіріпті дейді ғой... Ал, мұсылмандар қыз күнінде біреуден бала көтеруді кешірмейтін күнә санайтын көрінеді.

	Қайду ойлана қалды.

	— Сонда сен басқа біреуден бала әлдилеп отырғаныңды Қайду Ордасына лайықты деп ойлайсың ба?

	— Лайықты демесең Әбдеқұлға бер,— деді Құтлұн-Шаға,— өзің де өсектен құтыласың...

	«Өсектен құтылудың жолы жалғыз қызыңды қарамағындағы бір мұлазимге беру ғана ма?! Газан бір сәрі, бүкіл Иран Әзербайжан, Бағдат, Румды билеп отырған ұрпақтың, ертең илхан болғалы тұрған бір биігі, оған қыз беру бір арман. Ал Әбдеқұл кім? Ұйғыр индикутының құны не? Ұйғырстан Иран емес. Күшті болса бір кезде күшті болған шығар. Ал Шыңғыс ханға өзі келіп аяғына жығылғаннан бері, ұйғыр индикутының құны құлдан артық дейсің бе! Сондай елдің баласына азуы алты қарыс Қайду қызын бермек! Кеңсе бастығы әмір дейді Құтлұн-Шаға... Арқасынан бір итерсе Құлағу, әмір-сәмірлігімен бірге жоғалады емес пе... Иә, сөйтеді!

	Қайду түнере түсті.

	«Абақ илханға да жауап беруі керек қой. Қызым Қытайдан келген біреуден екіқабат болып қалды дейді ме сонда? Қандай сылтау табасың?»

	Шыңғыс ұрпағы мұндай жағдайда шешуі қиын түйінді шешемін деп әуре болып жатпайды, өткір пышақпен шорт еткізіп бірақ кеседі. Шу дегеннен Қайду да сөйтпек болды. Құтлұн-Шағаның көзін құртсаң, Абаққа да жауап іздеп қиналмайсың, өліп қалған қызды бере алмайсың ғой, терезесі тең емес Әбдеқұлға беріп, намысыңды ешкімнің аяғына таптатпайсың. Өзің де өсектен біржола құтыласың. Өлім қашан да болса ең қиын сұрақты шеше алған. Бұл жолы да шешеді.

	Шыңғыс ханның қай ұрпағы болса да осыған бара алар еді. Ал Қайду осылай істей алар ма?

	Осы тұстағы Жағатай, Үгедей немере, шөберелерінің ішінен Қайдуда өзгелеріне қарағанда, үлкен қолбасшыларға тән қырағылық та бар еді. Қайду Алғұй мен Барақтай әскерлерінің дегенін орындап тұрған елді тонамаған. Ол шамасы келгенше жергілікті елді қуаттаған. Сондықтан, жұрт Қайдуды әділетті санаған. Бұнымен қатар ол, дәл осы тұста қарамағында жақсы қаруланған әскері бола тура, бөтен елдің жерін жаулап аламын деп ойламаған. Бар күшін ақылын өз ұлысының тұтастығына жұмсаған.

	Осындай Қайду, әрине, өз қызын өлтіруге бармады. Ашу, өкпеден туған алғашқы бір жылт еткен ойды бірте-бірте ұмыта бастады.

	— Жарайды, болсын,— деді қызына ол.

	— Өзім де осылай шешер деп едім,— деді Құтлұн-Шаға — көп рақмет.

	— Сенің дегеніңді істемеске менде қуат бар ма, Анғиарым,— деді Қайду. Бүл жолы да әкесінің «Анғиарым» дегені Құтлұн-Шағаға «Жанқиярым» дегендей боп естілді.

	— Менен айрылдым деп қайғы жеме, әке,— деді Құтлұн-Шаға кенет айдай аппақ бетінде бір орасан шаттық ойнап.— Мен өзіңе ғажайып бір сыйлық дайындап қойдым.

	— Ол не сыйлық?

	— Естуің бар шығар, Берке ханның құлдарын қырғаны?

	— Әрине ғой.

	— Сондағы құлдар көтерілісіне румдық бір шебердің себепкер болғанын да естіген боларсың.

	— Иә.

	— Сол румдық жігітпен қыпшақтың Құндыз деген бір қызы қашып кеткен.

	— Оны да естігем,— деді Құлағу.— Бір керемет сұлу дейтін жұрт.

	— Өзінен де шашы керемет... Көрсең таң қаласың.

	— Оны мен қайдан көремін?

	— Қазір,— деді Құтлұн-Шаға, сөйдеді де алақанын ұрды. Үйге дәйекші қызы кірді.— Жігіттерге айт, кешегі шашы ұзын қатынды баласымен алып келсін.

	Қыз шығып кетті. Құтлұн-Шаға қайтадан әкесіне қарады.— Бұның, әрине, қазір ондағы түрі жоқ. Тек ұзын шашы қалған. Тек шашы үшін талай жігіттер ғашық болған көрінеді. Байын қызғанып бір кезде Тоғыз-қатын, оның шашын кесіп тастапты. Бірақ бес жылда Құндыздың шашы өсіп сол бұрынғы қалпына келіпті. Берке хан да сол шашына қызығып алмақ болған екен. Бірақ бұл қатын өзінің бұрынғы қарақшы серіктерін тауып алып, солармен бірге қашып кетіпті. Содан бері шамасы келгенше хандарға қарсы күресіпті... Осыдан бес жыл бұрын Берке хан Еділ жағасындағы тоғайда өзінің арғын тоқалы Ақжамал қатысқан жасақты өртегенде, бұл Ақжамалдың бір жасар Ақберен деген баласымен тағы қашып құтылыпты... Содан бері көрмегені жоқ көрінеді.

	— Сендердің қолдарыңа қалай түсіп жүр ол қатын? — деді Қайду.

	— Алтын Ордадан Алмалыққа өтіп бара жатқан бір керуеннен ұстап алдық,— деді Құтлұн-Шаға,— өзгесін өзің сұрарсың... Берке ханның қолы жетпеген сұлуы еді ғой деп әдейі өзіңе арнап ұстап отырмын.

	Құтлұн-Шағаның айтқанының бәрі дұрыс еді. Тек бір нәрсені білмеген. Құндыз Алмалыққа емес, Бұхарға бара жатқан, Коломоннан айрылғаннан кейін ол өмір-бақи ерге шықпасқа, қалған өмірін тістілерге қарсы сарп етуге ант еткен. Өрттен аман құтылған балалы-шағалы қырық әйел, (Оның ішінде өрт шыққан кезде бірден Ақжамалдың баласымен қашқан Құндыз да бар еді) екі жылдай бірге болған. Сосын бірте-бірте тарап, әрқайсысы өр жаққа кеткен. Құндыз Жайық бойындағы бір нашар ауылға келіп паналаған.

	Үстіне шоқпыт киім киіп, Сәлімгерей мен Ақжамалдың кішкентай нәрестесін жұртқа өз балам деп, сәл есінен жаңылған адам кейпіне кіріп, біреудің кейде кірін жуып, кейде құртын қайнатып күнін көрген. Жұрттың көзіне түспесін деп ауық-ауық шашын да қысқартып отырған. Екі құлағы тек жұрттың аузында. Егер бір жерден ереуіл шықса тезірек соған қосылу бар ойы. Бірақ бұл тұста дала тыныш еді. Бірен-саран қарақшылар тобы болмаса, ел тілегін арман еткен өз топтарындай жасауылдар байқалмаған. Ал қарақшыларға Құндыз қосылғысы келмеді. Сөйтіп жүргенде Ақберен қозы бағуға жарап қалды. Күннен-күнге жаси бастаған Құндыздың енді бар тілегі, өзінен тумаса да туғандай етіп бауырына салған осы бала болды. Осындай кезде бір керуеннен, «Бұхар астан-кестен болып жатыр. Тамдам деген бір үлем бүкіл еңбекші жұртты бастап, Бұхардан монғол шапқыншыларын қуып шығуға дайын» деген жақсылық хабар естіді. Сонда барып Тамдам да есіне түсті. Кей күндері тобылғыны қыздыра жағып қойып, Сәлімгерей серіктеріне Тарақи туралы, сондағы жас шеберлердің, қала тұрғындарының ереуілін бастағанын, сол үшін Берке ханның Тамдамды өлім жазасына бұйырғанын, оны өзінің қалай ажалдан құтқарғанын жыр ететін.

	Құндыз бұл атқа елең ете қалған-ды. Тағы да ереуіл көтеріп жатқан сол Тамдам екеніне шек келтірмеген. Аққу құс өз ұяластарының қасында өлгенін жақсы көреді дейді жұрт. Бұл да дүниедегі ең жақындары сол ереуілшілерге жетуді тілеген. Солардың арасында өлгенін арман еткен еді. Және Сәлімгерейдің жалғыз баласы Ақберенді ескі серігі Тамдамның қолына апарып тапсырғысы келген. Өжет, ұстай қалсаң қолыңды күйдіріп жіберетін шоқтай, жанып тұрған баланы мұндай күйде жүріп, дұрыс адам етіп тәрбиелей алмайтынына көзі жетті.

	Осындай ойдағы Құндыз, сонау Жайықтан Бұхарға өрік-мейіз, қант-шай алып қайтуға бара жатқан қыпшақ ауылдарының бір керуеніне кездескен. Керуен басы Бұхарға бірнеше рет барып қайтқан, өзі құлдықтан әзер босанған, тәжік шал. Құндызды баласымен Бұхарға алып баруға көнген. Жайықтан Бұхарға жол ол уақытта Ембі өзенінің бас жағын басып, Мұғалжар тауларынан өтіп, Арал теңізін жағалай жүріп, Сейхундарияны бойлай баратын болғандықтан, амал жоқ, бұларға Шу өзенін жайлап отырған елдер арқылы жүруге тура келген.

	Бұрын бұл өлке Алтын Ордаға жататын. Өткен жылдары — оны Қайду жаулап алған. Мөңке Темірдің де әскер жинап, Ноғайға басқарып бар деуі де осыдан еді. Ал Мөңке Темірдің соғысуға дайындалып жатқанына хабардар Қайду бұрынғыдай емес, бұл арадан бейсауат бірде-бір керуен өтпесін деп бұйрық берген. Бір жағынан керуеншілер Мөңке Темірге көрген-білгендерін айтып барады деп қорықса, екіншіден Құлағу хандығымен, әлі де қырғи қабақ Алтын Ордаға бұл жақтан азық-түлік, қант-шай өткізуді дұрыс көрмеген. Бұрыннан осындай әкесінің бұйрығы бар Құтлұн-Шаға керуен Шу жағасына жетісімен-ақ ұстаған. Керуен басшысының бір тапқан ақылы осындай қауіптің тууын іштей сезіп, керуеншілердің бәріне: «Қайда бара жатырсыңдар» десе, «Алмалыққа еді бетіміз» дендер. «Бұхарды ауыздарыңа алмаңдар» деген. Құтлұн-Шағаның да Құндызды Алмалыққа бара жатыр екен деуі де осыдан еді.

	Ал соншама керуеншілердің ішінен жалғыз әйел Құндызды Құтлұн-Шағаның тануы бишараның шашынан болған. Құндыз әлі отызға келмеген еді. Содан ба, әлде табиғаттың өзіне берген ерекше қасиетінен бе, әйтеуір шашы тез өсетін. Қанша кессе де, жарты жылға жетпей жерге шұбатылып шыға келетін. Бұл жолы солай болды.

	Жазғытұрым ықшамдаған шашы күз болмай бұрынғы қалпына жеткен. Шашын орап-орап беліне таңып қойған Құндыз Бұхарға барғанша кестіргісі келмеген. Қанша дегенмен бұла әйел ғой, жұрттың бәрі қызығатын шашын жат елге келе жатып қидырып тастауға қимаған. Ал қырағы көз Құтлұн-Шаға керуенді көруге келген бетінде Құндыз қаншама жаман киінсе де, бұның ерекше әйел екенін бірден сезген. Беліне ораған шашына көзі түскен шақта-ақ бұл әйел құр ғана ерекше әйел емес, аты шулы Құндыз екенін түсінді.

	Қаракер жорға үстінде отырған Құтлұн-Шаға, қарсы алдында көп керуеншілердің ортасында тұрған Құндызға:

	— Шеш ана қатынның шашын! — деген.

	— Көрімдік берейін деп пе едіңіз? — деген кекете күліп Құндыз.

	Құтлұн-Шаға жанында тұрған нөкерлерінің біреуіне Құндызды қамшысымен нұсқап:

	— Шеш ана қатынның шашын! — деген.

	Нөкер атынан секіріп түсіп Құндызға таянған. Қолы әйелдің беліне тие бергенде, шешесінің жанында тұрған он жасар Ақберен:

	— Тиме, апама! — деп ана жігіттің қолына жабыса кеткен. Жігіт Ақберенді итеріп қалып еді, шалқалай құлаған бала тұра сала ұмтылған. Жігіт оның басынан тобылғылы сапты қамшысымен тартып-тартып жіберген. Әйтеуір баланың басындағы елтірі бөркі қалың екен, бәлендей батпаған, тек қамшысының ұшы бір рет бетіне тиіп, Ақбереннің бетінен қан бұрқ еткен.

	— Қой деңіз мына итіңізге! — деген Құндыз Құтлұн-Шағаға,— шашымды өзім - ақ шешемін.

	— Жә, тоқтай тұр,— деген Құтлұн-Шаға нөкеріне.— Шешсін.

	Құндыз беліне орап қойған шашын қолымен ақырын босатып жерге тастай салған. Жуандығы білектей, тып-тығыз етіп өрілген бұрым, өлген қара жылан тәрізді ұп-ұзын боп жерге шұбатыла құлаған. Жұрттың бәрі таң қалған. Әсіресе Құтлұн-Шаға таң қалды. «Шіркін-ай, осындай шаш маған бітер ме еді!» — деген дей ол жерде шұбатылып жатқан шаштан көзін алмай біраз тұрды.

	— Сен Құндызсың ғой? — деді әлден уақытта Құтлұн-Шаға.

	— Иә, мен Құндызбын! — деді Құндыз амалсыздан.

	— Бұрын Құндыз болсаң, мен енді сені көртышқан етем.

	— Жазығым не? Бар күнәм шашымның ұзын болғаны ма?

	«Бәсе жазығы не! Рас шашының ұзын біткені ме! Бірақ бұл аз қылмыс па? Ондай шаш менде, өзге қатындарда неге жоқ? Өз обалы өзіне, аспасын жұрттан!»

	— Жалғыз ол емес,— деді Құтлұн-Шаға, Құндыздың бар оқиғасынан хабардар екенін білдіріп, сөйдеді де нөкерлеріне бұйырды.— Мына қашқан қатынды ана бұзық баласымен екеуін, ордаға апарып қамаңдар. Бұнымен ертең сөйлесем,— ол енді керуен басы тәжікке қарады.— Иә, кімсіңдер, қайда бара жатырсыңдар? — деді.

	— Мен керуен басымын,— деді қаба сақалды тәжік.— Осылай бір шаһардан бір шаһарға азық-түлік, пұл апарып сатуға хақым бар. Бұны сіздің әкеңіз Қайду хан да біледі. Қазір Жайық бойынан Алмалыққа бара жатырмыз.

	— Бүйтіп дүние жүзін шарлай беруге хақыңның барын немен дәлелдейсің?

	— Ұлы хан Үгедейдің өзі берген пайзам бар.

	Керуен басы қойнынан жібек орамалға оралған сопақтау келген күміс затты алып, Құтлұн-Шағаға берді.

	— Иә, пайза...— деді хан қызы, қолындағы затты аудара қарап. Пайза Шыңғыс ханнан бері келе жатқан, саудагерлерге «Қарақорым қол астына жататын қалалардың бәрінде сауда істеуіне болады» деген куәлік. Пайза үш түрлі болады; алтын, күміс, жез. Осы істелген заттарына қарай олардың қадірі әр түрлі.

	Мысалы, алтын пайзасы бар адам, сатуға алып шыққан заттарынан ешкімге алым-салық төлемейді және оны еш жерде, ешкім де тоқтатуға хақы жоқ.

	Бірақ, жергілікті жерлердегі, даруғалар жіберілгендіктен Мөңке хан бұл пайзаның бәрін жойған. Керуендерден алынатын салық және өз ұлыстарында сауда жүргізуге рұқсат етіле ме, етілмей ме, бәрі басқақтар мен даруғалардың өздеріне тапсырылған. Бірақ мұны, тікелей Қарақорымға бағынатын басқақтарды ұнатпайтын кей хандар қолданбайтын. Мөңке жарлығын білмейтінсіп, сол бұрынғы әдеттерінше пайза сұрайтын. Керуеншілердің пайзасы жоқ болса, Қарақорымның басқақ, даруғаларына қарай тиісті алым-салығын төлейтін.

	— Ханша,— деді керуен басы тәжік, көріп тұрсыз ғой, менің пайзам алтын емес, күміс... Әкеле жатқан заттарымнан тиісті алым-салығымды төлеуге бармын.

	Бергенді кім жек көрген. Мұндайға әсіресе хан ұрпақтары қызығымпаз.

	— Не әкеле жатырсыңдар? — деді Құтлұн-Шаға әлі де жіби қоймағандай сес көрсетіп.

	— Толып жатқан дүние шіркін,— деді керуен басы.— Мұнда Иранның жібегі, кілемі... Румның алтын, күміс ыдыстары.

	— Сонда Иран мен Румға барып келе жатырсың ба?

	— Жоқ,— деді керуен басы,— қазір о жаққа өте алмайсың. Бұның бәрі Алтын Орданың жаңа қалаларында сатылады. Мен тәрізді саудагерлер о жақтан ебін тауып өзі әкеледі.

	— Жарайды,— деді Құтлұн-Шаға.— Тиісті алым-салықтарыңды төлеген соң, баратын Алмалықтарыға бара берерсіңдер.— Ол енді өзінің топ нөкеріне қарап, сәл ойланып тұрды да, бір-екеуіне: — Сендер осы арада қалыңдар,— деді.— Мына кісінің дүние-мүлкін санап, тиісті салықтарын алып, ордаға келерсіңдер...

	Сөйтті де өзі қара кер жорғасын бұлаңдатып ауылға қарай жүре берді. Соңынан қыз, бозбала нөкерлері ере жөнелді. Тек қарулы екі жігіт қалып, Құндыз бен баласын бір атқа мінгестіріп бұлар бір бөлек боп Құтлұн-Шағаның ордасына қарай cap желе беттеді.

	Қыпшақтың тұтқындағы ер жүрек сұлуы ертеңінде монғолдардың әйгілі батыр қызы Құтлұн-Шағамен оның ордасында кездесті. Орта Әзия билеушісі қызының кешегі тәкаппар үнді сөздерінен, өзін аямайтынын түсінген Құндыз баласы екеуін он екі қанат ақбоз үйге алып келгенде, не болса да осалдық көрсетпей, қарысып өлуге бел буған. Үй іші жиһаз-мүлікке лық толған. Жүк қыпшақ дәстүрімен керегенің басына дейін безендіре жиналған, неше түрлі оюланған, сырланған сандық, кебежелердің іші толған дүние болу керек, олар да екі босағаны ала қаз-қатар тізілген.

	Жендеттер айдап үйге кірген Құндыз бен баласына оң жақта, ақ мамық жастықты шынтақтай, төрт бүктелген ақ киіздің үстінде қисайып жатқан Құтлұн-Шаға иегімен ымдап, табалдырықтан сәл жоғарырақ төселген тулақты көрсетіп:

	— Ана жерге отырыңдар,— деді ол.

	Құндыз бен баласы ханша көрсеткен жерге отырды. Tic жарып ешкімменен амандасқан жоқ. Бірақ жан-жағына көз жүгіртті, үй-іші толған қыз-келіншек.

	— Қымыз беріңдер бұларға,— деді сол жақ босағада күміс балдақты піспекті ұстап, үлкен сабаның қасында тұрған жүдеулеу келген мосқал әйелге.— Шөлдеп қалған шығар, бұлар, кешегі қуырдақтан,— деді Құтлұн-Шаға, бұлардың кешеден бері нәр татпағаны өзіне аян болса да, әлденеге өзінен өзі күліп.

	Жүдеу әйел піспегімен сабаны бір-екі рет пісті де, сырлы сап-сары көбігі бұрқыраған қымызды үлкен шараға құйды. Сосын сырлы ожаумен тағы да сапырып-сапырып жіберіп, екі үлкен сырлы аяқты толтырып Құндыз бен Ақберенге ұсынды.

	— Ішіңдер қарақтарым,— деді жүдеу әйел.

	— Рахмет, апа,— деді Құндыз оған қарап. Бұл оның үйге кіргелі ең алғашқы сөзі еді. Онда да қымыз берген жүдеу әйелдің өздеріне деген ықыласы көңілін жібіткен тәрізді. Бірақ қымызды ішпеді, бір ұрттады да жерге қойды. Апасына қарап, Ақберен де ішпеді. Бір-екі рет жұтты да, бұл да сырлы аяқты жерге қоя салды.

	Бұның бәрін үй толған қыз-келіншектер көріп отыр. Бірақ әлі ешқайсысы ауыздарын ашқан жоқ.

	— Шөлдемеген екенсіңдер, жарайды,— деді Құтлұн-Шаға,— онда сөйлеселік...— Ол көтеріле түсіп, еркектерше малдасын құрып отырды.— Қандай қызға да арман болар Берке ханға неге күйеуге шықпай қашып кеттің? Мына қыз-қырқын соны білгісі келіп отыр.

	— Қыз біткеннің арманы тек ханға қатын болу ғана ма? Менің арманым басқа.

	— Сонда сенің арманың не?

	— Менің жүрегім бөтенді сүйді. Сол сүйгенімнен Берке хан айырды. Мен оған қалай қатын бола аламын?

	— Бірақ Берке жарты әлемді билеген Алтын Орда ханы ғой.

	— Жүрекке бұйыра алмайсың!

	— Ондай жүректі итке тастау керек.

	— Мәселе ханды сүю, сүймеуде болса, Берке ханды жақсы көрген кейбір әйелдерде ит те жемейтін жүректер бар...

	— Мысалы кімдікі?

	— Оны менен гөрі, сіз жақсы білесіз.

	— Мұндай сөзің үшін, анау жаудырап тұрған екі көзіңді ойып алу аз.

	— Мұндай жаудыраған екі көз өзіңізде де бар. Сенде жоғы менің мынау қос бұрымым. Кешегі сөзіңе қарағанда ең алдыменен осыларды кеседі ғой деп едім.

	Құтлұн-Шаға күлді.

	— Дұрыс айтасың, мұндай шаш менде жоқ. Тіпті ешкімде де жоқ. Бірақ мен оны кеспеймін. Өйткені, ертең менің әкем келеді. Сені тоқалдыққа соған берем. Ал ең жақсы қасиетің шашыңнан айрылсаң...

	Құндыз билеуші қызының сөзін бөліп жіберді.

	— Алмай қояды деп қорқасың ба? — Құндыз да күлді. Алады. Шыңғыс ұрпағы, қызыл құмар құзғын тәрізді, қатын көрсе болғаны.

	— Тарт тіліңді! — деді Құтлұн-Шаға дір-дір етіп.— Әттең, өз ордам әйтпесе, қызыл қаныңды қазір төгер едім!.. Шіркін-ай, ат үстінде кездескен болсам...

	— Оныңа мен дайын! — деді Құндыз екі көзі оттай жайнап.— Осы ауылдан маған да бір жылқы табылар.

	Бұнысы Құтлұн-Шағаны жекпе-жекке шақырғаны еді.

	Жұрт жым-жырт бола қалды. Ешкім осынау аққу құстай кербез шашы жерге төгілген, сұлу әйелден мұндай ерлік күтпеген тәрізді. Қайдудың әйгілі батыр қызы не дейді! Расыменен жекпе-жекке шыға ма, әлде бағанадан бері тілін тартпаған мына сұлу әйелді қазір нөкеріне далаға алып шығып өлтіре ме, не істейді?

	Ал мынадай сөзден кейін, Құндыздың құрбан болатынына ешкім шек келтірмеген. Бірақ кегін алатын Құтлұн-Шаға бөтен жол тапты.

	— Мына бала кімдікі? — деді ол, сұлу жүзі бұрынғыдан да қуқылданып кетті.

	— Өзімдікі.

	— Байың жоқ қой, сен бұны күлге аунап таптың ба?

	— Жақсы көрген жігітім болды деген жоқпын ба жаңа...

	— Көзіңдей сақтап жүр екенсің ғой... Онда былай болсын. Не сен жаңағы айтқан сөздеріңнің бәріне кешірім сұрап, аяғыма жығыласың. Не мына көзіңнің қарашығындай сақтап жүрген жалғыз баланды, қазір далаға алып шығып көзіңше бауыздатамын.

	Үй іші әлгіден бетер тына қалды. Әлдекімнің жылап қоя берген даусы естілді. Сонау Коломонды алғашқы көрген күнінен бастап бүгінгі күнге дейін басынан сан азапты, қиындықты өткізсе де бәріне де шыдап, мойып көрмеген Қыпшақтың ер жүрек қызы, енді өзінің сынар жерін сезгендей, Ақберенің өлмей ешкімге де бермеймін дегендей, өзіне қарай тартып, құшақтап бауырына қыса берді.

	— Қалай, көнесің бе? — деді Құтлұн-Шаға ысқырынып.

	Айдай сұлу Құтлұн-Шаға дәл осы сәтте басын қақшитып біреуді шағуға дайындалып тұрған сұр жыланға ұқсас еді.

	Құндыз еңіреп қоя берді.

	— Құдай сені де мендей етіп жылатсын...

	Құндызға қосылып енді үй-ішіндегі қыздар еңірей жөнелді. Бірақ Құтлұн-Шаға оған қараған жоқ.

	— Жығыл аяғыма, кешірім сұра! — деді ол қуанғандай, даусы күмісті күміске ұрғандай сыңғырлап.

	— Жығыл аяғына, жығыл,— деді еңкілдеп жылап тұрған жүдеу әйел, өлмейсің, сұра кешірім, сұра...

	— Бол! — деді Құтлұн-Шаға, түрегеліп алтын зерлі кебісті оң аяғын сәл алға созып.— Сүй мына кебістің басын!

	Құндызға енді қыз атаулының бәрі жалынды.

	— «Сүйе қойсайшы, апатай, сүйсейші! Әйтпесе өлтіреді ғой мына бишара балаңды!»

	— Сүйме! — деді кенет Ақберен даусы бала бүркіттей шаңқ етіп.— Өлсем өлейін, бірақ, апа, сен өзіңді қорлама!

	Егер үстеріндегі шаңырақ жерге құлап түссе, жұрт мұндай таң қалмас еді, бала сөзінен үйдегілер абыржып қалды.

	— Айналайын-ай! — деді жүдеу әйел солқылын баса алмай.

	Бала сөзіне бәрінен Құтлұн-Шаға таң қалып тұр. Біреу өзін жағынан тартып жібергендей.

	— Сен, осындай бала екенсің ғой! — деді ол Ақберенге тесіле қарап.— Шешеңді қорлатқың келмейді екен ғой! Онда мен де сені оп-оңай өлтіртпеймін... Көресіңді көрсетемін.— Сөйдеді де есік алдында тұрған қос нөкеріне.— Әкетіңдер мыналарды! — деді.— Мықтап күзетіңдер.

	Тұтқындағы Құндыз бен Ақбереннің жағдайы осындай күйде еді.

	— Әйел сенікі, ал баласы менікі,— деді Құтлұн-Шаға әкесіне.

	Қайду ештеңе деген жоқ. Жұрт көрмеген сұлуға күні бұрын қызығып есік жаққа қарай берді.

	Әлден уақытта «Құндызды баласымен алып кел» деген жігіттер асыға-саса үйге кірді. Екеуінде де оң жоқ.

	— Сұмдық,— деді тәпелтек келген пұшық сары,— күзетке қалдырылған екі жігіттің екеуін де өлтіріп кетіпті. Өздері үшті-күйлі жоқ.

	Ашудан көгере қалшылдай қалған Құтлұн-Шаға:

	— Қуыңдар! Табыңдар! — деді жер тепкілеп,— кешегі төскейге беттеген керуенді қуып жетіп, тінтіңдер!

	Екі жігіт үйден ата жөнелді.

	Керуенді тінтуге жіберілген, жан-жаққа шаптырылған жігіттер ешкімді таба алмай, екі күннен кейін қайтып келді.

	Құдыққа лақтырылған тастай Құндыз бен Ақберен мүлдем жоқ болып шықты.

	Барақ хан өлгенмен Барақтың серіктері тірі еді. Мауараннахр билігі солардың қолында қалған. Жылан жылғы Құрылтай шешімі бойынша таулы, далалы жерді жайлаған Үгедей мен Жағатай ұрпақтарына тұрғын жұрттан өндіріп алым-салықтарын дер кездерінде төлеп, ал қаланың ішіне олар дегендерін істеген. Үздіксіз соғыстан әбден жүдеген халықтың бұлар ең ақырғы қандарын сүліктей сорған соның арқасында Барақ өлген Қой жылы күйзеліске ұшыраған Мауараннахр қалалары, әсіресе, Бұхар шаһары, доңыз, тышқан жылдары өте қиын халге жетті.

	Халық, амал жоқ, өзін қорғар тағы да жол іздей бастады. Міне, осы уақытта Бұхарда қайтадан Тамдам пайда болған. Ол монғол үстемшілігіне қарсы көтерілмей Мауараннахр жұртшылығы еш уақытта халін жөндей алмайтынын, ешбір теңдікке қолы жетпейтінін жақсы білетін. Сол себепті Тамдам бастаған топ жалпы жұртты көтеруге тырысты. Бұл оңайға түскен жоқ, әбден күйзеліп, қорқып қалған қауым тез Тамдамның соңына ере қоймады. Сөйтсе де, Тамдам бастаған топтар Бұхар мен Самарқандтан тыс, шағын қалаларда жергілікті жерлердің кейбір зорлықшыл, ел қанағыш сұмдарын өлтіріп, аз да болса мықтылардан өштерін ала бастаған. Осы жағдай Жайық бойына, Құндыз паналаған Қыпшақтарға да жеткен. Бұл Тамдам жігіттерінің алғашқы бас көтерген, аздаған жоқтылы-барлы жеңістерінің дүмпуі еді.

	Ал қазіргі күнде осы ел наразылығы, бірте-бірте күшейе түскен. Енді жан-жақтағы уақ шаһарларды қойып, Бұхар, Самарқанд, Ходженттердің өздерінде де жасырын мәжілістер, монғол үстемдігіне қарсы әрекеттер көбейе бастаған.

	Міне, осындай кезеңде Бұхарға Құндыз бен Ақберен жеткен.

	Тамдам бұларды қуана-қуана қарсы алды. Әрине, ол бұл кезде Сәлімгерейден қалған жалғыз бала Ақбереннің осыдан жиырма жыл еткеннен кейін, бүкіл Орта Әзияны билеп отырған Қайду шаңырағын көтерген ұлыстың босағасын солқылдатқан әйгілі күрескер болатынын білген жоқ. Бірақ ол сол Бұхарға келген күннен бастап Ақберенді өз тәрбиесіне алды.

	Ал Құндыз бен Ақберен Құтлұн-Шағаның тұтқынынан керуен басы тәжіктің жанашырлығы арқасында құтылған.

	Кеше өзі монғолдардың құлы болған, етінің тірлігі арқасында сол құлдықтан құтылған керуен басы — тәжік, Құндыз бен Ақберенді тұтқында қалдырып кетуге дәті бармаған. Ақша не істетпейді, қымбат бағамен құнын төлеп, осы араның бір жылқышы байынан жасырын төрт жүйрік ат сатып алған. Құндыз бен Акберенге жандары өте ашып жүрген бес-алты қарулы керуенші жігіттерін түнде жіберіп, тұтқындарын босатып алған. Сол күні түнде жол білетін екі жігітін қосып, Құндыз бен Ақберенді Бұхарға жүргізіп жіберген.

	Құтлұн-Шағаның жіберген қуғыншыларының тәжік керуенінен қашқындарды таба алмай қайтулары да осыдан еді.

	Қайду Теріскей Алатаудың бауырынан ағатын Шу өзенінің бойын алып қойған. Ал, Мөңке Темір, бұл жаққа қолма-қол әскер шығармады. Сондай әскерді Құлағу илхандығына да жібермеді. Алтын Орданың алыстығын пайдаланып илхан Абақ та Әзербайжан мен Грузияны Иранмен шектесіп жатқан тұсына билігін енді мүлдем жүргізе бастаған. Алтын Орда тәрізді алып өгіздің бір мөңкігенінен қалмайтын дүние ғой дегендей, ауыз жаласып бірігіп жүрген Қайду мен Абақтың әр қайсысының пұшпағынан тартқанына Мөңке Темір көпке дейін мыңқ етпеген. Амал жоқ, Берке тұсындағыдай, бұл да Құлағу илхандығымен соғысуға мәжбүр болды. Бірақ бұл соғыстың бәрі де ит-жығыс боп бәлендей үлкен жеңіске жеткізбеген.

	Алтын Орда бұл кезде Қарақорымнан ат құйрығын біржолата шорт кесіп, қарамағындағы елдерді емін-еркін билеуге мүлдем кіріскен. Шаһар біткенді күйретіп, жер біткенді монғол малына жайылым етуді көксеген Шыңғыс ойымен де санаспайтын халге жетті.

	Мөңке Темірдің бұл кезде көзі батыс жаққа тігулі еді.

	Алдымен ол Құлағуды жақтаған Византия императоры Ласкариспен соғыспақ болған. Бірақ ол бітім сұрағаннан кейін, көңілі басқа ісіне ауған. Ал бұл кезде Ноғай күннен күнге күшейе түскен. Енді ол Грузия, Молдавия, Либке79 тәрізді жақын тұрған елдермен өз бетінше келісімдер жүргізе бастаған. Тікелей соғыспағанмен, жолын тауып Мөңке Темірге Ноғайдың өзге ұрыстардан да әскерін азайту керек болды. Бұл оған оңайға түскен жоқ. Екінші бір Мөңке Темірдің бар қайрат-жігерін алған орұсут елі еді. Рас, Алтын Орда оларға өзінің дәстүрге айналған князьдарын біріне-бірін қарсы қоятын саясатын өзгертпеген. Бұл Алтын Ордаға өзінен жұрты көп орұсут елін басқаруға аз көмек бермеген. Және бір-біріне қарсы шыққан орұсут князьдары да өз еліне де аз зиян келтірмеген. Мұндайда Мөңке Темір баяғы Шыңғыс хан көне тәсілін қолданып, оларды қайтадан шабатын. Сөйтіп, ол, Алтын Орда тағына отырғаннан кейін де орұсуттың теріскей-күншығыс жағын бірнеше рет күйзеліске ұшыратқан. Бұдан оның бар тапқаны орұсуттарды өзіне өшіктіре түсу ғана болған. Және қазынасына түсетін алым-салық қаражатының кеми бастағанын көрген. Осыдан барып Мөңке Темір орұсут князьдарының кейбіреулеріне жәрдем беріп, соларды өзіне сүйендіре етпек болған. Осындай князьдің бірі костромалық Василий Ярославич еді. Александр Невский өлгеннен кейін Новгород князьдығына ағайынды Ярославич пен Василий Ярославичтер таласқан. Алтын Орда екеуін кезек-кезек қолдап, Новгородты бірнеше рет тонап, ақырында қол жіберіп тауық яғни 1273 жылы Новгородты Ярославичка бағындырған. Мөңке Темір, осы Василий Ярославичты Алтын Ордаға әлі де жақындата түспекші еді. Оның бір қызын өзінің ортаншы баласы Тоқтайға әперуді де ойлай бастады. Сөйтіп жүргенінде осы князьбен басқа князьдарының өтініші бойынша, доңыз, яғни 1275 жылы орұсут князьдарының Либкеге қарсы жорығы басталды. Либке билеушілері, Ливон ордені арқылы көп жылдан бері неміс рыцарьларымен бірігіп орұсут жеріне, оның ішінде, өздерімен шектес Новгород, Псков қалаларына бірнеше рет аттанып, орұсут елінің әбден мазасын алып болған. Католик кресшілері Бейбарыстан жеңіліп қалған-ды. Осыны пайдаланып орұсут князьдары Либкені шаппақ болған. Оларға Алтын Орда Турайтемір мен нояндар басқарған екі қосын әскерін берді. Алтын Орда әскері жалғыз ғана Либкені емес, жолындағы орұсут елін барарда да, қайтарда да мықтап тонап қайтты.

	Қайткенде де орұсут, елінің басын біріктірмеуді ойлаған Мөңке Темір батыс жағын тонауға мүмкіндік берген, князь Василий Ярославичты сонда да Владимирдің ұлы князі етпеді.

	Осыдан бірнеше жыл бұрын Владимир мен Суздаль жерінің мұжықтарын Алтын Ордаға қарсы қоюда Ұлы Ростов князьдары бірталай әрекет істеген. Және бұл князьдық Алтын Орданың күнгей бүйіріне тым жақын тұрған. Сондықтан Мөңке Темір осы князьдықтың да боярларын ел билеуші күштілерін өзіне тартқысы келді. Осындай саясатпен қоян, ұлу, яғни 1279—80 жылдары осы қаланың князь, боярларымен жиі қатынаса бастады. Бірақ келесі жылан, яғни 1281 жылы тамағынан бір ірінді жара шығып, сол ісініп, дем алдырмай Мөңке Темір дүние салды. Алтын Орда ханының асықпай орындаймын деген нәрселеріне ажал қараған жоқ.

	Жошы ұрпағының енді тірі қалған ең үлкені Ноғай болды. Осы адуынды Ноғайдың арқасында Тудай Мөңке жылан, яғни 1281 жылы Алтын Орда тағына отырысымен, жеті күн той жасады.

	Ертеңіне Тудай Мөңке хан тағына отырғанның құрметіне бір-ақ ауыз сөз айтты.

	— Мөңке Темірдің орнына мені сайлағандарың жөн болды,— деді тұнжырай.— Барлық жерде доңыз қаптап кетіп еді, енді олар сыбағасын алады.

	Жұрт бұл жолы оның «доңыз» деген сөзіне еш мағына берген жоқ. «Жаман адамдар қаптап кетті» деп отырған шығар деген де қойған. Тіпті кейбіреулері «Аяқ алысы жақсы екен, сұм-қуларды бірден құртар», деп іштей қуанған.

	Ал бір жарты жыл өткеннен кейін Тудай Мөңке мұсылман діні шартын мойындап, ұлыс иелері, хан ұрпақтарын Ордасына жинап алған. Ноғай ғана келмей қалған.

	Жұрт жиналып болғанда:

	— Ноғай ағаң келмей жатыр, күтеміз бе? — дегендерге, ол қабағын қарс жапқан қалпында:

	— Ол тірі ме еді? — деген.

	Жұрт бұнысы жай-әншейін қалжындағаны шығар деп ештеңе дей қоймаған.

	Ұлыс иелері тегіс жиналып болғанда, жалғыз ауыз сөз айтқан.

	— Келесі жылы көктемге, доңыздардың торайлайтын тұсына әр қайсың бес мың қару-жарақты қосын дайындайсыңдар,— деген.

	— Соншама қолды қайтесің? — деген өзге хан балалары,— кіммен соғысамыз?..

	— Өзім білем,— деген де қойған. Сөйдеген де ол, бұл кезде өзінің әбден достасып алған шейх, кәри, мұриттермен әңгімелесуге мешітке кеткен.

	Владимирдің ұлы князьдығына Переяславль князі Дмитрий Александровичпен таласқан Городец князі Александр Александрович Мөңке Темір өлер жылы Алтын Ордадан Қауқади мен Әлгедаим нояндар бастаған қосындарды алып, князь Андрейді жеңген. Алтын Орда әскері бүкіл Владимир, Суздаль, Переяславль, Юрьев, Ростов, Твер, Торжак өлкелерін қан-жоса етіп шапты.

	Демек, өткен жылы князь Андрей Тудай Мөңкенің рұқсатымен Алтын Ордадан Тұрайтемір мен Алтын нояндар басқарған әскер алып, Дмитрийге жататын Городец болыстарын шапқан.

	Ал биыл жылдың басында князь Дмитрий Алтын Ордадан қосын алып Новгородқа барған. Ұлы қалаға жататын жердің бәріне өрт салып, жұртын қырған.

	Осындай бір орұсутты шабатын жорыққа шығады екенбіз деген ұлыс иелері, хан ұрпақтары:

	— Дұрысын айтсайшы, әскерді қайтесің? — деген келесі күні.

	— Өзім білем,— деген тағы Тудай Мөңке.— Ал сендер дер кезінде әскерлеріңді дайындаңдар.

	— Өзім білемінің қалай? — деген хан балалары.— Сен білген нәрсені біз білмеуіміз керек пе?

	— Сендер доңыздарды күні бұрын үркітіп аласыңдар. Олар қашып кетеді,— деген Тудай Мөңке сол тұнжыраған қалпында.

	— Қайдағы «доңыз», не қылған «доңыз»?

	Қабағын қарс жауып алған Тудай Мөңке жалғыз ғана жауап қайтарған:

	— Өзім білем.

	Содан кейін ол ешкімге қарамай мешітіне кеткен.

	Жұрт Тудай Мөңкенің ақылынан адаса бастаған адам екенін жаңа ғана түсінген. Ханмен бұдан әрі сөйлеспей ұлыс-ұлысына тараған. Бірақ Тудай Мөңкенің үлкен ағасы Торбудың балалары Төлі Бұқа мен Күншек, кіші ағасы Мөңке Темірдің балалары Алғұй, Тоғырылша дереу ұйымдасып, «Алтын Орда тағына ақылынан адасқан кісі отыруға тиіс емес»,— деп Тудай Мөңкеге қарсы әрекет істей бастаған.

	«Ноғай, өлі тірі ме еді?» деген Тудай Мөңкенің сөзі Ноғайға да жеткен. Тірі екенін «көрсеткісі» келіп, бетінен түгі шығып Ноғай хан Ордасына келген.

	Амандасып, жайғасып болған соң ашулы Ноғай, алтын тақтың үстінде үн-түнсіз тұнжырап отырған Тудай Мөңкеден:

	— Осыншама әскерді неге жинамақсың! — деп сұраған.

	— Доңыздарды қырамын,— деген Тудай Мөңке сол отырған қалпынан қозғалмай.— Олар арам хайуандар. Етін жеуге болмайды.

	— Қайдағы доңыз? Не қылған доңыз?

	— Кәдімгі төрт аяқты доңыз, бүкіл Еділ, Тан, Үзі бойларын алып кеткен доңыз...— деген Тудай Мөңке. Сосын Ноғайға қараған.— Қалай, оларды қыруға Алтын Орданың әскері жетеді деп ойлайсыз ба? — деген шын оймен.

	Ноғай не дерін білмеді.

	— Сені қалың қол жинап жатыр дегенді естігенде,— орұсутты шабады екенбіз деп қуанып қалып едім,— деді ол тұтыға.— Алтын Орданың бүкіл әскерін доңыздарды қыруға жұмсамақсың... Мұндай да хан болады екен-ау!

	Тудай Мөңке міз бақпаған.

	— Олар менің баламды жарып өлтірген.

	Ноғай Тудай Мөңкенің ақылынан адасқан адам екенін түсінген. Асқа қарамай жүріп кеткен. Өз ұлысына барысымен Жошы ұрпағының үлкені екенін пайдаланып үш айдан кейін Құрылтай шақыру керек екенін хабарлаған. Бұл жолы өзінің айтқанынан шықпайды деп Мөңке Темірдің ортаншы ұлы Тоқтайды хан көтертпек болған. Бірақ ханның өзге ұрпақтары бұған қарсы тұрған. Олар Төлі Бұқаны хан көтеруді дұрыс санаған. Тағы баяғы хан баласы мен хан аға, інілерінің таласы туған. Егер Мөңке Темірдің баласы хан болса, Алтын Орда хандығы бір шаңырақтың меншігіне кететіндей көрінеді жұртқа. Ал ханның аға, інілері, не олардың балаларының біреуі хан болса, барлық Жошы ұрпағы хандыққа ие болғандай саналады. Әрине, мұндайда, егер жақтаушылары мықты келсе, көпшілік көбіне екінші жағына шығады. Және Төлі Бұқа Тоқтайдан бұрынырақ атқа мінген, жорықтарда аты әжептәуір шыққан, оның үстіне аға баласы. Хан болу мұның кезегі тәрізді. Мұны Ноғай да жақсы түсінеді. Тікелей таласқа түссе, Тоқтай жеңіледі. Ноғай бұны да біледі. Ал Тоқтайды хан ету үшін Құрылтай шақырылып қойылған. Өзі шақырттырған. Сондықтан бұл жолы ретін тауып үндемей қалу керек. Ал Тоқтайға хандықты әперу үшін Төлі Бұқа таққа отырғаннан кейін күресті қайта бастау керек. Әрине, бұл күрес қан төгусіз болмайды. Амал не, қан төгу керек болса, қан да төгілуі дұрыс. Өйткені, алтын тақ оған татиды. Осылай ойлаған Ноғай, рас па, әлде өзінің әдеттегі қулығы ма, кенет құяңы қатты ұстап, ат үстіне мінерлік дәрмені болмай, Құрылтайға бармай қалды. Әрине, Төлі Бұқа жеңді. Оны ақ киізге көтеріп хан сайлады.

	Құрылтайға жарты жыл өткеннен кейін Ноғай өз Ордасына Тоқтайды шақырды. Тоқтай жағына енді өзінің екі ағасы Тудай хан мен Барлық, інісі Сарай Бұқа шықты. Осы бесеуі бірігіп Төлі Бұқадан хандықты тартып алмақ болды.

	Ал Төлі Бұқа да бос жатпаған. Түбі бәленің бәрі осы Тоқтайдан келетінін біліп, ол енді Тоқтайды бір жолата өлтіртпек болған. Енді Төлі Бұқа жағына Мөңке Темірдің өзге балалары Алғұй, Мұлақай, Қадан, Құдұқан, Тоғырылша ауысты. Сөйтіп бір әкеден тараған он ұл екі ұдай боп алыса түсті.

	Төлі Бұқа таққа отырғаннан кейін Ноғай жарты жылдай күткен. Ал шынын айтсақ, бұған Тоқтай ма, әлде хан тағына Төлі Бұқа отыра ма, бәрібір еді, тек Ноғайдың айтқанынан шықпаса болғаны.

	Құрылтайдан бұрын Тоқтайды жақтап, өзіне қарсы шыққанына кектеніп қалған тоң мойын Төлі Бұқа Ноғайдың дегенімен жүрмейтінін бірден білдірді. Осындай халдегі екеуінің арасын алыстата түскен тағы да орұсут мәселесі еді.

	Ноғайдың айтуымен Курск аймағына Алтын Орда басқағы етіп Тудай Мөңке Ақмет дегенді қойған. Осы Ахмет, бір қызық шаруа істеген. Өзінің ордасының жанына екі қыстақ салдырған. Бұларға орұсут князьдарынан, қыпшақ жерінен қашып шыққандарды жинаған. Бұлар теңдік үшін күрескерлер емес, көбінесе ұры-қары болатын. Ақмет осы екі қыстақтағы адамдарын алым-салық төлей алмаған, не теңдік іздеп бас көтерген орұсут мұжықтарына қарсы қолданған. Ахмет айтақтаса болғаны, бұлар асыранды қабаған иттердей кімнің болса да тамағынан ала түсетін. Бұл жылдардан бұрынғы ереуілдерден әбден күйзеліп қалған жұрт, Ахметтің осы бір тентек, сотқар жауыздарынан әбден өлердей болған.

	Бұған шыдай алмаған Курскінің князі Олег пен көршілес Липовец князі Святослав Ахметтің озбырлығын Алтын Орда ханы Төлі Бұқаға арыз еткен. Ахметтің Ноғайдың адамы екенін білетін Төлі Бұқа қыстақтарды құртып, бұрынғы өздерінің адамдарын өз қарамақтарына қайтып алуға рұқсат берген. Және орұсут князьдарына қоса Алтын Орда ханы өзінің тиісті қарулы өкілдерін жіберген. Олег пен Святослав түнде әскерлерімен кеп қыстақтарды қоршап алған. Кешегі бұзықтарды көкала қойдай етіп дүрелеп, өздерінің адамдарын алып кейін қайтқан.

	Бұған қарамай Ахмет қыстақтарына қашқындарды қайтадан жинаған. Қайтадан ол қашқындар жұртты қорқытып үркітуге кіріскен. Бұған әбден ыза болған, Святослав түнде әскерімен кеп қыстақтарды шапқан. Ешкімді аямаған. Үйлерін қиратқан.

	Ахмет те дереу Ноғайға жеткен. Олег пен Святославты князь емес, қарақшылар деп, Ноғайға шағыстырған. Олар көп әскер жинап, сенің Орданды шабуға дайындалып жатыр деген. Бұған енді Ноғай долдана шыға келген.

	— Жина әскерді! — деген өзінің қос бөрісі Кете мен Жетеге.

	Ноғайдың өз балалары бастап бес мыңға жуық жасақпен Ворголо қаласына келген. Осы жерден Курскінің князьдығы басталатын. Аттары ауыздығымен алысқан Ноғайдың бес мың жауынгер қолына төтеп бере алмайтындықтарын біліп, Олег князь Алтын Орда ханы Төлі Бұқаның қол астына қашқан, ал Святослав, жауымен көрінбей алыспақшы боп, Воронеждің қалың тоғайына кіріп жоқ болған. Ноғай жасақтары бұл өңірде жиырма шақты күндей жүрді. Жұртты тағы қанға бояды, тағы дүние-мүлкін тонады. Он үш үлкен дәрежелі боярларды, Курск шаһарына келіп жатқан бөтен жақтың адамдарын және көптеген қара шаруаларды тұтқындарды екі-екіден байлап Ахметке берді. Ахмет боярларды өлтіріп, бөтен қалалардан келген адамдарды босатты. «Сендер қонақсыңдар, сондықтан босатып отырмын. Ал сендер өздерің жүрген жерлерінде кімде-кім басқақтарына қарсы шықса, дәл осылай етіп, аяусыз жойылады екен деп айта жүріңдер»,— деді.

	Сөйтіп, Курск князьдығы тағы бір ұлы апатқа ұшырады. Ал Ахмет енді бұл араға қалуға қорқып, басқақты екі баласына тапсырып, өзі Ноғай жасағымен еліне қайтты.

	Міне, осы оқиғадан кейін Ноғай Төлі Бұқаға өшігіп алған.

	Осыдан кейін Ноғай мен Тоқтай бірігіп, сан түрлі айламен басы Алтын Орда ханы Төлі Бұқа ғып, Тоқтайға қарсы оның аға, інілері — Алғұй, Мұлақай, Тоғарылша, Қадан, Құдықанға дейін, екі жылдың ішінде бәрі тегіс өлтірілген. Тек Төлі Бұқа мен Алғұй ғана Ноғай мен Тоқтайға қарсы шыққан майданда ғана қаза тапты. Өзгелері аттан құлады, уландырылды, үйінде бауыздалды, әйтеуір Ноғай мен Тоқтайдың қолдарынан бұл дүниеден өтті.

	Әкесі Мөңке Темірдің өлгеніне он жыл толғанда, Алтын Орда тағына Ұлжатайдан туған Тоқтай отырды. Әрине, бұл өзі келіп отырған жоқ, бұны да Құрылтай сайлады. Ал бұл кезде Құрылтай дегеніңіз бұрынғы Құрылтай емес, кімнің қолында күш болса, соның сөзін сөйлейтін құр айқайшысы еді.

	Ал Қайду Мауараннахрдың күйінің жылдан-жылға нашарлағанын көріп, шұғыл шара қолданбақ болды. Қарамағындағы Мауараннахр, Хорасан, Шыңғыс Түркістан, Қаялық, Бұхар, Самарқанд тәрізді қол өнері күшті көне қалалары бар, бұл бай өлкенің мұндай жағдайға ұшырауы Жағатай ұлысының әміршісі Қайдуға тіпті керек емес еді. Өлке кедейленсе, халқы кедейленеді. Халқы кедейленсе, Орда кедейленеді, Орда кедейленсе, хан кедейленеді. Ал хан кедей болса, еш қадірі қалмайды, ешкімге сөзі өтпейді.

	Қайду ойланып-толғанып кеп Мауараннахрдың әміршісі етіп жылқы, яғни 1282 жылы, өлуіне өзі себеп болған Барақтың жалғыз баласы Тубаны қойды. Қайду, шынында, қателеспеген екен, бұл дарынды әскери қолбасшы және айлакер ел билеуші боп шықты. Соңынан тарих көрсетті, Туба өмір бойы Қайдумен бір болды.

	Туба хан тағына отырысымен Мауараннахрдың дәулетін асыруға кірісті. Әкесінен қалған кілең жемқор алаяқтардың бәрін Орда қызметінен қуды. Орындарына елмен сөйлесе алатын жаңа адамдарды қойды. Елден алынатын алым-салықты да біркелкі жөнге келтірді. Бұхар мен Самарқандты жөндетіп, оларға жаңа шеберханалар, кілем, парша тоқитын орындар ашты. Соның арқасында алты-жеті жылда Мауараннахрдың, әсіресе үлкен шаһарлар Бұхар мен Самарқандтың күйі жөнделіп қалды.

	Туба мұнымен қатар Қайду әскерін басқарып көрші, Құбылай император боп отырған Қытай мен Көк Ордаға қарсы соғыс жүргізді. Құбылаймен шайқасу үнемі монғол жерінде өтті. Сондықтан Қайду мен Тубаға теріскей жағынан шектесіп жатқан Көк Ордамен соғысу тақа оңайға түскен жоқ.

	Бұл тұста Көк Орданың ханы Жошының ортаншы баласы Тоқтай Темірден туған Баян еді. Алтын тақ бар жерде бақ таластық өзінен-өзі туады. Бұған үш атадан қосылатын шөбере інісі Құйлық қарсы шыға келді. Бәрібір Шыңғыстың ұрпағы дегенмен, шеше жағынан ол Қайдуға жақын еді. Сонысын пайдаланып, Қайду мен Тубаның арқасында Құйлық Көк Орда тағын Баяннан тартып алған. Өзін қуып жіберген. Көк Орда жеке ұлыс саналғанмен, көп жағдайда Алтын Ордаға бағынышты еді. Жошы ұрпағының ең үлкендері де осы Алтын Ордада болатын. Сондықтан Баян арыз айтып Тоқтай ханға келген.

	Бір тәжіні екі адам кие алмайды ғой, бұл арада Тоқтай хан мен Ноғай шабысып, Алтын Орда ханы соғысқа дайындалып жатқан. Сол себептен Тоқтай Баянға бәлендей әскери жәрдем көрсете алмады. Сөйтсе де шағын жасақпен Баянға ол Көк Орда ұлысының билеушісі деген жарлық берген. Бұны естіген Құйлық Алтын Ордамен тайталасудың қауіпті екенін ұғып, Қайду Ордасына қашқан. Тоқтай Қайду мен Тубаға, ел арасын бүлдіруші Құйлықты ұстап, Алтын Ордаға жеткізіңдер деген тілекпен, оларға арнаулы елшілер жіберген. Бірақ Қайду мен Туба бұл өтінішті орындамаған. Алтын Орда мен Орта Әзия әміршісі Қайдудың арасы шиеленісе түскен. Оның үстіне Қайду мен Туба Көк Орда ханымен күресуге Құйлыққа әскер берген. Осындай жағдайда Құбылай қайтыс болған жылқы, яғни 1294 жыл, Баян хан, Құбылайдың орнына — Қытай императорының тағына жаңа ғана отырған Құбылайдың немересі Темірге кісі жіберген Қайду мен Тубаға бірігіп қарсы шығайық деген Таққа жаңа отырған Темір екіұшты жауап берген. Соған қарамай Баян мен Құйлық соғысын тоқтатпаған. Дегенмен, осы оқиғадан алты жыл өткеннен кейін Темір Қайдуға қарсы қалың қол шығарған. Осы сиыр, яғни 1301 жылғы үлкен ұрыста Туба қатты жарақаттанып, Қайду қаза болған.

	Әйгілі қызы Құтлұн-Шаға әкесінің денесін өз ұлысы Шу өзенінің бойына әкеп көмген. Басына қара мәрмәр тастан мазар салдырған. Қалған өмірін осы мазарды дәріптеп ұстап өтуге бағыштаған.

	Бұның алдында Құлағудың баласы Абақ немересі Арғұн да дүние салып. Иран илханы Арғұнның баласы Ғазан болған.

	Ол мұсылман дінінде болып монғол иелігінің ең соңғы белгісін жоғалтқан.

	Сөйтіп. жаңа ғасыр, он төртінші ғасыр басталғанда, Шыңғыс ханның төрт баласынан кейін бүкіл дүниені тітіреткен немере-шөберелері — Бату, Мөңке, Құбылай, Құлағу, Орда, Қайду бәрі тегіс өліп, бір кездегі Шыңғыс ханның ұлы иелігі — Алтын Орда, Қытай империясы, Иран илхандығы, Орта Әзия — Жағатай ұлысы боп төртке бөлініп, бұдан да әрі қарай бөлшектену немере-шөберелерден туған келесі ұрпақтардың еншісіне қалған.

	Әлемді жаулаған атақты буыннан әзірге тірісі жетпіс бестегі Ноғай ғана жер басып жүр.

	Дүниеде атақ, бақ дәрежеден артық адам құмартар не бар екен?! Оған жас та, кәрі де бірдей құмар. Атақ, бақ, дәрежеге жету қандай қиын болса, олардан айырылу адамға одан да қиын, ауыр тиеді. Неғұрлым жоғарылаған сайын, солғұрлым адам бақ құмар келеді. Жетпіс бестен асқан Ноғайға ұлыс ағалығы аз көрінді. Өзін ханнан қанша жоғары санағанмен, ханнан төмен екенін ол Тоқтай Алтын Орда тағына отырғаннан кейін білді.

	Бұл таққа Тоқтайды өзі отырғызған жоқ па? Иә, өзі отырғызған. Және айтқанымды істейді, айдағаныма көнеді деп отырғызған. Бірақ алтын тақ кімнің көңілін өсірмеген, кімді өзгеден өзін артық санаттырмаған. Тоқтайды да сөйтті.

	Тоқтай Алтын таққа еті үйренгеннен кейін бүкіл Алтын Орданы тек өзі билеп, өзі төстегісі келді.

	Бірақ бұған жасы сексенге таяп қалса да, көңілі әлі жас Ноғай көнгісі келмеді.

	— Тоқтай айтқанымды істемесе, одан да өзім хан болғаным дұрыс,— деді Ноғай.

	Ал жасының келіп қалғаны ше? Бақ құмар қандай адамға бұның бөгет болғаны бар? Мұндай кісі аузынан отыз екі тісі түсіп қартайса да, жасқа жолын бермейді. Ноғай да Тоқтайға қартайдым деп жол бергісі келмеді.

	Осылай Алтын Орда тағына баяғы бір даңғыл жол хан туысы мен баласының айқасы басталды.

	Хан айқасы біріне-бірі у беріп өлтіретін жасырын айқасы емес, кәдуілгі майдан ашқан екі ұдай боп ұрысқа шыққан қарулы айқас. Алғашқы бір шағын ұрыста Ноғай жеңген. Бірақ бұл Алтын Орда секілді алыптың тағы үшін тым шағын шайқасу еді. Екі жақ бірдей үлкен соғысқа дайындала бастады. Алғашқы айқаста Тоқтайдың беделді бірнеше әмірлері Ноғай жағына шыққан. Шағын ұрыста оң қанат асасының жеңіп шығуына көне қоймаған Тоқ Бұқа ұлысын, бір кезде әкесі Татардың көшіп-қонған жері болған Қырымды барып шапқан. Каффаны қиратып, Судақ қаласын өртеген.

	Тыныш жатқан елге Ноғайдың соншалық қиянат істегеніне ұлыс басшылары, өзіне қосылған әмірлер де ренжіген. Бәрі енді Тоқтай жағына шыққан. Оның үстіне бұрын Ноғай талап-шапқан Курск, Переяславль князьдары да Тоқтайға өздерінің біраз кісілерін қосқан. Ноғайдың істеген жәбіріне орұсут елі де өз жауабын бермек болған.

	Осылай Ноғай, қосындарынан екі есе көп әскер жинаған Тоқтай хан, енді әкелерінің туысы Ноғайдың жағасынан ала түсуге ыңғайлы сәтті ғана күтіп тұрған.

	Бұлардың алғашқы ұрысы тышқан, яғни 1300 жылы көктемде Тан өзенінің жағасында болған. Тоқтай қалған әскерімен Еділден өтіп, өз Ордасына келген. Ал, Ноғай сол Тоқтайды жеңген бетімен әкесін қолдаған, бір кезде өзінің тәрбиесінде болған Тоқ Бұқаның ұлысы Қырымға аттанған. Осының алдындағы соғыстан әскері ойсырап қалған Тоқ Бұқа Ноғайға жөнді қарсылық істей алмаған. Ноғай Қырымды мықтап шауып, Батыс Жағропаға аттанысынан қайтып келгеннен кейін өзі осы араға орналастырған монғолдың хадаркін руының адамдарын, қарсыласқанына қарамай, шұбырта айдап өз ұлысына алып келген. Қыс бойы бұл да соғысқа дайындалған. Ноғай мен Тоқтайдың әскері келесі жылы күзге таяу тұста кездескен.

	Жаз ортасы ауа, Ноғай: «Сырқаттанып қалдым. Еділ бойына барып емделем»,— деп, сылтау тауып, өз Ордасы тұрған Кехрабадан отыз түменмен Үзі өзенінен өтіп, Танға қарай жүрді. Осыны күтіп отырған Тоқтай алпыс түменмен Еділ өзенінен өтіп, бұл да Танға қарай беттеді.

	Сынаспақшы екі қол Тан өзенінің жағасында кездесті.

	Ұрыс жеті күнге созылды.

	Алтын Орда жасағының үштен бірі қаза тауып, үштен бірі жарақаттанды. Қалғаны тірі қалды.

	Неткен сұмдық! Соның бәрі атақ, бақ, үстемдік үшін! Осыншама адам егер бостандық үшін қырылса бір сәрі. Жоқ, бұл соғыстың, тек Тоқтай мен Ноғайдың жеке бастарының қамы үшін ғана емес, бүкіл Алтын Орданың келешегі үшін үлкен маңызы болған. Бұрын Шыңғыс ұрпақтарының тақ таласы: хан сайлауында жікке бөлінуден, не құпия бірін-бірі у беріп өлтіруден аспаса, бұл соғыстан кейін, алауыздық енді жүздеген мың әскер қатысқан қанды шайқастарға айналған. Ал осы уақытқа дейін алауыз болып келген орыс князьдарының Алтын Ордаға қарсы тұруына бірлесулері қандай керек болса, Алтын Орданың оларға үстемдігін жүргізу үшін бөлшектенуі сондай керексіз еді. Бірақ Алтын Орда билеушілері өздерінің жеке бастарының қамынан аса алмады. Бұл онсыз да өндіргіш күші өсе алмаған әскери-көшпелі хандықтың іргесін шайқалтты. Рас, Алтын Орданың шаңырағын әлі де жоғары ұстауға кейбір хандары аз күш жұмсамаған, бірақ негізінде көшпенді қалпында қалған, өзгелердің жер-суын, байлығын тартып алып құрылған жасанды мемлекет, бір жеріне жамау салып бүтіндесең, екінші жері ыдырап шыға келетін тозған көйлек тәрізді, күлдірей түсті. Және өндіргіш күші өсіп, рухани дәрежесі мен мәдениеті жоғары дамыған мемлекеттердің дүмпуіне шыдай алмай, өзегіне құрт түскен шырмауық тәрізді өзінен-өзі шіритіні де мәлімденіп қалды.

	Ал бұл соғыста Ноғай жеңілді.

	Қас қарая Ноғай он жеті жігітімен башқұрт жеріне қарай қашты..

	Қол бастаған екі баласы Теке мен Жеке тірі қалған азғантай жауынгерлерімен кешегі өзі шапқан Қырымға қарай беттеді.

	Тоқтай да өз Ордасына қайтқаннан кейін, қанды ұрысты тезірек ұмытайын дегендей жеңіс тойын істеді. Мұнда да ат шаптырылды, жамбы атылды, көкпар тартылып, балуандар күреске шықты. Күміс таңдай, жез өңеш ақындар айтысқа түсті. Майталман, қаз дауысты әйгілі тайшылар, Бату ұрпағын, кенет әйгілі бола қалған Тоқтай ханды мадақтап, хан алдында жыр толғады. Тек бұл жолғы думан, айтыс-талас, Құтлық Темір хан өткізген Берке асындай Шыңғыс әулеті — монғол тайпасы мен Қыпшақ қауымының бәсекесіне құрылмады. Бұл тойдағы талас-бәсеке тайпа-тайпа болған Алтын Орда руларының арасында болды. Өздері Қыпшақ болып кеткен Шыңғыс ұрпақтарын Тоқтай хан, бүгінгі тойда монғол, Қыпшақ, маңғыт деп бөлмеді.

	Той қызу жүріп жатты. Бәйгеден іркес-тіркес ең жүйрік сәйгүліктер келді. Күресте, бұра сан, алып денелі атан жілік, ең күшті балуандар жеңді. Жүз қадам жерден бақан басына қойылған жамбыларды, құралайды көзінен ататын, садақтарын бір тартқанынан қалдырмайтын ең мерген жігіттер жерге түсірді.

	Той базары осылай қыза түсті.

	Міне, осы кезде бір қызық оқиға болды.

	Ендігі кезек сұлуларға жүлде берілетін көрме-өнер жарысы еді.

	Бұл сонау көне заманнан, ежелгі Қыпшақтардың ұшы-қиыры жоқ бозаң даласына адам бейнелес обатас орнатқан тұстарынан келе жатқан көңіл сауығы-ойыны еді.

	Мұнда әр тайпаның, не әр рудың сұлу деген қыздары, келіншектері тырдай жалаңаш жиналған халық алдынан өтеді. Арнаулы билер шешімі бойынша, түрі де, денесі де ең сымбатты, көрікті дегендері бөлініп алынады...

	Міне, осы бірінші таңдаудан өткен арулар халық алдында өздерінің өнерлерін көрсетеді. Ең жеңгеніне бас бәйге — сұлудың үш тілегі, одан кейінгісінің — екі тілегі, үшіншісінің бір тілегі қабылданады. Олар көрсететін өнерді билер белгілейді.

	Қазір топ алдына жалаңаш отызға тарта сұлулар шықты. Соның ішінде, әсіресе, біреуі ерекше кезге түседі. Қыздың қап-қара боп арқасын жауып, жерге түсіп жатқан қос бұрымын санамасақ, күн көзімен шағылысқан аппақ денесіне дене болмысына қарап көл жағасында отырған ақ шағала дер едің. Тек қанатынан жараланғандай осы бір ақ шағала — періште құстың тостағандай бота көзі мен ұзын, қою кірпіктерінде шық моншағы тәрізді жас тамшылары ұялаған. Аппақ өңі де жұтаң. Ал, тұрған тұрысы, сонау жұмыр балтырларынан бастап, сәл толыға түсіп, кенет үзіліп кетердей боп қиыла қалған қыпша беліне дейін бір керемет сурет болып келеді де, кеудесіндегі ұштары шошайған қос анары анандайдан-ақ ханның да, қарт билердің де көздерінің жауын алады...

	Топ ару халықтың алдынан өтті. Ал солардың ішінен бұл бұла қыздың жүрісі де ерекше сәнді қимылы да сылаң екен...

	Тоқсанға келген төбе би, жетпіске келген сүбе би, қырықтан жаңа асқан бала би, бірден бұл аруды сырт сұлулығымен бірінші орынға қойды. Екінші орынды, қара торының ең сұлуы, үшінші орынды — ақ сарының ең асқаны алды.

	Билер шешкен үш өнердің үшеуінен де — дереге байланған жүйріктің қыл шылбырын тісімен шешуде де, тас байлаған тақияны лақтырғанда садағымен іліп түсіруде де, жетекте шапқан жайдақ аттың үстінде жалынан ұстамай отыруда да, жас ару мүлтіксіз өтті.

	Қалған екі қыз бір-бір өнерден орындап, өздерінің қалаған жігіттеріне қосылуға рұқсат алды.

	Аққу-қызға кенет құмарта қалған Тоқтай хан, дәйекшіге:

	— Сұра, ана жас арудан, не тілейді екен? — деді.

	Дәйекші сұрады.

	Жалаңаш ару, аш белі бұралып, сәл қымсынып тұрды да:

	— Бірінші тілегім, хан ием, өзі маған құда түссін,— деді.

	Даусы да күміс қоңыраудай екен ханның онсыз да тыпыршып тұрған жүрегі бұрынғысынан бетер ойнай жөнелді.

	— Болсын! — деді Тоқтай сәл жымиып.— Екінші тілегің?

	— Хан ием, қойнындағы жұбайының әкесін өлтіріп ақ төсегінде қаннен-қаперсіз жата алмас,— деді. Қыз кенет басын көтеріп ханның жүрегін өртеп жіберейін дегендей шоқты көзімен оған тіке қарап.— Егер менің әкем Ноғай тірі болса, оның қалған өмірін маған қисын!

	Бұл, соңынан Тоқтайдың інісі Тұғырылшаның баласы атақты Өзбек ханды бауырына сап баулыған Ноғайдың он алтыға жаңа шыққан ең кенже қызы Іңкәр-Айым еді.

	— Болсын! — деді әлі қуанышынан айырыла алмай отырған, абыржып қалған Тоқтай.— Үшінші тілегің?

	— Үшінші тілегім жоқ! — деді жас сұлу масайрай.

	Аңдыған ажалдан Жеке мен Теке құтылды. Ноғай құтыла алмады.

	Он жеті серігімен Еділ өзенінен өтіп, үстеріндегі су болған киімдерін кептіріп жатқанда, майданнан қайтып бара жатқан орұсут жасағы тап болды.

	Ноғай киініп те үлгірген жоқ, оны таныған жасақ атаманы түркі қабақты, қанды көз, ақ сақалды Ноғайды басын қисық қылышымен қағып түсірді.

	Он жеті серігінің де бірін тірі қалдырған жоқ, бәрін өлтірді.

	Осылай бір кезде орұсут халқын күшпенен басуды арман еткен Ноғай, сол орұсут елінің жігіттерінен қаза тапты.

	Тарихи әділетсіз өшпенділік өзінің тарихи әділетті шешімін тапты.

	Тоқтайды қуантып, сый-құрмет көреміз деп орұсут жауынгерлері Ноғайдың басын қоржынға салып Алтын Орда ханына алып келді.

	Бірақ Тоқтай қуанған жоқ. Басқа қарап үнсіз ұзақ тұрды.

	Сосын оны монғол дәстүрінше тау басына қадірлеп көмуге әмір берді.

	Өйткені, Ноғай нағыз монғол еді. Және Шыңғыс хан жасысын мықты ұстаған, сол үшін қан кешіп, от жалаған ең ақырғы ұрпағы еді.

	Тоқтай бұдан кейін өзінен сыйлық күтіп тұрған орұсут жауынгерлеріне қарады.

	Қасына ымдап өзінің әскербасы нояндарын шақырып алды.

	«Ханның басын қара алмас болар»,—: деді ол.

	Өз көзінше Ноғайдың басын әкелген әлгі орұсут жауынгерлерін тегіс қылышпен шаптыртып өлтіртті.

	Алтын Орда ханының ойынша бұл да әділетті шешім еді.

	Тоқтай Ноғайды жеңгеннен кейін тек Алтын Орданың ханы емес, Бүкіл Бату ұлысының қожасы болды. Соңғы рет Қырымды шапқанда Ноғай бұл жерді өзінің одақтасы Тоқтайдың ағасы Абашыға берген. Енді Тоқтай Қырымды туған ағасынан тартып алып, өзінің серіктерінің бірі Сибан ұрпағы Янжыға ұлыс етті.

	Ноғайдың күйеу баласы, туған ағасы Қарши мен осы Янжының өзі де Ноғайдың әмірлері болғанмен, Янжы доңыз, яғни 1299 жылынан бастап Ноғайға қарсы шыққан. Өз жағына ауысқан Янжыға Тоқтай өте риза еді. Сол себептен де ұлыстың бір шұрайлы өңірін соған тартты. Ал Ноғайдың және оның үш баласының ұлыстарын өз балаларына бөліп берді. Тұнай80 өзенінің төменгі жағын Тоқ Бұға алды. Еділ өзенінің күнбатыс жағасы Тоқтайдың ортаншы баласы Исқарға тиді. Бұрын Жайық бойы Тоқтайдың інісі Сарай Бұқаға жататын. Сарай Бұқа бір кезде Ноғай жағында болған. Және Тоқтайға қарулы қолмен осы биыл да қарсы шыққан.

	Тоқтай інісін оңдырмай жеңіп, оның жерін — Жайық өңірін ең үлкен баласы Елбасшыға алып берді. Осындай жағдайға Тоқтайдың ағасы Бұрлық та іліккен. Оның жерін — Үзі өзенінің теңізге құяр сағасын өзінің үлкен қатынының ұлысына қосқан.

	Сөйтіп Тоқтай кешегі жауларының ұлыстарын теп-тегіс өз туыстарының жеріне айналдырған. Дегенмен, талас бұнымен бітпеген. Тоқтай Ноғайды жеңгенмен, әлі жеңілмеген өзіне қарсы ағасы Бұрлық пен інісі Сарай Бұқа және қасқыр балалары мен бөлтірік немерелері бар еді.

	Тоқтай енді бұлармен алысты. Бірақ сиыр, яғни 1302 жылы Сарай Бұқа, мешін, яғни 1308 жылы Бұрлық қайтыс болды. Бірі аттан құлап өлді, ал екіншісінің қалай дүние салғанын ешкім анығына жете алмады.

	Осылардан құтылғаннан кейін барып Тоқтай емін-еркін демін алды. Енді өзін шын мағынасындағы Алтын Орда ханы санап, Орда ісіне мықтап кірісті. Тек осы Тоқтай хан кезінде ғана, қоян 1304 жылы орұсут князі Михаил Ярославич «Владимирдің ұлы князы» атын алды.

	1312 жылы Тоқтай хан өлгеннен кейін Дәшті Қыпшақтағы көшпенді елдердің әйгілі мемлекеті — қилы-қилы кезеңі, бұқараның қаны мен көз жасына толы, Өзбек, әз Жәнібек, Тоқтамыс хандар өмір сүрген көшпенділер патшалығының жаңа дәуірі басталды.





2 КІТАП





БІРІНШІ ТАРАУ

	Ордада төртеуінен басқа ешкім жоқ еді. Төрде Батуханның немересі Тоғырылшадан туған Өзбек пен Өзбекпен бес атадан қосылатын Тамғамның баласы Құтлық Темір әмір отырған. Өзбектің оң жағында Орда иесі Алтын Орда ханы Тоқтайдың үлкен ұлы Елбасмыш, ал Құтлық Темірден сәл төмендеу, оның сол жағына бас әмірші Қадақ орналасқан.

	Осы Тышқан, яғни 1312 жылы Алтын Орда ханы Тоқтай дүние салған. Сонау Өргеніштен Өзбек пен Құтлық Темір көңіл айта келген. Өзбек ол кезде, қазіргідей толықпаған, сұңғақ бойлы, сымбатты жігіт еді. Әдемі қоңырқай даусымен оқып отырған жаңа үйренген құранын аяқтай бергенінде ол кенет Құтлық Темірдің оқыс қозғалғанын көзі шалып қалды. Сөйткенінше болған жоқ, сол сәтте-ақ Елбасмыш пен екеуінің қарсы алдына, өткір қылыш алып түскен Қадақтың басы топ етті. Басынан айырылған дене кеңсірігінен қан бұрқырай атып, бір орнында тыпырлады да қалды. Ал Өзбектің қарсы алдына түскен Қадақтың буырыл сақалды басы бір сәт оған бірдеме айтқысы келгендей, көзі шарасынан шыға жасаурап, тілі әлденені былдырлай еріндері сәл ашылып-жабылып жатты да, кенет тына қалды. Сол мезетте Өзбектің өзінің де оң қолы сол жақтағы қынаптағы алдаспанның тұтқасын барып ұстады. Көз ілесердей уақыт өткен жоқ, жүзі ұстарадай қылшылдаған алдаспан жарқ етіп көкке бір көтерілді де, орғи сілтенді. Құран сөзін ұйып тыңдап отырған Елбасмыш Қадақтың басы келіп алдына түскенде шошып кеткен. Есін жиып ол үлгірген де жоқ, енді өз басы анандай жерге ұшып түсті. Бұның да денесі бір орнында тыпырлады да қалды. Өзбек орнынан ұшып түрегеліп, өзіне қарап тасырайып көзін алмай жатқан басынан бөлек қан-қан денесін алдаспанымен тартып-тартып жіберді.

	Бассыз денесі тіріліп кетеді деді ме екен, бұнысы несі?

	Өлі денені соншалық шапқылайтын әлде Елбасмышта ала алмай жүрген қанды кек, қайтпаған өші бар ма еді.

	Жоқ, ондай кегі де, өші де жоқ. Немере аға, інісінің ішінде Өзбекке Елбасмыш ең көңілдес жақыны саналатын.

	Елбасмыш пен Қадақтың да қапы қалғандары содан еді.

	Көңіл айта келген бұл екеуі неге сонша Елбасмыш пен Қадаққа өшікті?

	Өзбек құр ғана Елбасмыштың басын алып қойған жоқ қой, неге өлі денесін сонша шапқылады?

	Әлде... Әлде бала кезіндегі бір оқиға есіне түсті ме?

	Ол кезде Өзбек пен Елбасмыш өлердей дос еді. Бір жылы Мөңке Темірдің ортаншы ұлы Тоқтай мен ең кенжесі Тоғырылша ауыл жаз жайлауға бірге шыққан. Онда Тоқтай Алтын Орда ханы емес, Тоғырылшада оған деген күншілдіктің құсасы болмайтын. Екі ауыл Еділ бойына аралас-құралас келіп қонған. Түйдей құрдас, бес-алты жасар Елбасмыш пен Өзбек ұйқыдан өзге уақыттарын үнемі бірге өткізген. Асық ойнап алысып, тай мініп жарысып әбден қызыққа батқан. Бұлар әсіресе дұзақ құрып, құс аулап, соларды ұстап әурелеп өлтіруді қызық көретін.

	Бір күні екеуінің құрған дұзағына кәдімгі үй арасында ұшып жүретін жаман торғай түсті. Дұзаққа бірінші боп жүгіріп жеткен Өзбек торғайдың мойнын бұрап үзіп, басын бір жаққа, денесін екінші жаққа лақтырып жіберді. Ентіге жеткен Елбасмыш пен екеуі сонда өмір бақи естерінен шықпайтын кереметті көрген! Торғайдың лақтырған денесі, басының жоқтығына қарамай сол бассыз қалпында, жерге түспей, әрі қарай ұша жөнелген. Торғай денесі осылай көз алдарында біраз жерге дейін қонбай барып, алдындағы қалың шиге жетіп жоқ болған. Бұны көрген екі жас бала таң қалған. Және өмір бойы ұмытпастай боп қорыққан. Қорыққандықтары соншалық, соңынан ер жетіп, ұрыстарға қатынасып, өлімге әбден етене боп үйренген кездерінде де, алда-жалда кісі өлтіре қалғандарында, олардың бассыз денелері тағы тіріліп кететіндей, қылыштарымен бірнеше рет шапқылауды әдет еткен.

	Өзбектің бүгінгі қылығы содан ба?

	Расыменен бассыз денені тіріліп кетеді деп ойлады ма? Әлде ана жылғы оқиға есінде ме?

	Онда Өзбек жігіт болып қалған еді. Иран илханы Газан әскері мен Алтын Орда қосындары Қап тауының1 бір шахары үшін қатты соғысқан. Қала шетін Алтын Орда әскері алған еді. Ал шаһар бекіністеріндегі илхан қолы, іші-сырты демей қамал бұзатын құралдарымен үйдей-үйдей тастарды Алтын Орда шебіне қарсы атқылап жатқан. Өзбек бес-алты жолдастарымен қалаға таяу үңгірге кіріп, ас ішіп сәл көздерінің шырымын алмақ болған. Үңгір іші кең. Төбесіндегі ошақ көлеміндей тесіктен аспан көрінеді. Алтын Орда қосындарының алдыңғы шебі қала бекінісімен жалғасып жатқан тау деңгейлерінің ара-арасында, үстінде қарсы жақ жауынгерлерімен бетпе-бет келіп, белдесіп те қалған. Сөйтсе де илхан әскері қалаға жауды кіргізер емес. Бірақ олар құралдарымен қазандай-қазандай тастарды қанша жаудырса да, үңгір ішіндегі жігіттерге шыбын шаққан құрлы білінер емес, тек төбе үстіне түскен ауыр тастар құр күмп-күмп етеді. Жігіттердің онда шаруалары жоқ, үңгірдің дәл ортасындағы ошақта жағылған отты қоршай, мосыдағы шәйнектің қайнауын күтіп алқа қотан отырған. Әлденелерді әңгіме етіп күлісіп те қояды. Кенет сонау көгілдір аспан көрінген тесіктен бір домалақ қап-қара зат төмен қарай құлдырап құлай түсті. Жігіттер қашып та үлгірген жоқ, әйтеуір, әлгі қара нәрсе үңгірдің төменгі ернеуіне тиіп, ошаққа соқпай, домалай түсіп, үңгір есігінің арғы жағына барып тоқтады. Адамның басы екен. Есіктен көрініп тұр.

	Бір жігіт орнынан түрегеліп, бастың жанына барып көріп келді.

	— Қарасақал Қарабайдың басы екен,— деді ол. Сірә тас иық тұсынан тиген-ау деймін, мойын омыртқасын үзіп жіберіпті. Денесінен айырылған бас ұшып кеткен бойы ана тесіктен бері қарай құлаған ғой — жігіт жоғарғы жақтағы тесікті көрсетті.— Далиған адыр төбесінен оймақтай тесікті қалай тапты десеңдерші.

	— Жазмыш бұйрығы да,— деді Өзбек.— Бұ да қаза болды, бір асқан ер адам еді.

	— Ерлігі өз алдына, тым қара жүрек еді,— деді бір мосқалдау келген жауынгер,— жазығы жоқ талай адамды өз қолыменен бауыздаған.

	Сөйткенше болған жоқ, үңгір үстіне дүңк-дүңк етіп түсіп жатқан тастардың дауыстары тағы естілді.

	— Қояр емес қой мыналар,— деді Өзбек.— Сірә...— Өзбек сөзін айтып үлгірген де жоқ, қазандай қара тас, үңгірдің дәл есігінің арғы жағында жатқан Қарабайдың басының дәл үстінен келіп түсті.

	Үңгірдегілер аң-таң қалды. Сонау ойлы-қырлы төбе шатқалдардың қилы, қиғаш арасынан, қүз биіктерден асып кеп мынау қазандай қара тас қалай Қарабайдың басына дәл түсті?

	— Япырмай, күнәсі шын көп адам болғаны ма? — деген таңдана Өзбек.— Ең болмаса басын жерлейміз бе деп отыр едім, көрдіңдер ме, оны да бұйыртпады ғой...

	Сонда қалай, Елбасмыш та Қарабайдай күнәлі жан болғаны ма? Қарабайдың басын бөлшектеп, жерлетпеген қара тастай, Өзбектің өзі тағдыр боп кеп оның денесін шапқылады ма?

	Иә, иә! Елбасмыштың күнәсі Қарабайдың күнәсінен де артық еді!

	Өйткені Елбасмыш әкесі Тоқтайдың тағына отырғысы келді. Алтын Орда ханы болғысы келді.

	Жоқ, Елбасмыш алтын таққа отырды да, Алтын Орда ханы болды да. Бас әмір Қадақтың арқасында бұл мұратының бәріне де жеткен. Тек біржолата бүкіл Алтын Орда ханы аталу үшін әкесінің асын беріп болғаннан кейін, Құрылтай шақырылуы ғана қалған.

	Алтын таққа бір ие болған адамға Құрылтай деген не? Достары түгіл қастары да, қорыққандарынан бастарындағы бөріктерін аспанға лақтырып, алақайлап шыға келеді. Ал қорықпайтындары ол Құрылтайға қатыса алмайды. Бұрын өлтіріледі.

	Міне сондықтан да Шыңғыстың бөтен ұрпақтары тұрғанда, бұның Алтын Орда ханы аталуы бақ күндестеріне үлкен күнә! Кешірілмес қылмыс!

	Сол қылмысқа үкім шығарғалы, әкесіне көңіл айтамыз деп алдап, күні бұрын кісі салып, сонау Өргеніштен Өзбек пен Құтлық Темір келген. Және екеуден екеу емес, көп қолмен келген. Ол қолдар Ордалы ауылды қоршап сыртта қалған.

	Ақ семсер, алмас қылыштың жүзіменен айтылған үкімнен кейін Алтын Орда ханы Өзбек болуға тиісті еді. Құтлық Темір осылай ойлаған. Солай шешілген. Елбасмыш пен Қадақ өлтірілісіменен, сыртқа хабар беріліп, Өргеніш жауынгерлері Алтын Орда сарайын басып алды. Әрине мұсылман дініндегі Алтын Ордаға жататын ел-жұрт Өзбектің хан болғанын қалады. Соның арқасында үш аптаға жетпей Алтын Орда ханы етіліп ақ кигізге Өзбек көтерілді.

	Міне содан бері жиырма жыл өтіпті! Жиырма жыл! Айтуға оңай! Осы Алтын Орданы көркейтем деп сол жиырма жылдың ішінде Өзбек басынан не кешпеді. Қандай қанды қырғын, ұрыстарға бармады!

	Алтын Орда тағына отырғаннан кейін, жеті жыл өткен соң, Жылқы, яғни 1318 жылы еді ғой қалың қолмен Иранға аттанғаны!

	Төсек үстінде көйлекшең отырған Өзбек хан кенет тоңып кеткендей дір-дір етті. Кеше Сарай-Беркеден осы Қырымға келген. Жол соғып қалған екен, жастыққа басы тиісіменен қатты ұйықтап кеткен. Таң сыз бере бір жаман түс көріп содан шошып оянған. Қазір төсекте сол көрген түсінен айырыла алмай отырған түрі. Түс дегеннің өзі қайдан шығады екен? Бүгінгі көргені түсі емес, өңі тәрізді. Өмірдің асау толқынында алысып жүріп, мүлдем есінен шығып кеткен өткен кездегі тіршілігі, басынан өткен қанды оқиғалары. Егер бүгінгі көрген үрейлі суреттері түсі болса, мұндай шошынбас еді-ау! Ал түсіне кіргендерінің бәрі өзінің істегендері: өзі төккен қан, өзі жылатқан ел еді. Әдейі зәресін алғалы түс боп көрініп тұр. Бәрі өңіндегідей! Егер осының бәрі өзі істемеген, тек түсі ғана болса, көргеніне өзі де сенбес еді. Бірақ бәрі де шындық. Ал сонда осының бәрін неге істеді? Осыншама қан неге төкті? Тек қан құмарлығы үшін бе? Жоқ, жоқ, бәрі Алтын Орданы көркейту үшін! Соны ұлы мемлекетке айналдыру үшін! Сол үшін де ол Жылқы жылы Иранға аттанған еді ғой.

	Міне сыңсыған қол, көк найзаларын күнмен шағылыстырып, таудан арқырап құлаған өзен тәрізді. Дәшті Қыпшақтың жазық даласынан Кавказ тауларына. қарай жүйтки төгіліп келеді. Әр жауынгердің жетегінде екі аттан. Үстерінде көбінің көк темір сауыт, бастарында сондай дулыға. Қару-жарақтарының бәрі асыл болат... Жауынгерлерінің мінгендері күрең мен торы, қара қылшықты құла.

	Әскер басы батыр, бектерінің жүген-құйысқаны, ер-тоқым, өмілдірігі күміспенен қапталған. Күн сәулесімен ойнап бәрі жарқ-жарқ етеді.

	Солардың алдында Алтын Орданың алтын сапты қара2 туының астында, тоқпақ жалды торы сәйгүлік мінген, қара торы, қыр мұрын, сымбатты, сұңғақ келген отыз жасар Өзбек хан.

	Қандай керемет күндер! Әр жорығына бір жауынгер үш ат мінген қандай байлық!

	Ұшы-қиырына көз жетпес сыңсыған қосындар жолдарында кім тұрса да, не тұрса да жоқ етіп жіберетін тасыған долы дариядай.

	Солардың алдарында Алтын Орда ханының өзі, Сұлтан Мұхаммед Өзбек хан!

	Еділдің төменгі шенінен шыққан Алтын Орда қосындары Дәшті Қыпшақтың жазық даласынан, Тан3, Үзі4, өзендерінің тоғайлы, орманды жағаларынан, теріскей Кавказдың қырлы, құзды белдерінен өтіп, Дербент шатқалынан бір-ақ шықты. Дербент өзенін бойлай отырып Темір қақпаның түбіне жетті. Бұл таулы өңірді жайлаған мұсылман лезгин халқы Алтын Орда әскерін құшағын жая қарсы алды. Олар осы Дербент маңын қорғауға қойылған, мықты қаруланған мыңдаған әскері бар Тарамтазу әмірге «Жау келе жатыр» деп еш хабар бермеді. Хабар бермек түгіл, лезгиндер Иран әміріне «бұл жақта бәрі тыныш» деп жалған айтты. Соның арқасында Дербент бекінісін алғанға дейін бұл араға Алтын Орда әскерінің келгенінен ешкім хабардар болмады. Сондықтан да Өзбек әскері Әзірбайжанның теріскей жағы — Арранды оңай басып алды. Ширван өлкесін аямай шапты. Аз күннің ішінде қалың әскер әрі қарай жылжып Кура өзенінің бойына жетіп, теріскей жағасына шатырларын тікті. Өзін ісләм дінінің жалауы санаған Өзбек хан осы жерден Құтлық Темір әмірдің інісі Сарай Құтлықты бас етіп, бірнеше инақтарын5 дервиштер ханакасына6 тәжім етуге жіберді. Сүфи дәстүрімен дервиштер бұларды қарсы алды. Тағамдарын алдына қойып, бастарын иді. Ханака шейхі ісләм дінінің қамқоры Өзбек ханға алла тағаладан ұзақ жыл өмір сұрап, өздерінің арызын айтты. Алтын Орда әскері осы дервиштер ханакасына жататын елдің бірнеше әйелдері мен еркектерін, отыз мыңдай қойын, жиырма мыңдай қара малын айдап әкеткен екен, соларды қайтарып беруін сұрады. Онымен қатар Алтын Орда әскерлерінің дервиштер ғибадатханаларына, не кейбір үйлеріне кіріп дүние-мүліктерін тонайтынын арыз етті. Мысалға, бір үйдің терезеге ұстаған парча пердесін екі жауынгердің тартып алмақшы болғанын айтты.

	Сарай Құтлық әмір шатырына келген соң осының бәрін Өзбекке баяндады. Мұсылман дервиштеріне жаны ашыған Алтын Орда ханы қатты ашуланды. Әскері тонаған малдарын, дүние-мүліктерін қайтарып беріп, айыбына шейхке ат басындай күміс жіберді. Дервиш үйінің терезе пердесіне қызыққан екі жауынгерін таптырып алып, біреуінің бірден басын алдырып, екіншісін дүрелеп, мойнына жолдасының басын байлап, өзгелерге сабақ болсын деп бүкіл әскерін аралап шығуға бұйырды. Ол қосындар шатырларының о жақ шеті мен бұ жақ шетіне дейін барып келгеннен кейін бұның да басын кестіріп, екі айыпкерді бірге көмдірді. «Кімде-кім шейх мұриттерінің малын, дүние-мүлкін тонайтын, не ұрлайтын болса осылай өлтіріледі» деді. Сол күні оң қанат әскерінің басшысы Құтлық Темір мен сол қанат әскерінің басшысы Иса әмірлерге жарлық жіберілді. Хан жарлығында: «кімде-кім ісләм дініндегі дервиштердің мал-мүлкін тонайтын, не ұрлайтын болса, ондай адам ұстап алынып, жаза тартуға шейхтің мүриттеріне тапсырылсын. Ешкім ханака тұрғындарына озбырлық істемесін. Ал кімде-кім істелген озбырлыққа шара қолданбаса, не жасырып қалса, ондай адамдардың өздері өлтірілсін» деді. Бұл жарлық әскер басшыларынан бастап он басына дейін жетті. Ісләм дініндегі дервиштерді тонау, өлтіру дереу тоқтатылды.

	Бұл жыл — Иранға бір ауыр жыл еді. Су тасып, найзағай ойнап малға жасыл түскен. Оның үстіне Иранның батыс жағына кресшілер тағы тиіп, Сұлұдзу руынан шыққан атақты әмір Чопанбек солармен соғысып жатқан. Есен Құтлық, Хусейн әмірлерінің де бірі ойда бірі қырда, Құлағу илхандарының бөтен жауларымен алысуда болатын. Иранның осы тұстағы илханы, Газаның немересі Әбусеит Чопанбек пен басқа әмірлеріне хабар беріп, қалың қолмен Кура өзенінің жағасына жеткенінше сол-ақ болды. Асау ағысты, долы өзен Кураның бер жағында, маңғыласы7, кешкесімен8 тұрған Алтын Орда әскері алған жерлерінің мұсылмандарымен бітімге келіп, той-тойлап жатқандарында өзеннің арғы бетіне Әбусеит илханның қалың қолы келгенін, ал өздерінің арт жағынан бұларды шабуға жаудың он тұма әскері дайындалып жатқанын Өзбек білмей қалды. Иранның осындай қосындары Кураның күнгей тұсынан да көрінген. Екі жағынан жабылғалы тұрған қышқаштың ортасында қалмас үшін, амал жоқ, Алтын Орда әскеріне кейін шегінуге тура келген. Қашқанға қатын да батыр, бұл шегіну оңайға түспеген. Жедел кейін қайтқанда әскерінің бас-аяғын жинай алмай, кешкесінің біраз жауынгерлерін Өзбек хан жау қолына қалдырған. Арранды шауып, Ширванды тонап біраз мал мүлікке иеленгенмен Өзбек ханның бұл жолғы аттанысы сыртқы жұртқа Алтын Орда әскері Иран қосындыларынан жеңіліп қайтқандай көрінген. Алғашқы үлкен аттанысының мұндай сәтсіздікке ұшырағанына Өзбек хан жаман қорланған. Тек «Тұра тұр, Әбусейт, Чопанбек, қайтадан оралармын» деген тілегін ғана көңіліне жұбаныш еткен. Түсінде сонау өзінің Алтын Ордаға хан болған күнінен бастап осы ең алғашқы шегінуіне дейін көрген. Құр ғана шегініп келе жатпаған. Әскердің соңында, Кертөбел торы сәйгүлігінің жүгенін ұстаған, мойнына туған әкесінен де көп жақсылық істеген Хорезм әмірі Құтлық Темірдің басын салбыратып байлап алған, Қара терге малынып әзер-әзер жүріп келе жатқан. Кенет алдынан бір терең ор кездескен. Аттылы-жаяу шұбырған әскерінің алдыңғы шебі орға құлап жатыр. Орға өзі де таяу қалды... Енді аяғын бірер аттаса құлап кетуі хақ... Өзбек шыңыраудың дәл жиегіне келіп тоқтады. Төмен қараса, ор — тұңғиық терең, адамның басы айналып кетердей... Жүрегі лоблып кеткен Өзбек «Бұдан қалай өтемін?!» деп айқайлап жіберді. Сол сәтте өз даусынан өзі шошып оянып кеткен.

	Өзбек хан сол көйлекшең қалпында дір-дір етіп әлі отыр. Түсті өзінше жорығысы келеді... Бірақ жори алар емес. Барлық әскері шыңырауға құлап, өзі одан өте алмастай Алтын Ордасының ісі соншалық жаман ба еді? Құтлық Темірдің қу басын мойнына байлап алатындай бұған қандай күн туғалы тұр? Осының бәрі бір жамандыққа көрінді ме?

	Ал шынына келсек, Тоқтай ханның ақырғы жылдары мен Өзбек ханның тұсы, замандастарының айтуына қарағанда, қой үстіне боз торғай жұмыртқалағандай, Алтын Орданың тыныштыққа бөленген тарихында ең биік шыңына шыққан шағы еді. Жамандықтың, күйреудің көлеңкесі де жоқ, көшпелі елдер құрған мемлекетінің үстінде оймақтай қара бұлт көрінбеген, төбесі айнадай ашық, алтын күн бақыт нұр сәулесін мейлінше төгіп аспаны көк торғындай үлбіреп тұрған.

	Жамандық та, күйреу де соңынан, көп соңынан келген.

	Бұл тұстағы Алтын Орданың жері Қырым мен Болғарды қоса санағанда Үзі өзенінен былай қарайғы күнгей шығыс Жағропадан, сонау шығысқа дейін созылып жатқан байтақ даланы тегіс алып жатқан. Оның үстіне Еділ өзенінің орта және аяқ тұсы, күнгей Орал, Дербент қақпасына дейінгі теріскей Кавказ, батыс Қорасан, Хорезм, Сейхүн-Дарияның аяқ тұсынан Арал теңізінің жағаларынан басталатын, Есіл, Нұра, Сарысу өзендеріне дейінгі cap дала тегіс кіретін. Мауараннахр, Иран, бұзау терілері болса, бұл өгіз талысы еді.

	Жан-жағындағы мемлекеттермен жер үшін, су үшін таласқан бірен-саран соғыстарына қарамастан Алтын Орда осы кездерде бейбітшілік орнаған ең бай мемлекеттің бірі еді. Әскери күші де бұл мезгілдерде айта қаларлықтай айбарлы және мол еді. Көшпелі елдер азаматтарының үштен бірі қолына сойыл алуға жарайтын жауынгер деп танылатын. Алтын Орданың қуатының осындай мықтылығының арқасында оның өмірі қарамағындағы бағынышты елдердің бәріне бірдей жүрген. Тіпті Алтын Ордаға кірмейтін көршілес мемлекеттердің көбі оған алым-салық төлеп тұрған. Бір себептерде өздерін бағынышты санаған, Көнбеуге бұлар Алтын Орда қаһарынан қорыққан. Осындай себеппен, Ибн-Арабшахтың айтуынша, Өзбек ханның тұсында Өргеніштен шыққан керуен үш айдың ішінде Қырымға жеткен. Жолай ешкім оларға тимеген. Керуенге керек азық-түлік, көліктеріне деген жем, шөпті төлеулеріне қарай жергілікті жұрт қамтамасыз етіп отырған. Мұндай тыныштық Алтын Орда даласында бұрынды-соңды болмаған.

	Алтын Орданың бай мемлекетке айналу себебі тек қана оның әскері күштілігінде ғана емес еді. Мұнда жаңадан қалалар салынған, ол қалаларда қолөнер, егін егу секілді пайдалы істердің өркендеуіменен қатар, сауда-саттық жұмысы да қатты жүргізілген. Машриқ9 пен Магрибтың10 саудагерлері осы Алтын Орда қалаларына келіп түйіскен. Осы себептен де, Өзбек өзі алтын таққа отырысымен Орда астанасын Сарай Батудан, теңізге таяу Сарай-Беркеге көшірген.

	Қыпшақ даласында сауда саттықтың, әсіресе, оның шет мемелекеттерменен өркендеуіне екі үлкен себеп болған. Біріншісі, Тоқтай Алтын Орда ханы болғаннан кейін Қырымды өзінің сыбайласы Янжы өмірге ұлыс етумен қатар, Каффа, Судақ қалаларын Италия шаһары Генуядан келген купецтеріне Шығыс елдеріменен сауда-саттық жүргізетін колония-аймақ етуге рұқсат еткен. Бұл генуялықтар аз уақытта Қырымды Батыс пен Шығыс арасындағы көне Жібек жолының сауда-саттығы өркендейтін бір кіндігіне айналдырған.

	Бұл жолмен Қытайдан Иранға тек жібек, Үндістаннан Жағропаға меруерт, маржан, асыл тастар, Ібір-Сібір мен Орыс жерінен құндыз, түлкі, бұлғын, ақ тиін терілері ғана жеткізіліп қоймаған, бұл асыл заттармен қатар Машриқтан Мағрибқа олардан да асыл арабтардың алгебрасы, Фердоусидың «Шахнамасы», тоғызыншы ғасырда Отырарда туған ұлы ғалым — «Аристотель логикасының комментариясын» — жазған Абу Наср әл Фарабидің еңбектері, оныншы ғасырда Бұхарда өмір сүрген, дүние жүзінің мақтанышы атақты «Кітәб ал-канун фи-т-тибатты» жазған. Әл-Бирунидің, Шығыстың ұлы ғалымдары ар-Рази, Али-ибн Аббастың дәрігерлік ғылымдарын жалғастырған атақты Ибн Синаның дәрігерлік канондары осы Жібек жолы арқылы Батысқа келген. Ал ол жақтан Шығысқа, Демокрит, Сократ, Платон, Аристотель, Птолемейлердің пәлсәпалық және ғылыми трактаттары, Архимедтің, Эвклидтың геометриялары жеткен.

	Адам баласының мәдени, рухани дамуларындағы жағрафиялық қатынастардың қасиеттері, міне, осындай. Ал осы көне Жібек жолы Шыңғыс хан шабуылынан кейін де адам баласының өркендеуіне үлес қоса берген.

	Он жеті жыл Құбылай ханның Ордасында қызмет істеген Венеция купеці Марко Поло, осы Жібек жолымен жүріп Шығыс елдеріне жеткен. Марко Полоның «Кітәбі» бойынша Қой, яғни 1247 жылы М. Санудо жасаған дүние жүзілік картаға Грузия, Дербент, Қытай түсірілген. Ал Барыс, яғни 1254 жылы П. Медичи жасаған картада Суматра, Бенгалия бар. Марко Полодан екі жүз жыл кейін өмір сүрген Христофор Колумб Американы ашатын сапарында, Испаниядан шығып Үндістанды іздеп бара жатқанында осы Марко Полоның «Кітәбін» жол нұсқағышы еткен. Осы «кітәп» Азияның теңізбен бітетінің Испаниядан шыққан кеме теңіз қуалай жүре берсе Үндістанға жететінін айтып берген. Сол «кітәпті» латын тіліне Пипино аударған. «Кітәп» Христофор Колумбаның өз қолымен қойған жетпіс белгісіменен осы күнге дейін Испаниядағы Севилье қаласындағы Колумбаның өз атындағы музейінде сақтаулы.

	Колумбаға сүйеніш болған бұл карталардың дүние жүзіне келуіне Марко Поло себеп болса, ал оның «кітәбін» тудырған Марко Полоның Жібек жолымен Шығысқа аттанған саяхаты еді.

	Қытайда — Құбылай, Иранда — Құлағу, Сарайда — Бату отырңан кез, Жібек жолының көркейген кезеңдері еді. Өйткені Шығыс пен Батыстың қарым-қатынасының күшейгені осы кез.

	Ал Жылан, яғни 1353 жылы, күшейіп қалған Осман патшаның ұрпақтары билеп тұрған Түркия Дарденелл билігін өз қолына алды. Осымен байланысты Шығыс елдерінің заттары Қара теңізден әрі өте алмай қалды. Бұнымен қатар Жерорта теңізі арқылы жүріп тұрған Алтын Орданың Мысыр мамлюктерімен қарым қатынасы мүлдем үзілді. Ал Ит, яғни 1394 жылы Ақсақ, Темір Алтын Орда ханы Тоқтамысты жеңіп Хаджы Тархан мен Сарай-Беркені күйретті.

	Ақсақ Темір құр ғана Алтын Орда астанасын күйреткен жоқ, бұрынғы көне Жібек жолын біржолата жойды. Енді Батыс мемлекеттеріне Шығыс елдерінің заттарының баратын жолы мүлдем құрыды.

	Сонда барып, Испания, Португалия тәрізді сол тұстағы, теңіз мемлекеттері Азияның Үнді секілді бай елдеріне теңізбен баратын жол іздеді. Ол жолды тапты. Бұл жағрафиялық үлкен табыс адамзаттың ғылым мәдени — жаңа цивилизацияның жаңа дәуірін ашты.

	Бірақ бұл керемет кезең біз жазып отырған уақыттан екі жүз жылға таман кейін келді.

	Осы көне Жібек Жолымен Шығыс пен Батыс арасына керуен тартқан саудагерлер шылғи байыған.

	Ал олардың байығаны — Алтын Орданың байығаны еді. Әсіресе Өзбек хан мұсылман саудагерлерінің күшейгенін көксеген. Оның бұл тілегінде тек саудагерлерден түсетін алым-салық қана емес, өз Ордасы — мұсылман Ордасы болғандықтан, бұл мәселеде мемлекеттік саясат та, өз басының қамы да бар еді.

	Мұсылман саудагерлері кей жағдайда Өзбек ханға ел билеп отырған әмірлерінен де жақын тұратын. Өйткені бұл тұста «Өзбекиян» деп атала бастаған Өзбек хан әскерін, Өзбек Ордасы адамдарын қару-жарақпен, киім кешек, ат-көлікпен қамтамасыз ететін де осы мұсылман саудагерлері болатын.

	Салынып жатқан жаңа қалаларды да керек құрылыс заттарымен, тұрған жұртты дүние-мүлікпен тіпті хан сарайларын фарсы кілемдеріменен, арабы алтын, күміс, қолөнері заттары мен қытай, үнді шайы, жібек төсек-орындарымен де безендіретін тағы осылар.

	Қазір осындай мұсылманның екі саудагері, ағайынды Сауыт пен Дәуіт, Өзбек ханның өтініші бойынша, оның кей жазда шығатын жайлауы — осы Қырымда мешіт пен хан сарайын тұрғыздырып, солардың ішін дүние мүлікпен сәндендіріп жатқан.

	Өзбек Қырымға сол екі саудагердің өтініші бойынша хан сарайы мен мешітті көруге келген.

	Таң құланиектеніп қалған екен Өзбек түс жоруын таба алмады. Ол кенет көптен бері ойлап жүрген ісін аяқтауға бел буды. Жылқы жылы Иранның солтүстік жағын тонап қайтқаннан кейін, Алтын Ордаға әбден өшіккен Чопанбек, осыдан он екі жыл бұрын, Тышқан, яғни 1324 жылы қалың қолменен Дербенттен өтіп келіп, Алтын Ордаға жататын Теріскей Кавказды шапқан. Бұ да Арран мен Ширванды күйреткен Өзбек хан тәрізді, Терек өзенінің бергі жағасынан бастап, лезгин, черкес, қарачай, осетин, шешен, алан жұрттарын қырған. Мал-мүліктерін тонап кейін шегінген. Содан бері он екі жыл өтіпті. Өзбек сол жылы-ақ Иранға аттануды ойлаған. Бірақ Мауараннахр жерінен басталған Ақберен деген қыпшақ батырының бүліншілігі Хорезмге қарай ойысып, Алтын Орда ханы сол дүрбеленді басамын деп жүріп, бір-екі жылын өткіздіріп алған. Оның бер жағында орыс князьдерімен қырғи-қабақты жағдайлар туып қалып, соны реттеуге тағы біраз уақыты кетіп, Иранға деген жорығын кейінге қалдырған. Содан бері он екі жыл болыпты. Шіркін, өтіп бара жатқан өмір! Өзбек ауыр күрсінді. Егер Иранды барып шаппаса, өмірден өзін бос өтетіндей көріп, Өзбек осы бүгінгі түсінен кейін, қайткенменен де Иранға тағы бір аттануға бел буды. Әрине, Ираннан Алтын Орда қазір күшті. Бірақ оған тек әскерінің көптігіне сеніп жорыққа шыға алмайсың. Жеңемін десең, қамсыз дайындалу қажет. Осындай ойға бел буған Өзбек енді бүгіннен бастап сол аттанысқа дайындалуға кіріспек боп бекінді. Енді дәрет алуға сыртқа шықты.

	Таң құланиектеніп атып келе жатыр. Аспанда жұлдыздар да сирек. Дүниені өгейсінген жетім қыздай сөнуге айналған Бикеш пен Таразы11 да, ағара бастаған аспан төсінде көмескілене қалған. Қалың көрпе түннің іргесін сөгіп, күншығыстан көкжиекті сарғайтып келе жатқан күн нұрының мысы жеңіп, ай сәулесі таусыла түскен. Табиғат тылсым алғандай, әлі де әлем біткен жым-жырт. Тек қырқа басынан топ боз торғайдың сайрағаны естіледі. Бір сәт таңғы салқын жел тұрды... Өзбек ханның денесі кенет тоңазып кетті. Ол құндыз жағалы мауыты шапанымен сәл қымтанып жан-жағына қарады.

	Бұл тұрған жері, біздің тұсымызда Ескі Қырым деп Теңіз бен адыр арасында бірнеше кішігірім тау, белестің ортасындағы жалпақ дөңестің үсті еді. Егер күнгейіндегі Қарадаққа, шығысындағы Каффаға осы Ескі Қырымнан сызықтар жүргізілсе, сол сызықтардан пайда болған үш бұрыштың бір бұрышындағы нүкте осы Өзбек хан тұрған биіктеу адыр дер едік. Осы адырдың осынау етек тұсында салынып бітуге айналған мешіт көзге түседі. Бұл арадан Қара теңіз көзге көрінбейді. Теңіз бен адыр арасында бірнеше кішігірім тау, белестер бар. Бірақ теңіздің таңғы дымқыл иісі кәдімгідей сезіліп тұр. Және оның асау толқындары жан-жағаны ұрған гүрілдері де таңғы тыныштыққа ап-айқын естіледі.

	Өзбек хан Қырымға осыдан бір жеті бұрын келген. Ол кеше Ордасына Сарай-Беркеге қайтуға тиісті еді. Бірақ осы Қара теңіз арқылы Жерорталық теңізге өтетін Ханбалықтан шыққан жібек тиеген Дәуіт пен Сауыт саудагерлер жүргізген бірнеше керуен бүгін-ертең Қырымға жетуі керек еді. Хан саудагерлер дүниесін өз көзіменен көрмек болды. Бұл көштердің Хорезмнен өткенін Құтлық Темір осыдан үш ай бұрын хабарлаған. Қырымға Өзбек тек салынып жатқан мешіт пен хан сарайын көруге ғана келмеген. Осы жібек тиеген керуендер арқылы Батыс Жағропа елдерімен, әсіресе Бейбарыс Египетіменен байланысуды ойлаған. Алтын Орданың сауда саттық жұмысын кеңейте түсуді көксеген. Бұл тұста Шыңғыс ұрпағынан шыққан жалғыз Өзбек қана емес, Орта Азия, Иран, Қытай ұлы хандары да, сауда-саттық жұмыстарына көңілдерін қатты бөле бастаған.

	Ал Алтын Орда ханының Жағропа елдерімен, әсіресе, Египет мемлекетіменен сауда-саттығын күшейтуде, бұдан да әрі, бір жағы ісләм дінінің өркендеуімен байланысты. Дәшті Қыпшақ Ордасын ұлы мемлекетке айналдыруды арман еткен бөтен де сырлары бар еді. Сол себептен де керуендерді күтіп қалған.

	Алтын Орданың өзге хандарындай емес, Дәшті Қыпшақтың ұлы мемлекетке айналуы үшін Дүние жүзілік теңіз жолдарына шықпай ештеңе болмайтынын Өзбек жақсы түсінген. Сондықтан да ол өзге мемлекеттермен емес, тек Иранмен ғана соғысуды ойлаған. Фарсы елінен осы Жібек жолының әрі қарай жалғасы саналған — теңіз жағаларын тартып алмақ болған. Сөйтіп кеме тоқтайтын Иран шаһарлары арқылы Шығыс дүние-мүлкін тікелей Батыс Жағропаға жеткізуді көксеген. Содан кейін Бейбарыс Египетіменен байланысын күшейтіп, екі ұлы мұсылман мемлекеті бірігіп дүние жүзіне үстемдіктерін жүргізуді көздеген. Әрине тарихында теңізбен шаруасы болмаған, көшпелі ел ханына мұндай арман — аспандағы жұлдызды алумен бірдей еді, бірақ көңіл жүйрік пе, көк дөнен жүйрік пе дегендей ойлағанын сан рет іске асырған ханға бұл қиял да жеңіл көрінді.

	Өзбек жөне бір қағиданы жақсы ұқты. Ата-бабаларындай Батысты шауып, сол арқылы Ордасын күшейтудің енді қисынсыз дүние екеніне көзі жеткен. Сол себептен де жаңа саясаты бағытына керек, сонау Ханбалықтан келе жатқан керуендерді күтіп қалған.

	Ханның Қырымда аялдауына тағы бір себеп бар еді.

	Өзбек Алтын Орда тағына отырған кезде бұл Дөніті Қыпшақтың оннан сегіз бөлегі мұсылман елі еді. Өзі бөтен дінде бола тұрып, мұсылман дініндегі жұртты басқарудың қиын екенін де ол түсінетін. Жасынан халық арасында жүргендіктен оған бұл жағдай көптен мәлім еді. Ел басқару үшін оның дінін де басқара білу керек. Сол үшін ол ата-балалары ұстап келе жатқан — дінге немқұрайлы қарау жолынан мүлдем бас тартқан. Өзі біржолата мұсылман болған.

	Үлкен балалары Тыныбек пен Жәнібектен бастап, Бердібек-сынды немерелеріне дейін мұсылман дін рухында тәрбиелеген. Соларға арнап медресе ашып, арабша оқытқан. Бәріне бірдей құран сүрелерін жаттатып, өздерін тегіс сүндеттендірген. Он беске толғандарына бес мәртебе намазы мен ораза ұстауын міндеттеген.

	Орда маңайындағы бекзадалардан да, нөкерлерінен де осыны талап еткен. Қарамағындағы жұрттарына да мұсылман дініне кіруді бұйырған. Кімде-кім Мұхаммед пайғамбардың ережелерін бұзса, ондай адамды күнәкар деп өзінің жеке басының жауы санаған.

	Сол үшін де мұсылман дінінің айқайшылары, жоқтаушылары имам, мүфти, кәри, мұриттер, мұсылман саудагерлері Өзбекті орасан дәріптеген, дәрежесінің жоғарылай беруін тілеген.

	Осындай қошаметтердің арқасында ол бүкіл Алтын Орда еліне Мұхаммед пайғамбардың адал үмбеті саналып, қадірі аса түскен.

	Ал ісләм дінінің Алтын Ордада өркеюі — Дәшті Қыпшақтағы монғол бекзадаларының үстемдігінің, әдет-ғұрпының кеңи түсуінің бір жолы еді. Сонымен қатар көшпелі елдер өмірінде дін мәселесі ежелден екінші сатыда тұрғандықтан, монғолдардың мемлекеттік және дәстүрлік заңдарының әлсіреуі — ісләм дінінің жеңісі болып саналды.

	Сондықтан да ісләм діні Алтын Орданың бас күшінің біріне айналды.

	Дінмен бірге Дәшті Қыпшақ еліне осы дінді мықтап ұстаған араб, фарсы елдерінің ғұрпы, мәдениеті келді. Бұдан мың жыл бұрын қыпшақ қауымының ата-бабалары жайлаған жазира даласына, ұшы-қиыры жоқ байтақ өлкесіне, масағаттардың әшекейлі қол өнеріне, көне қыпшақтың тас мүсін — обатас, бал-баларына, қошқар мүйіз, өртеке өрнектеріне, ісләм діні әкелген құраны, сәлдесі, тәспісімен бірге араб, фарсы халықтарының шытырман әшекейлі кілемі, асыл қару-жарағы, дүние мүліктеріне қосыла «Мың бір түн», «Төрт дәруіш», «Зарқұм», «Сал-сал» тәрізді қисса, ертегі, аңызы жетті. Бұл кітаптардың көбі діни тұрғыдан жазылғанмен жауынгершілік пен мал бағуды ғана білген қыпшақтың мылқау даласына келген жаңа өзгеріс, жаңа құбылыс еді. Бірақ Дәшті Қыпшақ жұрты енді некесін қимай әйел алмайтын болды. Бала біткен сүндетке отырғызылатын салт қалыптасты.

	Ісләм діні Дәшті Қыпшаққа өзінің медресе, мешітіменен бірге Алтын Орданың жаңа қалаларына, күмбезді, минаретті жаңа бейнелерін де ала келді.

	Ал ісләм дінінің Дәшті Қыпшаққа ең күшті шабуылы да және ең мықты жеңісі де осы Өзбек хан тұсында болды.

	Сол себептен Алтын Орданың шын мағынасында мұсылман мемлекеті саналуы да осы Өзбек ханнан басталды. Сондықтан да ол өзін мұсылман ханы санаған, өзін мұсылман елдерінің басына көтерген діни жалауы көрген.

	Ал кімде-кім осы өзі таңдаған дін жолын бұзса, оған аянбай жаза қолданған.

	Өзбек ханды Қырымда ұстап қалған тағы бір себеп, осындай ісләм шариғатын бұзған бір жас адамның кінәсін қарау еді.

	Мұхаммед пайғамбардың төрт шарының бірі Оспан халиф жазған «Құран түсінігінде»: «Ел билеуші адам қандай мықты болмасын, өзі құран ережелерін бұлжытпай орындауды білмесе, ондай ел билеуші қарамағындағы елдеріне құран ережелерін орындата алмайды» деген.

	Ал Өзбек хан құран ережелерін бұлжытпай орындаған. Соның бірі Мұхаммед пайғамбар дінінің рұқсатымен некелі төрт қатын да алған.

	Сол дін ережеге сәйкес гарем салдырған. Оған некелі әйелдерінен бөтен, аманат-құма12 жұбайларын да ұстаған.

	Бес мәртебе намазын бұзып көрмеген. Намаз кезі келгенде, тіпті жүргізіп жатқан ұрыстарын да тоқтатқан.

	Наурыз туа, бар мұсылмандарша бір ай оразасын ұстаған.

	Өзі діншіл Өзбек хан, өзгелерден де дін шарттарын бұлжытпай орындауды әрдайым талап еткен.

	Осындай діни талапты бұзған екі жас діншіл ханның Қырымға келуіне тап болған.

	Қазір екеуі де зынданда жатқан.

	Бүгін солардың кінәсі анықталып, үкім айтылмақ.

	Әрине, үкімді Алтын Орда ханы Өзбек емес, шариғат қорғаны имам айтады. Тек Алтын Орда ханы сол үкімді дұрыс деп мақұлдауы керек.

	Дүниеде орындалса махаббаттан асқан қуаныш, орындалмаса одан өткен қайғы жоқ.

	Тоқ Бұқаның ортаншы баласы Жәдігер сұлтан Ажарды тоқалдыққа алар кезінде өзі қатты науқас болып, ұрын бара алмаған. Ал Ажар он беске жаңа шыққан бой жете бастаған, уылжыған жас өспірім қыз еді. Жас жанына арман етер ләззат құмар пәк сезімі әлі ояна қоймаған. Дүниеге таңдана қараған құралайдың лағындай, әлі қайғы-қасіретті көрмеген жаудыр көздерімен бар әлемге шаттана, сене көз тастайтын. Адам біткеннің бәрі оған кілең парасатты, аяулы көрінетін. Олардың ішінде сенің нәзік сезіміңді түсінбейтін қанды ауыз қасқыры, қабаған төбеті бар екенін білмейтін. Ал қызға сырттай қызығып құмар болып айттырған Жәдігер тоқал-қалындығын алар кезде де қатты сырқат еді. Бірақ құмар көңіл маза бермей, өзінің сырқаттығына қарамай қызды алып келуге кіші баласы Ерке Құланды бас етіп топ жігіттерді жіберген. Тоқ Бұқа балаларының кәрінен сескенген Тан бойын жайлаған құда жағы, қорланса да, амал жоқ, қыздарын келген жігіттерге қосып ұзатып жіберген. Бірақ дәм бұйырмаса ештеңе істей алмайсың, жігіттер қызды ақ отауға кіргізе бергенде, аңсай күтіп жатқан Жәдігердің жүрегі кенет қабынып кетіп, ол дүние салған.

	Осылай келін болып оң жақтағы шымылдыққа кірген, бірақ, жар төсегіне жатпаған Ажар, әйел болмай жатып жесір болды. Қалың малы төленген деп Тоқ Бұқа тұқымдары оны еліне қайтарып жібермеді. Енді амал жоқ, жас қыз балаға жесір атанып қара жамылуға тура келді. Әрине, Сұлтанның асын бергенше жас жесірге ешкім тимеді. Қара жамылған күні бітіп, бірте-бірте есін жиіп, жаз шыға Ажар жаңадан түлеген қырдың қызыл түлкісіндей бұлаңдап құлпырып шыға келді. Бұл бұрынғы Ажар емес еді. Бұрынғы ұяң тартқан жаудыр көздерінде қазір ойнақшыған үміт бар. Бұрынғы тал шыбықтай бұралған нәзік денесі де қазір жарысқа түсуге жаралған бедеудей ысылып сымбаттана қалған. Ажар ең алдыменен қайнағасы Әділкерейдің көзіне түсті. Мықын тұсы бұралып, аяғын былқ-сылқ басқан жесір келіні алпысқа таяп қалған қайнағасының көзінің жауын алды, ұйқысын бөлді. Қоламтадай сөнуге айналған көңіліне кенет шоқ түсті. Мұсылман дініндегі Әділкерей Қырым имамының алдына шариғат заңын кесе-көлденең тартып, «әмеңгерлік» қақымен інісінің тоқалын өзі иеленбек болды.

	Имам, Әділкерей жапқан құндыз ішіктің жағасын бір қолымен ақырын ғана сипай отырып, құран бетіне қарады.

	— Иә,— деді ол,— Келінді алуға шариғат қосады. Некелеріңді қиюға мен дайын. Тек келініңнің «жарайды» деген сөзі керек. Құранның мына бір сүресінде күйеуінің соңында қалған мирасқорларынан кімді қалайтыны жесірдің өз еркіне берілген. Келініңіз бөтен қайындарының біреуін тілемейтін болса, онда жол сіздікі...

	— Жоқ, оның менен бөтен ешкімді тілеуге қақы жоқ,— деді сазара қалған Әділкерей,— Жәдігердің жалғыз ағасы менмін. Тоқ Бұқаның шаңырағында менен үлкені жоқ. Әменгерлік жолы менікі.

	— Жәдігердің бес інісі бар емес пе?— деді қатыгездігімен бүкіл Қырымға аян Әділкерейдің шымбайына тиіп кетпейін деп абайлай сөйлей имам.— Әрине, олар сіз тұрғанда ағасының жесірінен үміттенбесе керек-ті...

	— Үміттеніп көрсін!— деді қанын ішіне тартып алған алпамсадай Әділкерей.— Бірін қалдырмай өз қолыммен бауыздаймын!

	Имам Әділкерейдің Ажарды тым ұнатып қалғанын түсінді. Сөйтсе де шариғат жолын бұза алмады.

	— Мен сізді өте құрметтеймін, сұлтан,— деді имам.— Бірақ, сізден гөрі маған шариғат жолы қымбат. Бәріміз де пендеміз, алла тағаланың хақ жолынан таюымызға хақымыз жоқ. Сол себептен жесірдің өзінен сұралық...

	— Ал егер ол көнбесе ше? — деді әлденеден сезіктенген Әділкерей.

	— Неге көнбейді? Сіздей адамға...— Имам сәл күмілжіді.— Әлде күмәніңіз бар ма?..

	Әділкерейдің шынында күмәні де бар еді. Бірақ, ол имамға бірден ақтарыла қалмады.

	— Жарайды, кісіңізді жіберіңіз...— деді ол.

	Имам жіберген абыстайлар Ажарды таба-алмай келді.

	Ал бұл кезде Қырымның қалың бау-бақшасының арасында екі жас отырды. Бірі Ажар еді де, екіншісі Жәдігердің туған баласы — кенжесі Ерке Құлан болатын.

	Ерке Құлан ат жақты аққұба келген сымбатты жігіт, биыл жиырма беске шыққан. Махаббат деген бір аққу құс қой. Оның ұшар көгі, қонар көлі тек өз жүрегінің соғуы. Осы жүрек Ерке Құланның да кеудесінде өз бетінше соққан, өз бетінше қуаныш тілеген. Ал Ерке Құланның сол жүрегі қалаған қуанышы да, сол соққан жүректің тынысы да тек Ажар еді. Махаббат деген ұлы дін. Оның өз ережесі, өз шарты бар. Ол бөтен діндердің жолын, шариғатын қабылдамайды. Тек өз шариғаты ғана оған заң. Міне осы ұлы дін — махаббат, ақыл-сезімдері, лаулай жанған екі жасты, өз заңына, өз шариғатына көндірген. Сол себепті көптен бері ғашық болған екі жас имам абыстайлар жіберген күнгі түнде қалың тоғай арасында кездескен. Бұлардың екеуінің де жүректерінде, кеуделерінде тек құмарлық деген жалғыз ғана от өрбіген. Сол күні түні екі жастың бұдан былай қарайғы арманы — мәңгі-бақи екеуі бірге болу ғана еді.

	Бірін-бірі шын жақсы көрген екі жастың бұндай арманына не жетсін! Бұдан артық екі жасқа қуаныш бар ма? Әрине, жоқ! Жоқ!

	Бірақ бұл екеуінің қуанышы өзгелерге де қуаныш бола алар ма?

	Әрине, жұрттың бәріне бірдей бола алмайды, бола алмайды!

	Әсіресе, бұл қуаныш Ажарға құмарта қалған Әділкерейге аяздай батты.

	Жоқ, аяздай емес, біреу жүрегіне қанжар сұққалы тұрғандай қалш-қалш етті.

	Сол сәтте-ақ ол нөкерлерін жіберіп, орман арасында қаннен-қаперсіз құшақтасып отырған екі жасты ұстатып арқанмен матап имамның алдына алып келді.

	— Шешесі мен баласы ойнас екен, қылмыс үстінде қолға түсті,— деді,— шариғат заңын бұзды, екеуін ат құйрығына байлап, өлтіруге рұқсат ет!

	Ерке Құланның Шыңғыс ұрпағы екенін білетін имам сасып қалды.

	— Ерке Құлан Шыңғыс ұрпағы, ондай үкім шығаруға менің қақым жоқ,— деді имам,— Қырымға Алтын Орданың мәртебелі ханы Өзбектің өзі келе жатыр, сол шешсін. Ал оған дейін бұл екеуін бөлек ұстаңдар.

	Әділкерейдің нөкерлері екі жасты арқандарымен сүйрете жөнелді.

	Бүл кезең Берке мен Қанікейдің, Ұлжатай мен Абашының заманы емес, Алтын Ордадағы монғол бекзадаларын да ісләм діні өзінің қыл арқанды торымен шырмап алған шақ, тоқал шешесі мен баласының жақын болуы кешірілмейтін күнә, өлім жазасынан кем үкім жоқ.

	Сөйтсе де, Алтын Орда ханы келе жатқанда Қырымдағы сұлтан сарайында мұндай қанды оқиғаның болғалы тұрғанын ұнатпаған имам Ажарға кісі салды.

	— Егер тірі қалғысы келсе әмеңгерлік салтыменен қайнағасы Әділкерейге күйеуге шықсын,— деді.—Қой да аман, қасқыр да тоқ болады сөйтсек. Ал Ерке Құланмен екеуінің арасындағы бозбалашылық күнәләрін кешіру жолын өзім табам. Ешкім екеуінің аяқтарынан ұстап алған жоқ қой.

	Бірақ, Ажар қысқа ғана жауап қайырған:

	— Ерке Құлан екеуміз бірімізді біріміз өлердей жақсы көреміз, оны тастап мен ешкімге ерге шықпаймын,— деген.— Қолыммен істегенімді мойныммен көтеруге бармын, не істесеңдер де мейілдерің!

	Ажардың көнбейтініне көзі жеткен имам Өзбек Қырымға келгеннен кейін оған болған оқиғаны жыр еткен.

	Сол оқиғаның шешімі бүгін айтылмақ. Және ханның өзі айтпақ.

	Таң сарғайып атып келеді.

	Бүгін екі адам бірдей өлмек.

	Жоқ, екі адам емес, тек Ерке Құлан ғана өлуге тиісті. Егер Әділкерей Ерке Құланды өлтірсе, Ажар Әділкерейге қалады. Әйелдің көнгені көнбегені шарт емес.

	Бірақ Ажарға бұ да өлім ғой.

	Иә, өлім! Ажарға бәрі бір өлім...

	Өзбек хан қозғалар емес. Ол қалың ойда. Жоқ, ол әлгі екі жас жайында емес, хан адам тағдыры туралы қажымаса керек-ті. Өзбек қазір тек Алтын Ордасының қамын ойлап тұр.

	Демек ойлағаныңды орындап өтуге, адамға тағы бір өмір берсе! Жалғыз рет сүрген өмірің ештеңеге де жетпейді екен! Алтын таққа кеше ғана отырған тәрізді еді, ал бүгін... қарап тұрсаң, бір күнгідей болмай өтіп кеткен тәрізді. Не істеп үлгірді? Рас, Алтын Орда хандығын біраз бекітті. Тек бекітті! Жеріне жер қосып, еліне ел қосып күшейте алған жоқ қой! Шыңғыс бабасын, Бату атасын былай қойғанда, Берке ханның істегеніне жете алмағаны қалай? Елбасмышты өз қолымен өлтіріп алтын таққа отырғанда бар қолынан келгені Алтын Орда мемлекетіне тек қой үстіне боз торғай жұмыртқалаған тыныштық орнаттырғаны ғана ма? Жоқ, бір шеті сонау Мауараннахр шаһарларынан басталған, екінші шеті Бағдат, Шамға жеткен ұлы Алтын Орда мемлекетін құрмақ емес пе еді? Иә, солай болатын. Одан не шықты? Рас, Орта Азия баяғы Қайдудың кезіндегідей бір ұлы мемлекет емес, Алтын Орда дүмпуінің арқасында бірнеше мұсылман хандықтарына бөлінді. Мауараннахр жеке мемлекет, онда хан боп Кебек отыр. Хорезмде Құтлық Темір... Хан емес, әмірші. Бірақ ханға бергісіз... Қорасанның кіндігі қазір Герат... Әзір бұнда Жағатай ұрпақтары. Түбі Ауғанстанда жеке мемлекет болатын түрі бар. Ал Кавказ, Арран, Иран, Ирак, Сирия, бәрі өз беттеріне кеткен. Бұның бәрін бір Алтын Орданың қарамағына кіргізу үшін, әрине бір өмір жеткіліксіз.

	Жоқ, менің мұным күпірлік болар. Құдай мені осы жасыма дейін сан қауіптен құтқарып келді ғой. Алпысыма жетпей өзімді кәрі санасам, оған алла тағала: айыпты ма?.. Жоқ өзім айыптымын, ұлан-асыр айқасты, осы Алтын Орданы күшейтем деп басымнан өткен қиын-қиын кезеңді күндер айыпты. Әйтседе арманымның біразына жеткен тәріздімін. Әлі де Алтын Орданы күшейте түссем деймін. Ол үшін бүкіл әлемді жаулап алудың еш қажеті жоқ. Алтын Орданың қолынан ондай іс келмейді де. Бұны күшейтетін жалғыз ғана жол бар. Ол жол Жібек жолына мүлдем өзім ие болу. Осы жол арқылы Мысырмен тікелей байланыс жасап мұсылмандар мемлекеттері қауымдасып, Қара теңіз, Азақ, Жерорта теңіздерінің бойына ісләм дінінің үстемдігін жүргізу керек. Ол үшін ең алдымен Иран мемлекетін өзіңе бағындыру қажет...

	Бұл кезде таң әбден атып, күн шыға бастады.

	Дүние шіркін, қандай тамаша едің! Әттең, әттең, осының бәрі ертең сенің соңыңда қалады! Көзіңді жұмған күні бәрі де ғайып болады.

	Беу, адамзат, неге осыншама бишара боп жаратылғансың!

	Дүние келген аз жасында алысасың, күресесің, біреуді сен өлтіресің, біреу сені өлтіреді, біріңе-бірің қасқырсыңды жармасасың, ал соның бәрі көзіңді жұмған күні бір мезеттей болмайды, бәрі қараң қалады.

	Сонда сенің дүниеге келгеніңнен қандай маңыз бар? Бар болғаны аз уақыт жер басып, өмір сүріп өтуіңде ғана ма?

	Иә сонда. Тек сонда!

	Өзбек құлаш бойы көтеріліп қалған күнге қарады. Дегенмен қандай керемет! Әлем бұрынғысынан да сәндене түскен. Дүниені тек көкпеңбек аспан мен күн көзінің алтын нұры билеген. Бар әлемді осы екі бояу ғана құшағына алып әлдилеп жатқандай.

	Өзбек тағы күрсінді.

	Осының бәрін ертең қалай қиып кетерсің!

	Қандай ауыр! Қандай ауыр қайғы!

	Егер хан болмасаң, жұрттың тағдырын шешетін хан болмасаң, мынандай қайғыменен бұл дүниеде бір күн өмір сүрудің еш қажеті жоқ деп білер еді Өзбек хан.

	Өзгенің тағдырын шешу қандай бақыт!

	Өзбек хан енді өзін шын бақытты адам санады.

	Өзгелердің тағдырларын шешу үшін өмір сүруге болады, әлі де өмір сүреді.

	Жоқ, Өзбек хан өмір сүреді. Тек өзгелер өмір сүрмейді. Кімде-кім Өзбек ханға қарсы келсе, кімде-кім Өзбек хан ұстаған ісләм жолынан бұрыс кетсе, солар өмір сүруге тиісті емес!

	Сол себептен бүгін хан мен имам алдына әкелгелі тұрған Ажар мен Ерке Құлан да өмір сүрмеулері керек.

	Өзбек хан дереу Ордасына қарай аяндады. Опасыз дүниенің өткіншек ойларына берілемін деп таңғы намазын өткізіп алғанын білді ол. Хан Ордадан шыққаннан бері, таудың төбесін қоршай, жатқан сиырлардың мүйіздеріндей, найзалары шошайып-шошайып тұрған күзетшілері де ханның соңынан ере жөнелді.

	Жаңадан салынған мешіт алдындағы кең алаңда иін тірескен жұрт. Бүгін шариғатты бұзған екі бұзық жасқа — марқұм Жәдігер Сұлтанның тоқалы Ажар мен Жәдігердің кенжесі Ерке Құланға үкім айтылмақ. Мұхаммед пайғамбардың үмбетіне ылайық емес қылмыс істегендері үшін екі қыршын жас өлтірілмек. Сол үшін бұл араға анау ұзын дар орнатылған. Сол үшін анау ұзын мұртты жаналғыш екі білегін сыбанып үкімді күтіп тұр. Ол дар арқандары мықты ма екен дегендей ілмешегінен ұстап төмен қарай тартып-тартып қояды. Содан кейін «күнәкәрлардың бастары сыяр ма екен?» дегендей бір мезет қос ілмешектердің ішіне қолын кіргізіп өзі ғана білетін бірдемелерді өлшегендей болады.

	Мешіт алдындағы сәкі үстіне қойылған алтын тақта Алтын Орда билеушісі Өзбек ханның өзі отыр. Оң жағында ақылшы, нөкерлері, сол жағында Қырым имамы бастаған ишан, молда, кәри, мұриттер. Имам ұзын бойлы көгілдір көзді, ат жақты қара сұр адам. Фарсы шейхтеріне ұқсайды. Тұтаса шыққан сақалын біркелкі етіп дөңгелете күзеген. Тұр, келбеті ақылды, бірақ өте қатыгез кісі екенін көрсетеді.

	Бұлардың алдарында қол-аяқтары қыл арқанмен байлаулы, тізерлеп Ажар мен Ерке Құлан отыр. Халдерінің қиындықтарына қарамай екеуінің жүзінде абыржығандық, қорыққандық белгі жоқ. Керісінше, махаббат жан-тәндерін елжірете көздеріне бір орасан шұғыла ұялатқандай. Жүздерінде де ғажайып бір қуаныштың сәулелері ойнап тұрғандай. Осыдан көп болса бір бие сауымындай уақыт өткен кезде дарға асылғалы тұрған бұл екі жастың, өздерін осылай өлімнен қаннен-қаперсіз ұстап отырғандарына жұрт аң-таң. Екі жастың қылығына Алтын Орда ханы да қайран қалуда. Бұлары қалай, дейді ол ішінен, қазір өлетіндерін біледі ғой бұл екеуі де, сөйте тұрып... Әлде махаббат бұларға өлімнен де қорықпайтын құдірет беріп тұр ма? Не болмаса өмірден осылай бірін-бірі сүйіп өткенін бұл екеуінің жоғары санаған түрлері ме? Егер шын сондай жастар болса, бұлар қандай бақытты жастар!.. Расында да бұл фәни тіршіліктің қадірі ұзақ қысқалығында ма, ойлаған арманына жетуде ғой... Иә, сонда. Бұларға қазір өмірлерінің ұзақ-қысқалығы емес, екеуінің бірге, бір молада өлуі қымбат... Ал мен болсам, бүкіл Алтын Орданы билеп тұрған хан бола тұрып, осылардың бақытындай, ажалға кеудемді аша ұмтылатын бақытқа жете алмай өтіп барамын. Сонда қайсымыз бақыттымыз? Махаббаттары үшін өлгелі тұрған мына екеуі ме, әлде осылардың махаббатындай дүниеден шын махаббат көрмей өткелі тұрған жарты әлемнің билеушісі мен, Өзбек хан ба?

	Алтын Орда ханының құлағына бас уәзірдің:

	— Бәрі дайын алдияр хан,— деген сөзі естілді.

	Өзбек «хош, бастаңдар!» дегендей ишарат көрсетіп басын изеді. Бірақ ой шумағын үзбеді, қайтадан беріле түсті. «Басынан өткен қуаныш адамды жасартады, өміріңді ұзартады, ал жаныңа батқан қасірет жаныңды қартайтады, тіршілігіңді қысқартады» дейді бір арабтың ақылды кітабында. Ал мен жаралғалы үнемі қызық көріп келемін (өзгелердің өлгенін, басқалардың қасіреттерін өзіне Өзбек қайғы санаған емес). Қалаған қызымды құштым, жек көрген адамдарымды өлтірдім, жауымды қырдым, сұңқар салып — түлкі алдым, жорға мініп жұрттың алдында жүрдім. Жиырма бесіме жете алтын таққа отырдым, халыққа билік еттім, сан түрлі жеңіске жеттім. Рас, жауымнан жеңілген кездерім де болды, бірақ ол жеңілуімнің артынан жеңуім келді. Қысқасы өмірімде қайғымнан, қасіретімнен — бақытты, қуанышты күндерім көп болды. Соған қарамай, мен неге ерте қартайдым? Алпысқа жетпей жатып, сексендегі шалдаймын. Жоқ, денем кәрі емес, көңілім кәрі... Бұл неліктен? Әлі де менің көрген қуаныштарым жаныма қанат беретін қуаныштар емес пе еді?

	Өзбек ханның құлағына имам сөзі еміс-еміс естілді.

	— ...Міне сол себептен де,— деді ұзын бойлы, айбарлы түсті имам,— Мұхаммед пайғамбардың шариғат жолын бұзған Ажар мен Ерке Құлан фанилер, өзге ұрпаққа үлгі болу үшін өлім жазасына бұйырылып дарға асылсын. Мұсылман қауымының осы әділетті үкімін, алдияр тақсыр, хан ием, сіздің бекітуіңізді сұраймыз.

	«Иә, иә, дұрыс үкім,— деді Өзбек хан ішінен, кімде кім шариғат жолын бұзса осылай аямай жазалануға тиісті. Сонда ғана халық бұзылмайды, ісләм дінінің тегеурінінен шықпайды».

	Кенет Өзбек ханның есіне Хасан ибн Саббах түсті.

	Бұл ісләм дінінің бар тармағы мұлит-ассасиндер одағының негізін қалаушы, ақсүйектер тұқымынан шыққан сахаба еді. Ісмаил Халифтың жолын ұстаған бұл одақ, түрік-селжүктерден жеңілген Иран алпауыттары тоғызыншы ғасырда құрған діни қоғам болатын. Діннің негізі — бұл дүниенің қызығы жоқ, кімде-кім жауын өлтіріп о дүниеге барса сол жұмаққа кіреді деген. Бұл қоғамға кірген адам арақ-шарап ішпеген, жоқшылық өмірде өткен.

	Қастарын білдірмей барып бауыздап не пышақтап өлтірген. Сол үшін ол қандай жаза болса да көтеруге көнген. Егер оған өлім үкімі айтылса, ол қуана-қуана басын ұсынған, өйткені о дүниеде жұмақта жүремін деген сенім оның қимылының негізі болған. Бұл ұйымның басында тұрған адамдардың әмірін жастары бұлжытпай орындаған. Біреуді өлтір десе өлтірген, ал өзің өл десе өлген. Ондай жастарды фидай деп атаған. Осы фидайдың ішінен өзін өлімге арнап, көсемі айтқан кісіні аңдып жүріп өлтіруге дайын адамдар мүлиттер13 шыққан. Бұл мүлиттер ісләм дініндегі парсылардың зәреқұтын алған. Осындай бір мүлиттің қолынан, Кавказдағы Аламут бекінісін алатын жорығында, шатырында ұйықтап жатқан жерінде Шыңғыс ханның үшінші баласы атақты Жағатайдың өзі өлген. Қысқасы бұл ұйым, осы күнгі Европаның зәре-құтын алып жүрген террористер одақтары тәрізді кісі өлтіргіш ұйым болған. Бұлардың адам жете алмас тау басындағы шатқал арасындағы бекіністерін қиратып, өздерін тегіс қырған Шармаған ноян басқарған монғолдар.

	Осы қоғамның негізін салушы Хасан ибн Саббах сахаба соңына ерген мүриттері, мүлиттері діни жолын берік ұстау үшін өзгелерге үлгі етіп туған екі баласын өз қолыменен бауыздаған. Біреуін үзеңгілес жолдасымды өлтірдің деп, ал екіншісін жасырын шарап ішкені үшін.

	«Ұстаған жолың, дінің үшін күресер болсаң осы Хасан ибн Саббахтай күресе ал,— деді Өзбек хан ішінен,— сонда ғана жұртты айтқаныңа көндіре аласың».

	Бірақ хан ойын бір күжілдеген дауыс бұзып жіберді. Бұл Әділкерей сұлтан еді.

	— Жоқ, бұл үкімге мен қарсымын, деді ол түнере сөйлеп.— Ана қаншықта менің әменгерлік қақым бар. Қырық жетісі баяғыда төленген. Қатынды адастырған Ерке Құлан дарға асылсын да, тоқал шариғат заңы бойынша маған берілсін.

	Әділкерей сөзінен Өзбек хан бар ойынан серпіле қалды. «Біз Шыңғыс ұрпағы үнемі осындаймыз. Туған інісінің баласын өлімге қиып тұрса да, інісінің тоқалын өзіне қалдырғысы келеді... Шіркін нәпсі, қалай күшті жаралғансың? Әлде мына сұлтан ана жас келіншекті өлімнен алып қалып, өзіне қарамағаны үшін бишараны өмір бойы қорлап өтпек пе? Ал бұған жесірдің өзі қалай қарайды екен? Мүмкін тірі қалғанына қуанар...»

	Хан кенет Ажарға көз тастады.

	— Естіп тұрсың ба қайнағаңның сөзін,— деді Өзбек. Таңдағаның болсын, тірі қалып, қайнағаң Әділкерей сұлтанға тиесің, не мына күнәкар некесіз жарыңмен бірге дарға асыласың!

	Хан Ажар тоқалдың тірі қалуға жармасатынына күмән келтірген жоқ.

	Бірақ Ажар:

	— Некемізді молда қимағанмен, өзіміз қиғанбыз,— деді ол еш қаймықпай,— Ерке Құланға мәңгілік бірге боламын деп ант еткенмін. Сол антымды бұзбаймын. Және тірі тұрғанымда мына қайнағама ерге шықпаймын. Тек, тақсыр хан, сізден жалғыз өтінішім бар. Біз өлгеннен кейін, Ерке Құланмен екеуміздің денемізді бір молаға көмдіріңіз. Бұл дүниеде мәңгі бірге бола алмасақ та, о дүниеде бізді ешкім айыра алмасын.

	Бұл ханның да, жұрттың да күтпеген сөзі еді.

	— Жоқ, оған мен қарсымын,— деді дүрліге дауыстап Әділкерей.— Бұл тоқалдың жолы үлкен әмеңгері жалғыз менмін, тоқал менікі. Өз еркімен көнбейді екен, өзіме беріңдер. Көнбей көрсін!

	— Ал ініңіздің баласы Ерке Құланды қайтесіз? — деді Өзбек оған түксие қарап,— Мүмкін оны да тірі қалдыруды тілейтін шығарсыз?

	Әділкерей күп-күрең боп кетті.

	— Жоқ,— деді ол,— Ерке Құлан шариғат жолын бұзды. Өз әкесінің тоқалына барды. Ол өлтірілуге тиісті. Және мені мына тоқалға осыншама қорлатқаны үшін, жалғыз інімнің абыройын жерге таптағаны үшін мына менің қолымнан өлуге тиісті.

	Өзбек хан имамға бұрылды.

	— Әділкерей сұлтанның өтініші шариғатқа сыяды,— деді имам.

	Өзбек хан енді халыққа қарады. Бірде-бір адам имам сөзі дұрыс деген ишарат білдірмеді. Кейбіреулері хан жүзінен көздерін аударып әкетті, ал басқа біреулері төмен қарады.

	Өзбек мұндай қатты шешімді халықтың жақтамай тұрғанын түсінді. Ал Алтын Орда ханы халықтың ұлы сыншы екенін жақсы білетін. Ханның қазір шығарғалы тұрған қатыгез шешімнің дұрыс емес екенін бүгін бетіне айтпаса да, ертең ол үрім бұтағынан үрім бұтағына аңыз етіп қалдыратынын да ұмытқан жоқ. Жарты әлемді билеп отырғанымен, кейде қарамағындағы елдің уақ-түйек тілегімен санасудың қажет екенін Өзбек кей жағдайда есінен шығармайтын. Ал мұндай ұлы ханға екі жастың тағдырынан уақ қандай мәселе бар? — Шешім өзінен-өзі келді.

	— Жарайды, сіздің үкіміңіз де орындалсын,— деді ол имамға қарап.— Ал сіздің де тілегіңіз берілсін,— деді содан кейін Әділкерейге бұрылып.— Бірақ өлім жазасы басқа түрде орындалатын болсын. Әділкерей сұлтанның алдынан күнәкәр Ерке Құлан атпен үш рет шауып өтеді. Сұлтан садағымен жігітті атады. Сол үш реттің бірінде сұлтан күнәкәрді өлтірсе әменгерлік қақыменен Ажар тоқалды алады. Сүйген адамының қаза болғанын өз көзімен көрген Ажар тоқал, жазмыштан мықты емес, Әділкерей сұлтанға берілсін. Ерке Құланның ажал тапқанына ол айыпты емес. Антын өзі емес, тағдыр бұзады. Ал егер Әділкерейдің үш рет атқанынан Ерке Құлан тірі қалса...

	Жұрт демін ішінен алып тына түсті.

	— Иә, онда ше? — деді арт жақтағы бір жас дауыс.

	— Оның тірі қалуы тіпті мүмкін емес,— деді тағы бір дауыс,— Әділкерейдің, құралайды көзінен тигізетін асқан мерген екенін білмейсіңдер ме, ол бір атқаннан-ақ Ерке Құланды жайратады.

	— Сонда да? — деді тағы бір дауыс,— Қақ тағала өзі араша түсіп, Ерке Құлан тірі қалса, қандай үкім болмақ?

	Жұрт жауап күтіп алға қарай ынтыға қозғалды.

	— Он да ма?.. Онда...— Өзбек хан тағы жұртқа қарады,— Онда, алла тағаланың жазмышынан күшті ештеңе жоқ. Ерке Құлан тірі қалар болса,— хан ойланғандай сәл кідірді.— Ажар мен Ерке Құлан ерлі зайыпты болып қосылсын — деді. Жұрт жарды ұрған теңіз толқынындай дүңк ете қалды.

	— Дұрыс!

	Бұл шешімге Әділкерей де, жұрт та көнді. Тек Ерке Құлан ғана бір өтінішін айтты.

	— Жетер үмітім санайын, көз алдыма сүйген жарым Ажарды тұрғызыңыздар,— деді.

	«Өліп кетсем, ең соңғы көрерім Ажарым болсын дегені еді, бұл ғашық жігіттің.

	Қалың жұрт алаңның бір жағына ойысты. Халықтың алдына қайың садағын ұстап Әділкерей шықты. Ханның рұқсатымен Ерке Құлан шауып өтер алаңның құбыла жағына жендеттер қол-аяғы байлаулы Ажарды апарып қойды. Ерке Құланның арқандарын шешті. Оған жаны ашыған бір замандас жауынгері әйгілі жүйрік ақ боз сәйгүлігін берді.

	— Жолың болсын,— деді жігіт.— Егер аман құтылсаң, осы жүйрігім саған тартқан сыйлығым де...

	— Күнәкар мерген алдынан жүз қадамдай жерден шауып өтсін! — деді хан.

	Дәйекшілер барып ат шауып өтетін жерді белгіледі.

	— Ал, кірісіңдер! — деді хан.

	Ерке Құлан жолдасы берген ақ боз атқа мінді. Ол алаңның теріскей жағына бір шақырымдай жерге барып кейін бұрылды.

	Дәйекшінің «ал шап!» деген белгісі етіп, басындағы бөркін алып, төмен қарай сермегенін көріп, Ерке Құлан сәйгүлігін тебініп қалды.

	Ауызыменен құс тістейтін әйгілі жүйрік, шу дегеннен-ақ арқырай ырғи жөнелді. Ат жер бауырлап, зымырай ұшқан ақ тұйғын құс тәрізді, тек ағараңдаған бейнесі ғана көрінеді, көз ілігер емес. Ат жалын құша, жұлдыздай аққан жігіт топ алдынан өте бергенде, түкті қабағын сәл шытынатты да, Әділкерей, сегіз қырлы жебелі қайың садағын шірене тартып қалды.

	Жұрт жарды ұрған толқындай, тағы «уа!» деп дүңк етті.

	Әлдекім:

	— Тиді! — деп айқайлап жіберді.

	Бірақ жігіт құламады. Сол шапқан қалпымен сүйген жарының жанына барып, еңкейіп бетінен бір сүйді де, кейін бұрылды. Қайтадан бұрынғы шабатын жеріне барып тұрды. «Мен мұңдалап!» шапқан ақ боз ат Әділкерейдің көңілін атқа аударып жіберіп, жебе бұл жолы жігітке емес, ердің алдыңғы қасына тиген еді.

	Дәйекші «шап!» деген тағы белгі берді. Ерке Құлан тағы жұлдыздай аға жөнелді. Әділкерей тағы шірене садағын тартты. Бірақ ағараңдаған ақбоз ат тағы оның көңілін өзіне аударып әкетті. Жебе бұл жолы енді ердің соңғы қасына барып сарт етті. Жігіт шапқан бойы тағы сүйген жарының бетінен бір сүйіп кейін оралды. Тағы шабатын жеріне барып тұрды. Жұрт «Не болар екен?» деп демін ішіне тартып тына қалған. Алғашқы жебе ердің алдыңғы қасына, екінші жебе ердің соңғы қасына тиді ғой, енді үшінші жебенің ердің екі қасының ортасында отырған жігітке барып, қадалатынына ешкім де күмәнданған жоқ. Хан да бұған сенді. Әділкерей өзінің мергендігін көрсеткісі келгендей мұны әдейі істеп тұрған тәрізді. Үшінші рет атуға келгенде, ол ықшамдала түсті. Енді ақбоз атқа емес, көзін құндыз бөрікті жігітке тікті. Және бұл жолы қорамсасынан ең өткір ұшты көкқұтанның қауырсыны байланған жебесін алды. Бұрынғысынан да бетер қабағын түйіп, садақ тартар жерін мөлшерлеп, үзенгісінен шірене көтеріліп, дайындала түсті.

	Дәйекші «ал шап!» деп белгі берді. Ерке Құлан тебініп қалды. Ақ боз ат көктен сорғалаған жұлдыздай құйқылжытып аға жөнелді. Көзді ашып-жұмғанша топ алдына жетіп қалды. Әділкерей жігіттің басын көздеп, сәл алға қарай қозғалып, садағын шірене тарта берді.

	Дәл сол сәтте аш түлкінің тырнағына іліккен бейбақ құстай, қайғы, зарға, өкініш, арманға толы ащы дауыс шар етті де, бар әлемді сұмдық үнге толтыра боздай жөнелді. Дауыс сондай қасіретті, ашулы шықты, құлаққа жеткен сәтте естіген кісінің жүрегі-жарылғалы тұрғандай, өн бойы шымырлап кетті. Зәбірлі, қайғылы дауыс бүкіл әлемді, аспан-көкті, адамзат біткенді қарғап жатқандай жұрттың үрейін ұшырды. Көзін жасқа толтырды. Тамырында ыза, кек қанын ойнатты,— Бұл сарнаған, боздаған, құдайға жалбарынған Ажар еді.

	Көз жасына булыға шыққан қанжардың жүзіндей өткір, асқақтаған ащы дауыс заматта бүкіл дүниені алып кетті.

	Тасты балқытып, теңізді тулатып жіберердей боп шыққан жалынышты ән тыңдап тұрған жұрттың үстінен сойылмен ұрғылап жатқандай ешкімнің басын көтертпеді. Ән бітіп, естерін жинап жұрт енді алаңға қарағанда, ақ боз атты жігіт те, қол-аяғы қыл арқанмен байлаулы жас әйел де көздеріне көрінбеді. Тек алыста, сағыммен ойнап шауып бара жатқан ақ боз атты жігіттің алдына өңгерілген әйелдің ақ жаулығы ғана ағараңдай елестеді.

	Садағын тарта берген Әділкерей Ажардың алғашқы шар ете қалған үні шыққанда селк еткен. Садағы сәл қозғалып кетіп, дәл алған нысанасына — алдынан өтіп бара жатқан жігітке тигізе алмай қалған. Ал Ерке Құлан сол шапқан бетінде жолында отырған Ажарын жерден көтеріп алып, алдына еңгеріп әрі қарай шаба берген.

	Жаңа ғана есін жиған Әділкерей:

	— Қап! — деп айқайлап жіберді.

	Астындағы атын тастай беріп, анандай жерде бала жігіт ұстап тұрған, атақты күрең қасқасына мінбек боп, жүгіре жөнелді. Ақбоз аты күрең қасқадан бөтен жылқы қуып жете алмайтыны оған аян еді.

	— Тоқтатыңдар!—деді Өзбек хан зекіп.— Алланың жазмышы солай болған екен, енді оны сұлтан бұза алмайды! Құмасын күнәкарлар кете берсін!

	— Дұрыс! — деді тағы халық шаттана, күндей күркіреп.

	Бір нөкер күрең қасқаға мініп жатқан Әділкерейге қарай шаба жөнелді.

	Ал Ерке Құлан мен Ажар сол кеткен беттерінен қайта бұрылмады. Тек он жыл өткен соң барып туған өлкелерін көрді.

	Ал осы екеуінің тағдыры шешілген оқиға болған күннің ертеңіне хан сарайының алдына, Өзбек хан күтіп қалған, үш керуеннің басы келіп тоқтады.

	Хорезм.

	Алтын Орда мәдениетінде, әдет-дәстүрінде, саяси өмірінде Хорезмнің орны бөлек. Дәшті Қыпшаққа Хорезм әсері әсіресе Өзбек хан тұсында қатты тиген. Бұдан әрине, Алтын Орда мәдениеті, әдет-ғұрпы Хорезм ықпалында ғана болды деген ой тумаса керек-ті. Көшпенділердің бұл мемлекеті өзінің өркендеуінде көп өнегені Алтын Орда жеңген жұрттардан және көршілес Фарсы, Рум тәрізді мәдениетті елдерден алған. Солардың ықпалымен өзіне тән, тек Алтын Ордаға ғана тән, мәдениет, өнер, ғұрып құра білген. Күмбезді мешіт, әшекейді сарай, қалалар салған.

	Әйтсе де, Алтын Ордаға әсіресе Қырым мен Хорезм мәдени үлгілері әсер еткен.

	Қырым мәдениеті ежелден Рум, Бағдат, Мысыр, Шамдармен байланысты болса, Хорезм өнер табысы атам заманнан Қытай, Үнді, Иран, Мауараннахрмен ұштасып жатқан. Оның үстіне Хорезмнің өзінің арнайы көне мәдениетін алатын болсақ бұл өлкенің ежелден келе жатқан мәдениет ошағы екені де белгілі.

	Демек өзгеден гөрі Хорезмнің Алтын Орданың арнайы мәдениетінің тууына ерекше әсері тиген. Рас, Сарай-Бату, әсіресе Сарай-Берке шаһарын Румнан, Кавказдан, Мысырдан, Русь жерінен келген шеберлер тұрғызған. Бірақ шаһардың сырт бейнесін Өргеніштен келген ғалымдар, шеберлер, суреткерлер даралаған.

	Өзбек кезінде Алтын Орда астанасы Сарай-Беркеге мүлдем көшкен болатын. Ал бұл жаңа астананың өркендеуіне хан ерекше еңбек сіңірген. Беркеге еліктеп ол жаңадан хан сарайларын, мешіт, медресе, керуен рабаттарын тұрғыздырған. Бұлардың бәрінің үлгісі сырт әшекейлері, бәрі-бәрі Өргеніш шаһарыныкіндей болатын. Мәдинедегі атақты Түребекханумның мазарханасының ғажайып бояу-өрнектері, әйгілі мешіттерінің көгілдір күмбез үлгілері Сарай-Беркеге әкелінген. Сондай-ақ Сарай-Беркедегі мешіт, медресе, ханақаларында Хорезмнен келген көптеген діни адамдар, ғалымдар, мемлекет қайраткерлері еңбек ететін. Мысалы, Өзбек хан кезіндегі Азақ-Тана14 қаласының әмірі Мұхаммед хожа Әл Хорезми осы Хорезмде туған. Бұлар Алтын Орда мен Хорезмнің арасындағы байланыстың күшейе түсуіне көп жәрдемін тигізген. Сондай-ақ Алтын Орда бекзадалары да Сарай-Беркедегі Хорезм діни адамдарының шеберхана, медресе, ханакаларына да жиі баратын. Ұзақ отырып әңгімелесетін, дүниенің қызық-қызық оқиғаларын еститін. Осындай ханаканың бірі, Өзбек ханның өзінің де көп баратын орны — Номадан әл-Хорезми шейхтың ханакасы болатын.

	Алтын Орда мен Хорезмнің арасының жақындауына Өзбек ханның Хорезмдегі найбы15 Құтлық Темір әмір көп еңбек сіңірген. Бұл аузынан жалыны атқан атақты әмір Өзбек ханға Алтын Орда тағына отыруына ғана жәрдемдесіп қоймаған. Соңынан, бұл тақтан дәмесі бар Шыңғыстың бөтен ұрпақтарының таласында, он екі өмір, сұлтандардың көздерін бірден жойып, Өзбектің саяси күресінің нәтижелі болуына көп жәрдемдескен. Бұл ханның мұсылман дінін өзінің саяси бағыты етуіне де осы Құтлық Темір себепкер еді. Шыңғыс хан шабуылынан көп кешікпей-ақ шаруашылығы, мәдениеті қайтадан өркендей алған Хорезмнің өмірі осы Құтлық-Темір, соңынан да Өзбектің ең мықты арқа сүйенері болған. Құтлық Темір Алтын Ордаға тек шаруашылық, не әскери жәрдемін ғана беріп қойған жоқ, ол бұл хандықтың дәрежесінің шарықтауына да аянбай көмектесті. Хорезмде пайда болған рухани табыстардың, өнер-білім жаңалықтарын, әдеби, көркемөнер туындыларын бәрін-бәрін Алтын Ордаға үнемі жеткізіп тұрады. Ал Құтлық Темір тәрізді өзі хат танымайтын адамның, тіпті кейбір көзі ашық оқыған кісінің қолынан келмес мұндай көрегендігі, шынында да таң қаларлық іс еді.

	Осындай кең толғайтын қасиеті үшін Өзбек хан да оны шын жақсы көретін. Өзінің ең сенер серігі санайтын. Әр жылда Құтлық Темірдің хан Ордасына келуін аңсап күтіп отыратын. Өзі келе алмаған жылдары, одан арнаулы кісі арқылы жолдаған хат хабарларын күтетін.

	Былтырдан бері осы Құтлық ауруға шалдығып Өзбекпен жүзбе-жүз кездесе алмай қойған. Және Өзбек соңғы кезде «Хорезмде жұрт бұрынғысындай тыныш емес екен, Құтлық Темір әмірге қарсы адамдар пайда болыпты» деген қауесет-хабар да естіген. Бұған бірақ хан бәлендей мән де бере қоймаған. Өйткені Құтлық Темірдің сарайы маңында ондай қырғи қабақтық ала ауыздық туа қалған болса, Құтлық Темірдің оны шу шығартпай дереу баса алатынына шек келтірмеген. Оған әмірдің ақылы да, айласы да жетеді деп ойлаған. Дегенмен де, алыстағы Хорезмнен «қандай хабар келеді?» деп Өзбек көптен бері сол жаққа қарай құлағын тоса, алаңдай беретін. Әрине, хабар деген күн ара келмесе де араға ай салып жетіп жататын. Бірақ хабардың да хабары бар ғой, және оны жеткізетін адам қандай жан? Көреген, істің түпкі мән-жайын терең, түсінетін адам болса бір сәрі. Ал құр шабармандардан, болып жатқан оқиғалардың мән-жайын тек сырт түсінетін тайыз кісілердің әкелген хабарларынан жөнді тұжырым істей де алмайсың. Хат сөзінің бәрін бірдей шындыққа жору да қиын. Сол себептен осы келе жатқан керуендер арқылы жететін хабарды Өзбек асыға күткен. Өйткені бұл хабарларды әкелетін керуен басы Жақып өте қырағы көз, адал кісі... Бұның хабарының дәл және толық болатынына Өзбектің күмәні жоқ еді.

	Алтын Орда ханының бұл керуенді асыға күтетін тағы бір себебі бар еді. Ол себеп өз басымен байланысты болатын.

	Өзбек Алтын Орда тағына отырғаннан кейін Өргенішке барған. Ел аралап, аң аулап, сан түрлі қызыққа батқан. Әлі бозбалашылығы басылмаған шағы, Жейхундарияның жағасынан жолбарыс атып келе жатып, жолай бергі беттегі бір Қаңлы руының ауылына қонған. Түнде ауыл ақсақалының бой жетіп отырған бір керемет ажарлы қызының қойнына барған. Қыз қанша ақылды, ұстамды болғанымен, бүкіл Алтын Орданың билеушісі, қылышынан қан тамған және қыз қызығарлықтай келбетті, адуынды ханның тілегіне қарсы шыға алмаған, дегеніне көнген. Қыз сымбатына, қылығына риза болған бозбала хан, көп кешікпей құда түсіп, бикешті тоқалдыққа алуға уәделескен. Бірақ дүрбелең заман, жаңа ғана таққа отырған хан, Алтын Орда тәрізді ұлы хандықтың толып жатқан талас-тартыс, қауырт жорық, шаруаларынан қолы босамай қызға берген уәдесін ұмытып кеткен. Ал бикеш ханның сол бір күнгі түнегенінен екіқабат болып қалған. Бірақ Өзбектің ешкім зорламай өзі айтқан уәдесіне сеніп, құда түсуге кісілер әне келеді, міне келеді деп жүре берген. Қыз шыдағанмен, уақыт шыдамады, бір күні іші томпайып шыға келген. Бұны алдыменен жеңгелері, сосын шешесі, ақыры барып әкесі білген. Бір ауылды билеп отырған қатыгез әке жанындай жақсы көрген жалғыз қызының мұндай күйге жеткеніне жаман қорланған, ашу да шақырған. Бірақ бала деген іштен шыққан шұбар жылан емес пе, көзін құрта қоюға қимай, қызын нағашысының аулына апарттырып тастаған. Қыз нағашысының ауылына барғаннан кейін үш ай өтпей, үш күн толғатып ақ сазандай ұл тапқан. Нәрестенің хан ұрпағы екенін естіген нағашы елі баланы өлтіртіп тастауға батылдары бармаған. Және қимаған. Оның үстіне баладан айырылуға анасы да көнбеген. У ішсең, аяғына дейін іш дегендей, бишара ана іштен шыққан нәрестесі үшін қандай қорлық болса да көнуге бел буған. Амал жоқ, нағашылары, өзгелердің табалағанына, күлкісіне қарамай, жиен қыздарына отау тігіп, оны баласыменен жеке шаңырақ етіп бөлек шығарған. Байсыз бала тапқан қыз өзінің сұлулығына, сымбаттылығына және бұған үйленгісі келген талай кісілердің табалағанына қарамай, жалғыз баласын бағып, ешкімге ерге шықпай отырып қалған. Енді оның өмірдегі бар қуанышы қызығы осы жас нәрестесі болған. Баласы да анасын жанындай жақсы көріп өсіп келе жатқан. Дүниенің бар қорлығын, жұрттың күлкі, сықағын, табасын анасы баласына деген махаббатына жеңгізіп, бұлардың күндері осылай біркелкі өте берген.

	Өзбек бұл оқиғаның бәрін үш жыл өткен соң барып білген. Өзінің уәдесін ұмытып кеткеніне жаман өкінген. Ал балалы әйелді алуға Алтын Орда ханы өзіне лайық көрмеген. Сол себептен хан болған оқиғаны тегіс айтып, әйел мен балаға көз қырын салып жүруді Құтлық Темірге тапсырған. Соңынан Өзбек өзі баланы сыртынан барып көрген. Айнымаған өзі екен, түрі де, салмақтылығы да. Балаға әбден көңілі толған әке, анасына «бала ер жетісіменен өзімнің ордама алдырып, оның дұрыс адам болуына бас көз болам» деп тағы уәдесін берген. Әйел бұл сөзге бәлендей сене қоймағанмен де, жақсы сөз — жарым ырыс деп ұғып, хан уәдесін тілге тиек етіп қала берген. Әйтсе де содан бері Құтлық Темірдің арқасында әйел мен бала жоқшылықсыз өмір сүріп келе жатқан. Баланың жақсы жігіт болып өсіп келе жатқанын Өзбек сырттай біліп отыратын. Биыл күз сол баланы хан өз ордасына алдырмақшы ойда еді. Бұны бала мен анасына да хабарландырған. Сөйтіп жүргенінде жақында сол баланың кенет қайтыс болғанын естіген. Неге? Қалай? — Өзбек анығын білмеген. Бала деген кімнің қолында өссе соныкі. Өзінен алыс жүргендіктен бұл ұлының өлімі оған бәлендей батқан жоқ. Сөйтсе де, Өзбек бұрын осы баласын Ордасына алып, ел билеуге жарап қалған ұлдары Жәнібегі мен Тыныбегіне көмекші жігіт етемін деп ойлайтын-ды. Міне, сол үмітінің күйрегеніне күйінді. Және бұл баласының өзіне тым ұқсас екендігіне көзі жеткеннен кейін, бұдан түбі ел басқаратын үлкен адам шығып қалар ма деген сенімнен де ада емес еді. Сөйткен ұлы, ер жетіп қалған кезінде белгісіз жағдайда қайтыс болды. Өзбек енді оны ертерек өз ордасына алмағанына өкінді. Демек, ол қандай жағдайда қайтыс болды, анығын білгісі келді. Құтлық Темірдің «сырқаттан дүние салды» деген хатына, неліктен екенін өзі де білмейді, сене қоймаған. Сол себептен Хорезмдегі Жақыпқа «бар жағдайын біліп кел» деп құпия кісі салған. Ордасына қайтып кетпей, керуенді күтіп қалуы да осыдан еді.

	Ертеңіне таң ата қытай жібегі, үнді шайы, Хорезм өрік, мейізі, қағы тиелген керуеннің үш жүз түйеден құрылған бастапқы көші Каффа қаласынан басып, жүктерін кемеге тиеуге Судаққа қарай өтті. Керуен басы Жақып төрт серігімен Каффадан Өзбек жатқан Ескі Қырымдағы хан сарайына бұрылды.

	Керуеншілер ордаға келіп ханға сәлем беріп, қонақ астарын жегеннен кейін Өзбек пен Жақып оңаша қалып әңгімеге кірісті.

	Ел күйін көрген және болып жатқан оқиғаларға сын көзіменен қарай білетін тәжірибелі қарт, Хорезмнің бай өлке болуына қарамай, тұрғын диқан, мақташы, қолөнері адамдарының Құтлық Темір әмірдің ел басқару тәртібіне наразы екенін, мешіт, медресе, әмір, бекзада сарайларына қыш илеп, тас қопарып жатқан көп құлдардың ауыр бейнетке шыдай алмай Ақберен деген үлемнің дем беруімен жақында бас көтергендерін, Өргеніште үлкен ұрыс болып, Құтлық Темір адамдарының бұл ереуілді әзер басқанын айтты. Хан үн-түнсіз тыңдап отырды да:

	— Ал оларға дем беріп жүрген әлгі үлемді ұстады ма Құтлық Темірдің адамдары? — деп сұрады. Жақып байсалды жауап берді.

	— Жоқ,— деді ол,— Құлдар өздері қырылып жатқанына қарамай үлемді қашырып үлгіріпті.

	— Әттегене-ай!

	— Құтлық Темірдің өзі көптен бері сырқат қой. Әйтпесе...

	— Иә, иә.

	— Сөйтсе де... Иранға аттануыңызға әскерлерін жіберуге дайындалып жатыр.

	— Әскерін қашан жібермек?

	— Сізден хабар күтіп отырғандай.

	Өзбек ойланып қалды.

	— Бұл жолы бірге аттана алмайды екен, ә?

	Әрине ғой. Сырқат адам жорыққа шыға ала ма? Және қарамағындағы елі де сенімсіздеу ғой... Дауыл алдындағы теңіз тәрізді тына қалған. Мұндай жағдайларда оған алысқа кетуге болмас...

	Өзбек кенет әңгіме бетін бұрып кетті.

	— Әлгі бала неден өліпті?— деді хан төмен қарап.

	Жақып үндей алмай қалды.

	— Неге айтпайсың?!

	— Білмеймін, сосын айта алмай отырмын. Бірақ бала өлімі тегін өлім емес. Халық қадірлі адамы қайтыс болғанда, не бір елге батқан оқиғамен байланысты дүние салған ұлдарына ғана арнап жыр, жоқтау шығарады ғой... Ал он алты жасар балаға жайдан-жай сондай күйінішті мақам шығармаса керек-ті.

	— Қандай мақам?

	— Тамаша мақам!

	— Айт!

	— Бас жағы ғана есімде. Тегіс біздің бір жас керуенші біледі. Каффадағы бір үлем кешеден бері сол жігіттің айтуымен оны қағазға түсіріп жатқан көрінеді.

	— Бас жағын айт!

	— Жарайды. Мақам өлген баласы мен анасының әңгімесінен басталады...

	Анасы:

	Құлыным-ау айтшы өзің, не қылам?

	Қалай бұзам құдіреттің өмірін?

	Керек дейді сенің жалғыз ұл балаң,

	Керек дейді қызметіме тәңірім.

	Баласы:

	Алғаны аз ба таңдап өзі тәңірдің,

	Соларын-ақ неге жұмсай бермейді?

	Құрбы-құрдас, тастап бәрін бауырдың

	О дүниеге барғым менің келмейді.

	Анасы:

	Ренжімеші, айналайын, жалғызым,

	Құдай өзі таңдап сені алған соң.

	Айдай сұлу берер саған хор қызын,

	Қарауына күнәсіз боп барған соң.

	Баласы:

	Күнәсізге жер беті де қызық-ты.

	Қолда барда көңіл шіркін толар ма,

	Айдай сұлу десеңіз де хор қызы

	Бірге өскен құрбы жандай бола ма?

	Анасы:

	Қақ тағала данышпан ғой, дана ғой,

	Жалғызыма тигіздірмес кесірін.

	Ашулантпай, қалқатайым, бара ғой,

	Ұжмағының, ашар саған есігін.

	Баласы:

	Қалай кетем, анажаным, о жаққа,

	Қимастарым бәрің қалып барасың...

	Керегі жоқ маған тіпті ұжмақ та

	Айырған соң анасынан баласын.

	Анасы:

	Құлыным-ай, қайтейін-ай, нетейін,

	Сөнгеннен соң аспандағы жұлдызым,

	Одандағы, бірге өзіңмен кетейін,

	Жалғызсырап жүрмесін деп жалғызым.

	Баласы:

	Олай деме, айналайын анажан,

	Осында бол тауып ебін, орайын...

	Қиса бізге жақсылығын жасаған,

	Одан-дағы мен жанында қалайын...

	Өлең әлдеқашан біткен. Өзбек ханда үн жоқ, жүдей қалған. Өзбек хан насихаттап жүрген ісләм дінінің негізгі бағыты — бұ дүниеден басқа о дүние бар екені, бұл дүниеде қызық көре алмағандар, өлгеннен кейін, күнәсіз болса ұжмаққа кіріп, мәңгі бітпес рахатта өтетіні болса, мына жырдың бар пәлсапасы о дүниенің ұжмағынан бұл дүниенің қызығы артықтығы екені ғой. Сондықтан да баласы анасына о дүниенің ұжмағына барғанша, бұл дүниеде жүре тұрайық дейді. Бұл ісләм дінінің тілегіне, саяси бағытына қарама-қарсы пікір. Және жыршы осының бәрін аянышты түрде, ортаға ана мен баланың махаббатын салып айтып отыр. Қарсылық білдірер жол қалдырмағандай...

	— Бұл мақамды шығарған кім екен? — деді Өзбек хан әлден уақытта.

	— Халық.

	— Халық! — Өзбек хан тұнжырай түсті. Ол ісләм дінінің негізгі пәлсапасын халықтың қабылдамай жатқанын ұққандай болды. Хан бұрынғысынан да жаман түксие қалды.

	— Бұл мақамды халық біткен жиналып шығарған жоқ қой, бір иесі бар шығар.

	— Әрине ғой,— деді Жақып.— Ел арасына тарап кеткен соң халық өзінікі көреді... Ал бұл жырды ең алғашқы шығарған...

	— Иә, иә, ол кім?

	— Жаңағы Өргеніш ереуілін басқарған Ақберен үлем көрінеді.

	Өзбек кенет сұрлана қалды.

	— Тезірек оны ұстап алып дарға асу керек!

	— Неге? — деді Жақып.— Жақсы өлең шығарғаны үшін бе, әлде ереуіл басқарғаны үшін бе?

	— Екеуі де үшін. Әсіресе мына өлеңі үшін.

	— Солай екен-ау — деді Жақып, бұл жырдың қауіпті екенін хан айтпай-ақ өзі де түсініп жүрсе де, жаңа ұққандай. Ол енді сөздің бетін басқаға бұрды,— Құтлық Темір әмірдің құрығы ұзын ғой, қайда кетер дейсің ол бейбақ. Ал енді өзіңіз біздің керуендерге соқпайсыз ба? Әкеле жатқан тарту-таралғымыз бар.

	— Жоқ,— деді Өзбек хан,— Бүгін Ордама жүремін. Қызылбастармен соғысуға дайындалу керек.

	— Иә,— деді Жақып,— кеме тоқтайтын жағаларды өзімізге қаратқанымыз жөн болар еді. Өзге жегенше Қоңдыбай жесін деген екен бір байдың туысы. Сол айтқандай Иранға, Түрікке кеткен қыруар салықты Алтын Орда қазынасына түсірген абзал ғой. Және олар кей кемелерді Жерорта теңізіне өткізбей ұстап та қалатын кездері болады.

	Өзбек хан күлді.

	— Жібек пен меруерт, маржан тиелген кеме өте алмайтын да бөгет болады, екен-ау,— деді ол,— «Әскерім өте алмаған жерден алтын тиеген есектерім өте алады» демеп пе еді Ескендір Зұлхарнайын?..

	— Ол солай ғой. Бірақ тым қымбатқа түседі.

	— Мүмкін,— деді ойлана Өзбек,— Иранмен бұл жолғы соғысымызда сендердің де қамдарың бар...

	— Онда жолың болсын! — деді Жақып.

	— Соғысты да соған сеніп бастамақпыз.

	— Ал өзіңізге деген тарту-таралғымызды көп кешікпей Ордаға қарай көш етіп жүргізерміз.

	Осы әңгімеден бір ай өткеннен кейін бес жүз түйеден құрылған үш керуенге тиелген Шығыс елдерінің дүние мүлкін артқан он бес үлкен желкенді кеме Судақ шаһарынан Қара теңіз мойыны Дарденелл арқылы Жерорта теңізіне беттеді. Сол күндері Жақып, жібек, меруерт маржан, алтын, күміс, шай тиелген отыз түйемен Алтын Орда астанасы Сарай Беркеге қарай сапар шекті.

	Ал тағы екі айдан кейін, қаңтардың сақылдаған қызыл шұнақ қатты аязында, Ширван өлкесіне жататын Дербент өзенінің қатып қалғанын пайдаланып Өзбек, Ит, яғни 1335 жылы Иранға аттанды. Әр жауынгердің тізгінінде ерттеулі екі аттан. Лек-лек жортқан тұяқтарына киіз байлап алған, тоғыз жүз мың жылқының бір де бірі өзен үстіндегі көк мұзға тайып құламады. Бұл жылы қыс өте қатты болған. Иранның шекарадағы әскері аяздан қорқып, қырағылық көрсете алмай қалды. Оның үстіне осы жылдың тамыз айында Әбусейт шах дүние салған. Осындай жағдаймен байланысты илхан Ордасында да бәлендей тәртіп жоқ еді. Өзбек хан дәл осы тұста аттанысқа шыққан. Қаңтар мен ақпанның аязын пайдаланып ол аспай-саспай наурыз айының басында Дербент қақпасынан өтті. Енді бір айдың ішінде Ширван өлкесінің біраз жерін алып Кура өзенінің бер жағынан келіп тоқтаған. Ар жағынан қалың әскермен бұл кездегі Иранның лашқарқаши бұзырығы Арпақауын кеп шеп ұстады. Бұл кезде көктем әбден келіп, жер беті көгеріп қалған. Қосындардың айқаса кетуіне биылғы жылы қаттырақ тасыған Кура өзені мүмкіндік бермеді. Бөріктей-бөріктей тастарды түйіршік құрлы көрмейтін ағысты Кура буырқанып бұрсанып көпір бермеді. Екі жақ өзеннің толастайтын кезін күтіп, алыстан ғана бір-біріне шоқпарларын білеп, анда-санда, қылт ете қалған жауынгерлеріне садақ оғын жіберіп, болашақ үлкен айқасқа дайындала түсті.

	Қыпшақтың әйгілі атты әскеріне ең керегі, ат бауырын жаздырып салатын жазық дала. Онда бұларға ешкім шыдай алмайды. Сондықтан Алтын Орда әскерінің көкейкесті тілегі сондай ұрысқа ыңғайлы жазықтары бар Иран өлкесінің орта шеніне жету. Ал Иран жауынгерлері көбіне таулы, шатқалды жерлерде ұрысуға машықтанған, аттары да бұндай жағдайда таутекедей секіреді. Оның үстіне Арпакауын Иранның солтүстік жақтағы белгілі әмірлеріне Өзбек қосындарының арғы жағынан шығып шегінулеріне мүмкіндік бермеулерін бұйырған.

	Бұндай жағдайды күтпеген Өзбек қосындары жау әскерінің ар жақтарынан пайда болғанын кеш білді. Өзбек амал жоқ, енді кейбір бұлықтарын осы жау әскерлерімен соғысуға бөлді. Демек, Алтын Орда ханының дәл осы жолы Арранды біржолата басып алуға мүмкіндігі жететін еді. Бірақ қатты тасыған Кура тез қайтпай Иран әмірлерінің бұларға қарсы мықтап дайындалуларына мүмкіндік тудырды... Енді Өзбек Кура өзенінен әрі қарай өту керек пе, керек емес пе, ойлана қалды. Басып алар елін қаннен-қаперсіз кезінде шабатын уақытын өткізіп алды. Міне осындай шақта Хорезмнен Құтлық Темір қайтыс болды деген хабар келді. Сыныққа сылтау табылды. Құтлық Темірдің дүние салғанын тілге тиек етіп Өзбек кейін шегінді. Расында да Өзбек ханның Алтын Ордаға қарай шегінбеске амалы жоқ еді. Бір жағынан өзінің әскерін қоршатып алу қаупі туса, екінші жағынан Алтын Ордадан біржолата тізгінін үзбекші болып жүрген Хорезмде де әмірлер аз еместі. Соңғы кезде бұлардың бірлігі де күшейе түскен. Бірақ тегеуірінді Құтлық Темір оларды тырп еткізбей келген. Сөйткен Хорезм әмірі дүние салды. Мұндай дүрбелең жағдайда қарсы жақ тағы бас көтеруі мүмкін. Иранды жаулап аламын деп жүргенде Хорезмнен айырылып қалса, Алтын Ордаға бұдан артық соққы болар ма? Жоқ, жоқ, қан төгіп, шығынға батып, бөтен елді жаулап алғанша, Алтын Орда хандығының негізгі тірегінің бірі — Хорезмнен айырылмау керек. Даладағы құланнан, желідегі құлын артық. Өзбек хан енді асыға кейін шегінді. Мұндайда соңыңнан түре тиген жау да жаман, Иран әскерлерінің арт жағынан тарпа бас салғанына қарамай, арс етіп кейін бұрылып бұралқы иттердің беттерін қайтарып тастап, алға қарай бүлкілдей жөнелген арлан көкжалдардай, Алтын Орданың әйгілі атты қосындары жаз шыға бастаған шақта, Дербент қақпасынан өтті. Бұл тұстан әрі қарай Иран әскері де соңдарынан жабысуларын қойды.





ЕКІНШІ ТАРАУ

	Өзбек ханның әр он жылда Иранға аттануына екі жағдай мүмкіндік беріп келген. Бірі — Алтын Орданың батыс, жағындағы орыс елі мен Шығыс жағындағы Мауараннахр, Хорезмнің тыныш жатқандықтары еді. Бұл тұста Алтын Ордаға батысынан да, шығысынан да келе қалар қауіп біліне қоймаған. Сондықтан Мысырдағы Бейбарыстың мұсылман мемлекетіменен одақтасам деген Алтын Орда ханы орталарындағы Иран илхандығын бүтіндей жаулап ала алмағанмен, жартылай ең болмағанда Ширван мен Арранды басып қалуға мүмкіндік бар деп ойлаған. Дәшті Қыпшақтың бұл тұста егер әскери дарындары Бату мен Ноғайға пара-пар соғыскер қолбасшысы болғанда оған Алтын Орданың күші де, әскері де жететін еді.

	Ал батысындағы орыс жеріне келсек, Өзбек хан кезіндегі мұндағы тыныштық өзгеше тыныштық еді. Бастарын қосып, күш жинап, Алтын Орданың үстемдігіне қарсы тұруға мүмкіндігі болмаған елдің уақытша амалсыз үнсіз жатқаны еді. Бірақ ежелден тәуелсіздік сүйген бұл жұртта да бостандыққа ұмтылған жаңа қимыл бой көтеріп қалған. Өзбек Алтын Орда тағына отырған кезде Владимирдің ұлы князі —Тверь князі Александр Михайлович болатын. Осы князь елінің ықпалына Алтын Ордаға бағынбау саясатын ұстаған-ды. Барыс, яғни 1327 жылы ауыр алым-салыққа шыдай алмаған Тверь халқы тайлы-таяғына дейін қалмай Алтын Ордага қарсы көтеріліске шықты. Міне осы кезде Иранға аттанғалы тұрған Өзбек хан жорығынан бас тартты. Бұған орай осыдан екі жыл бұрын Мәскеу князі болған, соңынан Иван Калита деп аталған Иван Данилович Алтын Ордаға қызмет істеуге көңіл білдірді. Осы Иван Калита Өзбек қосындарымен тізе қоса отырып, Тверь ереуілдерін аямай басты. Келесі, Қоян жылы, Өзбек хан оны Владимирдің ұлы князі етті. Және орыс жерінен түсетін алым-салықты жинау соған тапсырылды. Сол күннен бастап Алтын Орда мен орыс жерінің арасындағы анда-санда болып тұратын кикілжің мүлдем басылуға айналды.

	Ал Иван Калита орыс халқы әбден бірігіп күшті мемлекетке айналмай, Алтын Ордаға қарсы тұра алмайтынын өзге княздерден гөрі жақсы түсінген. Сондықтан ол Өзбек ханның сенімін және өзіне берген ұлы князь дәрежесін пайдаланып, Русь князьдіктерінің басын біріктіруге жұмсады. Ол ең алдымен Мәскеу князьдігін күшейтуге кірісті. Мәскеу князьдігін бас етіп, өзге князьдіктерді оған бағынышты етуге тырысты. Сөйтіп орыстың Мәскеу мемлекетін жасамақ болды. Иван Калита Алтын Ордаға деп жинаған алым-салығының біразын өзінің қазынасына қалдырып отырды. Сол үшін, Иван Даниловичтің осындай «дүниеқоңыздығы» үшін, оны Калита16 деп атады жұрт. Бірақ Қалитаның осы саясаты арқылы Мәскеу князьдігі байи түсті. Байыған князьдікке өзге орыс князьдіктері амалсыз бағынуға мәжбүр болды. Осылай Иван Калита орыс бірлестігін ұйымдастырушы «орыс жерін жинаушы» аталды. Сол кездегі шежіре Иван Даниловичтің бұл еңбегін жоғары бағалады. Және тарихта: «Иван Калита кезінде татарлар (Алтын Орда) орыс жерін жаулап алуды және христиандарды өлтіруді қойды, енді христиандар көп қиянат, михнаттардан құтылды. Осы кезден бүкіл орыс жерінде ұлы тыныштық орнады» деген жазу қалдырды. Бірақ бұл тыныштық оңайға түспеген тыныштық еді.

	Демек, мұндай жағдай Алтын Ордаға батыс-теріскей жағына емес күнгей-шығыс жағына ғана тесіле қарауына мүмкіндік берген. Ал бұл тұста Шығыс жағынан да Алтын Ордаға төніп тұрған қауіп жоқ еді. Қайду, Туба дүние салғаннан кейін, Орта Азиядағы Жағатай ұлысының да берекесі кете бастаған. Бұрынғы Қайдуға бағынған бір мемлекет болған Түркістан — енді Мауараннахр, Жетісу, Шығыс Түркістан делініп бөлшектене түскен. Балық басынан шіриді, бұл Орданың да мұндай халге жетуіне тағы сол бақ құмар Шыңғыс ұрпақтары себепкер еді. Бұл жолғы тартыс та Қайду мен Туба балаларының арасындағы бақ таластықтан туған. Қайду өлгеннен кейін, Тубаның арқасында, Жағатай ұлысының ханы боп ақ киізге, Қоян, яғни 1303 жылы, Қайдудың үлкен баласы Шапар көтерілген. Сөйте тұрып, сол Тубаның дем беруіменен Жағатай мен Үгедей ұрпақтарының ішінде кенет қырғын алыс-жұлыс өрбіген. Ақырында жыл өте Жағатай ұлысының ханы Тубаның өзі болған. Бірақ Туба ұзаққа бармай, Қой яғни 1307 жылы дүние салған. Сол жылы оның орнына баласы Күнжек Алмалык, жанында Себкіл-Бала деген жерде хан көтерілген. Бірақ хан ұрпақтары бұған да тағы қарсы шыққан. Сейхұндарияның Шығыс жағы мен Қоялықтың17 батысы түйіскен Бөрібасы деген жерде екі жақтың әскері кездесіп үлкен ұрыс болған. Күнжек жағы жеңіп, бүліншілікті басқарған хан ұрпақтарының бірі Үгедей шөбересі Күрсебе ажал тапқан. Сонда да өштескен Шыңғыс ұрпақтарының айқасы бұныменен біте қоймаған. Осы талас-тартыстың бір қыры болуы керек, Жұлдыз деген жерде кенет жеті-ақ күн ауырып Күнжек те дүниеден өткен. Жағатай ұлысының тағына енді жасы келіп қалған. Жағатайдың Мөңке хан өлтірген баласы Бөрінің немересі Төліну отырған. Бұның да өмірі ұзаққа бармады, екі жыл толмай, Ит, яғни 1310 жылы Тубаның баласы Кебектің қолынан өлді. Жағатай ұлысындағы осы тұстағы бүліншілікті пайдаланып Шапар қайтадан хан тағына отырмақ болды. Енді ол бар ұрпағын жинап, хан тағының дәмелі Кебекке қарсы аттанған. Бірақ Іленің күнгей жағында Кебек әскерінен мықтап жеңілген. Міне, осы талас-айқастар, ұшы-қиыры жоқ қырғын ұрыстар бәрі-бәрі Мауараннахр, Лабасы18, Шығыс Түркістан халықтарының күйін, шаруашылығын төмендете түсті. Жергілікті жұртшылықтың арасында монғол төре-бекзадаларына деген наразылық күшейе бастады.

	Демек, осы жылы Кебек Құрылтай шақырды. Бұған Жағатай мен Үгедей ұрпақтары тегіс қатысты. Кебектің арқасында бұл ұлыстың ханы боп Тубаның үлкен баласы Есен Бұғы сайланды. Сөйтіп ұлыс билігі енді түгелдей Жағатай ұрпағына көшті. Бұрын Қайдуға жатқан жерлердің бәрі енді тегіс осы Жағатай ұрпақтарына ауысты. Қайдудың балаларын тек ортаншы ұлы Шах қана мың атты әскеріменен өз аймағына не болып қалды.

	Есен Бұғы өз қарамағындағы жұрттың арасындағы алауыздықты жоя білді. Халықтың шаруашылығы да біркелкі жөнделуге айналады. Егін пен сауда жұмыстары да бірталай тәртіпке келтірілді. Бірақ Құбылай хандығымен шекарадағы соғыстары Орданың шаруасын тағы күйзелтіп тастады. Құбылай әскері шекарадағы айқастарда екі рет жеңіп, Жағатай ұлысының Шығыс жағының біраз жерін ойсыратып шапты. Тіпті Есен Бұғының Ыстық көл жағасындағы қысқы Орда қыстауы мен Талас өзенінің бойындағы жазғы жайлауына дейін келіп, Құбылай немерелері Жағатай ұлысына көп зиян келтірді.

	Есен Бұғы енді Юнань патшалығына қарсы шығатын одақтас іздей бастады. Осы кезде жаңа ғана Алтын Орда ханы болған Өзбекке кісі салды. Сонау Қиыр Шығыс пен күнгей Шығыстағы Қытай патшалығыменен соғысқысы келмеген Өзбек, бұған бәлендей көне қалған жоқ. Тек Қоян, яғни 1335 жылы ғана ол Есен Бұғымен бірігіп Құлағу илхандығына қарсы шығуға екеуі тіл табысты. Құлағуға қарсы шығу ол Құбылайға қарсы шығумен бірдей еді. Бірақ бұларынан ештеңе өнбеген. Құлағу хандығына аттанған Жағатай ұлысының әскері, қолбасшылары Ясуардың опасыздығының арқасында еш жеңіске жете алмаған. Осыдан Алтын Орда ханы Өзбек пен Есен Бұғының арасындағы байланыс бірден үзілген.

	Есен Бұғы Жылқы, яғни 1338 жылы қайтыс болды. Оның орнына сол жылы Жағатай ұлысының тағына Тубаның екінші баласы Кебек қайтадан отырды. Бұрын Жағатай ұрпағынан ең бірінші боп мұсылман дініне ашық кірген Мүбәрәк шах еді. Ал Тубаның балалары бұл дінге тікелей қарсы-тын. Кебек олардай болмай шықты. Бірден ол Ордасын Тянь-Шань тауының бөктерінен Мауараннахрға көшірді. Оның бар ынтасы енді Мауараннахр мен Ауғанстанға ауды. Жетісу Шығыс Түркістан Жағатай мен Үгедейдің бөтен ұрпақтарының әрекеттерінің арқасында жеке хандыққа айнала бастады. Кебек өзінің Ордасын Нахишаб қаласының жанына апарып тікті. Сол күннен бастап Нахишаб қаласы — хан астанасы, хан ордасы — Қарши деп аталды. Кебек қарамағындағы елдің көпшілігінің ыңғайына қарай, өзі монғол қалпында қалғанмен, мұсылман дініндегі жұртқа қысым көрсетпеді. Ол шамасы келгенше әбден жүдеп біткен Мауараннахр жұртының халін жөндеуге кірісті. Қарамағындағы халыққа әділетті болуға тырысты. Міне осы тұста Мауараннахр жерінде Кебектің нәтижелі ісіне жататын тағы бір үлкен оқиға болды.

	Өзбек хан Алтын Орда тағына отырғанына сегіз жыл өткеннен кейін, бұрыннан мұсылман дінін сырттай қуаттап жүргенін місе тұтпай ол осы діннің Шығыстағы қорғанышы, шейхтердің шейхуі — Ұлы Зеңгі-Атаның орнын басқан Сеид-Атаның үгіттеуімен және Құтлық Темір әмірдің қоштауымен біржолата мұсылман дініне кірген. Бұл Тауық, яғни 1321 жылы болған. Өзбекке мешіт енді Сұлтан-Мұхаммед-Өзбек хан деген жаңадан мұсылманша ат берген. Алтын Орда ханының өзі осылай мұсылман дінін қабылдағаннан кейін, Орда маңайындағы монғол бекзадалары да амалсыздан осы дінге енуге мәжбүр болған. Ал Алтын Орда қарамағындағы түркі тұқымдас елдердің бәрі өзін мұсылман санағандықтан, Алтын Орда енді бүтіндей мұсылман хандығына айналған. Бұнымен қоймай Сұлтан-Мұхаммед-Өзбек хан, ұлы шейх Сейд-Атамен бірге түркі тұқымдас бірақ әлі нәсірани дінінде жүрген бірен-саран уақ елдерді біржолата ісләм дініне кіргізуге Мауараннахрға аттанған. Өзбек ханға тоқта деуге Мауараннахр ханы Кебекте оған қарсы тұрар үлкен қарулы күш жоқ-ты. Ол Өзбек ханды тізе бүгіп қарсы алды. Бұдан бұрын Иран жеріне барған. Алтын Орда әскерін, қолбасшыларын хандарының атына қарай ирандықтар өзбекиян деп атаса, енді Мауараннахр жерін басып кеткен осы Алтын Ордадан келген қалың әскерді тұрғын жұрт танымай «Кімсіңдер? Қайдан келдіңдер?» деді. Алтын Орда әскерлері: «біз Өзбек адамдары — өзбекиянбыз» деді. Ал Өзбек ханның Мауараннахрға келген себебі белгілі, демек, ол Кебектің ел жұртын тартып алам деген ойдан аулақ еді. Шынында да Өзбек хан мен Сейд-Атаның бұл аттанысы жұртты мұсылман дініне кіргіземіз деген діни аттаныс болатын. Алтын Орда ханы Мауараннахр елінен тек біржолата ісләм дініне кірулерін талап етті. Мауараннахр ханы Кебектен бастап, бұрын бөтен діндерде жүрген жергілікті соғдияндар мен сарттардың қорыққаны бар, қорықпағаны бар, бәрі ісләм дініне кірді. Ал осылай болғандар өздерін Өзбек адамы өзбекпіз деді. Ал мұсылман дініне кірмегендерін өз діндерінде қалғандарын Сейд-Ата «қалмақ» деп атады. Осылай Мауараннахр жерінде осы Өзбек хан діні аттанысынан кейін өзбек деген сөз пайда болды. Соңынан түркі тұқымдас Барлас секілді рудан шыққан Ақсақ Темір тәрізді мұсылман дініндегі тегеуірінді әмірлердің жергілікті соғдияндар мен сарт жұртына бірте-бірте түркі тілін, дәстүрін әдет-ғұрпын күшпенен енгізу нәтижесінде осы он төртінші ғасырдың басынан бастап Мауараннахр жерінде өзбек деген ел туды. Сондықтан да Қыпшақтың «Өзбек өз ағам, сарт садағам» деген мәтелі туған.

	Міне Кебектің екінші істегені Мауараннахр жерінде ісләм дінінің күшейе түсуіне қарсы болмай, жергілікті тұрғын жұрттың өзбекке айналуына жол берді.

	Осылай ол Алтын Ордаға тікелей бағынбайтын Мауараннахрдың Өзбек хандығына айналуына қарсылық білдірмеді.

	Ал Кебектің бұл қылығына Тубаның өзге балалары қарсы шықты. Ақыры кіші інісі Тармаршин ағасын өз қолымен түнде тұншықтырып өлтірді. Тамаршин хан болып ақ кигізге көтерілгенше хандықты Тубаның өзге балалары — Елшігетай мен Дурра-Темір бірігіп басқарды.

	Елшігетай кезінде христиан діні әсіресе Рим папасы католиктерінің ықпалы өте күшейді.

	Жалпы Шығыс елінің жайы, жағрафиялық орындары, Шығыс пен Батыстың сауда саттық, жол байланыстарының өркендеуіне христиан дінінің Рим, Венеция, Авиньоннан жіберілген діни үгітшілері — миссионерлері ерекше орын алған.

	Осы Елшігетай Жағатай ұлысының билеушісі болар алдында Табриздағы Венеция елшісі Марко да Молин дожға Шығыспен сауда-саттықтың қазіргі күнде бұрынғыдай емес екенін, Ираннан өтетін сауда жолының қауіпті бола бастағанын айтып хат жазған.

	Осымен байланысты Алтын Орда мен Жағатай ұлысында діни миссионерлік жұмысты қайтадан қолға алу туралы папа куриясы арнаулы шешім алған.

	Бүл тұста Жетісу мен Шығыс Түркістан Мауараннахрдан бөлініп те қалған. Дегенмен бұлардың билеушісі Дурра-Темір Елшігетайға бағынатын. Мауараннахр Жағатай ұлысының кіндік мемлекетіне айналған. Томмазо Мангазоло Самарқант эпископы болып белгіленгеннен кейін, Елшігетай , ханның арқасында христиан діні Мауараннахрда бас дінге айналған. Мұсылман діні мықты қуғынға ұшырай бастаған. Бұл кездегі Алтын Орда шейхі атақты Сеид-Ата енді Елшігетайға қарсы шара қолданбақ болған. Бірақ Елшігетай хан дүние салып, Жағатай ұлысының тағына, өз ағасы Кебекті ұйықтап жатқан жерінде тұншықтырып өлтірген Тармаршин көтерілген. Бұ да өз бауырын өзі өлтіріп, артынан мұсылман дініне кіріп, халық алдында, құдай алдында күнәсіне кешірім сұраған Өзбек хан тәрізді, дереу мұсылман дініне кірген. Ағасын өлтіргенін мешіт те кешірген, соның белгісі етіп, бұған Алладин деп мұсылманша ат қойылған. Осы Алладин Елшігетайдай емес енді мұсылман дінінің өркендеуіне көп көңіл қойды. Мұсылман саудагерлерінің күні туды. Мауараннахр Батыс Азияның сауда саттығы күшейе түсті. Ал өзі Ауғанстан арқылы Үндістанға аттанды. Мемлекетінің шығыс жағына — Жетісу мен Шығыс Түркістанға тіпті көңіл бөлмеді. Өлерінің алдындағы төрт жылының ішінде Жағатай ұлысының бұл жақтағы бөлегіне бірде-бір рет бармады. Бұның бәрі Алладиннің монғол әдет ғұрпынан, шығыс жасысынан алыстап бара жатқанын көрсететін еді. Осындай жағдай Жетісу мен Шығыс Түркістандағы монғолдардың оған қарсы шығуына себеп болды. Ақырында Жетісу мен Шығыс Түркістанның билеушісі Дурра-Темірдің баласы Бозан Алладинға қарсы көтеріліс ұйымдастырды. Оны Мауараннахр жеріндегі монғолдар да қоштады. Алладин мұсылмандары ,өз ұлысының ең шетінде тұрған Газан қаласына қашуға мәжбүр болды. Бірақ оны жолай Балхы әміршісі Кебектің баласы Жаңғы ұстап алып, Бозанның Ордасына әкеп берді. Бозан сол күні Алладинді шауып өлтіріп, ертеңіне өзін Жағатай ханымын деп жариялады.

	Бозан да мұсылман дініндегі хан еді, бірақ ол мінез-құлқында, ұстаған жолында Шыңғыс жасысын пір еткен, шын мағынасындағы монғол болатын. Бұ да аталары тәрізді, қатыгез, қанқұмар, көбіне тек өзінің ғана айтқанын дұрыс дейтін, өркөкірек ел билеуші боп шықты. Өзіме қарсы шығады-ау деген, не болмаса айтқанына көне қоймаған әмір, хан ұрпақтарының біразын бұда қырып салды. Әйтеуір, халықтың көз жасы жібермеді ме, ол ұзақ өмір сүрмеді, Ит, яғни 1334 жылы тасып жатқан Іле суына кетіп өлді. Сол жылы Тубаның Есуген атты баласынан туған немересі Жекенші Жағатай тағына отырды. Ол Жағатай ұлысының Ордасын Алмалыққа көшірді.

	Жекенші хан болмай тұрып қытайменен байланыста еді. Бұның да мұсылман дініне жаны қас боп шықты. Өзі Будда дінінде болғанменен, христиан дінін қатты қолдады. Сөйтіп Алмалық Жекенші хан тұсында бүкіл Орта Әзияның католиктер дінін үгіттейтін кіндігіне айналды. Міне осы Алмалықта Ұлу, яғни 1340 жылы болған Базиньян епископы Джовани Мариньолли өзінің хроникасында: «Біз содан кейін империяның орталығы Алмалыққа келдік. Жер сатып алып, құдық қазып, шіркеу салдық. Бізден бір жыл бұрын Иисус Христос үшін осы арада азаппенен жан берген бір епископ пен оның алты серігіне арнап ашықтан-ашық, ешкімнен жасқанбай, месса өткіздік» — деп жазған. Алмалық католик эмиссионерлерінің кіндігіне айналғанмен, мұсылман шейхтері де бос жатпаған. Өйткені бұл кездегі христиан мен ісләм діндерінің таластары, құр ғана діни талас емес, ақыл-ой, саяси мақсат таласы еді. Бірін-бірі аямайтын. Сондықтан епископ Ричард пен оның құдай үмбеті саналған алты серіктері, мұсылман шейхтерінің азғыруымен Мұхаммед пайғамбарының дінін мықты ұстаған жұрттың қолынан өлген. Дегенмен, Жекенші ханның арқасында Алмалықта католик эмиссионерлері бел алған. Мұнда Қытайға бара жатқан архиепископ Николай тоқтаған Хан оған үлкен құрмет көрсеткен. Мұнда басқа да папа эмиссионерлері болған. Александриядан Франциско Раймонд Руф және Лаврентий келген. Бұлар Жекенші ханды сырқатынан жазған. Сол үшін ханның жас баласын шоқындырып, атын Иоан қоюға рұқсат алған.

	Алмалықта діни талас қандай күшті болса, хан тағына деген таласта одан кем емес еді. Жоғарыда айтқандай, Үгедей мен Жағатай ұрпақтары бірін-бірі өлтіріп, Жағатай, ұлысынан мүлдем береке кеткен. Бұл қырғынның бар ауыртпалығы халыққа түскен. Қай дінге, қай ханға бағынарын білмей, Мауараннахр, Жетісу, Шығыс Түркістан елдері талан-таражға түскен. Тек бұл сойқандардың аяғы Жағатай ұлысының билігі атақты Ақсақ Темірге көшкенде ғана біткен. Бірақ бұл көп кейінірек болған. Бұл тұста Ақсақ Темір дүниеге жаңа ғана келген. Ал атақты жиһангер келіп, билікті алып, дүниені қызыл қанға малғанынша, оған дейін Жағатай ұлысында баққұмарлық, діни таластардың сан түрлі қанды қырғындары жан түршіктірер уақиғалары болып жатты. Бірін-бірі өлтірген фандар, бірін-бірі аңдыған сұмпайы-сұмырай бекзадалар.

	Соның бәріне де шыдаған сорлы халық!...

	Жоқ, халықтың да шыдамаған кезі болған. Тулағанда күдеріден таққан тізгінін үзіп кеткен жылқыдай, астан-кестен бұлқынған шақтары көп кездескен.

	Ондайда төскейде орда тіккен хан да, тереңнен толғай сөйлеген би де, үлдір-күлдір кісінеген тұлпар мінген батыр да бұларға ештеңе істей алмайтын. Ал күштілер мұндайда оларды ебін тауып, сауырынан сипап жуасытатын, не ақкөз қанішер жендеттерін төгіп, қан-жоса етіп қыратын. Бірақ халық бұдан қорықпайтын. Жалынды жүректерінде қандары қайнап, өлімге бас байлай жалғыз жаңқасы қалғанша алысып бағатын.

	Міне осындай қиянатшыларына қарсы ту байлап, құлдар боп көтерілген үлкен ереуіл, Хорезмде Доңыз, яғни 1335 жылы болған.

	Хорезм? Хорезм Мауараннахрдай емес, бұл кезде қой үстіне боз торғай жұмыртқалаған, тыныш жатқан ел саналған. Бірақ бұндағы тыныштық та Құтлық Темірдің әскерінің күшіменен орнатылған тыныштық еді. Ал бұқара арасы, қақпағымен үстінен тұншықтыра жабылған қазан тәрізді болатын. Іші бұрқ-сарқ қайнап жатқан. Дүниенің басы сайран, асты ойран дегендей...

	Хорезм құлдар саудасының кіндігі саналатын. Көне Өргеніштің кең алаңында орыстың сары сақалды есірейлері де, Қыпшақтың қара сақал құлдары да, Мауараннахрдың ала тақиялы диқандары да, түрікменнің сеңсең бөрікті аламандары да, түрлі жадағайлармен саудагерлердің қолдарына түсіп, осы арадан құл болып сатылып, Қытай, Мысыр, Үнді, Ауғанстан, Алжир, Сарай Румдарға әкетілетін.

	Сол Доңыз жылы Хорезм базарында сатылуға әкелінген құлдар орасан көп болды. Мысыр, Иран, Румдардан, бүліншілік кезеңнің қырсығынан алушылар келмеді. Ал Қытай, Үнді, Сарай саудагерлері таңдап тек жас жігіттер мен сұлу әйелдерді ғана алды. Өтпеген адамдарын Мауараннахр, Қорасан саудагерлері баптай ұстауды артық шығын көріп, тамақ-асын, киер киімін бұрынғыларынан да кеміте түсті. Басыбайлы құлдыққа іліккен зергер, ұста, диқан есірей жауынгерлер аш-жалаңаштықтан, айдалада қалып қураған сүйектей, енді құп-қу болып семе бастады.

	Алды көтерем мал тәрізді, орындарынан тура алмастай күйте жетті.

	Хорезм базарында мұндай өтпеген құлдардың саны он мыңға жақындап қалды.

	Міне, осы кезде көне Өргеніштегі құлдар базарында ала шапанды, ашық кеудесі түкті, жүнді қыпшақтан гөрі фарсыға ұқсас, көкшіл көз, ұзын бойлы, көк сәлделі, қараторы үлем пайда болды.

	Бұл баяғы жас бала Ақберен еді.

	Шешесі Құндыз сол Бұхарға келген жылы көтеріліске қатысып, айқаста хан жауынгерінің қылышынан қаза тапқан.

	Аман қалған Тамдам, бұқара көтерілісі қан-жоса боп бітер шағында, сегіз жасар Ақберенді алып Бағдатқа қашқан.

	Бағдатта Тамдам жасырын атпенен бір медреседе араб балаларын оқытқан. Өз ұлым деп Ақберенді де солармен бірге ұстаған. Хат танытып, одан да әрі оқытып, үлем дәрежесіне жеткізген.

	Қартайып, өзі бір күні дүние салған.

	Өлер алдында ол Ақберенге:

	— Ит тойған жеріне, адам туған жеріне, мен өлген соң еліңе қайт,— деген.— Сен қазір көзің ашық азаматсың, Бағдат жерінен гөрі, Қыпшақ даласына керексің.

	Содан бері үш жыл өткен. Ақбереннің, міне, өз елінің шетіне келіп тұрған беті.

	Туып өскен даласы мұны туған анасындай емес, өгей шешесіндей қабағын қарс жауып қарсы алды.

	Ол баяғы сұр даланы, сорлаған халқын көрді.

	Хорезм базарын аралады.

	Өліп жатқан, өлмегені тірі аруаққа айналған құлдарға жаны ашыды. Бірақ қолдан келер дәрмені жоқ, іш қазандай қайнады.

	Ақберен Құтлық Темір әмірдің сарайына келді.

	Адам жаны түршігер қанды оқиғалар үлемнің осы әмір сарайына келуінен басталды.

	Құтлық Темір әмір «кірсін» дегеннен кейін еңсесі зәулім боз орданың оюлап тастаған киіз есігін ашып Ақберен бас ие кірді. Мұнда да сырттағыдай оң жақ босағада жалаң айбалтасын жерге сүйей, темір торлы, дулығалы күзетші тұр екен. Үлем оң жақ босағадан сәл жоғарырақ төселген, қылшық жүнді қара бұлан терісінің үстіне барып тізе бүкті.

	Биік боз орданың шаңырағын ұстап тұрған бақанға, білектей-білектей жыландар өрмелеп бара жатқандай, бұралта-бұралта күміс желі жүргізілген. Төрде, қып-қызыл шоқ тәрізді түкті кілем үстінде, кіреуке тон киген әмір, ақ мамық жастықты шынтағының астына сап жантая жатыр. Бұл қара сұр, ұзын мұртты, денелі кісі еді. Алпыстардан асып кеткен. Түсі суық, көзінде бір ызғар бар... Тегі, сәндене жиналған қымбатты дүние-мүлікке қарамай, орда іші бір түрлі ызғарлы, сұсты... Бұл,— сонау төрде жатқан кісінің ызбарлы өңінен бе әлде әмір сарайының халық арасында тараған суық лақабынан ба, белгісіз... Әйтеуір боз ордаға енген адам, ыстық күні мұп-мұздай тас үйдің ішіне кіргендей, өн бойы кенет тоңазып, шіміркеніп кетеді... Құтлық Темір қыс Үргеніш шаһарындағы сарайында тұрып, ал жаз келе өзге монғол бекзадаларындай, жайлауға шығып, үй тіккізіп, шалғынына бие байлатып, көшпелі ел салтын ұстайтын. Кей жылдары жайлауға, көк орай қалың шөпті, шалқар көлді, мөлдір бұлақты Тянь-Шань тауларының бөктеріне дейін баратын. Ал биыл сырқаттығынан ба, әлде көңілі, әлде неден күпті болды ма, жаз шыға-ақ Өргеніштің бүйіріндегі бір қалың тоғайлы, таусыла аққан өзенсымағы бар көгалды ойпатқа қона салған.

	Ақбереннің келіп отырғаны осы әмір ордасы. Бұл бар болғаны он шақты ақ боз киіз үй. Әмірдің қатын-балалары, нөкерлері, ақылшылары. Бірақ жан-жағы салт атты әскерменен қоршалған.

	Үлем «Бағдаттан келдім» дегеннен кейін ғана әмір ордасына кіргізген.

	Құтлық Темірдің бүгін қабағы қатыңқы, реңі солғын еді. Көптен бері ауырып жүрген бауыры солқылдап, түні бойы көз іліктірмей шыққан. Мұндайда орамалға орап бауырына басатын ыстық таба нан да, қайнатып ішетін емен қабығының шырын суы да, бүгін жанына батқан сырқатын жеңілдетпеген. Сол себептен нөкерінің біреуі «ордаға кіруге бір үлем сұранып тұр» дегенде, әмір, әлденеге оны қабылдағысы да келмеген, бірақ «Бағдаттан екен» деген соң «о жақтан неғып қаңғып жүрген үлем?» деп «кірсін» деген.

	Боз ордада өзінен бөтен тағы екі кісі бар еді. Біреуі — Қырымға жүргелі тұрған керуендер басыбай саудагер Жақып, екіншісі — өзінің былтыр ғана алған жас тоқалы Сақып-Жамал.

	Жақып мұсылман екенін білдіріп Құтлық Темірдің аяқ жағында, шәйі көрпенің үстінде малдасын құрып алып, бармақтай-бармақтай қара маржаннан тізілген тәспісін ақырындай қағып, төмен қарап отыр. Анда-санда «иә, ғақ тағала!» деп қояды.

	Ақберен Ордаға кірген кезде, Жақып қырағы көзін бір аударып, үлемнің түр-келбетін, киген киімін бір шолып өтті де, «ассалаумағалейкум» деп берген сәлемін «әлекім ассалам» деп бетін бір сипап, қайтадан төмен қарап, тәспілерін сыртылдата жөнелді.

	Одан кейін ол үндеген жоқ.

	Ал Сақып-Жамал сол жақта босағаға таяу төселген оюлы ақ киіз сырмақтың үстінде күміс ожаумен, сырлы шарадағы уыздай қою сары қымызды сапырып отырған. Бұл ат жақты, қыр мұрынды, жұқа қабақты, қызыл шырайлы қара торы келіншек. Басында меруерт, маржан зерлеген қызыл барқыт сәукеле. Сондай оқалы қызыл қамзол, төгілдіре тіккен ақ жібек қос етек көйлек. Көк нәлімен оюлатқан қызыл былғары мәсі, күміспенен әшекейленген, сол мәсісі тәрізді күміспен безендірілген қызыл былғарыдан тігілген оймақтай әдемі кебіс. Сақып-Жамал қымызды бір тізерлеп сапырып отыр. Тұлымшағына қақталған күміс шолпы тағылған, білеудей етіп өрілген ұзын шашы төгіліп жерге түсіп жатыр. Сәукелесі тәрізді қызыл барқытқа сан түрлі өрнектеп тіккен шытырман меруертті, асыл тасты алқасы, әр бұрылғанында жарқ ете қалады. Саусақтарымен білектері асыл тас орнатқан, сарай шеберлері бар өнерлерін аямай соққан алтын жүзіктер мен білезіктерден көрінбейді... Көктемнің қырмызы гүліндей құлпырып отырған келіншек көздің жауын алады.

	Ақберен үйге кіргенде бұ да оған көзінің астыменен сызылып бір қарады. «Амансыз ба?» деп піскен бүлдіргендей бұртиған қып-қызыл дәнді еріндерін ақырын жыбыр еткізді. Бірақ бұл Жақыптай емес, бұдан кейін де ерінен ұрлана, үлемге тағы екі үш рет көз тастады. Ол қараған сайын, сонау жаудыраған бота көздерінде бір сәулелі сезім пайда болғандай... Бір сәт жігітпен екеуінің көздері кездесіп қалды. Содан кейін «сенің отты көзіңнен ішіме түскен шоқтың осы қызуы да жетер» дегендей, келіншек өзінен-өзі әбігерлене түсіп, жігіттен жүзін мүлдем бұрып әкетті...

	— Иә, сөйле, кімсің, қайдан жүрген үлемсің? — деді Құтлық Темір көк темірдей ызғарлы суық көзіменен тесіле қарап, ауырып жатқан бауыр тұсын қолымен ақырын сипап,— Бағдаттан қандай дауыл қуып бұ жаққа алып келді?

	— Дауыл қуатын қаңбақ дейсіз бе? — деді Ақберен сәл езу тартып, даусын көтермей,— Қыпшақ даласы менің кір жуып, кіндік кескен жерім... Бағдат жаққа бала кезімде әкеткен екен саудагерлер, содан оралып тұрған бетім. Есімім Ақберен.

	«Ақберен» деген атты естігенде Сақып-Жамал әлденеге басын көтеріп алды. Әлдене есіне түскендей жігіт бетіне ойлана қарады. Тоқалының қылығын көзі шалып қалған Құтлық Темір:

	— Немене, танитын ба едің? — деді оған қабағын сәл шытып.

	Сақып-Жамалға күйеуінің сөзі оқыс естілді. Әйтсе де, бойын тез жинады.

	— Жоқ, Бағдаттан жаңа келіп тұрса, қайдан таниын,— деді наздана. Ақберен келіншектің даусына таң қалды. Аққу құстың сыңсығаны тәрізді бір түрлі әсем екен. Келіншек күйеуі көңіліне бірдемені секем алып қалмасын дегендей, сөзін жалғай түсті.— Жәй, әшейін...— деді сәл жымия. Үлем тағы таң қалды. Жымиғаны қандай әсем еді, күн көзі күлімдегендей! Күйеуінің көзінше жігітке көңілін тым бөліп тұрғанын түсінді ме Сақып-Жамал кенет томсара түсті.— Жай, әншейін...— деді тағы да.— Үлем адамға батырларға қойылатын атты, әке-шешесінің неге бергеніне таң болып ем... Ол әлденеге тағы жымиды.— Ақберен Әсем ат, батырлардың аты!

	— Таң қалатын дымы да жоқ,— деді Құтлық Темір қинала езу тартып.— Сабалақ жүнді итіне Бөрібасар деп ат қоятын бұл қара халықтан не шықпайды? — деді ол өзімен өзі сөйлескендей әлдекімдерді кекетіп.— Ақберен деп ат қойса инеліктей арық бұл молда ақберен бола қалатынындай, қарай гөр, тапқан аттарын! — Тоқалының бұның атына көңіл қойғанына қызғанып қалған өмір — үлем сымбатты, сұлу жігіт болғаныменен, оны «инеліктей арық» деп әдейі айтып отыр. Сөйдеді де ол үлемге қайта бұрылды.— Алыстан арып-ашып келуіне қарағанда сірә мұнда ағайын-туысың болғаны ғой?..

	— Әрине, ағайын-туысым бар. Және аз емес, көп.

	— Олар кімдер?...

	— Бүкіл Қыпшақ елі!...

	Осы кезде ғана бағанадан бері тәспісін тартып, төмен қарап отырған Жақып басын көтерді. Жігіттің бетіне ойлана көз тастады. Бірдеме айтқалы оқталып келе жатты да, кенет қоя қойды. Қайтадан тәспісін сыртылдата жөнелді.

	— Бүкіл Қыпшақ елі дейсің бе? Рас, аз емес екен! — деді Құтлық Темір жігітті кекете күліп, сөйдеді де дереу малдасын құрып отыра қалды. Ол төрде көлбей созылғанында боз орданың тең жартысын алып жатқан. Ақберен оның қандай зор денелі адам екенін енді көрді. Енді Жақып, оның қасында қара құстың жанындағы тұрымтайдай, ал Сақып-Жамал кішкентай көгершін тәрізді болды да қалды. Құтлық Темірдің Алтын Орданың бір діңгегі екенін сонау Бағдат, Шамдарда жүріп Ақберен де естіген, енді оның мынау оба тастай денесіне, өлген адамның бетіндей суық өңіне қарап, бұның Өзбек хандығының діңгегі ғана емес, халқының үстіне түсер күржісі екеніне де шек келтірмеді. Неге екенін өзі де білмеді, осынау алып қарақұстың қасындағы қорғансыз көгершіндей келіншекті ол үлде мен бүлдеге бөленіп, қып-қызыл қырмызы гүлдей боп сәндікке малынып отырса да, кенет аяп кетті.— Бүкіл ағайын-туысым дейсің бе?...— деді Құтлық Темір сырқатынан ба, әлде жігіт сөзі оған ауыр тиді ме, қабағын бұрынғысынан да түнертіп.— Сонда мен де сенің нағашың, әлде ағайының болғаным ғой. Ал мынау отырған саудагер Жақып та, мүмкін, сенің екі туып, бір қалғаның шығар?...

	— О кісіні білмеймін,— деді Ақберен күлімсірей.— Ал сіз маған туыс емессіз, оны жақсы ұғамын... Қара қазаққа хан ұрпағы еш уақытта да ағайын-туыс болып көрген емес.

	Құтлық Темір тұнжырай түсті.

	— Солай де! — деді ол сәт үндемей қалып.— Жарайды, кімнің ағайын, кімнің жат екенін соңынан айырып алармыз. Ал енді келген шаруаңды айт!

	Ол алдында тұрған күміс кесесін қолына алды. Сап-салқын сары қымыздан бірер жұтты.

	Дәл осы кезде сырлы шарадағы қымызды күміс ожауымен сапырып-сапырып жіберді де, алдындағы күміс кесеге құйып, Сақып-Жамал жігітке ұсынды.

	— Мінекейіңіз...

	Келіншек бұл жолы ұзын кірпікті жаудыр көзін жігітке көтерген жоқ.

	— Сізге келген екі шаруам бар еді,— деді Ақберен сап-салқын уыздай қымыздан бір жұтып.— Бірі, Өргеніште, не Хорезмнің бөтен бір үлкен шаһарында медресе ашып, қыпшақ елінің балаларын оқытсам ба деп едім.

	— Ал екіншісі не?— деді Құтлық Темір қолындағы күміс кеседегі қымызды ақырын шайқап.

	— Екіншісі...— Ақберен ойлана сөйледі.— Кеше Өргеніштегі құлдар базарында болып едім. Көргенімнен көкірегім қарс айырыла жаздады.

	Құтлық Темір оның сөзін бөліп жіберді.

	— Иә, сонша не боп қапты? — деді ол. Әмірдің даусы бұл жолы қаттырақ шықты.

	— Одан артық не болсын дейсіз? — деді Ақберен Құтлық Темірдің бұның не дерін естімей жатып, ерін бауырына алып тулағалы тұрған асау жылқыдай елегізе қалғанына ренжіп.— Екі жылдан бері Өргеніш базарына он мыңға жуық сатуға құлдар әкелініпті. Бұрынғыдай емес, Иран, Мысыр, Бағдат, Шам, Румдардың адам сатып алатын саудагерлері бұл жаққа сирек жол шегетін тәрізді ғой... Құлдардың құны түскендей көрінеді. Қытай, Үнді, Ауған алып-сатарлары да тек таңдағандарын ғана алады екен. Ал өтпеген құлдарды иелері еліне алып қайтпақ түгіл, «шығынымды ақтамайды бұлар» деп киім-кешегін былай қойғанда тамаққа да жаратпайтынды шығарыпты. Содан барып аштықтан, жоқтықтан бұлардың арасында ауру көбейіпті. Көбі көтерем қойдай әзер жүреді... Егер әлдеқалай оба тәрізді бір кесел пайда болса, тегіс бір күнде қырылып қалатын түрлері бар. Бұлар да адам баласы ғой.

	Құтлық Темір тағы Ақбереннің сөзін бөліп жіберді.

	— Сонда маған не істе дейсің? — деді әмір бұрынғысынан жаман түнере,— қырып таста дейсің бе оларды?

	— Неге? — деді Ақберен.— Бүйте берсеңіздер өздері де қырылып бітеді. Мен сізге құлдарға өліп қалмайтын жағдай туғызыңыздар деп келіп отырмын... Жаңа айттым ғой, олар да адам баласы деп...

	— Құлдардың сөзін сөйлеуіңе қарағанда, өзің де солардан шыққансың-ау, сірә... Онда сен қалай басыңа көк сөлде салып тайраңдап жүрсің?.. Мүмкін сені де сол құлдардың қатарына апару керек бола ма тегі...

	Мүмкін, бөтен уақытта үлеммен әмір былай сөйлеспес пе еді, қайтар еді. Ал бүгін бауыры құрғыр тым қатты ауырып, сіркесі су көтермей отырған. Оның үстіне әлі қызуы басылмаған жас тоқалы қаңғып жүрген бір үлемге әлгідей қызыға қарағаны, қызғаншақ әмірдің жарасының аузын ашып жібергендей болған. Ашуына тие қалған.

	— Мен сізге ел билеп отырған әміріміз деп келіп отырмын,— деді Ақберен байсалды дауыспен,— өзгелерді де аяу керек қой. Базар да өтпейді екен, не оларды босаттырыңыз, не иелеріне өлмейтін жағдай тудыруларын бұйырыңыз. Әйтпесе...

	— Не, әйтпесе?!.

	— Құлдардың қырылып қалуы мүмкін.

	— Көзіңнен көріп тұрмын, айтайын дегенің ол емес еді ғой. Бірақ батырға да жан керек деген.— Құтлық Темір кенет боп-боз бола қалды. Бауыры тым қатты ауырып кеткен тәрізді. Үн-түнсіз тыржиып сәл отырды. Сосын барып: — Алыс жолдан келген екенсің, бір жолға артық сөздеріңді кештім. Ал бұдан былай қарай, тағы құлдар тәрізді біреудің басыбайлы мүлкіне араша түсетін болсаң, маған өкпелеме? Ал өтінішке жауап: құлдарды қалай бағып-қағады — ол иелерінің шаруасы. Олардың өзінің меншіктеріндегі құл-күндерін өртеп жіберем десе де мейілдері. Ал енді бар. Мұндай тілекпен, үлем болсаң да, екінші мәртебе көзіме көрінбе! Көрінеді екенсің, өкпелеме.

	Құтлық Темірдің осындай тым қатал әмірші екенін Ақберен бұрын да естіген. Бірақ мұндай әділетсіз деп ойламаған. Енді онымен салғыласудың өзіне қауіпті екенін түсініп, ләм-мим демей орнынан түрегелді.

	— Тоқта,— деді әмір.— Алғашқы өтінішіңе неге жауап сұрамайсың? Жарайды, сұрамасаң да өзім айтайын, сен тәрізді құлдар қамын ойлағыш адамға балалар берілмейді. Қыпшақ балалары қасқыр тәрізді рақымсыз, қатыгез болып өсуге тиісті. Сөйтсе ғана өзге елдерді жаулап алатын жауынгер бола алады. Ал оқу, ілім, тәрбие оларды тек жұмсартады. Түсіндің бе? Қазіргі заман тек қасқырлар тәрізді, ешкімді аяуды білмейтін күштілердің дүниесі... Ал құл-күндерге жандары ашығыштар кілең боз өкпе, бос белбеу жандар. Бұл сендерсіңдер! Ал сендерге мектеп ашып берсең, өздеріндей кілең боз өкпелерді тәрбиелеп шығарасыңдар! Бізге ондайлардың тіпті керегі жоқ. Бізге біле-білсең, өзін де, өзгені де аямайтын жан алғыштар тиімді. Сондықтан саған медресе ашып, балаларды оқытуға рұқсат жоқ! Ал енді кет!

	Ақберен басын иді де сұп-сұр боп үйден шығып кетті. Әмірші ауыл-ордасынан шығарып жіберген Ақберен, Өргенішке қарай, үн-түнсіз жаяу аяңдап келе жатыр. Бағана, Құтлық Темірдің сөзінен, ашу-ыза керней, көзі қарауыта боз ордадан әзер шыққан.

	Дегенмен әрі-беріден кейін енді не істеу керек, соны ойлай бастады. Әрине, қанша ойласа да ол, сол бәз-баяғы, сонау әлімсақтан бері келе жатқан «әлің жетсе теңдікті күштілерден тартып алу керек, ал әлің жетпесе — бұндай өмір сүргеннен гөрі — өлу керек» деген жалғыз жолдан бөтен ештеңе таба алмады. Ол енді осы шешімге тоқтады. Бүгіннен бастап аянбай күреске шықпақ болды. Әрине, мұндай болып хан-бекзада, жұртты құлдыққа сататын мықтыларға қарсы шығатын күресті көшпенділер жерінен емес, тұрғын халықтың шаһарларынан бастаған жөн. Ұшы-қиыры жоқ cap далада, қос-қос боп мал бағып жүрген қойшы, жылқышының басын қосудан гөрі, әр шеберхана, қархана, ханакаларында жүздеген жұмысшы құлдары бар қала тұрғындарының бастарын қосу, мықтыларға қарсы көтеру көп жеңіл. Хорезм құлдарының көтерілісінен ұшқынданып, қан майдан әрі қарай Мауараннахр жерлеріндегі шаһарларына жетіп лаулаған өртке айналуы мүмкін. Ал ол өрт, содан кейін бері қарай, қайтадан Хорезм қалаларын алу керек. Бірақ мұндай өртті қою Ақбереннің қолынан келер ме екен? Келеді, келеді! Өйткені жіп қашан да болса жіңішке жерінен үзіледі. Ал мықтылардың қазіргі жіңішке жері мынау Хорезмдегі құлдар базары. Сонау таққа, баққа таласқан Шыңғыс ұрпақтарының әлегі мен қиянаты. Олардың жаугершілік қырсықтарынан астаң-кестеңі шығып жатқан Мауараннахр шаһарлары. Бұл мадиналардың халқы қазір, қурап тұрған қамыс тәрізді, шырпының оты жарқ ете қалса, лап ете түсуге дайын.

	Ақберен Хорезм базарына тезірек жетіп, сондағы құлдардың бас көтерер адамдармен кездеспек. Құтлық Темірдің құлдарға жәрдем беруден бас тартқанын айтып, жұртты көтеріліске дайындаудың керегін сөйлеспек.

	Бағана боз ордадан шыққанда, осында бекер келдім-ау деп жаман ренжіген. Енді барғанына іштей қуанып қалғандай. Өйткені оның көз алдына сол боз ордадағы періште тәрізді мүбәрәк жүзді жас келіншек елестей берді. Япырмау, қайда көрдім осы бір құралайдың көзіндей пәк сезімді, жаудыраған көзді?.. Жоқ, көрген, көрген! Көрмесе, бағана осы бір келіншек жалт етіп бір қарағанда, өзіңе таныс бұрынғы бір тәтті сезім қайта оралғандай, жүрегі құрғыр неге кенет ойнап жүре берді? Танымайтын кездейсоқ жанның бір қарағанынан адамда ондай сезім тууы мүмкін бе? Жоқ, мұндай жоғалғаның табылғандай, қуаныш кенет тумаса керек-ті... Бірақ қайда көрді? Бұл кімнің көзі? Әлде анасының көзі ме? Жоқ, жоқ, оның көзінде бағанағы кездей шаттық, әлденеден кенет мас болғандай алып-ұшқан қуаныш емес, үнемі мейірбандық, бітпес аналық махаббат сәулесі тұратын... Япырмай, ақыл-ойың да ұмытылған, бірақ жүрегіңнен кетпеген бұл кімнің көзі болды? Әлде?

	«Дегенмен сол, сол қыздың көзі! — деді ол кенет қуана айқайлап жіберіп.— Бәсе! Бәсе! Тек дүниеде Сақып-Жамал ғана бұған осылай қарайтын тәрізді еді ғой. Ал мен де тек анам мен сол тұлымы шолтиған жеті жасар қыздың көзін ғана ұмыта қоймасам керекті еді. Иә. Иә, жаңағы жібек пен алтынға малынған сұлу әйел, сол, сол Сақып-Жамал!»

	Иә, бұл оқиға осыдан жиырма жыл бұрын болған. Мауараннахрдағы көтеріліс қан-жоса етіп басылған. Осы айқаста Құндыз жау қолынан қаза тапқан. Тамдам жетім қалған он екі жасар Ақберенді алып, бір керуенге еріп Бағдатқа қашқан. Керуен жолай Сейхүндарияның аяқ шеніндегі бір ауылға тоқтаған. Осы ауылдың құрметті адамы ел ағасы, жақсы жігітінің жеті жасар қызын жылан шағып қал үстінде жатыр екен. Әлгі жігіт керуеншілерден жәрдем сұрап келген. Жігітті Тамдам тани кеткен. Бір кезде Бұхарада болған бір көтеріліске екеуі де бірдей қатысқан екен. Қатар тұрып хан әскеріне садақ атқан боп шыққан. Тамдам Ақберенді ертіп осы ел ағасы кісінің үйіне келген. Құмды жердің кесірткеден сәл үлкендеу өте улы сұр жыланның шаққанын қалай емдеу керек екенін Тамдам біледі екен, үш күн емдеп қыз баланы ажалдан алып қалған. Керуен бұл кезде жүріп кеткен. Өз көлігімен көшке соңынан жеткізбек боп әлгі кісі Тамдамды тағы үш күн қонағы етіп алып қалған. Міне осы үш күнде төсектен тұрып кете қоймаған қыз баланың Ақберен жанында болып, онымен қақпақыл ойнап, ертек айтып, ағалы-қарындастай достасып үлгірген. Екі баланың мұндай үйлесе қалғанына мәз болған және көтеріліске бірге қатысқан жолдасының істеген жақсылығына әбден көңілі толған жігіт Ақберен Тамдамның туған баласы екен деп, қыз ер жеткенде оған қоспақ болып уәделескен. Бұған Тамдам да өте ризалық білдірген. Өзін Ақберенге айттырғанын естіп Сақып-Жамал қырдың қырмызы гүліндей қып-қызыл боп ұялған. Сөйтсе де жанында отырған Ақберенге осы бір бота көзіменен жаудырай қараған. Ақберен оның көзінен өмірінде ұмытпас, жас баланың пәк сезімін аңғартатын бір орасан қуаныш көрген. Міне, сондағы жаудыр көзді жиырма жыл өткен соң бүгін кездестірді. Сондағы жарқ ете қалған қуанышты тағы таныды. Әйелдің өзі таныған жоқ, ал сол бір күнәсіз аяулы көз қарасты таныды.

	Ақберен осындай ой үстінде келе жатып, Өргенішке жеткенін аңғармаған екен, қала шетіне кіре бере кенет тоқтай қалды. Ол енді құлдар сарайына қарай бұрылды.

	Бұл кезде күн де батуға айналған еді. Ақберен сол күні түнде құлдардың бас көтерер үш-төрт жігіттері менен жасырын, оңашада кездесті.

	Атан өгіздің қасындағы жас бұзаудай, күйеуі Құтлық Темірмен бір төсекте жатқан Сақып-Жамал таң сарғайып атқанша көзін іліктіре алмады. Ал Құтлық Темірдің өзі де тіпті таң білінгенше ұйқы көрген жоқ. Біреуінің бауыры солқылдап мазасы кетсе, екіншісінің жүрегі тыпыршып көзі ілікпеді.

	Сақып-Жамал кішкентайында айттырған жігітін, әрине, баяғыда ұмытқан. Тек есінде Ақберен деген аты қалған. Қыз бола бастаған кезінде бір-екі рет оның түрін, мінезін есіне түсіріп көрмек болып еді, бірақ қандай бала, қай уақытта айттырып жүргенін де ойына келтіре алмады. Сосын оны тіпті ойлауды қойды. Ал бер жағында жаңа қыз болып келе жатқанында бір күні Хорезм әмірі, өзінің жеңіл жасақ қолын жіберіп, тал түсте Сақып-Жамалды атқа таңып ордасына әкелдірді. Бүкіл ауыл болып өмір жасағына «жетім қызға тимеңдер!» дей алмады. Бұның алдында Құтлық Темір осы ауылда болған. Дариядан үйеңке шелекпен су әкеле жатқан бой жетіп қалған, сылаңдаған Сақып-Жамалды көзі шалған Кәрі тарланның қырағы көзі бір қарағаннан-ақ қыздың жарылмаған жұмыртқа, қауызы әлі ашылмаған жауқазын гүл екенін білген. Қыз оған ұнаған, содан болуы керек, құда түсіп, қалындық төлеу түгіл, тіпті апта өтпей ордасына әкелуге жігіттерін жіберген. Әке-шешесі баяғы уәдесі бойынша Тамдамды күтіп қызын ешкімге бере қоймаған-ды. Ал сол жылы әке-шешесі бірдей обадан қайтыс болып, байтал түгіл бас қайғы дегендей, Сақып-Жамал жігіт таңдамақ түгіл, ауыр қайғыдан жаңа ғана есін жинап келе жатқанды. Міне, осындайда Құтлық Темір атты аспандағы қара бүркіт жердегі қызыл бала түлкі Сақып-Жамалды қақты да кетті. «Неге бүйтесің?» деуге тірі жанның жүрегі дауаламады.

	Әрине, өзі теңдес құрбы-құрдастарымен ойын-күлкісі жарасқан, дүниенің бәріне тек жастық қуанышпен қарайтын Сақып-Жамал зорлап төсегіне салған, сақал-мұрты бетіне тікенектей қадалған, Құтлық Темірді иттің етінен де жек көрді. Ал Құтлық Темір енді мұны үлде мен бүлдеге орады. Сақып-Жамалдан бала көрмесе де, оны бір төбе, өзге алты әйелін бір төбе санады. Балаға ділгір емес әмірші тіпті осы жас тоқалының осылай қысыр бедеудей, үнемі жараулы жүргенін ұнатты. Оның осылай жас тоқал боп қасында жатқанын, әмір қалған жасындағы ең қызықты дүниесі санады...

	Сөйтіп жүргендерінде Құтлық Темір алпыстан асты. Сақып-Жамал жиырма жетіге жетті.

	Оның үстіне, екі-үш жылдан бері Құтлық Темір ауруға шалдықты.

	Енді әмір ордасына келгелі бұлғаң жүріп, бала таппай, ер құшағына қанығып Сақып-Жамал әбден әйелдікке жеткен дер кезінде, сасай болған бұқадай кешегі құланның құлжасындай азынаған күйеуі, өзінен әлденені күтіп тыпыршыған жас тоқалына ештеңе дей алмады. Бір төсекте жатса да бөлек жатқандай болды екеуі.

	Табиғи тілек ажырасып еді, енді олардың ойлары да ажырасты.

	Екеуінің төсегі бір, бірақ көңілдері бөлек.

	Құтлық Темір артында қалып бара жатқан Ордасын, балаларының қамын, мал-мүлкін ойлайды.

	Ақ төсекте құмарта қысар байы, не құшағында қуана сүйер баласы жоқ, сары майдай толықсыған кербез әйел құнарсыз өтіп жатқан күндеріне өкінеді. Не істерін білмей, ақ мамық жастықты бауырына қысып, өксіп-өксіп жылайды.

	Оған мынау қарамағындағы қалың мал, жазира дүние-мүлік, тіпті жоқ тәрізді, көңілін елең еткізбейді...

	Бар өксігі, арманы өзі теңдес жар құшқан әйелдердей мен неге бақытты емеспін деу болды.

	Бірақ Сақып-Жамал заты еркек екен деп көрінген құрбы-теңдесінің төсегі болудан алыс еді.

	Бұндайға оны тәрбиесі де, дәрежесі де жібермеді.

	Сақып-Жамал тек нәпсі құлы әйел емес еді, ол жүрегінің таңдауы, мөлдір бұлақтай таза тілегі бар әйел болатын.

	Көрінгенді ұнатып, көрінгенге ұнағысы келмейтін.

	Міне Сақып-Жамал осындай жағдайда жүргенде Ақберенді көрді.

	Оған Ақберен деген есімнің иесі, сонау көк сәлделі, сымбатты қара торы кісі, жүрегінің күл-талқанын шығарар шын ақберендей сезілді...

	Сақып-Жамал түні бойы кірпік қақпай шығуы осыдан еді.

	Кішкентайымнан құдай қосқан, ата-анамыз атастырған қосағым еді, жазмыш жазбай айырылып едім, енді оған қайта қосылсам, алла тағала мұнымды күнә санамас деді.

	Демек, бағанағы көк сәлделі кісі, сол бала жастағы Ақберені ме, әлде басқа Ақберен бе, бәрібір Сақып-Жамалға ұнап қалған.

	Ұнаған көңілге, атастырған қосағым дегені жай әшейін тілге тиек сылтауы еді.

	Кейде махаббат осылай да келетін.

	Ал Сақып-Жамалға осы бүгінгі келген махаббат шын махаббаты көрінді.

	Өйткені ол сүйсе сүйе алатын, күйсе күйе алатын әйел болатын.

	Оның бірден құлап кетуі, табиғат тілегінен ғана туған жоқ, жүрек түбінде көптен бері шын махаббат аңсап жатқан арманынан туған.

	Ал Сақып-Жамал бір сүйсем, шын сүйем деп ойлайтын. Көңілінің бірақ аумалы-төкпелі екенін білмейтін. Содан да болар бүгін жалынды жанын күндегісінен де бетер қайда қоярын білмей, төсегінде тыпырши берген.

	Күнде мұндай қылық көрсетпейтін әйеліне бүгін бір пәленің келгенін Құтлық Темір де сезген.

	Сақып-Жамал ертеңіне оңашада Әділшені шақырып алды. Әділше Өзбек ханның Құтлық Темірдің қарауына алдыртқан, алмай кеткен әйелі Бөбештің баласы еді. Сақып-Жамал мен Бөбеш бір рудың Қоңыраттың қыздары. Ауылдары бір жайлауға, бір қыстауға қатарласа көшіп жүрген. Оның үстіне Өзбек ханның тапсыруымен Құтлық Темір Бөбештің үйін өзінің ордасының жанына қондырған. Ал Сақып-Жамал Әділшені інім деп жақын тартады. Бір бүйрегі оған бұрып тұрады. Құтлық Темір ұмытып кетсе, Бөбештің үйін Сақып-Жамал ұмытпайды. Бұл үйдің жүдемеуі өзінің міндетіндей көреді. Әділшенің киетін киімі де, мінетін аты да Сақып-Жамалдың қолынан шығады. Бұнысына қарай Әділшенің де Сақып-Жамал десе шықпайтын жаны, қимайтын әні жоқ. Айтқанын екі істемейді. Туған шешесінен бірде-бір кем көрмейді.

	Сақып-Жамал осы Әділшені оңаша шығарып алып:

	— Қалқам, қазір сен де отау иесі болып қалдың, сыр сақтайтын жасқа жеттің,— деді. Әділше биыл он беске шыққан. Ол Сақып Жамалдың не айтқысы келгенін әзірге түсінбесе де, басын изей, бар ынтасын сала тыңдады.— Сенен бөтен бұл қуарған қу ордада сенерім жоқ,— деді Сақып-Жамал айдалада тұрса да қайтадан сыбырлай сөйлеп. — Тек өзіңе ғана бір өтініш істегелі тұрмын.

	— Айтыңыз,— деді бала жігіт.— Не айтсаңыз да орындаймын.

	Әйел демін әзер-әзер алып қысыла сөйледі.

	— Кеше біздің Ордаға келген көк сәлделі кісіні көрдің ғой? — деді ол.

	— Иә, көрдім. Оны әнеугүні Өргеніш базарында да көргем. Алыстан келген қожа көрінеді.

	— Ертең қалаға барасыңдар,— деді Сақып-Жамал.— Сол кісіні қайтсең де тауып алып менің мына хатымды бер... Мүмкін оны тағы базар да кездестірерсің... Бірақ менің хат бергенімді тірі жан білмесін... Көзіңнің қарашығындай сақтай гөр...

	— Жарайды, aпa,— деді бала жігіт,— тірі жан білмейді... Тек өзіне ғана берем... Егер таба алсам...

	Ертеңіне Орда қызметшілері үй шаруасыменен Өргеніш базарына барды.

	Сақып-Жамал әкесінің барында, кішкентай кезінде мұсылманша оқыған, әжептәуір хат таниды. Ақберенге жолығар бөтен лажы болмаған соң, амалсыз сәлемдеме жолдаған. Әділше базарға келгеннен кейін, «етігіме ұлтан алатын едім» деп серіктерінен бөлініп кетіп, көк сәлделі кісіні іздеген. Бұның бағына қарай, бір шеберхананың алдында іздеген адамы бетпе-бет кездесе қалған.

	— Ассалаумағалайком,— деген Әділше. Ақберен «уағалейкум ассалам» дегенше алақанында жұмулы кішкентай қағазды көк сөлделінің қолына ұстата берген.

	— Тоқтай тұр,— деген көк сәлделі қағазды алып жатып, баланы кетіп қалмасын деп. Ол дереу қағазға көз жүгіртіп оқып шыққан. Хатта «Кішкентайымда атастырған Ақберен деген бала болып еді. Сіз кімсіз?» деген екі-ақ сөз бар екен. Хат жазған адамның есімі де жоқ. Бірақ хат кімнен екенін Ақберен бірден ұқты.

	Жүрегі шапқан аттай лепіре түсіп, қуанып қалды. Қолы сәл дірілдей қағаздың шетіне «Солмын» деген жалғыз ауыз сөз жазып, хатты баланың өзіне қайтарып берді.

	— Осы қағазды жазған адамның өзіне ғана тапсыр,— деді балаға сене қарай.

	— Жақсы, аға,— деді Әділше. Ол асыға басып базар шетіндегі өрік, мейіз дүкенінің жанында қалған серіктеріне қарай жөнелді.

	— Ұлтаның қайда? — деді жігіттердің біреуі, қара сұр келген дембелшелеуі.

	Әділше сасып қалды.

	— Жақсысын таба алмадым,— деді Әділше бөтен сылтау таба алмай.

	Қара сұр сезіктене қарады.

	— Осыншама базардан ба?

	— Иә, осыншама базардан! — деді бала кенет шарт етіп. Сөйдеді да бұрылып кетті.

	Хатты келген соң оңашада Сақып-Жамалға қайтарып берді. Шетіндегі жазуын көріп, ол екі беті ду ете қызарып, сәл мезгіл үн-түнсіз тұрып қалды. Әлденеге қуанған болуы керек, кенет ол Әділшенің екі бетінен кезек-кезек сүйді.

	— Айналайын, жалғыз бауырым,— деді.

	Әділше енді жігіттерге еріп Өргеніш базарына жиі баратын болды. Әр барған сайын Сақып-Жамалдан хат апарып, Ақбереннен оған жауап әкеледі. Осылай екі ғашықтың арасында бір-біріне деген жақсы тілек, сенім махаббат хат арқылы күшейе түсті. Талай ой балқытқан, қиял тербеткен бір-біріне жалынды сөздер, арманға бергісіз тілектер жазылды. Лаулай тұтанған сезімдер осы хаттар арқылы қызуына шыдатпайтын өртке айналып, енді бір-біріне жолықпаса тұра алмайтын күйге жетті. Ақырында бұлар Өргеніштің бір бұрышындағы жер кепеде кездесті.

	Ал қара сұр жігіт алғашқы күннен кейін Әділшеге екінші рет еш сұрақ берген жоқ.. Тіпті ештеңе сезбеген адам тәрізді. Бірақ осы Әділше арқылы көк сәлделінің ордадағы бір адаммен байланысы барын алғашқы кездерде-ақ сезген. Соңынан аңдып жүріп, ордаға келгеннен кейін жасөспірімнің Сақып-Жамалға жолығатынын ал базарға барса көк сәлделі кісіге кездесетінін біліп қалған. Бірақ бұның аяғы немен тынар екен деп ешкімге ештеңе айтпаған. Әсіресе өзінің тікелей қожасы Құтлық Темірге де көрген білгенін естіртпеген. Аяғын күткен.

	Қара көлеңке үйде, ақ төсектің үстінде қолаң шашын жайып жіберіп, ақ көйлегімен шалқасынан жатқан Сақып-Жамал жанында отырған Ақберенге ағарып атып келе жатқан таң тәрізді көрінді.

	Ақберен еңкейіп, қозғалмай жатқан арудың бетіне басын таяды.

	Ару екі қолыменен Ақбереннің мойнынан құшақтап өзіне қарай тартты.

	Екеуі ұзақ сүйісті. Сүйіскен сайын сусындары қанбай шөлдей түскендей, құшақтарын айырмай, тағы ұзақ сүйісті. Тағы сүйісті, тағы...

	— Сенсіз, қалай осы уақытқа дейін өмір сүріп жүргенмін? — деді ару әлден уақытта.

	— Ал мен ше? Мен саған кездескенше өз басымның емес, тек халықтың ғана бақытын ойлап келіп едім — деді Ақберен.— Адамның өз қуанышының да мұндай керемет екенін білген емеспін.

	Иә, бұл күндеріміз екеуміздің де шын бақытты күндеріміз, тек соны сақтай алсақ жарады — деді ару наздана.

	Неге сақтай алмаймыз? Құтлық Темір тағдырыңның әміршісі болғанменен, сенің жүрегіңе оның бұйрығы жүрмейді ғой... Маған сенің жүрегіңнің мендік болғаны жетеді... Қара басыма одан артық бақыт тілемеймін...

	Ал мен де сенен тек соны ғана тілер едім. Бірақ сен жалғыз менікі ғана емессің ғой. Әттең, дүние-ай, тек мендік қана бола аласың ба?

	— Ол мүмкін емес.

	— Ал мен тек сенікі бола алар едім. Егер сен тілесең дәл бүгін сонау боз Орданы да, ен байлықты да, бүкіл Хорезмді басқарып отырған әмірді де, бәрін-бәрін тастап соңыңнан еріп кете берер едім.

	— Оған сенемін.

	— Ал сен неге өйте алмайсың. Менің бар тілегім, тек өз басыңның бостандығы ғана емес пе?

	— Жоқ, менің бостандығым халқымның бостандығыменен байланысты. Халқымның бостандығы үшін менің әкем де, шешем де, тіпті асырап алған өгей шешем де, өгей әкем де өлген... Мен олардың ақ сүтін ақтамай, өзімді шын бақытты санай алмаймын.

	— Жаңа ғана бақыттымын деп едің ғой?

	— Иә. Ол тек өз басымның ғана бақыты.

	— Жоқ, екеуміздің бақытымыз. Бізге сол да жетпей ме?... Жүр, қашайық бқл арадан. Кетейік екеуміз қол ұстасып, Құтлық Темір де, басқа да таба алмайтын алыс жаққа. Жолға керектің бәрі бар менде... Бүкіл өмірімізге де жетеді.

	— Жоқ, мен бұл арадан кете алмаймын. Мені күтіп отырған мыңдаған құл менен күң, күнін көре алмай жүрген бейнетқор жұрт бар.

	— Онда мен кеттім.

	— Иә, бара ғой... Таң атып қалды.

	Қара сұр жігіт Хорезм әмірінің Өргеніштегі сарайының алдындағы бау-бақшаның бір бұрышында тапжылмай отыр. «Қалай айырылып қалдым, дейді ол өзіне-өзі, Сақып-Жамал ханым дегенім сол бағанағы шығып кеткен еркек киімді жігіт болды ғой».

	Сырқат Құтлық Темірден рұқсат алып, бір топ күзетшісімен Сақып-Жамал Өргеніштегі әмір сарайына түнеуге келген. Сылтауы әмір сарайында қалған дүние мүлкін, торқа ішік, құндыз тондарын құрт жеп бүлдірмес үшін күнге күйдіріп желге ұстап құлдарына шаң-тозаңын қақтырып, сілкітіп қайту болған.

	Әмір іштей әлденеден сезіктенсе де, барма демеген.

	Тек Сақып-Жамалға еріп баратын күзетші нөкерлерінің бастығы етіп әлгі қара сұр жігітін жіберген. «Бірдеме сезсең аяма, басын алу керек болса, хан қатыны деме, басын ал... Ал әлдеқалай біреу-біреуден сезіктене қалсаң — әкең болса да, ұстап өзіме әкел» деген.

	Өргеніштегі әмір сарайы кісі жоқта да күзетте болатын. Бұлар келгеннен кейін қара сұр нөкер күзетшілерге «Менің ұлықсатымсыз әмір сарайына тірі жанды кіргізбеңдер, кіремін дегендерді ұстап өзіме алып келіндер» деген. Ол бұл бұйрықты күзетшілерге орда алдындағы бау-бақша ішінде айтқан. Бұл кезде сарайға Сақып-Жамал нөкер қыз келіншектерімен орналасып жатқан. Дәл осы арада үйден бір жас жігіт шығып, сыртқы дарбаза алдындағы күзетшіге бірдемені айтты, да әрі қарай өтіп кеткен. Қара сұр нөкер бұған бәлендей мән бермеген. «Бұрынғы күзетшілердің біреуі шығар» деген де қойған. Ал қазір сарайды қоршап күзетке тұратын қасындағы жігіттерге: «және сарайдан да менің рұқсатымсыз ешкімді шығармаңдар» деп бұйырған. Күзетшілердің біреуі «ханым қыдырам десе де сыртқа шығармайық па?» деп сұраған. Қара сұр оған: «қазір қараңғы түседі. Түнде ханым еш жаққа да бармауға тиіс. Ал алда-жалда қыдырам десе өзіме айтыңдар» деп жігіттерін таратқан.

	Түн ортасы ауа өмір сарайының барлық шамдары сөнген. Ханым нөкерлері қыз-келіншектердің де дауыстары тынған. Сонда ғана, жұрттың бәрінің жатқанын білуге қара сұр сарай ішіне кірген. Ханым жататын жақтағы бөлмелерге баратын ішкі есіктің алдында тұрған күзетшіден «қалай, ханым да өз бөлмесіне кірді ме?» деп сұраған. Күзетші жігіт: «Жоқ, бағанағы кеткеннен әлі келген жоқ» деген. Қара сұр: «Бағанағы кеткенінен дегенің не? Өзің не айтып тұрсың?» деп едірейе қалған. «Келісіменен бозбалаша киініп, сыртқа шығып кеткенін өзіңіз де көріп едіңіз ғой. Ханым шығып бара жатқанда бәрің үлкен қақпаның бер жағындағы бау-бақшада тұрғансыздар. Ешқайсыларың да соңынан ермегеннен кейін, осылай келіскен екен деп ештеңе айтқан жоқпын!» деп күзетші жігіт асыға сөйледі.

	Қара сұр құдайдың ұрғанын енді бір-ақ білді. Өзі қарап қалған қақпадан бағанағы шығып кеткен жігіт бұрынғы күзетшілердің бірі емес, ерекше киінген ханым екеніне енді шек келтірмеді.

	Дереу жігіттерді жан-жаққа жұмсап ханымды іздетті. Бірақ ол табылмады. Ызаланған, әбден қалжыраған қара сұр нөкер, әйтеуір осы үйге бір соғарсың деп, енді өзі дарбаза алдында тұрды да алды. Күн шыға Сақып-Жамал келді.

	— Іздемеген жеріміз жоқ, түніменен қайда болдыңыз? — деді қара сұр өзін-өзі ұстай алмай ашуға тұншығып.

	— Онда сенің не шаруаң бар? — деді Сақып-Жамал қабағын түйіп.

	Сыртынан күзеттіріп қойғанмен де, бұның әмірдің ерке қатыны екені есіне түсіп, қара сұр сасып қалды. Қатыннан айлакер тірі жан жоқ, әлі әмірді қалай дөңгелететінін кім білсін!

	— Маған ақсақалдың өзі сізден көз айырма деп тапсырған,— деді ол бөтен сылтау дереу ойына келмей.— Ал сіз, ешқайсымызға айтпай түні бойы жоқ болдыңыз да кеттіңіз.

	Құтлық Темірдің қатынынан сезіктене бастағанын, сондықтан әдейі андытып жібергенін енді Сақып-Жамал да білді. Әрине, барған соң мынау қара сұр әмірге бәрін айтады... Ал күйеуінің мінезі өзіне мәлім. Анығын білмей қоймайды. Жақсы көрген қатыным еді деп үндемей қалмайды. Айтпасаң, жон теріңнен қайыс алады. Намысқор. Қатыгез. Қатынын қанша жақсы көрсе де, көзіне шөп салдырып отыра алмайды.

	Шешім өзінен-өзі келді.

	— Қайда болғанымды оған өзім айтамын. Онда сенің шаруаң болмасын,— деді шытынап.— Бар! Аттарды дайындат! Қазір жүреміз.

	— Құп! — деді қара сұр. Ол кілт бұрылып аттар тұрған қора жаққа қарай беттеді.

	Ал Сақып-Жамал, қара сұрдың алыстай түскенін сәл күтіп тұрды да, анау ат қора жақтағы жігіттеріне таяған кезде, қайтадан қақпадан шықты да, жақын тұрған бір қисық-қисық көшеге кіріп жоқ болды.

	Қашып кеткен Сақып-Жамалды күні бойы таба алмаған қара сұр, амал жоқ, жігіттерін, Сақып-Жамалдың нөкер қыз-келіншектерін ертіп, түнге қарай әмірдің орда-ауылына қайтып келді.

	Болған оқиғаны бастан аяқ, ештеңесін жасырмай айтып берді. Бауыры ауырып әбден мазасы кетіп отырған Құтлық Темір оны үн-түнсіз тыңдап шықты да, тіл қатпай тағы ұзақ үндемей қалды.

	Тек ауруы сәл басылған кезде ғана тіл қатты.

	— Сөйтіп сен менің қатынымнан айырылып қана қалған жоқсың ғой, оны қайдан іздеуді де білмейсің, ә? — деді Құтлық Темір ашудан жарылып кете жаздап.

	Қайтсем басымды аман алып қалам деп жанталасып отырған қара сұр:

	— Сақып-Жамал ханымның қайда екенін білсе бір-ақ адам біледі,— деді ол әзер-әзер сөйлеп.

	— Ол кім?

	— Сіздің жақсы көретін бала жігітіңіз Әділше.

	— Ол қайдан біледі?

	Қара сұр көк сәлделі үлем мен әмір әйелінің арасында Әділшенің көптен бері байланыс жасап жүргенін айтты.

	— Оны маған бұрын неге хабарламадың? — деді зекіп Құтлық Темір.

	— Екеуінің байланысы неге апарып соғарын білейін деп едім... Сосын ғана сізге жеткізбек едім.

	Құтлық Темір күп-күрең боп долдана қалды.

	— Жеткізгеніңе болайын! Сендей жан ашырдың барынан жоғы! — әмір дереу алақанын шапалақтады. Үйге қылышын безеніп екі жігіт кіріп келді — әкетіңдер мынаны! — деді әмір оларға қара сұрды нұсқап.— Бес жүз шыбық дүре соғылсын!

	Қара сұр жалына айқайлап жіберді.

	— Ағатай!

	— Әкетіндер! — деді Құтлық Темір бетінен түгі шығып,— «қақпаны сала алмаған бірдемесін қалдырады» деген осы. Күзете алмайды екенсің — жазасын тарт!

	Екі жігіт қара сұрды сүйрей жөнелді. Сол күні Сақып-Жамал мен көк сәлделі үлемді ұстап әкеліңдер деп Құтлық Темір Өргенішке бірнеше жасақ жіберді. Бірақ олар ештеңе таба алмай қайтты.

	Қара сұрды әкетісімен ордаға Әділше шақырылған. Ол «ештеңе көрген жоқпын, білген жоқпын» деп қасарып тұрып алды. Әбден ызаланған долы мінезді Құтлық Темір «қайтсем де айтқызамын» деп жалғыз анасы Бөбештің зар еңіреп жалынғанына қарамай, он бес жасар Әділшені суы тістен өтетін мұп-мұздай құдыққа жалаңаш түсіріп, көк сәлделі үлем мен менің қатынымның қандай байланыстары болды және оларды қай жерден табу керек екенін айтқанынша шығармаймын» деді. Бала сонда да жұмған ауызын ашпады. Дегенмен Әділшенің Өзбек ханның баласы екенін ұмытпаған Құтлық Темір, қараңғы түсе құдықтан шығартып алдырды. Бірақ мұздай суда тұрып, екі өкпесінен бірдей суық ұстаған Әділше, үйіне әкелінгеннен кейін түні бойы бар денесі оттай қызып, дем ала алмай жатты да, бірден дүние салды.

	Ал Ақберен мен Сақып-Жамал сол кеткендерінен мүлдем жоқ болды. Баласының көз алдында Құтлық Темір әмір қиянатынан өлгенін көрген Бөбеш, сол күні ақылынан адасып жынды боп кетті.

	Құтлық Темір жынданған әйелді арқанмен қазыққа байлап қойғызып, Әділшені хан ұлындай үлкен құрметпен жерледі. Баланың өз ажалынан емес, зорлықпен өлгенін білген Ақберен өзі қауіпте жүрсе де, осы тұста тыңдаған адам жылайтын «Сұңқар өлімі» деген дастан шығарды.

	Құтлық Темірдің жауыздығын жасөспірімді аямаған күштілердің сұмдығын, дінге қарсы, құдайға қарсы ойларын ашып айтқан бұл дастан халықты күреске шақырды. Жұрттың көкейкесті тілегін қозғады. Сондықтан бұл дастанды халық тез жаттап алған, бірінен бірі естіп, өткір сөздерін күрес ұранына айналдырған.

	Ал Жақып керуенші дастанды жатқа біле тұрып, оны Өзбек ханға айтып беруге, Құтлық Темірдің, ханның қаһарынан қорқып, тек бас жағын ғана естірткен. Көшіріп бергеннен кейін не болса да өзі оқысын, баласының қалай өлгенін түсінсе, Құтлық Темірге не дейді өзі білсін деп, Әділшенің өлімінен бейхабар адам боп көрінген де қойған.

	Үргеніштегі құлдар көтерілісі, сатыр-сұтыр найзағай ойнап күн күркірегендей кенет басталды. Бұл кезде Құтлық Темір Хорезмнің қалың әскерін Иран мен соғысуға Өзбек ханға көмекке жіберген. Көп жылдан бері еш жау, ереуіл көрмеген Хорезм өмірі қауіп-қатерден тіпті қаннен-қаперсіз еді. Орда күзетуге тек жеңіл қолды бір-екі ғана жасақ қалдырған.

	Ереуілшілердің де күткені осы түс екен. Таң сарғайып атып келе жатқанда, құлдар жататын хизардан, аш-жалаңаш, құлдар сап түзей лек-лек боп қақпа сыртына шықты. Хизар деген құр аты, бұл жан-жағы биік дуалдармен қоршалған көлемі бір шақырымдай бекініс алаң. Дуалды іргелей күзетшілер тұратын. Әр қаққан темір қазықтың маңында, топ-топ боп құлдар қара жерге жатады. Әр қаладан, не әр елден әкелінген бишаралардың, өздеріне арналған темір қазықты белгілі орындары — алаңдары бар. Оларды қашып кетпесін деп, қожалары бірі мен бірін матастырған шынжырлардың, не қыл арқандардың бір шетін темір қазыққа апарып байлаған.

	Таң атқанша құлдар осылай көгендеулі жатады. Күн шыға иелері айдап базарға апарады. Сол жерге оларға қара сумен бір-бір үзім, тандырға пісірілген таба нан беріледі. Кейде аздаған күріш, не алмұрт, алма, жүзім жейтін күндері болады бұлардың. Бірақ мұндай жақсылық некен-саяқ... Бұларға берілетін тамақ, тек өліп қалмасынның кебі...

	Лек-лек боп сыртқа шыққан құлдардың біреуінің де кісен, не бұғауы жоқ. Бәрінің де қол аяқтары бос. Тіпті кейбіреулерінің қолында жонып алған таяқ, не сом темірдің білектей-білектей бөлектері бар... Ақберен бастаған көсемдері, кеше күндіз құлдарға егеу, темір үзетін қышқаш, балғалар берген. Әзер жүрген тірі аруақтардан еш тентектік күтпеген күзетшілер оларды Хизарға кіргізерде тінтпеген. Бекініс қақпасы жабылып, аланда тек қылышты күзетшілер қалған соң да бұлар еш күдікті мінез көрсетпеген. Тек түн ортасы ауа, барыстай епті, ер жүрек жігіттері еш сыбыс шығармай, ақырын еңбектей келіп алаң бекініс пен ордың ар жағында тұрған ұйқылы-ояу күзетшілерді бір сәтте ұрып жығып, ауыздарына орамал тығып, қол аяқтарын байлап тастаған. Содан кейін бәрі қолдарындағы егеу, темір бұрғы қышқаш, алмас берендеріменен, қол-аяқтарындағы, кісен, шынжыр, арқандарын кесе бастаған. Ал бірен-саран бос жігіттер өзгелеріне жәрдем берген. Кейбір кісендер шегеменен оңай ашылған, шынжырларды қышқашпен қайырып үзген. Сөйтіп Хизар аландағы он мыңға жуық құлдар түн қараңғысы аршылмай, бұғау, кісендерінен босанған.

	Таң сарғайып білініп, кілтші темір құлпын ашып, «ал тұрындар» деп темірді темірге ұрып жұртты оятып құлдарды базарға айдап апаратын жасақтар қақпа ішіне кірген шақта аңдып тұрған қарулы жігіттер барыстай атылып тап берген. Күндегі әдеттерінше жайбарақат зекіре, айқайлай кірген әмір жендеттері өздерін бас салған құлдарға қылыштарын сермеуге де үлгірмей қалған. Әлі бойларынан бар күштері таусылмаған қарулы жас жігіттер оларды ат үстінен жұлып-жұлып алып астарына басқан. Бұрын өздеріне көп қиянат, зорлық көрсеткендерін табанда өлтірген. Ал жамандық істемегендерінің қол-аяқтарын байлап, орға тастаған. Құлдардың басшы адамдары не кейбір өжет, ер жүректері бұлардың және күзетшілердің қару-жарақтарын асынып, аттарына мініп, жеке қарулы жасақ құрып та үлгірген.

	Ал құлдар соғысуды да, төбелесуді де білетін еді. Лек-лек боп сапқа тұрған қалың топтың алдында, осы ереуілді ұйымдастырған, қан майданға дайындаған кісілер шықты. Ең алдарында Ақберен. Бұл бүгін көк сәлделі үлем емес. Қолына қылыш ұстаған, қылыш жүзіндей қылшылдаған жауынгер.

	— Бауырларым! — деді ол құлдардың алдына шығып.— Адам дүниеге бірақ рет келеді. Сол аз тіршілігін ол адам дәрежесінде өткізуі керек. Ал сендер күштілердің қиянатының арқасында осындай күйге жеттіңдер. Мал орнына сатылатын құл мен күңге айналдыңдар. Тіпті құл мен күң ретінде де сатыла алмай мінекей, бүгінгі күн аш-жалаңаштықтан өлгелі тұрсыңдар. Мұндай күйге адам түгіл мал да шыдай алмас!

	— Жоқ, мұндай қорлыққа енді шыдар жайымыз жоқ! — деді түнерген қалың топ күңірене жауап беріп.

	— Жүрегінде титтей адамгершілік сезімі бар кісі, сендердің мынандай күйлеріңді көріп жаны ашымай қалмаса керек-ті. Біздер осыншама адамдарды босқа өлтірмеңдер, құлдықтан біржолата босатыңдар, не болмаса шеберхана, ұстахана ұйымдастырып бұларға жұмыс беріңдер» деп Құтлық Темір әмірдің өзіне бардық. Ол жәрдем берудің орнына, мына мені ордасынан қуып шықты. Егер құлдарға мұндай жаның ашыр болса, өзіңді солардың қатарына қосамын деді. Ал адам болып жаралған соң өзіндей адамдар аштан, қиянаттан қырылғалы тұрғанда менің жаным қалай ашымайды? Қалай шыдап тұра аламын? Мен де өздеріндей мықтылардың зорлығын көп көрген ата-анадан туғанмын. Қанына тартпағанның қары сынсын! Сондықтан сендердің алдарыңа шығып тұрмын. Біздерге күштілерден теңдік алу үшін, аш жалаңаштықтан, маталған қыл бұғау, темір шынжырдан құтылу үшін жалғыз жол бар: ол жол біріміз қалмай, бір анадан, бір атадан туғандай ел болып бірлесуіміз керек. Сосын қолымызға көк найза, өткір алдаспандарымызды алып, өзімізді қанап келген, осындай күйге жеткізген мықтыларға қарсы шығуымыз керек.

	Қалың топ күңірене, дүр етті.

	— Біз дайын баста өзің! — деді.

	— Ал сендер дайын болсаңдар, еріндер соңыма — деді Ақберен.

	— Не біріміз қалмай қырыламыз, не құлдықтан құтылып, теңдік аламыз!

	Теңдік! Тендік! — деді құжынаған қалың топ таңғы тыныш ауаны сілкіндіріп.—

	Құрысын құлдық өмір! Не өлім, не теңдік!

	— Ал солай болса, бүгіннен бастап біз мықтылармен күреске түстік! — деді Ақберен көзі оттай жанып.— Қазір біз ең алдыменен әмірдің азық-түлік, қару жарақ қоймасына барамыз. Керегімізді күшпен тартып аламыз. Содан кейін әмірменен сөйлесеміз!

	— Дұрыс! Дұрыс! — деді тағы қалың топ жер сілкіндіре айқайлап.— Аузымызды асқа, қолымызды қаруға жеткізші! Көрейік сосын кімнің күшті екенін!

	Аш-жалаңаш жандарды ең алдыменен азық-түлік, сосын қару жарақ қоймаларына апару дұрыс саясат еді. Әлденіп, қаруланып алған құлдармен ең берік тас қамалды алуға болады.

	Құлдар көтерілісті осылай бастады.

	— Ал, еріңдер соңыма! — деді Ақберен.

	Міне жер қайысқан кілең ашық кеуде, қара қошқыл денелі, отты жүректі құлдар келе жатыр!

	Бұлар кешегі қыл арқанды, шынжыр кісенді, бастары төмен түсіп кеткен бишара жандар емес.

	Түрлері тау бұзып, тас жарардай, алшаң-алшаң басады. Әмірден де, өлімнен де қорқатын емес.

	Шіркін бостандық қандай күшті едің! Сен үшін жан беруге бар құлдар кілт өзгерген. Олардың көздерінде жалын, жүректерінде жігер ойнайды.

	Құлдар сол сапқа тұрған лек-лек қалпыменен өмірдің қатар тұрған азық-түлік және қару-жарақ қоймасына таяды.

	Жаяу құлдардың алдында Ақберен. Бәрін басқарып келе жатқан қылыштарын жалаңдатқан салт атты жасақ.

	Қойма күзетшілері ойда жоқ жерден қаптап келіп қалған мұншама құлға төтеп бере алмайтындарын біліп күзет орындарын тастай қашты.

	Ал қашпай, қарсылық көрсеткен күзетшілерді салт атты жасақ қылыштарыменен қағып-қағып тастады.

	Күн шыға қоймалар таланып бітті. Асқа тойынған қолдарына бір-бір найза қылыш, садақ алып қаруланған құлдар, енді әмір сарайына беттеді.

	Бұл кезде өмір сарайында да бір ғажап оқиға болған. Сақып-Жамал ақ Ордадан қашқан күйі Ақберенге келіп қосылған. Сағынып табысқан жүректер сол күннен бастап ләззат атты қуанышқа бөленген. Осылай апта өткен, ай өткен. Ал Ақберен жар құшағы қанша ыстық болғаныменен аштықтан өле бастаған құлдар жайын ұмытпаған. Ол кейде құлдар арасында, кейде солардың бөтен шаруаларыменен түн бойы жоқ болып кетіп жүрген. Жанындай жақсы көріп қосылған адамының мұндай іспенен тым қатты шұғылданғаны Сақып-Жамалға ұнай қоймаған. Түбі бұның жақсылыққа апармайтынын іштей сезген әйел, өз басының бақытын құлдар бақытына айырбастағысы келмеген. Қайткенменде күйеуін осы бір қауіпті жолдан бөліп алып, Құтлық Темір әмірдің құрығы жетпейтін жерге қашуға үгіттей бастаған. Ақберенге қосылмас бұрын, алдағы күн қалай болар екен деп, бір бәйтеректің түбіне тығып қойған, екеуіне өмір бақи жететін асыл тас, алтын дүниесінің бар екенін де айтқан. Бірақ оған Ақберен: «Мен сені жанымдай сүйемін, бірақ сенен де артық халқымды жақсы көремін» деп жауап берген. Оның айтқанына көнбеген. Болашаққа, бақытқа деген екеуінің жолы осылай екі айырыла бастаған. Бірақ араларында құмарлық атты көзге көрінбес шынжыр тұрғанда, екеуі екі айырылып кете алмаған. Бірақ өсіре қызыл тез оңады. Ақберенді тым қатты сүйген Сақып-Жамал, неғұрлым оған жүрегінің отын аямай жаққан сайын, соғұрлым дене қызуымен бірге көңіл қызуы да басыла түсті. Берілуі де, қайтуы да тез, тым сезімтал және тәуекелшіл кербез сұлу енді кейде «осы мен дұрыс істедім бе?» деген ойға қалатын болды. Ойға қалған сайын өткен күндер оған енді қайтып оралмайтын, әлдеқалай жеңілдік істеп тастап кеткен ирем бақшасындай көрінді19. Кішкентайынан үлде мен бүлдеге малынып өскен байлық өмір өзінің сиқырлы құшағына қайта шақырды. Көңіліне енді өкініш кіре бастады. Оның үстіне Ақбереннен айырылып айдалада жалғыз қаңғып қалар күндерін күні бұрын көз алдына елестетіп, жанын қоярға жер таппады. Ақберендей қауіп-қатерлі жолға түскен адамның түбі бір күйрейтініне ол шек келтірмеді. Осындай көңіліне алаң туған Сақып-Жамал енді өз ісіне өзі бұрынғыдан жаман қынжыла түсті. Сөйтсе де ол Ақберенді әлі де жақсы көретін, өлі де оған деген жүрек оты мүлдем сөніп бітпеген еді. Сондықтан Сақып-Жамал әлі де болса Ақберенді қауіпті жолдан бұрып алуды тіледі.

	Міне осындай ойдағы Сақып-Жамал мен Ақбереннің арасында, ертең таңертең ереуіл басталады деген түні үлкен әңгіме болған. Бұлар Үргеніш шетіндегі жан білмес бір жер кепе үйде тұратын. Сақып-Жамал түнде болмаса, күндіз бұл жер кепеден сыртқа қадам аттап шықпайтын. Бұрынғы күйін сағынуға бұ да оған себеп болғандай. Күйеуінің бар ісіне қанық Сақып-Жамал Ақберен түн ортасы ауа жар төсегін тастап, хизарға кетпек боп ыңғайланып жатқанында, бүгінгі түндері екеуінің ақырғы түндеріндей қиналып:

	— Ақырғы рет сұраймын, барма,— деген көзінен жасы мөлтілдей,— жүрегім сезеді басталғалы тұрған ойрандарың жақсылықпен бітпейді...

	— Маған бармай қалуға болмайды — деп жауап берген Ақберен.— Ертеңгі күнменен мыңдаған адамдардың тағдыры байланысты. Өлеміз, не жеңеміз. Ондай сын сағатта мен опасыздық істей алмаймын!

	— Мен үшін, біздің бақытымыз үшін істе сол опасыздықты! — деп Сақып-Жамал қиыла сөйлеген.

	— Ондай опасыздық істер болсам, мен өзімді дүниедегі ең қара бет, ең бақытсыз адам деп санар едім. Жер бетін басып тірі жүре алмас едім.

	— Ал егер бүгін тастап кетсең, сен мені бақытсыз етесің.

	— Неге?

	— Сен маған тірідей керексің.

	— Ал егер өліп кетсем, сенің жүрегіңде менің махаббатым қалмай ма? Өзім болғанмен қалған өміріңе маған деген махаббатыңды серік етпейсің бе?

	— Мен сен үшін алтын мен күміске бөленген әмір сарайына, үлде мен бүлдеге бөленген байлығымды да, тіпті өз басымның тыныштығын да, бәрін де қидым. Ал сен мен үшін тек өз басыңа туғалы тұрған қауіпті неге қимайсың? Менің махаббатымды сонша неге арзан санайсың?

	— Егер алтын мен күміске толған сарайым, үлде мен бүлдеге бөлер байлығым болса, саған деген махаббатым үшін мен де бәрін қияр едім. Өз басымның тыныштығын да жолыңа пида етер едім. Бірақ сен үшін де, өзім үшін де халқымның күресін, болашағын құрбан ете алмаймын.

	Сақып-Жамал ең ақырғы сөзін айтқан.

	— Онда мен саған жоқпын!

	— Мейлің!

	Ақберен Сақып-Жамалды қия алмай, жүрегі қандай удай ашығанмен, түскен жолын оның махаббатына айырбастай алмаған. Құлдар хизарына баратын уақыты өтіп бара жатқан соң, бұдан әрі сөйлеспей үйден шығып кеткен.

	Сақып-Жамал үйде жалғыз қалып бір күйінген, бір ызаланған. Менің қызығымды, бақытты болуымды дымға санамайтын адамға алақанына сап мәпелеп отырған Құтлық Темір тәрізді әмірді қалай айырбастадым деп өкінген. Осы әмірді бұдан бірнеше ай бұрын қалай жек көргенін, одан тезірек қашып құтылуды арман еткенін, Сақып-Жамал ашу үстінде ұмытып кетті. Көкірегінде тек Ақберенге деген ыза, ал Құтлық Темірге деген өкініш қана қалды.

	Сақып-Жамалдың осындай толқымалы сағатында бес жүз көк шыбық дүреден де аман қалған қара сұр әмір алдында айыбымды қайтсем де жоям деп жасағымен андып жүріп дәл үстінен кеп түскен. Ақберенді ұстай алмай қалғанына ол қатты өкінген. Үй иесі жалғыз кемпірді өлердей етіп қамшысының астына алып, араша түспек болған Сақып-Жамалдың қол-аяғын байлап, бір нөкерінің алдына өңгертіп, әмір ордасына алып келген.

	Құтлық Темір жаралғалы тірі жанға етпеген жақсылығын, өзін масқара етіп қашып кеткен тоқалына істеген. Сақып-Жамалды бұл шын жақсы көретіндігінен бе әлде жасы келіп темірдей қатты мінезі сырқат батып жұмсарайын дегендігінен бе, ол Сақып-Жамалды бір түрлі жылы қарсы алды.

	— Адасқанның айыбы жоқ, қайтып үйірін тапқан соң. Әйтеуір аман-есен келдің бе, жарқыным! — деді Құтлық Темір, орнынан қозғалмай, алдына қара сұр желкелей айдап келген қатынына екі қолын бірдей созып.

	Үйдегілердің бәрі аң-таң. Мұндай жұмсақтық қатыгез Құтлық Темірден шықпаса керек еді. Дәл осы мезетте зұлым әмірдің алыста жатқан өшін ешкім аңғарған жоқ. Құтлық Темір бұл жұмсақтығы аз болғандай, Сақып-Жамалды тізесіне отырғызып маңдайынан иіскеді, сөйтті де үйдегі адамдарға:

	— Әй, сендер енді барыңдар,— деді.

	Қара сұрдан бастап, есік алдындағы күзетшіге дейін үйден шыға жөнелді.

	Әрине, Құтлық Темірдің қылығы адам түсінбейтін қылық еді. Бұрынғы әмір, мұндай қылығы үшін, мың жерден жақсы көріп тұрса да мына қатынды кірген сәтінде өлтіріп тастамаған күнде де, сонау тобылғы сапты қамшының астына алар еді, қан-жоса етіп сояр еді. Ал бүгін өйтудің орнына, опасыз қатынын алдына отырғызып алып, аймалай сүйіп өліп барады... Не болды бұған соншама?..

	Сақып-Жамал алғашқы кезде қорқып қалса да, өзіне таныс қимылдар, жүрегін орнына түсіріп, өн бойын тәтті сезім еркелетіп ала жөнелді...

	Сақып-Жамал өзінің келіншек кезіндегідей қылықпен алып денелі күйеуінің бауырына кіре берді. Қардай еріп ыңғайына көне берді.

	Құтлық Темір тоқалын шын сағынып қалғандай ыңғай көрсетті.

	Құтлық Темір Сақып-Жамалдың мінезіменен таныс. Қамшымен ұрып айтқыза алмайтын сырын, осылай жұмсақ келсе ақтарыла төгетінін білетін ол Сақып-Жамалға өлердей кектенсе де, адам баласының мінез құлқынан тәжірибесі мол өмірдің бұнысы әдеттегі алар кегі үшін тапқан айласы еді. Оның үстіне көптен бері сырқаты маза бермей, бөтен әйелдеріне көңілі соқпай жүрген кәрі тарланның мейіздей жас тоқалын шын сағынып қалғанының да белгісі болатын.

	Әрине, жас тоқалын қанша жақсы көрсе де оның кешікпей өлетінін білетін, сондықтан да «әй» дейтін әже, «қой» дейтін қожасы жоқ әмірдің ордадағы жұртты шығарып жіберіп, одан ойындағысын істегені де осыдан еді. Қайта оралмас қуанышының ақырғы рет болса да қызығын әбден көріп қалмақ болған.

	Ал күйеуінің ұмытылуға айналған жақсы қимылдары оған қайта келгеніне тән құмар тоқалы да қуанды...

	Сол себептен де Сақып-Жамал, осындай байы бола тұрып, жастау деп қалай күйі де, үйі де жоқ қаңғып жүрген біреумен қаңғып кеткеніне енді өзі таң қалды.

	Иә, мынау дүние мүлікке толған салтанатты орда...

	Төскейде жер қайысқан малы, төсекте әлі тұғырынан қайтпаған бүкіл Хорезм әміршісі — байы.

	Осының бәрі өзінікі.

	Сақып-Жамал күйеуінен ештеңені жасырған жоқ. Құлдар бүгін таң ата азық-түлік, қару-жарақ қоймаларын талап, содан кейін, әмір сарайын шабатының Өргеніштегі жұртқа теңдік әпергеннен кейін, бұл көтерілісті бүкіл Мауараннахрға жаятындарын, Ақбереннен естіген барлық сырын Құтлық Темірге айтып берді.

	Міне сол себептен де Ақберен бастаған құлдардың он мың қолы, қоймалардан қоректеніп, қаруланып алып әмір сарайына келгендерінде, бүкіл қақпаларын тастай етіп бекітіп алып, қамал үстінде садақтарын безенген, Алтын Орда жорығынан қалған бүкіл Хорезмнің әскерін көрді.

	Ең қиыны мұндай құлдар көтерілісі нәтижелі болатындай Хорезмде бұл тұста жағдай жоқ еді. Сондықтан Ақберен өз күштерін әлсіретіп алмай тұрып, бүгін түнде хизарда бар адамдарын тынықтырып алып, ертең таң ата бәрі Мауараннахр жеріне қарай ойыспақ болды. Ал Жекенші әмірдің қиянаттарын және монғол бекзадаларының хандыққа таласқан ұшы-қиыры жоқ қанды айқастарынан әбден мезі болған, шаруашылықтары төмендеп кеткен бұл жақтағы бұқара халық хан, әмірлерге бас көтеріп қалған-ды.

	Мауараннахр диқандарының басшыларымен байланысып үлгірген Ақберен соларға барып қосылмақшы болған.

	Бірақ Сақып-Жамал арқылы, бұлардың бар сырларын біліп қалған Құтлық Темір Ақбереннен айласын асырды. Құлдардың Мауараннахр жеріне жетіп, хандарына қарсы елдеріменен бірігер болса, үлкен күшке айналатынын түсінген әмір, дереу шара қолданды.

	«Шах-наме», «Сал-Салдағыдай» соғысқа пілдерді пайдаланатын заман әлдеқашан өткен. Бірақ бұл кезде Самарқант, Бұхар, Өргеніш әмірлері салтанатқа, кейде тіпті көшіп, қонуларына пілдер ұстайтын. Хорезм әмірінің қарамағында осындай, фарсы қызметкерлері үйреткен күйлі алты піл бар еді. Ертеңге дейін жан-жағынан көмек келмейтінін, ал өзінің қарамағындағы әскерінің қаруланып қалған он мың құлмен ашық жерде айқасып — еш жеңіске жете алмайтынын түсінген Құтлық Темір, таң ата сапарға шықпақ боп хизарда жиналып жатқан ереуілшілдерге осы пілдерді қарсы пайдаланбақ болды.

	Дереу ол піл бақылаушыларының бастығын шақырды. Оған алып жануарлардың неге керек екенін айтты. Анау бір кезде Алтын Ордадан Құтлық Темір сатып алған, қайтсем Хорезм әмірінің көңілінен шығамын деп жүрген өте сұм адам еді. Ол:

	— Тек маған күшәла езілген алты шелек жылы су беріңіз,— деді,— өзгесінің бәрін өзім реттеймін.

	Піл бақылаушылары түн ортасы ауа, құлдар хизарының қақпасына таяу қисық көшелердің арасымен пілдерді алып келді. Осы арада оларды мас ететін, ішіне өзі мөлшерін білетін құшала езілген алты шелек жылы суды алты пілге берді. Бұл кезде құлдардың көбі таңғы сапар алдында қатты ұйықтап кеткен. Ал ұйықтамағандары жолға қару-жарақтарын, азық түліктерін дайындап дарбаза шетінде жұмыс істеп жатқан. Қақпа біткеннің бәрі жабық. Тек пілдер әкелінген жар қабақ тұсындағы қақпа ашық. Осы қақпа арқылы қалаға құлдар жасақтары әлсін-әлсін барып келіп жатыр. Бірақ дарбазаның алдындағы күзет мықты. Тексермей ешкімді шығарып кіргізбейді. Пілдердің бойына мас ететін шөп әсері тарай бастаған кезде, оларды әлгі бақылаушылар осы қақпаға қарай айдап салды. Mac болған піл өте ашулы, ызақор келеді. Біреу титтей өзіне қарсы тұрар болса, не бөгет істесе, онда кенет ашуланып жынданып кетеді. Ештеңеге қарамайды, жолда тұрғандарды таптап, бөгет біткенді күйрете жөнеледі.

	Пілдерінің осындай әдетіне қанық бақылаушылар бастығы оларды ашық қақпаға қарай айдап салды.

	Қара көлеңке түнде көшіп келе жатқан жартастардай, алты алып келіп қалғанда ғана, оларды күзетшілер бірақ көрді. Пілдер екенін танып, бір-екі жауынгер қолдарындағы найзаларымен кейін қайырмақ болып еді, кенет күтпеген сойқан басталып та кетті. Алты бірдей алып піл алға ұмтылды, күзетшілердің бір-екеуі садақтарын атып та үлгірді. Денелеріне қылыш пен жебе тиюлері мұң екен, пілдер жынданды да кетті. Бір-біріне ұран салғандай дүркін-дүркін гүрілдеген ашулы дыбыстар шығарып, жолдарында не тұр бәрін бірдей таптап жөнелді. Төбедей-төбедей алты піл алаң ішіне ойнақ салды. Мас болып денелері қыза бастағаннан-ақ, пілдер әбден қанкөйленіп кетті. Ұйықтап жатқан құлдардың денелерін добалдай-добалдай аяқтарыменен таптап сүйектерін пытыр-пытыр сындырды. Қылышын суырып қарсы ұмтылған кейбір ер жүректі жігіттерді сермеулеріне мұрсат бермей, ұзын тұмсықтарымен қағып жіберіп бөріктей лақтырды. Хизар іші, пілдің ашулы дауыстарымен адамдардың үрейлі үніне толды. Ойламаған жерден қанды апатқа душар болған, ұйқыларынан шошып оянған құлдар, қарсы еш қайрат істей алмады. Бар тапқандары — бұл кезде әлдекімдер ашып үлгірген қақпалардан далаға қаша жөнелді. Бірақ оларды бұл арада да өлім күтіп алды. Құтлық Темірдің өзі басқарған жасақтар әр қақпаның қарсы алдында атты. Оқ тимегендерін қылыштарымен шауып өлтірді.

	Таң қараңғысы тарай бастаған кезде ұлы қырғын бітті. Хизар алаң іші саз балшықтай иленген адам денесінен қан сасыды. Ал алты пілдің алтауы да осы арада жан тапсырды. Екеуі ұзын мұрындарын дәл сілтенген қылыш алып түсіп, содан өлді. Ал қалғандары денелеріне тиген найза, садақ оқтарының зардабынан қансырап жан берді.

	Кешегі қару-жарақты айбарлы он мың құлдар қосынының тек жартысы ғана тірі қалды. Бұлар Құтлық Темір жасақтарымен жүре соғысып, таң сыз бере Мауараннахрға баратын жолдағы қалың тоғайға кіріп үлгірді. Бұлар да құтыла алмайтын еді, тек Ақберен бастаған топ пілдер сойқаны әбден қызып алғанша, қамалдың қақпаларын ашып үлгірген-ді. Және ең үлкен қақпаның ар жағында құлдарды күтіп тұрған әскер барын Ақберен біліп қалып, оларға аттылы жасақтарын салып қарсы шапты. Жолдарындағы жау найзаларына кеуделерін қарсы төсеп, оларды аттарымен таптап өтіп, орманға ұмтылды. Ақберен жасағының соңынан тірі қалған барлық құлдар ерген.

	Сақып-Жамал Құтлық Темірден босанысымен анасындай болған Бөбешті шақыртып алған. Жалғыз баласы өлгеннен бері есі бір кіріп, бір шығып жүрген Бөбеш Әділшесінің өлімін Құтлық Темірден көріп әмір сарайының есігін ашпаған. Кек алуға қолынан келер дәрмені жоқ, құр қарғыс айтып жүре берген. Өзінің айыбынан сескенді ме, Құтлық Темір де оған «кел» демеген. Ал сарай төңірегінен қуып жіберуге Өзбек ханнан қаймыққан. Сақып-Жамал әдейілеп кісі жібергеннен кейін, әмір сарайына Бөбеш амалсыз келген. Бұл бір оның есінің кірген кезі еді. Бұрыннан апалы-сіңлідей болған екі әйел жылап көріскен. Бөбеш Сақып-Жамалға өзінің қайғысын айтқан. Ал Сақып-Жамал оған басынан өткен хикаяларын жыр еткен. Сыртта болып жатқан оқиғаға екеуі қатты қобалжыса да, өз бастарындағы қасіреттерін бұлар сол күні ұмыта алмаған. Ал түн келе Сақып-Жамал Бөбешті үйіне қайтуға рұқсат етпей, жанына алып қалған.

	Бұлар түн ортасына дейін әңгімелесіп енді көздерінің шырымын алғалы жатуға ыңғайланғандарында, кенет екі әйел ашық терезеден пілдердің үзіле дүрілдей шыққан айқайларымен, адамның төбе шашын тік тұрғызар құлдар хизарындағы кісілердің жан түршіктірер дауыстарын естіген. Бұл дауыстарды тек бұлар ғана емес, бүкіл қала тұрғындары да естіген. Осылай бүкіл шаһар үстін қорқыныш үрей басқан. Жұрт құлдар хизарында не болып жатқанын түсінген. Сақып-Жамал өзінің не істегенін енді ұққан. Жанын қоярға жер таппаған. Ақберенді қаншалық жақсы көретінін сонда ғана білген. Өз күнәсі өзінің жанын жыландай шағып, жынданып кете жаздады. Анау қырылып жатқан құлдардың өр айқайы, шыңғырғаны, өкіргені өзіне айтып жатқан қарғыстай, Сақып-Жамал безек қағып, үй ішін ерсілі қарсылы айнала берді. Енді ол Құтлық Темірге қарғыс айтып, кенет еңкілдеп жылап қоя берді.

	Осындай жағдайда еміс-еміс сәулеленіп таң да атты. Сырттағы айқай, үрей басылған. Бірақ екі әйелдің ішіндегі айқайы, үрейі басылмаған еді. Бөбеш әлдене есіне түскендей дереу осы кезде тұмарын алды. Сыртын жыртып, ішінен бірдеме іздей бастады. Дәл осы кезде өрт сөндіргендей күп-күрең боп, үйге Құтлық Темір кіріп келді.

	Ол әр жері қанға боялған үстіндегі торқа шапанын шешіп, табалдырыққа күміс зерлі кебісін тастап, төрге шыға берем деген кезде:

	— Не істедім мен! Не істедім! — деп дауыстап Сақып-Жамал оған тап берді.— Обалына қалдым ғой сорлылардың...

	Құтлық Темір оған бұрылып та қараған жоқ, жанына келіп қалған Сақып-Жамалдың кеудесінен сол қолымен итеріп жіберіп:

	— Қымыз әкел! — деп зекірді.

	Сақып-Жамал қабырғаға барып соғылып, өкіріп жылап отыра кетті.

	Сол кезде бұрышта тұрған үлкен қара сабадағы қымызды Бөбеш алтын сапты піспекпен пісіп-пісіп жіберіп үлкен сырлы аяққа толтыра құйып Құтлық Темірге ұсына берді.

	— Сен қайдан жүрсің? — деді Құтлық Темір оған түксие қарай.

	Бірақ қатты шөлдеп келген екен, Бөбеш жауап бергенше, сырлы аяқтағы қымызды түбіне дейін дем алмай жұтып салды.

	— Мені мына жұбайыңыздың өзі шақырды,— деді Бөбеш.

	— Онда қазір кет... Бұл үйге екінші рет келуші болма...

	— Жақсы...

	Бөбеш есікке таяй берді. Бірақ арт жағында бірдеме гүрс етіп құлағандай болды. Бөбеш кейін бұрылды. Жерде сұп-сұр боп бүк түсіп құлап жатқан Құтлық Темірді көрді.

	— Осы еді бар арманым,— деді Бөбеш күбірлеп, сөйдеді де артына қарамастан шығып кетті.

	Құтлық Темір жаңа ғана күшәлә қосылған қымыздан өлгенін тек Бөбештің өзі ғана білді. Бірақ ол кісі өлтірдім-ау деп өкінген де, қынжылған да жоқ. Баласы үшін, сонау түні бойы қырылған жұрты үшін Хорезм әмірін өлтіргеніне, ана өшінің қайтқанына ол қуанышты еді. Әмір сарайынан шығып аспандағы жұлдыздарға көз жіберіп аз тұрды да, бір күрсініп өз үйіне қарай аяңдай берді. Әмір сарайына қайта кіріп, Сақып-Жамалға көңіл айтқысы келмеді. Бөбеш бүгінгі түнде осыншама қаза тапқан адамдардың обалына Сақып-Жамал қалғанын түсінген. Оған кенет хан тоқалы Құтлық Темірден де жексұрын көрінді. Таңертең келіп бетіне түкірмек болды. Бірақ Бөбеш «уәдесінде тұра алмады. Сол күні таң сәріде, Құтлық Темірдің күндізгі берген бұйрығы бойынша Сақып-Жамалдың басын алғалы ханым Ордасына келген жендеттер әмірдің өзінің өліп жатқанын көрген. Олар дереу Сақып-Жамалды тұтқынға алған.

	Ал Құтлық Темірдің қалай дүние салғанынан бейхабар Өзбек хан Ордасының бір шеті құлап бара жатқандай, көп жылғы үзеңгілес серігінің, қорғаншысының қаза болғанын сылтау етіп, опасыз жорығынан кейін шегінді.





ҮШІНШІ ТАРАУ

	Доңыз, яғни 1335 жылы Құлағу ұрпағының ең ақырғы илханы өлерінен он екі жыл бұрын мамлюктермен шарт жасасып кресшілердің Сирияға шабуылын мүлдем тоқтатқан, Әбусеид дүние салды. Оның артында Құлағу тағына отыратын заңды мұрагері болмады. Сол жылдан бастап Иран патшалығының бірлігі бұзылып, әр әмір, әр манап өз алдына билік жүргізбекші боп, ұлы хандық бөлшектеніп кетті. Мұндай жағдай ең алдымен Иран үстінен өтетін Ұлы Жібек Жолының бұзылуына себепкер болды.

	Ал Шығыс елінің асыл мүліктерін арзанға алып, Батысқа әкеп қымбатқа сатқызып үйренген Генуя, әсіресе Венеция купецтері бұндай дағдарысқа көнгілері келмеді. Енді олар Иранды айнала, Жағатай ұлысының жерін басып, Памир мен Гиндикуш тауларының арасыменен Үндістанға жетпек болды. Бірақ бұл ұлыстағы осы кездегі Шыңғыс ұрпақтарының тартыс-таластарынан туған қиындық оларға Мауараннахр мен Жетісу арқылы Үнді мен Қытайға баруға тіпті мүмкіндік бермеді. Бұл аралардан өтуде Иран үстінен өтуден кем қауіп тудырмады. Қысқасы Жібек жолының екі басы мүлдем бүлінуге айналды. Тек ортасы — Алтын Ордаға қарайтын тұсы ғана сол бұрынғы қалпындай қауіп-қатерден өлі де ада еді. Бірақ Үнді менен Қытайдан керуен келмесе, ал алда-жалда келе қалған керуен Батыс Европамен Мысырға қарай өте алмаса тек Ұбайра-Сұбайраның құндызымен Алтын Орданың асыл бұйымдары арқылы Ұлы Жібек жолы — жібек жолы бола ала ма, әрине бола алмайды. Алтын Орда үстінен өтетін жол тек Алтын Орда қалаларында сауда-саттықты күшейтуге ғана жарады. Мықтағанда Хорезм, Мауараннахр, Дәшті Қыпшақ керуендері енді тек орыс жеріндегі шаһарларға ғана жете алды. Жалпы, Жібек жолының мұндай дағдарысы осы Өзбек хан тұсында мықты күшейген Алтын Орданың шаруашылығына қатты зиян келтірді.

	Жоғары айтқан Флоренция эмиссионері Джовани Жолай Сарай Беркеге тоқтап Өзбек ханға Авиньондағы он екінші бенедикт папаның хатын берген. Өзбек хан өзі нағыз мұсылман бола тұрып, Алтын Орданың бөтен діндегі елдерменен байланысын, сауда-саттығын күшейту үшін олардың адамдарына Дәшті Қыпшақ үстінен өтіп, Шығыс мемлекеттеріне діни үгіт-насихат жүргізулеріне мүмкіндік тудырып отырды. Өз өлкесіндегі кейбір христиан шіркеулеріне де, Қырымдағы генуялық купецтерін католиктік дінін өркендетуіне де қарсылық көрсетпеді. Хан Джовани Мариньоллиды да жақсы қабылдаған. Он екінші Бенедикт папаның өтініші бойынша Авиньон эмиссионерлеріне жәрдемдесуге уәде берген. Бірақ Өзбек хан оларға бүкіл Жібек жолы бойына көмек көрсете алмайтынын өзі де білетін. Өйткені Азақ-Тана шаһарының арғы жағы, яғни Алтын Орданың өзінің керуені өтетін Жібек жолының Иран бөлшегі, бұл тұста өте қауіпті өлкеге айналған.

	Оның үстіне Иран жерінің ар жағы — Қара теңізден Жерорталық теңізге баратын — Фосфор теңізі менен Дарденелл мойыны да, Табризге жеткен Алтын Орда керуендерінің кемелері өте алмайтын күйге жақын еді. Бұл кезде кіші Азиядағы Осман20 түріктері де Доңыз, яғни 1291 жылғы Византияға қарсы аттанысынан кейін қатты күшейе бастаған болатын. Дарденеллді өзіне мүлдем бағындыра алмағанмен, осы мойын арқылы өтетін кемелерге қауіп туғызып тұрған.

	Осындай жағдайларда Алтын Орда батыс елдерменен Бейбарыс басқарған Мысырдың мұсылман мемлекетінен мүлдем қол үзіп қала ма деп қорыққан Өзбек хан енді Иран жаққа жиі қарай түсті. Иранға үстемдігі жүрмесе — Ұлы Жібек жолына үстемдігі жүрмейді. Онда Алтын Орда түбі тек Хорезм мен орыс князьдері қатынасатын ортадағы жай хандық болып қалады.

	Әйтсе де Өзбек өзге хандарға ұқсамайтын. Ол жұртты болмашы нәрсемен алдай да білетін. Сондай жағдай Сақып-Жамал мен Бөбеш туралы да болған. Құтлық Темірдің өлімін әмірдің балалары осы екі әйелден көрген. Шу дегенде олар мұндай ойдан аулақ еді. Әкелерін өз ажалынан дүние салған екен деп бүкіл ел болып қошеметтеп көмген. Балалары Құтлық Темірді әкеміз деп қайғырса, халық бір жауыздан құтылдық па деп іштей қуанған. Бірақ оның өлі денесін ардақтаған бейне көрсетіп, қара жердің құшағына үлкен салтанатпен берген. «Осы рас өлді ме?» дегендей, бүкіл ел жиналып жерлеген. Бірақ, жаман сөз қап ішіндегі кездік тәрізді ұзақ жатпайды, сондай-ақ Құтлық Темірдің өлімін жұрт алдыменен «Сақып-Жамалды Ақберен Хорезм өмірін өлтір деп әдейі жіберген екен, оған баласынан айырылған Бөбеш қосылыпты. Сосын барып екеуі оған у беріпті» деп шығарған. Дәл түспегенмен шындыққа таяу жері болғандықтан, бұл өсек күннен күнге ұлғая түсіп, Құтлық Темірдің балаларының құлағына да жеткен. Олар дереу екі әйелді ұстап алып, зынданға салып, Хорезм билерінен оларды асып өлтіруге үкім шығаруларын талап еткен. Екі әйелдің зынданда отырғандары Өзбек ханға да жеткен. Ол дереу Үргенішке кісі шаптырған. Құтлық Темірдің осылай өлген күнде де, бұған себепкер болған әмірдің қатыгез мінезі екеніне күмәнданбаған хан, екі әйелді босатыңдар деген жарлық жіберген. Бөбеш пен Сақып-Жамал босатылған. Өзбек бұл арада халыққа әділетті хан болып көріне алған. Ал шынына келсек, ол екі әйелді әділеттік үшін босатқан жоқ еді. Саясат үшін босатқан. Құтлық Темірді өлтірген күнде де сол екі әйелдің тірі қалып жер басып жүргенінен кімге келер қандай зиян бар? Бүкіл Хорезм елін бір шыбықпен айдаған әмір өлді. Ал сол әмірді өлтірген адамдарды өлтіртпей сен босатсаң, халық саған риза болады.

	Бұндай кең пейілдігі үшін жұрт оны қалай жоғары көтермесін, пір санамасын. Осындай қылықтары үшін халық оған бір кезде Елбасмышты өлтіргенін де кешкен. Бұқара ойынша ел басқаратын адамға үш қасиет керек. Бірі — ақыл, екіншісі — мінез, үшіншісі — білім. Заманына қарай Өзбек ханда осы үш қасиеттің үшеуі де бар. Алғашқы екеуін — ақыл мен мінезді құдайдың өзі береді десек, білімді адам өзі табады. Өзбек хан арабша хат танитын. Және фарсы, түркі елдердің тілдерін жақсы білетін. Сондықтан ол тек қисса, ертегі, дастандарды ғана емес, сол тұстағы кейбір пәлсәпалық, әлеуметтік, кейбір жер, аспан жайында жазылған жеңіл трактаттармен таныс болатын. Қысқасы, Өзбек хан Шыңғыс ханның ұрпағынан шыққан ең алғашқы өз заманына сәйкес, тақа терең болмағанмен, қоғам, тарих ағысын аңғара аларлық білімі бар хан саналған.

	Сондықтан да болуы керек ол, өз тұсындағы өзге хандардай емес, ел бірлігіне, бөтен жұрттармен сауда-саттық байланыс тәрізді және Дәшті-Қыпшақ жерінде мешіт салып, медресе ашу секілді мәселелерге көп көңіл бөлген. Иранды шабу ісі де оған құр ғана бұл елдің мал-мүлкін тонап, жерін тартып алуға керек емес-ті. Иранды бағындырумен байланысты, оның ар жағында Алтын Орданың күшейе түсуі, батыс елдеріменен байланыс, сауда-саттығын жөндеу тәрізді күрделі ойлар жатқан. Өзбек хан қайткен күнде де Дешті Қыпшақтың өзімен өзі ғана болып, өрісі тар мемлекетке айналып қалуын тілемеген.

	Сондықтан ол бұл жолғы Иран жорығына ерекше мән берген. Өзге жорықтарындай емес, бұған арнап Орданың Тағанақ кеңесін шақырып, бұл мәселені сонда қарамақ болған.

	Хан жайлауы биыл тағы Сарай Беркеден алыс кетпеген. Еділ өзенінің төменгі сағасындағы көк орай, қалың шалғынды бір ойпаттау тұсына Өзбек ордасы тігілген. Бұл бес-алты ақ боз кигіз үй ғана. Ордаға таяу хан әйелдерінің аулы, одан әрі балалары Тыныбек пен Жәнібектің ордалары. Бұларға жалғаса бөтен бекзадалардың жеке-жеке ауыл болған ордалары тұр. Осылай бүкіл Еділ бойы сыңсыған боз орда, ақ боз үй, сансыз ауыл... Әр ауылдың арасы тай шаптырым жер. Ал Еділдің арғы беті бықыған мал. Осы ауылдардың малдары. Аспан көкпеңбек, жер беті қызғалдағы, сарғалдағы аралас жұпар аңқыған қалың шалғын. Әлде қайдан құс салып, ит жүгіртіп келе жатқан аңшылар. Кешкі мезгіл. Өзеннің ар жағынан, жаңа ғана Еділ өзенінен су ішіп, арғы беттегі төскейге қарай жайылып бара жатқан кілең ақ боз, қара көк жылқылар.

	Арғы бетте де сыңси қонған қараша киіз үйлер. Бұлар сонау қыруар малдың бағушылардың, хан мен би, әмірлерге ет, сүт әкеп берушілердің ауылдары... Алыстан бұл ауылдардың үкілері бұлғаңдаған қыздар, қазан асып жатқан әйелдер көрінеді. Көтерілген қазанға жағылған ошақтан көгілдір аспанға көк түтін көлбей ұшып бара жатыр...

	Кешкі мезгіл, керемет сұлу мезгіл.

	Дәшті Қыпшақтың бұлқына тулаған Ақ Еділі мен жасыл даласы. Екі жағына бірдей сыңси қонған ел. Бір жағында кілең ақ боз ордалар. Екінші жағында быжынаған қараша киіз үйлер. Ортасында кей тұстары сыңсыған орман Ақ Еділ, ол боз ордалы, қараша үйлі екі дүниені екі бөліп тұрғандай.

	Хан Ордасының оң қол жағынан тағы бір боз ордалар қондырылып жатыр. Бұл ертең Тағанақ кеңесіне келетін би, әмір, бай-батырларға арнап тігіліп жатқан ауыл.

	Ал хан Ордасының ішінде қазір он шақты кісі отыр. Төрде ханның өзі. Түкті кілемге жайылған жібек бөстектің үстінде малдасын құрып, ақырын төспісін тартып, ойлана қалған. Иығына өңірі оқаменен әдіптелген жасыл мауыты жеңіл шапанды жаба салған. Басында қыпшақи төрт салалы құндыз бөрік. Оң жағында үлкен баласы Тыныбек. Бұл қара сұр келген қою мұртты, үлкен қой көзді кісі. Жасы қырықтар шамасында. Киген киімі де, отырған отырысы да, Дәшті Қыпшақ байларына ұқсайды. Сыртын түйе жүн шекпенмен тыстаған күзен ішік, белінде кіселі, кездік қыналы, жалпақ күміс белбеу, аяғында кәдімгі саптама етік. Басында елтірі бөрік. Дене бітісі де байларға ұқсайды, қомақты, етжең. Одан кейін ханның екінші баласы Жәнібек отыр. Бұл ашаң бойлы, аққұба келген, ойлы көзді, сымбатты кісі, бұл да отыздардан асып кеткен. Үстіндегі киімі ауыл шалдарынікіне ұқсайды. Күмістеген кебіс, мәсі, оюланған барқыт шалбарының балағы сала құлаш, үстіндегі қысқа жібек белбеумен орап тастаған пешпент, басында көк барқыт тысты қырдың қызыл түлкісімен көмкерген сәнді бөрік. Бұның жанында, әкесінің бір жақ тізесін баса, алты-жеті жасар үлкен ұлы Бердібек отыр. Бұл мысықтың көзіндей дөңгелек көзді тентек бала. Осы отырғандардың ішінде, Шыңғыс хан аталары тәрізді жирен өнді осы Бердібек қана... Адамға қарағанда жасыл тартқан дөңгелек көзі міз бақпай қадала қалады. Бала болып асық атып, тал мініп ойнауды білген емес, үнемі күшік, мысықтарды ойбайлатып, қинайды да жүреді. Әкесінен қорыққанынан ғана қазір тыныш отыр. Онда да даладан ұстап әкелген шегірткенің біресе қанатын біресе аяғын жұлып әурелеуде. Ханның сол жағында сонау Жерорта теңізінің маңайына дейін сауда етіп қайтқан баяғы Жақып саудагер. Одан төмендеу маңғаз қошқарлардай қыпшақтың бес-алты билері мен байлары отыр. Әсіресе бұлардың ішінен аты шулы ділмар Төре би мен Шонжар Қабылбай ұлы Нәрік мырза көзге түседі. Бәрінің кигендері арзан қол киім, тек белдеріндегі алтын жалатқан күміс белбеулері ғана қымбат бағалы...

	Босаға жақта үлкен күміс шарадағы қымызды жайыменен күміс ожаумен сапырып жұпыны киімді кексе тартқан бір әйел отыр. Сірә орда күңі тәрізді.

	Осы әйел алтын кеселерге құйған қымызды бала-жігіт — дәйекші бір тізерлей жылжып қонақтарға апарып беріп жүр. Бағанадан бері Жақып саудагер шет жақтағы көрген-білгенін әңгіме етіп отыр. Ол алдындағы алтын кеседен қымызды бір ұрттап алды да:

	— Жан түршігерлік оқиғалар сол түріктер көз тіккен рациялар патшалығында болыпты деді ол.

	— Иә„ ол қандай оқиғалар екен? — деді Өзбек хан шет елдердің әңгімесін ести түскісі келіп.

	— Жылқы, яғни 1330 жылы оның баласы Стефан Душан қалың әскерімен Болғарияға барып, Белбужды деген жерде соғысып, болғарларды қан-жоса етіп жеңеді, болғарлардың Михаил Шишман атты патшасының өзін есірей етіп еліне алып келеді. Патшаның әкесі Милитин король баласының бұл ісіне қатты күйінеді, тіпті тас талқан боп ашуланады. Болғар патшасын тұтқыннан босатып алып үйіне қонаққа шақырады. «Патша әрқашанда төрде отыруы керек» деп өзінен жоғары орын береді. Тұтқын Болғар патшасын әкесінің мұншама қошаметтегеніне ашуланған баласы, күп-күрең боп, қолына темір басты шоқпарын ұстап, үйге кіріп келеді...

	— Иә, сосын? деді Өзбек хан сәл қозғалып.

	Жақып саудагер сөзін жалғай түсті.

	— Сосын дейсіз бе? — деді ол.— Сосын... баласы: соғысып майданда қолға түскен адамға мұндай құрмет көрсетілмес болар!» деп ақырып, стол басындағы болғар патшасын қолындағы шоқпарымен ұрып өлтіреді.

	Үй іші тына қалды. Жәнібек сұлтан тізесіне сүйеніп отырған баласына көзі түсіп кетіп еді, Бердібектің екі көзі қуана жасаурап, рахаттана түскен екен. «Япырмай, бұл қалай? — деді ішінен Жәнібек,— кісінің өлгенінен шошынудың орнына мына тентек иттің айызы қанып отырғаны несі?.. Кішкентайынан мұндай оқиғадан бұлай шабыттанар болса...» Жәнібек ойын аяқтамады, әкесінің де немересіне таңдана қарап отырғанын көрді де, қысыла түсті.

	— Баласының қылығына әбден күйінген король одан әрі болғар жерін жаулап алудан бас тартып астанасына қайтады,— деді Жақып сөзін жалғай түсіп.— Ал әкесінің қаһарынан сескенген баласы басқа жаққа қашып кетеді. Әкесі оған еш қастық ойламаса да, баласы түнде ұрланып кіріп, әкесін төсегінде тұншықтырып өлтіреді.

	Тағы жұрт тына қалды. Осы уақытта бала қарғадай Бердібектің шиқылдай шыққан даусы естілді.

	— Көке,— деді ол.— Әлгі кісі неге әкесін тұншықтырып өлтірді? — Сонан соң, біреудің кеудесіне қанжар сұғып алғандай, кенет кішкентай қолын алға қарай соза түсіп, зып еткізіп қайтып алды.— Одан да осылай қанжарды сұғып өлтірмей ме?

	Жоқ, Бердібек: «баласы әкесін неге өлтірді» деп сұраған жоқ, Стефанның әкесін оп-оңай өлтіре салудың орнына, неге тұншықтырып әуре болғанына таң қалғандай.

	Жәнібекті кенет ашу қысып кетті. Бердібектің жағынан алақанымен тартып-тартып жіберді.

	— Пәтшағар, не айтып отырсың? Баласы әкесін өлтіруге болмайтынын білмейсің бе?

	Бердібек, әкесінің ұрғаны батып кетсе де, жылаған жоқ. Дөңгелек көзі оттай жайнап, шатынай қалды.

	— Неге ұрасың? — деді ол әкесін бас салғалы тұрған тарғыл мысықтай.— Әкесін өлтірмесе ол қалай таққа отырады?!

	— Мына күшік не дейді?! — деді енді шын ашулана бастаған Жәнібек баласын тағы ұрғысы кеп кетіп.

	— Қайтесіз баламенен бала болып? — деді араша түсіп Төре би, бірақ әкесімен жармаса кеткен баланың түріне ойлана қарады. Көпті көрген сұңғыла би әлденені ішіне түйген сияқты.— Бала деген күшіктердің бәрі осылай, кісі өлтіргенді ерлік көреді.

	— Заманымыз осылай ғой,— деді төрде отырған билердің тағы біреуі.

	— Заманға біз қожа емеспіз бе,— деді бағанадан бері үндемей отырған Өзбек хан.— Жас ұрпақтың, әкесі баласын, баласы әкесін өлтіру күнә екенін біліп өскені абзал.

	Төре би кенет оған ойлана қарады. Хан іштей қысылып қалды. Қыпшақтың азуы алты қарыс адуынды биі, оған «сонда сен тәрізді ағасын өлтіруге болады ма?» деп отырғандай көрінді. Бірақ Өзбек дереу іштей атыстың бағытын өзгертіп жіберді. Ол қайтадан Жақыпқа бұрылды:

	— Иә, аяғы немен тынады бұл әңгіменің? — деді.— Баласы әкесін өлтіргеніне расыменен өкінбей кете ме? Күнәсі тым зор ғой. Мүмкін, істеген қылмысына кешірім Сұраған шығар... Сөйткен болса онда бір сәрі ғой.

	Елбасмышты өлтіргенін Өзбек хан өмір бойы ұмытпай өткен. Сол үшін шын мұсылман болып, Мұхаммед пайғамбар аруағынан кешірім сұраған. Сол қылмысыма сауабы тиер ме екен деп, ауыр күнәсі үшін өлім жазасына қиғалы тұрған кейбіреуді кейде аяп, босатып та жіберетін. Жасы ұлғайған сайын, жастағы еткен күнәсі жанына батып, содан шын діншіл, құдайшыл бола бастаған. Міне осындай жағдайдағы Өзбек хан, жегі құрттай ішін жеп бара жатқан ескі өкінішін ешкім бетіне салық етіп баспаса да, көптен бері өзінен өзі алай-түлей еді. Хан сөзі өзінің осындай ойынан туғанын үй ішіндегілер тегіс түсінді. Мұны Жақып саудагер де ұқты. Ол енді ханға болыса сөйледі.

	— Гәп әкесінің, не бөтен жақынын өлтіргенінде емес қой. Гәп не үшін өлтірді? Тек өз басының бағы, дәрежесі үшін ғана ма? Әлде ел-жұртының бағын көтеру, ауыр халін жеңілдету үшін өлтірді ме, міне түйін қайда жатыр?

	Егер Стефан әкесін өлтіріп, содан кейін өзі әкесінің тағына отырғанда, халқын, мемлекетін өркендете алса, жұртына дәл өзіндей жақсылық істей алмай отырған корольдің өлімін халық мүмкін кешер де еді. Ал сол әкесі, яғни 1331 жылы өлгеннен кейін болғар тағына отырған Стефан Душан елді дұрыс басқарып кете алмапты. Қолы қанды корольді жұрт та дұрыс қабылдай қоймапты.— Ол енді ханға қарады? — жаңа сіз Стефан істеген қылмысын мойындап па? Құдайынан кешірім сұрап па деп сұрадыңыз ғой. Иә, ол әкесін өлтіргеніне артынан қатты өкінген.

	— Иә, сонысына қарай құдайлары күнәсін кешіріп пе? — деді билердің біреуі.

	— Кешкен болуы керек,— деді Жақып.— Бұл оқиға Құтлық Темір әмір айтқан Доңыз жылы болған екен. Содан бері Стефан Душан грек пен албан жерлеріне талай рет жорыққа шығыпты. Көбіне жеңіп келіпті. Құдай тағаласы оны кешпесе, жолы болар ма еді?

	— Осындай, гректер мен албандарды жеңіп жүрген елді, Осман түріктері өздеріне бағындырмақ па? — деді Өзбек хан Жақыпқа қарап.— Сонда ол ел өздері көп пе және күштері қандай?

	— Түрік аз ел емес,— деді Жақып.— Көбеюдің де жолын біледі. Менің аңғаруымша олардың күштері негізінде екі нәрседе секілді. Бірі әскери-мемлекеттік құрылысында ғой деймін. Ал екіншісі — жалпы мемлекеттік тәртібінде тәрізді. Бұл тәртіпті өзінің мұсылман дініндегі бұқара еліне қандай қолданса, жаулап алған бағынышты жұртына да сондай қолданады екен.

	Жақып, әлденені ойлағандай, тағы тоқтай қалды.

	— Бәрін-бәрін айт! — деді Өзбек хан. Қандай ел екенін біліп алған жөн...

	Ең алдыменен сіздің алғашқы сұрағыңызға жауап берейін,— деді Жақып.—

	Бұл ел азаймайды да, көбеймейді де, үнемі бір қалыпты келе жатыр. Шынын айтсақ бұл ел азаюға тиісті еді. Өйткені бір тыныш жатпайды. Соңғы ғасыр бойы үнемі жан-жағындағы жұртпенен соғысумен келеді. Сербтің бір жазушысы түріктерді теңізбен салыстырыпты. Бір жағы тыныштықта болса, ал екінші тұсында дауыл туып, толқындары жағаны ұрып, астан-кестен тулап жататын теңіз сияқты депті. Шынында да, түріктер бір мезет тыныштала қалса, ертеңіне қолына найзасын алып шыға келеді. Әрине, мұндай беймаза ел азаюға тиіс қой. Соғыс болған соң, кісі өлмей, шығын болмай тұрмайды. Бірақ оған қарамай түріктер қанша қырылып жатса да, бір кемімейді. Қандай себеп? Себеп біреу-ақ: олар шапқан жеңген елінен мал айдап қайтпайды, тек адам айдап қайтады. Осы тұста қаншама әскері қайтыс болса, соншама кісіні өз елдеріне алып келеді. Дереу мұсылман дініне кіргізеді. Ал мұсылман дініне кіріп, түрік болып кеткен адам, өзі кеткен діннің адамдарын жаңа дінге кіргізуге құмар келеді. Бұ да жалпы жұртқа тән қасиет.

	— Қызық екен,— деді Өзбек.

	— Кіші Әзияның теріскей-батыс жатын жайлаған Өгіз жұртының көсемі Осман Румға барған аттанысынан кейін Доңыз, яғни 1299 жылы түріктерді селжүк сұлтандарынан бөліп алып, Осман билігін құрған күнінен бастап өзі өлген Барыс, яғни 1326 жылына дейін екі үлкен іс істеп кеткен. Бүкіл түрік жерін сұлтандікі, яғни мемлекеттікі еткен. Бұл жер ешкімге, әкеден балаға мұра етіп, қалдырмайтын болған. Жер сұлтандікі болғандықтан ол бір аймақты, не бір орманды, көлді, шалғынды, өзенді биыл өзінің бір бекзадасына берсе, егер оның бір жаман қылығын, не басқа біреуге істеген қиянатын естісе, келесі жылы одан ол жерді қайтып алып басқа бір бекзадаға береді екен. Ал ана жерінен айырылған бекзада сұлтан ордасына келіп паналауға тиісті. Соңынан етер көңілі ауса, сұлтан оған тағы басқа жер береді. Сондықтан олар ешкімге шағым айтпай, «алла тағала сұлтанға өмір берсін. Ал оған өмір берілсе, маған бұрынғысынан да жақсы жер береді» деп жүре береді екен. Сөйтіп ол соңында жүрген бекзадаларын бәрін өзіне бағынышты жағдайда ұстаған. Жеке ұлыс болып, кейде өзін би, өзін хан санайтын, көңіліне жақпаса Ордаға да қарсы бас көтеретін Шыңғыс хан ұрпақтарындай емес, Осман сұлтан қарамағындағы ағайын-туысы, бекзадалары жеке билікке ие бола алмаған. Осылай Осман өзіне бағынышты жұртты төре, қарасына қарамай бүкіл түрік Ордасының бірлігін бір адамға бағындыру үшін, еш қайсысын тырп еткізбей ұстаған. Екінші, оның тағы бір істегені, шапқан елдерінің балаларын жастайынан Ордасына әкеп, бірден мұсылман дініне кіргізіп, хизарларында әскери тәлім-тәрбие берген. Осылай сұлтанның дегенін істейтін әскер құрған21. Бүкіл Осман билігінің жеріндегі хизар, қамалдарды бекзадаларға емес, осыларға берген. Бұл әскердің бәріне азық-түлікті, қару-жарақты, киер киімдерін беріп сұлтан өз қазынасынан төлеген. Және бұлар әр жылы төрт рет алтын ақшамен жалақы алып тұрған. Бекініс хизар бастығын дизар деп атаған. Оның жәрдемшісіне чехай деген ат қойылған. Ал осы чехайға бағынатын он басын бұлық-паша деген. Бұларға жалақы да дәрежелеріне қарай төленген. Дизар күніне бір теңге алтын ақша алған. Ал чехайға — төрт күніне, бұлық - пашаға — сегіз күніне, қатардағы жауынгерге — он күніне сондай бір теңге алтын ақша берілген. Бұның үстіне киім, тамақ, қару-жарақ,— бәрі сұлтанның қазынасынан болған. Сөйтіп әскери адамдар да, бай-кедейі демей, тек сұлтанның өзіне ғана қараған. Осыдан барып Осман империясы билігі тек сұлтанға ғана бағынған әскери мемлекет болған. Былайша айтқанда бес саусақ бір жұдырық боп түйілген. Мұндай тас түйіндей елдің өзге жұртпен соғысуы да, күресуі де нәтижелі келетіні белгілі ғой.

	— Әрине,— деді Өзбек хан, түріктердің мемлекет құрылысына қызыққандай сыңай көрсетіп.— Осман сұлтанның кезінде сондай болған ғой, ал қазір қалай?..

	— Қазір де солай деуге болады,— деді Жақып,— өздеріңізге белгілі Османнан кейін сұлтандық оның баласы Орханға көшті ғой. Қазір де бүкіл Осман түріктерін сол басқарып отыр.

	— Ал байлығы, байлығы қандай? — деді Өзбек хан.

	— Сұлтанның байлығын айтасыз ба? Оның байлығы — мемлекетінің байлығы ғой. Сол жақта жүргенімде сұлтан үйімен қатынасы бар бір өте бай саудагер: «Сұлтанның қазынасындағы алтын — үш жүз мың әскерді бес жыл ұстап тұра алады» деді.

	— Байлық деген де іште жатқан жылан ғой. Мұндай қазына Осман түріктерін соғыстырмай, қалай тыныш қойсын,— деді Төре би.

	— Ал екінші күші неде ол елдің? — деді Өзбек хан.

	— Тәртібінде. Мемлекеттік және әскери тәртібінде,— деді Жақып. Шыңғыс хан тәртібі тек әскери тілектен ғана туса, Осман билігінің тәртібі діни көзқараспен де мықтап бекітілген-ді. Сол себептен егер сұлтан бір мемлекетке жорыққа шықпақ болса, діншіл жауынгерлер, ешкімнің зорлауынсыз, шақыруынсыз жауды қырып, олардың дүние-мүліктерін талап алуды өзінің мұсылмандық борышы санап, тиісті жерге өз еріктерімен жиналады. Әрине, мұндай әскер зорлықпен, біреудің айдауыменен майданға шыққан әскерден көп батыл, ер жүрек келетіні хақ. Әрқашанда дүние-мүлік күресінен, діни, ой-пікір күресі жанқиярлық ерлікті, ержүректікті керек еткен. Оның үстіне бұлардың соғысқа қатысқан әр күніне алтындай ақша төленеді. Сондықтан мұндай өзі тіленіп соғысқа шыққан әскер, тәртіп бұзуды білмейді. Ал тәртіп бұзғаны, қорқақтық көрсеткені, табанында қылышпен шабылады. Мұндай темір тәртіп тек әскери адамдардың арасында ғана емес, жалпы мемлекеттік істе де қатты қолданылады. Егер қарамағындағы елдердің бірінің егіндік жерінің үстінен әскері өтер болса, сұлтан егін иелеріне ақшадай құнын төлеуге міндетті болған. Егер мұндай құнды төлемесе, тіпті әскер басшысы болса да өлім жазасына дейін айып тартады. Орхан сұлтанның бір жорығында, оған жергілікті бір әйел «сіздің мына бұлықтағы жауынгеріңіз ақшасын төлемей сүтімді ішіп кетті» деп арыз етеді. Жауынгер қалтасында ақшасы болмаған соң, ішкем жоқ деп танады. Әйел ішті дейді. Сұлтан жауынгердің ішін жарып, анығын білуге бұйырады. Егер де асқазанынан сүт табылмағанда, әрине, арызшы әйелдің басы алынатын еді, әйтеуір сүт шығып әйел аман қалған. Міне осындай қатты тәртіпті көре тұра, қандай адам сұлтан көрсеткен жолдан бұрыс жүрер? Әрине ешкім де өйте алмас еді. Мұндай темір тәртіп, әрине Осман түріктерінің әскери мемлекеттік күшін берік етеді.

	— Сонда,— деді Өзбек,— бұл елдің түп мақсаты не екен?

	Хан бағанадан бері мазасын алып отырған сұрағын берген.

	— Күтпеген апатқа ұшырамаса, бұл жұрт біраз жерді алады. Егер Иран тұсынан күні бұрын тойтарыс бере алмасақ, түбі батыс мемлекеттерінің біразын құл етіп, Қара теңіз арқылы Қырымға жетуі де ғажап емес. Өйткені бұл жас ел, күшті ел, бүгінгі қарқыны тым долы, соғыс әдістері де өзгеше...

	Әрине, Жақып болжауы тым алыс жатыр еді. Осман империясы, Албания, Югославия, Молдавия, Болғария, Мысыр, Бағдат, Шам, Босфор, Дарденеллдерді өзіне бағындырғанша жүз елу жылдан астам уақыт өтті. Қара теңіз арқылы Қырымға он бесінші ғасырға таяған кезде ғана жетті. Каффаны олар тек 1475 жылы ғана жаулап алды.

	Ал Жақып әңгіме етіп отырған күндерде, шағын ғана жерге қожа болып отырған. Кіші Әзияға бір кезде осы Дәшті Қыпшақ, түрікмен даласынан барған, осынау түрік елінен мұндай ұлы шабуыл иесі туады деп ешкім де кәдімгідей ойламаса керек-ті.

	Түбі осы елден үлкен қауіп туатынын Жақып тәрізді көпті көрген, ел аралаған қырағы жандар ғана сезген.

	Жақыптың болжауына дәл осы күні ел басқарып отырған Өзбек хан мен оның баласы Жәнібек те сенген.

	Енді олар тек Жібек жолынан айрылулары ғана емес, күндердің күнінде осы Осман патшалығынан Алтын Орда шетіне де дүрбелеңнің жететінін аңғарғандай болған.

	Енді бұл екеуі соғыс Иран жерінде болуы керек екеніне шек келтірмеді.

	Ертеңіне бүкіл Алтын Орда өмір, би, батыр, бекзадалары бас қосқан ханның Тағанақ кеңесі басталды. Осы кеңесте Иранға аттану мәселесі шешілді.

	Ағасы Жекенші ханды Есен-Темір түнде бауыздап өлтірген. Бұны тірі жан білмеген. Есен-Темір Жекеншіні шешесі Абзал-Торғын-Заденің ақылыменен өлтірген. Зады қанқұмар емес Есен-Темір, хан тағына отырғаннан кейін өзінің істеген қылмысы жанын жегідей жей бастаған. Қайда барса да, қаннен-қаперсіз төсегінде ұйықтап жатқан сұрғылт өнді ағасы Жекеншінің сол сәттегі жүзі, көз алдынан кетпей қойған.

	Есен-Темірдің осындай бір орда ішінің ұйқы-тұйқысын шығарып, жанын қоярға жер таппай жүргенінде, ордаға Үгедей ұрпағы Әли-Сұлтан келген. Өзінен-өзі қорқып, алас ұрып жүрген ханды көріп, оған босағада қақпағы ашық тұрған, бұрын Есен-Темір өзі тығылып жүрген абажадай сандықты көрсеткен.

	— Жат мына сандыққа, сонда сені ешкім таба алмайды,— деген.

	Есінен адасқан Есен-Темір жүгіріп барып жата қалған. Сосын Әли-Сұлтан сандықтың кілтін қалтасына салған да, аспай-саспай хан тағына барып отырған.

	Үй ішіндегі нөкерлерге:

	— Қазір осы төңіректегі орда қызметкерлерін, ханның әйелдерін тегіс жинап, осында алып келіңдер,— деген.— Сандықты керек кезінде өзім ашамын.

	Нөкерлер далаға шыққан. Олар орданы қоршап тұрған Әли-Сұлтанның әскерін көрді. Мұндай күтпеген оқиғаға әбден еттері үйренген нөкерлер дереу жұртты жинай бастады.

	Ал Әли-Сұлтан енді сандыққа құлағын салды. Әлденені сөйлеп жатқан Есен-Темір, кенет айқай салды.

	— Ойбай, тұншығып барамын! Аш! Аш! — деді.

	Әли-Сұлтан үн-түнсіз сандықтың үстіне отырды.

	Есен-Темір ұзақ тарсылдатты. Әли-Сұлтан орнынан қозғалған жоқ. Есен-Темір әбден үні өшкен кезде түрегеліп таққа барып қайта отырды. Сосын кенет түрегеліп, төрде керегеде ілулі тұрған ханның алтын тәжісін алып, басына киді; «ылайық па екен?» дегендей босаға жақтағы қола айнаға қарады. Қуанғанынан езу тартып күлімсіреді. Қайтадан барып таққа отырды. Сабырлы түріменен күміс қоңырауды шылдырлатты. Есік алдында еңгезердей дәйекші пайда болды. Үйге біртіндеп бастарын иіп уәзір, нөкер мүләзимдер мен ханның алты әйелі кірді.

	— Сырттағы әскерді көрдіңдер ме? — деді Әли-Сұлтан.

	— Көрдік,— деді үйге кіргендер бастарын бұрынғыларынан да ие түсіп.

	— Көрсеңдер...— Әли-Сұлтан сәл кідіре сөйледі.— Есен-Темір пақыр дүние салды... Ал қазірден бастап Мауараннахрдың ханы менмін.

	— Құп, тақсыр! — деді үйдегілер бастарын шұлғып. Сосын Әли-Сұлтан қатар тұрған Есен-Темірдің алты қатынына қарады. Бәрі де жас, үріп ауызға салғандай сүйкімді екен.

	— Мен мұсылманмын,— деді ол.— Сондықтан маған алты қатыннан артық қатын алуға шариғат қоспайды. Ал сендер өте ұнап тұрсыңдар. Амал жоқ, бұрынғы алты қатынымды талақ етіп төркіндеріне қайтарып, енді сендерді аламын. Алты қатын бірдей ризалықтарын білдіріп тізелерін бүкті.

	— Ал енді бәрің де кетіңдер. Тек бас уәзір қалсын,— деді.

	Үйде тек Әли-Сұлтанмен тілектес хан тағын бүгінгідей етіп алуға ақыл берген ұзын бойлы қара сақал кісі ғана қалды.

	— Сен, орда күзетшілеріне мұқият бол,— деді оған.— Ал қазір, есік алдында тұрған әскер басшылар кірсін!

	...Жамандық жұқпалы ауру тәрізді Әли-Сұлтан да өте қанқұмар хан болып шықты. Осы Әли-Сұлтанның кезінде тағы бір жан түршігерлік оқиға өткен.

	Өзбек ханның әмірі бойынша өлім жазасынан босанған Сақып-Жамал мен Бөбеш Ақбереннің пілдер таптаған қырғыннан аман құтылып, мыңға жуық жолдасымен Мауараннахр жеріне кеткенін естіген. Бұл кезде Сақып-Жамал Ақбереннен екі қабат еді. Орда маңайынан қуылған екі әйел. Сақып-Жамал аман-есен босанғаннан кейін, Ақберенді іздеп Мауараннахрға бет алған. Арып-ашып, Жезақ даласын жайлаған Қыпшақ пен Маңғыл ауылдарына жеткен. Осы жерде олар Ақберен басқарған құлдар тобының, Жағатай хандарының әскерлерінен қатты жеңіліп, быж-тыж боп жан-жаққа тарап кеткенін естіген.

	Барар жер, басар таулары қалмаған екі әйел. Хорезмге жататын өз ауылдарына барғылары келмеген. Жақсы ит өлімтігін көрсетпей өледі дегендей, өздерінің мұндай күйге ұшырағандарынан қорланып, не болса да басқа елге сіңіп кетуді дұрыс көрген.

	Қарға тамырлас қазақ, сұрай келе ағайын болып шығатыны белгілі. Өстіп жүргендерінде, Жетісудан Әндижан арқылы келген бір керуеннің Бөбештің нағашы жұрты, Алмалық маңайындағы Үйсін елінен екенін білген. Керуен басшысы қарт бұрын Хорезмде де талай болған екен, бұрын бір рет көрген Бөбешті танып, өздерімен бірге нағашы еліне алып кетпек болған. Бұрынғы сәнді, салтанатты түр-келбеттен айырылған қос әйел, екіге жетіп қалған Сақып-Жамалдың сәбиін кезек-кезек алдарына алып әлдилей, нардың қомының үстінде керуенмен бірге Жетісуға жүріп кетті. Шағын керуен ұры-қарақшылардың көзіне түспейтін құм арасындағы сүрлеу, тау қойнауларындағы мал ғана өтетін шатқал, жыралармен Алмалыққа таяй берді... Тек, әттең, Алмалыққа үш күндік жол қалғанда, сылдырлай аққан бұлақты бір жартастың түбінде қонып жатқан керуенді ойламаған жерден бір қарақшылар тобы келіп шапқан. Қас қарайып кеткен кезі еді, жаңа ғана кешкі астарын ішпек боп дайындыққа кіріскен жолаушылар, шоқпарлы, сойылды, қырық-отыз салт-атты жігіттер үстерінен сау ете түскенде, еш жаққа қаша алмай қалды. Бұл Жекенші ханның дүрілдеп тұрған кезі еді. Нәсірәни шіркеулерін қолдап, мұсылмандарға аямай соққы беріп жатқан. Қарақшылар Жекенші ханмен тілектес бұзықтар екен. Олар жолаушыларды тонап қоймады, өздерін Үргеніш, Бұхар базарларына апарып сатуға, алдарына салып айдап кетті. Кешкі ас алдында, қамыс арасына өз шаруаларымен барған екі әйел мен жас нәресте ғана аман қалды. Олар арып-ашып, өлдім-талдым дегенде сай бойында аздаған қой-ешкілерін бағып-паналап отырған бір қараша ауылға келіп жетті. Қонақ десе қоң етін кесіп беретін бишара мейірімді жұрт өздерінің малдарының ет-сүтін талшық етіп отырғандарына қарамай, дауылды күні жапан түзге біткен топ шиді паналаған боз торғайдай, түні бойы зәре-құттары қалмай әбден шаршаған екі әйелге барларын беріп, естерін жинатқан. Осы ауылда бұлар, Алтын Емел мен Іледе құм жуып жатқан құлдар мен кедей шаруалардың ауыр тұрмысқа шыдай алмай, Жекенші ханның жұмысты басқартып қойған қиянатшыл бастықтарының қорлығына қарсы бас көтергендерін естіді. «Оларға Алтын Емел құятын Іле өзенінің басында балық аулап, егін егіп жүрген кедейлер де қосылыпты»,— деген бұл әңгімені айтып отырған күс-күс қолды қара бұжыр диқан.

	— Ол жұртты басқарып жүрген біреу бар ма? — деді Сақып-Жамал, әлденеден дәмеленгендей.— Дұрыс адамдар басқармаса, босқа қырылып қалады ғой ол бишаралар.

	— Бар деді кісі.— Керемет ақылды адам. Аты — Ақберен. Әттең не керек, бұл сорлы жұрттың басы қосылған ба, егер ел болып соңына ере алсақ, мықтыларға ұпайларымызды жібермейтін түрі бар...

	Сақып-Жамал мен Бөбеш біріне-бірі қарады. Бірақ тіс жарып Ақберен жайында жұмған ауыздарын ашқан жоқ.

	Олар сол күннің ертеңіне Алтын Емелге қарай беттеді. Сыңсып отырған қазақтың бір ауылынан бір ауылына жетіп, жаз өте Алтын Емелге жуық қалды. Бұл тұста Жекенші хан өліп, оның орнын басқан Есен-Темір жынданып, Жағатай тағына Әли-Сұлтан отырған-ды. Тағы Жетісу бойы қара түнге айналған. Кеше мұсылмандарға нәсірәни христиан дініндегілер қиянат істесе бүгін оларға мұсылмандар зорлық көрсеткен. Алмалықтағы шіркеуі біржолата тып-типыл етіліп, осы қаладағы Авиньион папаларының миссионерлері тегіс өлтірілген. Әли-Сұлтанның өзінің айдауымен қара бұқара діншіл мұсылмандар болып, молда, мұрит, кәри, имамдарының азғыруыменен, бұлар жалпы христиандарға қарсы аттанған. Қолдарына түскендерін, кедей, байына қарамай таспен ұрып өлтірген, дүние мүліктерін талан-тараж етіп талаған.

	Жетісу бойының осындай қайғылы кезінде, Сақып-Жамал мен Бөбеш үшке шығып қалған нәрестелерін арқалай тағы бір қараша ауылға келіп қонған. Түніменен жүрсе, таң сыз бере бұлар көтерілісшілерге де жетіп қалатын еді, бірақ бұдан әрі жүруге әлдері бомай амалсыз тоқтаған.

	Екі әйел үй иелері асқан азғантай етті жеп, қолдарына құрт езген саптыаяқтарды ала бергендерінде, Алтын Емел жақтан түнделете көшкен көп ел ауыл үстін басып кетті. Қараша ауылды бүйірлеп өткен жылқының кісінегені, сиырдың мөңірегені, түйенің боздағаны қараңғы түнді үрейге толтырды. Ауыл үстін алып кеткен қой, ешкінің маңырағанынан, жас балалардың жылағанынан, әлдекімдердің айқайлағанынан, қатындардың біреулерді қарғағанынан құлақ тұнарлық. Әп-сәтте ауыл үсті азан-қазан болды да қалды. Мұндай әбігерлену тек жау келгенде ғана болатынын білетін үй ішіндегілер, зәре-құттары қашып, үрпие-үрпие орындарынан ұшып-ұшып тұрды. Сөйткенше, үйге бір қаба сақалды кісі кіріп келді.

	— Отағасы, не боп қалды? — деді үй иесі мосқалдау келген бүкір кісі.— Жау тигендей қайдан шұбырып келесіңдер?

	Қара сақал кісі үй ішіндегілерге тандана қарады.

	Әлде сендер естіген жоқ па едіңдер, ана алтын жуып жатқан ауылдардан, тірі жанды бір тәулікте қырып салатын оба деген сұмдық кесел шығыпты. Хан нөкерлерін күн батқаннан бері, сол ауылдардың маңайындағы елді Кеген, Нарынқолға қарай қуып жатыр ғой. Ал сол апат шыққан ауылдарды бүгін түнде өртеп жіберетін көрінеді. Егер одан бір адам, не бір тайынша аман шығып бізге қосылар болса, біреуің қалмай қырыласыңдар дейді - хан нөкерлері. Сол ғой мына жұрттың бас сауғалап шұбырып бара жатқаны...

	Сөйткенше болған жоқ сырттан зеки шыққан дауыстар қаптап кетті.

	— Ал, сендер неге отырсыңдар?!

	— Қане, жығыңдар үйлеріңді!

	— Бишара-ау, Алтын Емелде жұрт қырылып жатыр, егер дәл қазір көшіп кетпесеңдер, таң атпай ол жұқпалы апат бұл араға да жетеді!

	— Кәне, бол! Жығыңдар үйлеріңді.

	— Дереу, дереу, кетіңдер бұл арадан!

	— Бірің қалмай көшіңдер!

	— Малдарыңды, малдарыңды айдауға бір екі жігіт бөліңдер!

	Бұған ауыл адамдарының үрейлі дауыстары қосылды.

	— Қараң қалсын, қараң қалғыр! Қай бір бізде мал бар? Өзіміз аман құтылсақ, оған да тәубе.

	— Қара ана балаларға!

	— Ой, тәубе! Естімеген елде көп, ондай да кесел болады екен-ау!

	— Түсір шаңырақты!

	— О, алла тағала, өзің сақта!

	— Ақсарбас! Ақсарбас!

	Қайдағы ақсарбас! Қотыр ешкіден бөтен дымың жоқ! Өлейін деп жатсаң да құдайды алдағың келеді! Одан да ана қара қазанды арқаңа таң! Қалмайық мына босыған жұрттан.

	Жылаған бала, түнгі тыныш ауада сампылдай шыққан үрейлі дауыстар, әп-сәтте ауыл біткен азан-қазан болды да қалды.

	Сөйткенше үйге қылышын сүйреткен бір жас жігіт кіріп келді.

	— Ал, сендер неге үйлеріңді жықпай отырсыңдар? — деді ол даусын қаттырақ шығарып.— Әлде хан әскерлері шауып кеткенін күтесіңдер ме?! Ал, тұрыңдар! Тұрыңдар!

	Үй иесі менен әйелі орындарынан атып тұрып, сасқалақтап, біресе ана затын, біресе мына затын сыртқа қарай сүйрей бастады.

	— Абыржымай істеңдер,— деді жас жігіт. Үлгіресіңдер.

	Сақып-Жамалға жігіт таныс секілді көрінді. Оған қарай қалды. Бір сәт жігіт те көз тастады.

	— Сақып-Жамал апа?! — деді ол кенет дауыстап жіберіп.— Бұл жақта қайдан жүрсіз?

	Жігіт Үргеніштен екен. Кішкентай кезінде шешесі Сақып-Жамалдың қызметкері болған. Балажан Сақып-Жамал қызық көріп кейде бұған өрік, мейіз, асық беретін. Бертін келе шешесі өліп, баласы Бұхардағы туыстарына кеткен деп естіген. Осыдан үш жыл бұрын әлдеқалай біреуден бұны хан сарайында сүлгіші болып жүр деген хабар алған.

	— Япырмай, қалай жүдеп кеткенсіз? — деді жігіт оған аяй қарап.— Бір сұмдыққа іліккенсіз ғой.

	— Ол ұзақ әңгіме,— деді Сақып-Жамал.— Ал мына сұрапыл не? Алтын Емелдің адамдары шын қырылып жатыр ма? Біз солай қарай бара жатыр едік.

	— Иә, қырылғалы жатыр,— деді жігіт. Сөйдеді де Сақып-Жамалға еңкейе сыбырлады.— Жүріңіз, түсіндірейін.

	Жігіт әйелдерді ертіп, жыққалы жатқан үйден сәл әрірек апарды.

	— Қорықпай-ақ, қойыңыздар,— деді сыбырлай сөйлеп.— Алтын Емелде еш оба жоқ... Ол жерде хандардың қиянатына бас көтерген кілең жау жүрек адамдар бар. Таққа жаңа отырған Әли-Сұлтан хан сол ереуілшілерді үй-мүйлерімен, оларға жаны ашыған сол маңдағы төрт бес ауылдарды қосып, біржолата өртеп жіберіңдер деп бұйрық берген. Бұл қылмысты халық көрмесін деп, ал көре қалса, сөз етіп жүрер, тіпті араша түсер деп қорқып, «Алтын Емелде қорқынышты жұқпалы апат бар» деп жалған лақап таратып, маңайындағы елді көшіріп жатыр, Алтын Емел күрескерлері бұны білмейді. Түн ортасы болғанша жұрт бұл арадан кетіп болады. Сосын түн ортасы ауа хан әскерлері ол ауылдарды қоршап алып, жан-жағынан өрт салады. Бірде-бірін сырт шығармай, бәрін ауыл-мауылменен өртеп жібермек. Ал алда-жалда біреу-міреуі өрттен құтыла қалса, ондай адамды қоршап тұрған әскер табанында өлтіру керек. Хан өтірігі шықпасын дейді ғой.

	— Ойпырмай, мұндай да сұмдық болады екен-ау!

	— Уай, жеңеше-ай несін айтасың! — Ол Сақып-Жамалға сәл жақындады. Ол бишараларға хабар берер мүмкіндік болмай қалды. Көзінен титтей таса кетсең, жасақ бастығы біліп қалады... Ал хабар бермейін десең, соншама жұрт босқа қырылады ғой.

	Шешім өзінен-өзі келді.

	— Ат тауып бер, мен барайын,— деді Сақып-Жамал. Сөйтті де қолынан ұстап тұрған баласын Бөбешке берді.— Апажан, өзіңе тапсырдым. Алда-жалда бірдеме болып кетсем...— Ол сөзінің ар жағын айта алмады. Еңкейіп баласының бетінен кезек-кезек сүйді.

	— Бар! Тезірек Ақберенге жет! — деді Бөбеш кенет бойын жинап алып.— Бөпең үшін қам жеме! Құдай бұйыртса соңдарыңнан бізде жетеміз...

	— Жүріңіз, жеңеше! — деді жас жігіт.— Мына аласапыранда сіздің о жаққа кеткеніңізді ешкім де білмейді.

	Қара бұлт жапқан аспан да қап-қара. Үйтілген терідей, өртенген жер де қап-қара. Екі қара әлемнің ортасындағы дүние де қап-қара. Тек осыншама қап-қара жер жиһанның ішінде, селдір бұлтты жамылып көк жиектен шығып келе жатқан күн көзі ғана қып-қызыл. Бар әлемді жұтуға жер астынан көтеріліп келе жатқан бір ғажайып айдаһардың көзіндей.

	Қап-қара дүниені кезіп қара жамылған бір әйел келе жатыр. Жетектеген кішкентай баласы бар. Бұл Бөбеш. Ал жетектегені Сақып-Жамалдың ұлы. Бөбеш егіліп жылап келеді. Көз жетер жерде тірі жан түгіл, бір тал шөп көрінбейді, бәрі өртеніп кеткен... Кенет қарлыға, жасқа бұлыға шыққан Бөбештің сарнай айтқан әні естілді.

	Дүние неткен қара, неткен қара,

	Жүректі қан жылатқан неткен жара,

	О, тәңірі, не жазып ем саған мұнша,

	Күшсіз ел, сорлы ана, жетім бала...

	Ән жүректі тырнағандай өткір және қайғылы. Бөбеш бірдеме іздегендей жердей басын алмайды. Ал жетектеп келе жатқан кіп-кішкентай бала, дүниеде еш озбырлық, қиянат жоқтай жан-жағына таңдана қарайды. Балаға Бөбеш те оқта-текте таңдана қарайды. Шешесінен айырылғалы өлі бір рет жылап, не нан сұрап көрген жоқ. «Сірә ештеңе түсінбей келе жатыр-ау» дейді ішінен, қасыреттен тұншығып өлуге таяу Бөбеш.

	Осы кезде бұлардың үстінен қаңқылдай әндетіп бір топ қоңыр қаз ұшып өтті.

	— Қара, әже! — деді, бала кенет шаттана айқайлап жіберіп.— Әне, әне, ана қаздар бізді көрді! Біздің айдалада адасып жүргенімізді апама айта барады! Ол жігіттерін жіберіп таптырып алады. Не өзі келеді. Апам мені иісімнен таниды...

	Баланың сөзін естіп, Бөбеш шыдай алмай тағы жылап қоя берді.

	— Неге, неге жылайсың, әже? — деді бала тағы былдырлай сөйлеп.— Әлде әлгі қаздар біздің мұнда адасып жүргенімізді апама айтып бармайды дейсің бе?

	Ағыл-тегіл жылаған Бөбеш баланың бәрін ұғып келе жатқанына таң қалды. Оны бауырына қысып, екі бетінен кезек-кезек сүйді.

	— Айтып барады, құлыным, айтып барады.

	Бірақ кімге айтып барады? Бөбеш жан-жағына тағы қарады. Бәрі-бәрі күйген. Кешегі бұл арада отырған ауылдар да! Хан, әмірлерге қарсы шықпақ боп қолдарында найза, қылыштарын жалақтатқан ер жігіттер де... Бәрі күйген! Бәрі біткен! Осынау күйген, күйреген әлемді көрген қаздар, айдалада қаңғып жүрген ана менен баланың барын кімге айтады? Ешкімге де айта алмайды! Бәрі біткен! Бәрі күйіп өлген!

	Жоқ, Бөбеш қателескен еді. Сақып-Жамал дер кезінде жетіп үлгірген. Хан әскеріменен соғысқа шықпаққа тастай түйініп дайын отырған ауылдар мен алтын жуушы көтерілісші жігіттер, хан әскері қоршап үлгірмей сонау Шығыс Түркістанға қарай босып бара жатқан жұртқа қосылып үлгірген.

	Таң алдында бұл араны тегіс қоршап, өрт салған хан әскері бұны білмеген. Лаулап жанған, бос қалған ауылдар мен көтерілісшілердің шатырларын қараңғыда көріп, адамдары да бірге өртеніп кеткен шығар деп ойлаған.

	Бірақ сонау Шығыс Түркістанға өтіп кеткен Ақберен мен Сақып-Жамалды кім көрген? Айдалада қаңғып қалған әйел мен жас балаға оны кім айтар? Ал олар қайта оралғанша кім бар, кім жоқ? Жазмыш деген міне осындай. Ойламаған жерден соққан дауыл тәрізді. Сондықтан да қырсығы арылмаған Бөбеш Сақып-Жамалдың үш жасар бөпесімен осы жақта қала берген.

	Иә, анасы мен баласы осылай оңай айырылған сұм заман да, бұл таң қаларлық оқиға емес еді. Үш жасар баланың тірідей жетім қалғаны тек Бөбешке ғана батты. Одан бөтен ешкімге батпады. О да бұны тағдырдың жазғаны деп ұқты.

	Ал тарихтағы Жетісуда 1337-1338 жылдары оба болды деген хабар осы оқиғадан туған.

	Тағы Иранға қарай борт-борт желген Алтын Орда жауынгерлері Тоқпақ жалды, құшақ құйрық аттар үстінде көк найзалы, қисық қылышты, жеңіл темір қалқанды Дәшті Қыпшақ жігіттері.

	Қосындарының алдында желмен ойнаған ақ тудың астында теңбіл көк, жалын құйрық, қаз мойын сәйгүлік мінген Өзбек ханның өзі. Тұтқасына алтын әріптермен өзінің есімі жазылған, қисық көк құрыш қылыш белінде. Бір жағында — сүйек сапты қабы күміспенен оюланған ұзын қанжар. Өткір ұшты көк құрыш найзасын, ағаш ерінің биік қасына көлбете ілген. Ер айдаһарлардың бейнелерімен ойылған жалпақ сом күміспенен қақталған. Қорамсағында сүйек басты ысқырық дыбысты әйгілі жебелері. Ерінің сол жағында жезбенен әшекейленген жеңіл темір қалқан. Сүйек бунақты садағын арқасына іліп алған. Үстінде темір торлы сауыт, басында сондай темір дулыға.

	Атқа жеңіл, ұрысуға ыңғайлы болсын деп қару-жарағының бәрін ықшамды еткен және салт атты адамға ең керектілерін ғана тағынған. Шыңғыс пен Бату бабаларының кезіндегідей хан қару-жарағын алып жүретін арнаулы хұршысы жоқ, бәрі өзімен бірге.

	Тағы бір ерекшелігі: Берке, Құтлық Темір, Тоқтайлардай Өзбек хан әскерінің бүйірінде емес, ең алдында, қосындарын өзі бастап келеді.

	Соңынан ерген жауынгерлері де өзі тәрізді, ат үстіне лайықты жеңіл қаруланған.

	Ханнан бұлардың екі-ақ айырмасы бар, көбі темір сауытсыз, тек іштерінен торлы кеудешелер киген. Бұдан басқа, хан тәрізді, қосалқы аттарын ұстап келе жатқан арнаулы кісілері жоқ, бос аттары өздерінің жетектерінде.

	Тоқпақ жалды тор айғырлар, тоқтау білмей, борт-борт желеді.

	Ордалы жылан тәрізді түсі суық, жер қайысқан қол лек-лек боп жазық даладан әтіп, Теріскей Кавказдың таулы қойнына таяп келеді.

	Ханның соңында, Алтын Орданың алтын туының астында, ақ бақай қос кер жүйрік мінген Тыныбек пен Жәнібек.

	Бұлар да әкелеріндей, темір сауытты, көк найзалы. Олардың соңында әскери қолбасшы әмір, батырлар. Әр қосынның, бұлықтың алдында өз қолбасшылары, өз жалаулары.

	Бұл Жылқы, яғни 1342 жылы еді.

	Биыл Иранда да бұл жыл қияпат ауыр жыл болған. Көктем шыққалы бір тамшы жаңбыр жаумаған. Күн наурыз айы басталысымен-ақ шаңқайып, жер-дүниені күйдіріп тұрып алған.

	Көкек айы тумай жатып Кавказдың биік таулары мен құздарының басындағы қарлары еріп біткен.

	Ал мамыр айында, қарлы, жаңбырлы жылдары гүрілдей, буырқана, бұрсана ағатын долы тау өзендері, сулары тайызданып, кей жерлерде ат толарсағына жетер жетпес боп таусыла жүгірген.

	Өзбек хан табиғаттың бұл қырсығын да пайдаланғысы келген. Сол себептен де ол төрт жүз атты әскерімен суы бірталай тартылып қалған Дербент шатқалына асыға жүріп келе жатқан.

	Арран мен Ширванды аламын деп Өзбек хан бұдан бұрын да Иранға бірнеше рет аттанған.

	Бірақ қайдағы жоқ бір жағдайлар кездесіп, кейде жеңіліп қалып, Әзірбайжанды өзіне қарата алмаған. Аздаған жеңіске жеткен кездерінде де, оны өзіне ұзақ бағындырып отыруға мүмкіндігі болмаған.

	Ал бұл жолы ол тек Арран мен Ширванды ғана емес, Иранның кеме жүретін Қара теңіз жағалауларын тегіс Алтын Ордаға қаратпақ ойда еді.

	Оған өзінің күші де жететіндей де еді. Алтын Орда бұл тұста Әзия мен Шығыс Европадағы ең мықты мемлекеттің бірі-тін.

	Ал Иранның ең әлсіреген кезі. Құлағудың ұлы хандығын әр әмір, шынжыр балақ, шұбар төс бай-манап алпауыттар өздеріне жеке әмірат етіп бөліп алған.

	Оның үстіне ар жағыңдағы Бейбарыс мемлекеті де шабуылын тыймаған.

	Бұлар аз болғандай күшейіп келе жатқан Осман империясының да алыстан шыққан ашулы айқайы естіле бастаған.

	Міне, осындай жағдайда суы тайызданып қалған Дербент шатқалдарымен Алтын Орданың қалың әскері Дербент қақпасының түбінен бірақ шықты.

	Бұдан әрі он шақты күннің ішінде Ширванның біраз жерін алып, енді Алтын Орда қолы Кура өзеніне таяй түсті.

	Бірақ ақсарбас құрбандық етіп аттанған Өзбек ханның жорығын алла тағала қабылдамаған екен.

	Сірә Өзбек ханға Иранды жаулап алу жазмышында жазылмаса керек-ті, күннің ыстығының арқасында әскерінде іш ауру пайда болды. Ал тебінге үйренген Дешті қыпшақ жылқысы күннен күйіп кеткен далада оттайтын шөп таба алмай өле бастады. Қолдан берген жем оларға азық болмады.

	Осындай жағдайда, Грузияға таянған жерінде кенет ыстықтан жүрегі қабынып кетіп, Өзбек ханның өзі дүние салды.

	Алтын Орданың шаңырағы күйрей жерге түсті.

	Отыз жыл басқарған айбарлы хан өлді.

	Ханы өліп әскері қиындыққа ұшырап жатқанда, қандай қолбасшы жұртты аттанысқа үгіттей алар. Өзбек балалары да соғыса берейік дей алмады.

	Өзбек ханның өлімін сылтау етіп, хан кеңесі кейін шегінуді ұйғарды. Алтын Орданың алтын тағына Өзбектің үлкен баласы Тыныбек отырды.

	Хан тағына жаңадан біреудің отыруы — жаңа айқастардың басталуы. Әсіресе бұндай қасиет Шыңғыс ұрпақтарына тән қасиет. Әрине, бұл айқастың басы бірнеше әулеттердің пікірлесіп келіп, өздеріне саяси бағыттары, тілек-мақсаттары қарсы басқа топтармен дай-дай боп алысуынан шығады. Шыңғыс хан жасысы бойынша бұрынғыдай хан сайлау үшін бұл тұста Құрылтай шақырылу мүлдем қойылған. Бірақ әлі де болса, үстемдіктері жүріп тұрған аға әмір, билер тілесе, сол жасыстың, хан тағы үлкен баласынікі деген тәрізді кей ережелері қолданылып та қалатын. Осындай жолменен хандыққа жеткен Тыныбектің де қорғайтын, жақтайтын күшті тобы бар. Оның үстіне, Өзбек хан өлер алдында, хан тағына үлкен ұлым Тыныбекті отырғызыңдар деп өсиет айтып кетті деген қауесет сөз де жұрт арасында таралулы болатын. Көреген, білгір Өзбек ақылды, парасатты ортаншы ұлы Жәнібекті қаламай, тоң мойын, бір беткейлігі болмаса ойға да шорқақ үлкен баласы Тыныбекті неге хан тағына лайық көрді? Бұл әрине жұртқа жұмбақ дүние еді.

	Ал Тыныбекті жақтайтындар — негізінде Иран елінен келген Алтын Орда қызметіндегі діни адамдар, сауда-саттық пен басқа мемлекет істерінде жүрген оқығандар еді. Және Қырымды билей бастаған генуялық саудагерлер, Кавказ черкестері алан, осетин князьдары мен бұлғар, оғұз бекзадалары болатын. Бұлардың Тыныбек жағына шығатын түрлі-түрлі себептері де бар.

	Өзбек хан Қой, яғни 1331 жылы осы үлкен ұлы Тыныбекке Иранның белгілі әмірі Хүсейннің баласы Шәйелі әмірдің қызы Ануширван-қатынды алып берген.

	Өзбек пен Хусейн төс ұрысқан құда болған. Ал төрт жыл өткеннен кейін, Құтлық Темір дүние салып, Өзбек Ираннан шегінетін жорығында, осы құдасы Хүсейн мен Алтын Орда бетпе-бет келер жау болып қайтқан. Елдеріменен елдері, әкелері мен әкелері жауласқан Тыныбек пен Ануширван-қатынның жұбайлық хәлдері қиынға айналған. Мұндайда мұсылман дәстүрі бойынша, ері әйелін талақ етіп, төркініне апарып тастауы керек, не қатыны төркін жұртынан безіп түскен елінің жағына мүлдем шығуы керек. Екеуі де бүйте алмады. Тыныбек әйелінің сұлулығын, заттылығын және одан туған екі жасар баласын қия алмаса, ал Ануширван-қатын туған елін өзіне жоқтатпай отырған маңындағы иран адамдарын, оқымысты мүләзим, саудагер, діни кісілерді жанынан қууға дәті бармады. Орда маңынан оларды қуу үшін — оларды Дәшті Қыпшақ жерінен Иранға қайтару керек еді. Хан келінінің бұ қылығын және Тыныбектің боз өкпелігін бұларға қарсы топ әжептәуір пайдалана білді. Сонда барып бұл іске генуялық саудагерлер кіріскен.

	Осындай жағдайда черкес, бұлғар, генуя саудагерлері Өзбек ханның өзіне айтып, болғалы тұрған жанжалды тоқтатқан. Сол күннен бастап Тыныбек пен Иран, Қырымдағы Генуя колониясының алаң, черкес, оғұз саудагер бекзадаларының байланысы күннен күнге күшейе түскен.

	Тыныбекті жақтайтын бұл саудагерлер мен Жәнібек жақтағы мұсылман қауымның, оның ішінде Хорезм мен Дәшті Қыпшақ саудагерлерінің арасы сол күндерден бастап, екі жақ боп шиеленісе түскен.

	Бір жаты Тыныбектің, ал екіншісі Жәнібектің хан болғанын тілеген.

	Бұл күреске енді ел басқарып отырған әмірлер, билер, бекзадалар да ат салысқан.

	Күрес әбден шиеленісіп кетпей тұрып, ойда жоқ жерден жорықта Өзбек хан қайтыс болып, оның өлердегі өсиетін тілге тиек етіп, билік Тыныбекке көшкен.

	Нәсілі сабырлы Жәнібек, ойындағысы болмады деп бәлендей күйіп-пісе қоймаған. Күйінсе де, ренжісе де ішіне сақтап, ешкімге шоқпар ала жүгірмеген.

	Және парасатқа салып, ағасы Тыныбекке бағынбастық сес көрсетпеген.

	Бірақ дүние атақ, бақ, махаббат дегендерден күшті ештеңе тағы жоқ. Бұлар туысқандық, бауырлық сезімдерден анағұрлым адамның өз жүрегіне жақын жаралған. Ал Шыңғыс ұрпақтарына әсіресе таққа отырудан асқан тілек болмаған. Бұны арман етпеген дүниеден бірде-бір хан ұрпағы өтпесе керек-ті. Жәнібекте де осы ауру күшті еді. Бір Өзбектің екі ұлы таққа таласып қан-жоса болып жатқанымыз жөнге келмес деп ол қанша өзін басқаныменен, асау арман ішке сыймайтын Ескендірдің қос мүйізі емес пе, жанын түрткілеп әбден маза бермеген.

	Әйтсе де Жәнібек шыдай білген.

	Бірақ алтын тақтың аты алтын тақ, ақыл-ойын билеп шыдатпаған.

	Жәнібек осындай екі оттың ортасында жүргенде бір оқиға болды. Жәнібек тоқалы, былтыр алған черкес қызы Жанбике-ханымды да жанындай жақсы көретін.

	Ал таутекедей Кавказдың шың, құзында еркін өскен Жанбике-ханымның, Алтын Ордаға келін боп түсісімен бірден өзінен екі-үш жас қана үлкен Жәнібектің кіші інісі Хызырбекке көңілі ауды.

	Бұл қылығының күнә екенін жас келіншек те жақсы білетін.

	Бірақ жүрекке бұйыра аласың ба? Ыстық қанды тау қызы өз жүрегіне өзінің әмірін өткізе алмады.

	Ал Хызырбек құр ғана жас емес еді, ол алғыр, өрт мінезді жігіт болатын. Бұ да Шыңғыстың өзге ұрпақтарындай өзімшіл, қызғаншақ жаратылған жас еді.

	Ол ағасы Жәнібектің өзінен оның жас тоқалын қызғанады. Сол қызғаншақтық жүрегін от боп өртеп, толқын боп тулап маза бермей, ақыры Жанбикенің құшағына енген соң барып тынышталған.

	Хызырбек жүрегінің сол тыныштығынан айырылып қаламын ба деп Жәнібектен сескене берген.

	Сол сескену ақыры Жәнібекті жек көргіздірген. Оған деген қастық сезімге айналған.

	Ал Жәнібек болса, ағасы Тыныбектен, інісі Хызырбектен, ақыл-ой, дарын, мінез-құлық, парасаттық жағынан да жұрт алдында абыройлы еді.

	Тым абыройлы еді.

	Мұндай қасиеті артық адамды қасиеті төмен кісілердің жек көретіні тағы белгілі. Тыныбек пен Хызырбек те Жәнібекті жек көрді.

	Ал Жәнібек жалғыз інісі Хызырбекті жақсы көретін. Оның өзіне істеп жүрген опасыздықтарынан тіпті бейхабар еді. Әсіресе Жанбикемен екеуінің арасындағы оқиғаны білмейтін...

	Бірақ оны бір адам білетін.

	Ол адам Жанбике мен Хызырбектің табысуына өзі себепкер болған. Енді өзі осы екеуінің айырылысуына себепкер болғысы келді. Өйткені бұл да өзгенің қуанышын көре алмайтын, іші тар жан еді.

	Оның үстіне Жанбике мен екеуін табыстырғаны үшін Хызырбектен алғаны көңілінен шықпады. Дүниенің бар қызығын Хызырбек көріп, өзінің бір уыс күміс ақша үшін сатылғанына қорланғандай болды.

	Жәнібек ордасы да кей жазда, әкесінің соңғы жылдардағы жайлауы, теріскей Кавказдағы Бештау өңіріне шығатын. Ал биыл, «Айналайын, Ақ Жайық, ат салмай өтер күн қайда?» деп Доспамбет жырау толғаған ағысы өрен, суы терең осы Ақ Жайық бойына келген. Ал Хызырбек ауылы бұрын үнемі Тыныбек ордасыменен бірге көшетін. Былтырдан бері бұның ауылы да Жәнібек Ордасымен бірге көшуді шығарған. Биыл да Хызырбек Тыныбектің жайлауына бармай, Жәнібектің көшіне ерген. Ол ат үстінен қарағанда көк орай шалғын арасында жатқан жұмыртқалардай, кілең ақ боз отаудан көтерілген сәнді аулын, ортаншы ағасының боз ордалы, ай жалаулы үлкен аулына тақап әкеп қондырған. Екі ауылдың ортасында кішкентай қамысты қарасу бар, аралары көп дегенде тай шаптырымдай.

	Жәнібектің Ордасы тігілген тұстың батысы да, теріскейі де сыңсыған ел. Он шақты ауыл Жәнібектің өз көшіне жатады, қалғандары Қыпшақ тайпаларынікі. Олардың дәл ортасында боз ордалы, күміс бақанды, атағы жаңа дүрілдей шығып келе жатқан Төре бидің аулы. Жәнібек те биыл жайлауға осы бидің шақыруыменен Ақ Жайық өңіріне келген.

	Биыл Ақ Жайық қатты тасып, бүкіл өңірді алып кеткен суы кеш қайтқан. Жер бетіндегі қар кетіп, күн жылынысыменен-ақ құнарлы жердің көгал шөбі ду ете қалған. Сосын көп кешікпей жер кеуіп, қош иісті көк майса ұшы-қиыры жоқ даланы жасыл кілемдей жапқан. Сонау Сарай-Берке маңынан Жәнібек ауылдары жайлауға келгенде Ақ Жайықтың екі жағы бірдей, жас қайың, жасыл талмен көмкеріліп, ойпат, қырлары сарғалдақты, қызғалдақты көк орайға көмілген еді.

	Көгілдір көлдер. Толықси аққан Ақ Жайық, Айнадай ашық көкторғын, көкпеңбек аспан. Жайқалған жасыл шалғынды жасыл дала. Сол дала да сыңси қонған ел. Көл, өзендер үстінде быжынаған қаз, үйрек... Төскейде бықыған мал...

	Дүние біткен тыныштыққа, қуанышқа бөленген.

	Ал осындай қаннен-қаперсіз шатты дүниеде, тағы да қан төгілер сұмдық басталар деп кім ойлаған.

	Жәнібек күнде таңертең, ауыл әбден оянып әдеттегі тіршілігіне кіріскенше, жанына бір-екі құсбегі, аңшы жігіттерін ертіп, сырттағы қамысты көл жағасына барып, қаз-үйрекке сұңқар, ителгі, не қырғи салып қайтуды жақсы көретін еді.

	Әсіресе, кіп-кішкентай, мықтағанда жұмырықтай ғана, қырғидың өзінен үлкен шөрегей бауырына кіріп, қанатының топшысын қиып жіберіп, төмен қарай құлай түсе, жерге бір құлаштай қалған кезде, үстіндегі үйректі төңкеріп тастарын қайтерсің. Жәнібек бұндай суретке разы болатын. Ал көлден көтерілген үйрек, қазды шүйіліп, іліп түсетін қанды көз қаршыға, оқтай зулаған сұңқар, ең жақсы көретін алғыр құстары еді. Оларды жемдеп, баптап қаз-үйрекке салу хан ұлының ең бір жаны сүйер ісі болатын.

	Ал бүгін тек көк тұйғынын ғана алып көл басына келген. Қасында екі-ақ жолдасы бар. Әлі күн шықпаған кез еді, бірақ «бүкіл әлем қожасы» күннің көп кешікпей шығатынын хабарлағандай, көкжиек қызыл алтындай қызғылт тартып алаулана қалған.

	Көл үстін аққу, қаздың сыңсыған әндері тербеп тұр.

	Тұйғынын құрғаққа қарай ұшқан шөрегей үйректердің біреуіне салмақ боп, Жәнібек жағадағы қалың қамыстың арасына кіре берді. Екі серігі сыртынан бақылап қыраттау жағада қалды.

	Қалың қамыс арасынан хан ұлы жан-жағына қарады. Бес қадамдай көл жағасында үш үйрек жүзіп жүр...

	Жәнібек аяғын баса түсті де, кілт тоқтай қалды.— Төре қорықпаңыз,— деді бір үрейлі дауыс. Жәнібек емес, дауыс иесі өзі қорқып тұрған тәрізді.— Сізбенен оңашада сөйлесейін деп едім.

	Рас. Жәнібек, ойда жоқ жерден дауыс шыққан сәтте шошып кеткен. Беліндегі қылышының сабына қолы қалай барғанын да білмей қалған. Бірақ жүрегі дереу орнына түскен.

	— Не жайында? — деді ол дауыс шыққан жаққа қарап.

	Енді қамыс арасынан дауыс иесінің өзі де шықты. Бұл Жәнібек бәлендей танымағанмен бұрын бір-екі рет Хызырбек тобында көрген жігіті екен. Өңі де суық, қимылдары да суық, сірә айтайын деген сөзі де суық болар...

	— Мен сіздің қасыңыз емеспін, досыңызбын, айтқалы тұрғаным да өсек емес, ақиқаттық,— деді суық өнді жігіт.— Ел қадірлейтін мырзамыз болған соң...

	— Иә, тезірек айт. Үйректерді көзі шалып қалды білем, тұйғыным шыдамсызданып тұр.

	— Қазір... Адамның аузы баратын сөз емес. Амал жоқ, бөріктінің намысы бір деген. Сіздің жақсы көретін тоқалыңыз көзіңізге шөп салып жүр... Ал...

	Жігіт тағы бірдеме айтпақшы болып келе жатыр еді, Жәнібек бөліп жіберді.

	— Кіммен? — деді ол әзер сөйлеп.

	— Оны мен сізге айта алмаймын,— деді жігіт.— Аузым бармайды. Өз көзіңізбен көріңіз... Ертең таң біліне, ауылыңызға жылқышы, төскейдегі малдағы жылқышыңыз боп бір салт атты келеді. Тоқалыңыздың үйіне кіреді... Қылмыс үстінде ұстап алыңыз. Кім екенін өз көзіңізбен сонда көресіз... Ал қош болыңыз...

	— Тоқта! — деді Жәнібек. Жігіт сәл бұрылды.— Бұл оқиғаны сенен басқа кім біледі?

	— Тірі жан білмейді... Тек жалғыз өзім. Ешкімге айтқан жоқпын, айтпаймын да. Менің аузым да бір, есіктегі қара құлып та бір...

	— Солай де...

	— Әрине, бұл сүйінші алатын жақсы хабар емес. Дегенмен ер абыройын сақтағым келген еңбегімді ұмыта қоймассыз деймін...

	— Әрине ғой.

	Жігіт қамыс арасына кіре берді. Сол сәтте қынабынан суырылған қылыш жарқ етті. Жәнібек те барыстай атылды. Жап-жаңа сөйлеп тұрған суық өңді, сұмырай бас көзі адырая лақтырған топтай, суға батып күмп етті. Шошып кеткен шөрегей үйректер быр етіп ұша жөнелді.

	— Кәйт! — деді дауыстап Жәнібек, тұйғынын үйректер көтерілген жаққа қарай лақтырып жіберіп.

	Көк тұйғын жағаға қарай ұшқан топ шөрегей үйректің ең соңғысына, атылған жебедей барып шаншыла түсті.

	— Пай! Пай! — деді риза болған Жәнібек қуанып кетіп.

	Жаңа ғана біреудің басын қағып тастағанын ұмытып кеткендей Жәнібек мырза. Ол тұйғынына үйрек және бір балапан қасқалдақ ілдіріп, серіктерін ертіп, сәске көтеріле аулына қайтты.

	Таңертеңгі шайын ішкеннен кейін, ордасында жалғыз қалды. Сонда ғана ол қабағын тұнжырата ойға кетті.

	Ойлаған сайын жүрегі өртене түсті.

	Жоқ, бір бейтаныс жігітті өлтірдім деп жүрегі сыздаған емес-ті. Жанындай жақсы көрген Жанбикесінің опасыздығы күйдірген.

	Опасыз дүниеде Жанбикенің де опасыз болуына Жәнібек бәлендей таң қалмаған. Ал ана жігітті, Жанбикенің сол опасыздығын айтып, жанын аямай ауыртқаны үшін өлтірген. Және ол жігіт бөтен біреуге де айтып жұртқа мазақ ете ме деп намысын қорғаған түрі еді. Әрине, Жәнібектің өзіне айтуға аузы барған адам, бөтен біреуге де жеткізуі ғажап емес қой. Ал бөтен біреу басқа біреуге айтады. «Айтпа сырыңды досыңа, досыңның да өз сырын айтар досы бар» деген. Содан Жәнібек жақсы көрген тоқалын талақ етіп, төркініне неге қайтарғаны бүкіл елге жайылады... Жәнібек әлгі өлтірген жігіті туралы ойлады. «Біреуге ор қазба өзің түсерсің» деген. Сенің ор қазғаның кім сонда?

	Әйтсе де Жанбикені талақ еткені жөн болар ма екен? Әлде... Әлде... Өзіне опасыздық істеген қатынын өлтіріп тастағаны ақыл ма? Әрине, сөйткен сауап тәрізді...

	Жоқ, бұным тым қатал шешім болар. Опасыздық адам баласына тән қасиеттің бірі ғой. Енді Жәнібекке Жанбикенің опасыздығынан гөрі, халық алдында абыройы төгілгелі тұрғаны батты.

	Бір ретте ол Жанбикені шақырттырып алып, айыбын өзіне айттырып, талақ етпек те болды.

	Сөйтсе де, оны тіпті қуып жіберуге тағы қимады.

	«Егер бағанағы жігіттің айтқаны өсек болып жүрсе қайтемін?» деді.

	Жанбикені қимаған жүрек енді оны ақтар жол іздеп жанталасты.

	Бірақ ақтай алмады. Опасыздықтың аты — опасыздық, опасыздықты ақтау, адалдықты қаралау болар еді. Ал адалдық дүниедегі ең ұлы қасиет.

	Күні бойы бір орнында отыра алмай, Жәнібек дұрыс шешім іздеумен болды.

	Оның үстіне бүгін Төре бимен кездесу керек еді. Оған да бара алмады. Ертең келемін деп биге арнаулы кісі жіберді...

	Күні бойы өз ойларымен өзі арпалысып әбден шаршаған Жәнібек күн бата ғана шешімге келді. Алдыменен Жанбикенің опасыздығына өзінің көзін жеткізуді дұрыс көрді. Намысқор мырза, жанына ешкімді ертпей, Жанбикенің аулына түнде жалғыз өзі баруды ұйғарды.

	Айлы түн бүгін күндізгідей жап-жарық еді. Күмістей ақшыл тартқан ай сәулесі құланиектеніп атып келе жатқан таң жарығымен ұштасып, әлем ағара бастаған.

	Тоқалы отауының күнгей жағындағы екі жүз қадамдай тобылғылы төбешіктің үстінде, Жәнібек мырзаның жатқанына екі бие сауымындай кез болған. ЬІлдида шідерленген жүйрік күреңі ер тоқымымен жайылып жүр.

	Жәнібектің екі көзі жас тоқалының есігінің алдында. Қыраты мырза тышқан өтсе де шалып қалары даусыз.

	Жәнібек жан аспаған мерген. Жанында тек өзі ғана тарта алатын, әйгілі жас қайың садағы. Үстінде, бүкіл Дәшті қыпшаққа белгілі Жәнібектің болат ұшты, төрт қырлы, тазқараның қауырсыны тағылған сауыт бұзар жебесі жатыр.

	Мырза қозғалар емес. Таң ағара бастады. Кенет ол, тез қимылдап жанында жатқан садағын алды. Ауылдың күншығыс жағынан аттылы біреу көрінді.

	Ол ауылға таяу келіп атынан түсіп, оны еріне қаңтарып қойды да, Жанбикенің отауына қарай беттеді. Сірә, ауыл иттеріне кісі таныс екені даусыз, алдынан чарсылдай жүгірген бір-екі төбет дәл бір иелерін танығандай жанына келді де, үргендерін дереу қоя қойып, құйрықтарын былғаңдатып еркелей соңынан ерді.

	Жәнібек кенет бір тізерлеп отыра қалды. Өзі де байқамады білем, қолына садағын алды да, жебесін салып жіберіп, шірене тарта бастады.

	Кісі Жанбикенің отауының алдына тақады. Үстінде шекпен, басында далбағай. Жәнібек бұның көп жылқышының бірі екеніне енді күмән келтірмеді. Бүкіл Алтын Орда ардагер санаған Жәнібекті тоқалының бір жылқышыға айырбастағаны мырзаның жанына батып кетті. Садағын тарта түсті. Бірақ атпады. Әлденені күткендей. «Расыменен кіре ме? Расыменен Жанбике бұған есігін аша ма?» деп күдіктене, әлденеден дәмелене күтті. Кісі үйге тым жақын қалды. Дәл осы сәтте есік шалқасынан ашылды. Шыдай алмады, білем, үйден сыртқа Жанбикенің өзі жүгіріп шықты. Жаман далбатайлы жылқышы да құшағын аша қарсы ұмтылды. Бірақ Жанбикеге жете алмады, дәл осы сәтте шірене тартқан Жәнібектің сауыт бұзар жебесі оның өкпе тұсына дәп-дәл барып қадалды. Жылқышы аяғын бірер аттап, «аһ» деп қинала бір дауыстап жіберді де жерге сылқ құлады.

	Таңғы тынық ауаны жырта ойбайлай шыңғырған Жанбикенің ащы даусы шықты. Тыныш әлем кенет дір ете қалды. Заматта бүкіл ауыл оянды.

	Жәнібек ойран бола қалған ауылға сәл қарап тұрды да, асықпай төбеден түсіп, ылдидағы атының шідерін шешті де, атына мінді. Асықпай Ордасына қарай бүлкілдете желе жөнелді.

	Күн шыға жанына үш-төрт жігітін ертіп, Төре бидің ауылына жүріп кетті.

	Бұл тұста Алтын Ордада билер ықпалы күшейе бастаған. Бұрын Өзбек ханның алғашқы хандық құрған кезінде, ауыл арасындағы дау-жанжалдан, ағайын ішіндегі талас-тартыстан туған қылмыс-күнәға, ұры-қары істеріне, тіпті кейде кісі өлтірілген ұрыс-төбелестерге үкім айту, жаза бұйыру — діни адамдардың шейх, қади, ишан, қазылардың шаруасы болатын. Бірте-бірте бұл жұмыстың бәрі билерге көшкен. Діни басшылардың қолында тек шариғатпен байланысты күнәһарлардың ісін қарау ғана қалған. Сонымен қатар, бұрын, соғыс-ұрыс замандарында ру басқару тек көк найзалы, бұзау бас шоқпарлы батырлардың үлесі болса, ал халық бұрынғыдай тек рулық қоғамда қалмай, мемлекеттік, Ордалық басшылыққа көше бастағаннан бері билердің қадыры өсе түскен. Бұрынғыдай ер жүректік, жау шошытар қаһарлылық қана емес, ел билеуде ой, тіл, саясат дегендер үстемдік алып, көп іс билердің қолына ауысқан. Сайып келгенде, Алтын Ордада соңғы жылдары ханнан, өмірлерден кейінгі елеулі күшке билер айналған.

	Ал Қыпшақ Төре би бұл от тісті, орақ ауызды, өр көкірек, адалынан қақ жарылған адуынды би емес. Ол тілі жұмсақ, діні қатты, бар саясатын өз басының абыройлы болуына құрған би. Ал өзіне пайдалы үкімді, шешімді өзінен жоғарғы хан, әмірлердің алдында өткізу үшін оның тілі де, ақылы да, өнері де жетеді. Өйткені өзге билердей емес, өзінен жоғары ханға да, әмірлерге де басына жастық, астына төсек бола біледі.

	Осындай пысықай мінезіменен, майда тіліменен ол Өзбек ханға да ұнап қалған. Дүниеден аларын алған, жетеріне жеткен Өзбек хан соңғы жылдары, бұрынғыдай әділеттіктен гөрі кім өзін қуаттаса, кім хан ұрпағының шашпауын көтерсе, көбіне сондай адамдардың дәрежесін көтеретін. Осындай ырқынан шығып отырған Төре биді Алтын Орданың Мөңгілі би — төбе биден кейінгі сүбе биі ретінде Орда маңында ұстай бастаған. Төре бидің бұлай көтерілуіне тағы бір себеп барды. Бұл тұста мұсылман дініндегі Дешті Қыпшақ Өзбек мемлекетінің негізгі тірегі болып қалған. Мұндай жұрттың маңдай алды, соңына ерген еліне ықпалы мол, Төре би тәрізді қулық-сұмдығы мол би, елеулі адамға айналмағанда, кім айналады. Осылай Төре би, хан да, қара да санасатын кісі бола білген.

	Бірақ асқанға тосқан деген, Өзбек хан өлісіменен Төре бидің жағдайы кілт өзгерген. Осылай өзгеретінін Төре би Тыныбек таққа отырған күннен-ақ сезген. Шу дегенде ол сырт түрін өзгерте алатын тобылғы түбіндегі кесірткедей, Тыныбектің жүрегіне жол іздеп жан таласқан. Хан сайланғанын құттықтап, бір көш етіп тарту-таралғысын да апарған. Тыныбектің бір баласына өз жұртының айдай сұлу қызын да бермек болған. Тыныбек оның тарту-таралғысына алғыс, рақметін айтқан, қызын баласына әперуге де уәделескен. Бірақ Төре биге ағынан жарылып ішін бермеген, Төре би де түбі Тыныбекпен тіл табыса алмайтынын түсініп, кілт бұрылған. Жәнібекті биыл жайлауға Ақ Жайық бойына шақыруы да осыдан еді.

	Жәнібек ту бие сойылған арнаулы қонағасын жегеннен кейін, ауыл сыртындағы қырқа басында төселген ақ киіздің үстінде отырып алып, бимен ұзақ сөйлесті. Адамның мінез-құлқына, ой тілегіне әккі би, алтын таққа ие бола алмай қалған хан баласының ауырған жерін майда тіліменен сан сипады. Сипай отырып ауыртты. Жәнібектің іште жатқан жарасының аузын талай рет тырнады. Ақыры әке тағы Жәнібекке жатуға тиісті деген ұғымды, бұрыннан да осылай ойлап жүрген мырзаға, енді шын сенімге айналдырды. Алтын Орда тағы күресуге тұратын тақ екенін миына құя түсті. Және мұндай ұлы таласта, аға-іні деген түсініктердің дымға тұрмайтын бос сөздер екенін ұқтырды. «Ал алда-жалда, деді ол, Тыныбекпен екеуіңнің араңда күрес туа қалса найзасының ұшы алтын қыпшақ жігіттері сенің жағында болады».

	Төре бидің бұнысы Жәнібекті тікелей Тыныбекке әскери жолмен қарсы шығуға шақыру еді.

	Алтын таққа қанша құмар болғанмен Тыныбекпен қан майданда жауласуға дәті барып, уәде бере алмай Жәнібек ертеңінде Ордасына қайтты. Дегенмен Төре бидің сөзі Жәнібектің ішінде шала жансар ұйықтап жатқан баққұмарлық деген сұр жыланның құйрығын басқан еді. Енді сол сұр жылан, Жәнібектің ішінде бос жата алмай, улы тілін жалақтатып, басын сумаң еткізіп көтеріп те алды.

	Ал бұдан әрі, Жәнібектің ішіндегі сұр жыланның зәрлене, ысқырына түсуіне, мырзаның өткен түнде тоқалының отауының алдында атып өлтірген жылқышысының өлімі себеп болды.

	Жәнібек өз ордасына таянғаннан-ақ әр боз үйдің алдында құрық, сырғауылға ілінген жылқының қара құйрығын көрді. Мырза ордасының үсті қара бастұрықпен таңылған. Бұның бәрі хан ұрпағының бір аяулы адамының қаза болғанының белгісі еді. Ордасына келгеннен кейін осыдан екі күн бұрын, түнде Жанбике-қатынның отауының алдында Хызырбекті біреу садағыменен атып кеткенін естиді.

	— Аяулы інің Хызырбек осылай ажал тапты,— деді естірткен ақсақал адам.

	— Хызырбек түнде Жанбике-тоқалдың үйіне неге келді екен? — деді Жәнібек жалғыз ауыз сұрақ беріп.

	«Түнде ағасының тоқалының үйіне барып жүрген болса, онда өзі айыпты» демек екенін, ақсақал бірден түсінді. Сөйтсе де, өлген хан баласы өлді ғой, ағайынды екі адамның арасында ахиреттік өшпенділік қалмасын деп ақсақал:

	— Хызырбек жылқыдан келе жатқан көрінеді. Сусаған болар, жеңгесінің үйіне түспегенде кімнің үйіне түссін? — деді.

	Айып өзіне ауа бастағанын ұққан мырза:

	— Кімнің атқанын таптыңдар ма? — деді.

	Ақсақал «жұртты ақымақ санайсыңдар ма?» дегендей Жәнібектің бетіне ойлана қарады да:

	— Жоқ,- деді ақырын.

	Бірақ жұрт Хызырбектің бүйіріне қадалған оқтың Жәнібектің әйгілі сауыт бұзар жебесі екенін бірден таныған. Алтын Орда ханы Тыныбекке де осылай хабар беруге кісі шаптырылған.

	Ақсақалдың ойлы көз қарасынан Жәнібек інісін өзі өлтіргенін жұрттың білетінін ұқты.

	— Хызырбекті қашан қоймақсыңдар? — деді ол тағы да інісінің өлімі туралы еш ойын ашпай.

	— Ертең таңертең... Сіздің келуіңізді күтіп отыр едік.

	— Жақсы,— деді Жәнібек.— Онда бара беріңдер... Ат соғып тастады ма, жолдан шаршап келдім... Соңынан сөйлесерміз.

	Ақсақал мен үйде отырған адамдар боз ордадан шығып кетті.

	Жәнібек түрегеліп барып есіктің тиегін салды да, төрде жатқан мамық ақ жастықты құшақтай етпетінен құлай кетті. Өзінің қандай білместік істегенін енді түсініп, еңкілдей жылап қоя берді. Жылағаны қандай аянышты еді.

	Ол Хызырбекті шын жақсы көретін. «Бір қатын үшін соңымдағы жалғыз бауырымды өлтірдім, дүниеде менен қара бет жан бар ма?» деді ол өксігін баса алмай. Кенет ол тұра салып, атына мініп, тоқалының аулына бармақ та болды. Өз қолыменен Жанбикені бауыздап өлтіріп, еткен қылмысына құдайдан кешірім сұрап, бұл дүниеден безіп кетуді де ойлады. Бірақ өйтпеді. Жанбикені де бауыздамады, дүниеден де безіп кетпеді. Туған інісін білмей өлтірген өкініші жанына өлердей батса да, оның өзіне істеген опасыздығы ағалық сезімін өшпенділікпен уландырып, екі оттың ортасында алысып жатып, талмаусырап ұйықтап кетті.

	Ертеңіне Жәнібек інісін жерлеуге қатысты. Хызырбектің жас қабіріне бір уыс топырақты тастап тұрып:

	— Топырағың торқа болсын бауырым. Кеш мен бейбақты. Сенің күнәңді мен де кештім,— деді.

	Ол ешкімге бұл сөзінің төркінін түсіндірмеді. Ертеңіне Жанбике тоқалын талақ етіп, ырғалтып-жырғалтып төркініне жіберді.

	Ал Хызырбектің жетісін бергеннен кейін, үш күн өте сонау Сарай Берке түбіндегі жайлауынан Жәнібек ордасына біраз әскермен Алтын Орда ханы Тыныбектің өзінің шыққанын естіді.

	— Қанды қанмен жуамын депті Тыныбек,— деді бұл хабарды әкелген адам.— Бет алысы тым қатаң, түбі өзіңді өлтіріп қаныңды ішпей тынар емес.

	Тыныбек әскерімен тегіс шықпаса да, қолына түссе бұны тірі тастамайтынын Жәнібек түсінді. Және Хызырбекті жақсы көргенімен оның Тыныбектің одақтасы болғаны да есіне түсті. Сондықтан Тыныбектің бұл аттанысы бос аттаныс емес екенін ұқты. Хызырбек өлімін сылтау етіп біріне-бірі қарсы, бағыттары бөлек ағалы-інілі екі кісінің бақталастық, елге ықпалын жүргізу саясатынан шыққан аттаныс екенін Жәнібек шек келтірмеді. Ал бұндай аттаныстың, ағалы-інілі екі адамның тілегіне қарай ағайын-туыстары екі бөлінген аттаныстың, түбі қан төгілмей басылмайтыны да белгілі еді. Жәнібек бұл айқасқа дереу дайындала бастады. Сол сағатта-ақ Төре биге ат шаптырды.

	Бір жетіден кейін екі қол Ақ Еділ мен Ақ Жайықтың ортасындағы кең далада кездесті. Жәнібектің әскери дарыны Алтын Орда ханының дарынынан артық екенін көрсетті. Аз қолыменен Жәнібек туған ағасының көп әскерін майданда жеңді. Жараланған Тыныбек қолға түсті. Бұл кезде әбден ысқырынып, басын қақшитып алған сұр жылан — баққұмарлық туған атасына бауырлық сезіммен қарауға мүмкіндік бермеді, зәрін төте келіп Жәнібектің жүрегінен шақты. Баққұмарлық уы бойын жайлап алған Жәнібек жаралы, қансырап жатқан ағасы Тыныбекті бауыздап өлтіруге бұйрық берді.

	Осылай, хан тағына Шыңғыс ұрпағының әдеті бойынша, қанды жолмен келген, артынан халық әз Жәнібек деп ат қойған Алтын Орда хандарының ішінде қазақ халқына ең белгілі ханы Жәнібек сол әкесі Өзбек пен ағасы Тыныбек өлген Жылқы, яғни 1342 жылдың күзінде Сарай Беркеде Алтын Орда тағына кеп отырды.





ТӨРТІНШІ ТАРАУ

	Тақ адамның көркі болуы оңай. Ал адам тақтың көркі болуы қиын. Жәнібек өзі отырған алтын тақтың шын иесіне айнала білді. Оған жауынгерлігі, соғыс-құмарлығынан гөрі, ақыл парасаты көмектесті. Бұрын, Өзбек ханнан бұрын, Алтын Орданың бағытын, саясатын, жүрер жолын Шыңғыс ұрпағы мен көшпенділер бекзадалары, бай батырлары белгілеп келген. Бұл Орданың негізгі күші де сол көшпелі елдер еді. Ал Өзбек хандық құрған отыз жылдың соңғы он бес жылында тұрғын елдер, қала жұрты да елеулі күшке айнала бастаған. Көшпелі елдер тайпаларындай Алтын Орданың әр қаласының өзі әскер ұстап, сауда-саттықты күшейтіп, хандықтың тек шаруашылығына ғана керек бөлегі болып қалмай оның саяси өмірінен де өзінің тиісті орнын алуға кіріскен. Жәнібек хан кезінде қала жұртының бұл белсенділігі күшейе түскен. Енді қала ақ сүйектері көшпенділер ақсүйектеріндей Алтын Орданың тағдырын шешетін елеулі қуатқа айналған. Сол себептен де Жәнібек хан қала шаруашылықтарының өркендеулеріне көп көңіл бөлген. Ол Сарай-Беркеге құлдар күшін пайдаланып толып жатқан шеберханалар, әсем, салтанатты хан сарайларын, көптеген мешіт, медреселер тұрғыздырған.

	Алтын Орданың ту көтеріп тұрған жері — Дешті Қыпшақ негізінде Еділ мен Жайық өзендерінің бойы саналғандықтан, бұл хандықты енді кейде Еділ — Жайық хандығы деп те атайтын болды.

	Осыдан Алтын Орданың шын тірегі осы өлкені жайлаған, соңынан қазақ еліне жатқан, бұл кезде ноғайлы жұрты боп аталып кеткен Маңғыт, Қыпшақ, Алшын, Дай (Адай) тайпаларымен Еділ бойындағы бұлғар, татар, мордва, Жайық жағасындағы башқұрт, Еділ өзенінің төменгі шеніменен жалғасып жатқан теріскей Кавказдағы черкес, авар, лезгин, карачай, осетин, шешен, алан халықтары; Хорезм, Қарасайдағы гуз, түрікмендер: Сейхүндарияның орта шенінен төменгі тұстағы Қоңырат, Қаңлы рулары Есіл, Тобыл, Ертіс өзендерін жайлаған осы күнгі қазақтың Арғын, Керей, Найман секілді іргелі рулары осы хандық құрамына кірді. Оған Жетісудың теріскей тұсындағы Үйсін, Дулат, Жалайыр елдері де жатты.

	Жәнібек ханның тұсы — осы түркі тілдес көне жұрттардың Шығыс елдерінің мәдениетіне, әсіресе араб, фарсы мәдениетіне ең жақындай түскен кезі еді. Кешегі көшпелі елдердің бекзадалары, тұрғын елдің ақсүйектері тәрізді, құр ғана хат танып қоймады, алдыңғы қатарлы Шығыс елдері тудырған ғылымдарымен шұғылдана бастады. Көптеген мешіт, медреселер тұрғызылды. Бұл медресе мешіттерге, балаларды оқытуға, көшпенділерге мұсылман дінін кеңінен таратуға енді — Дешті Қыпшаққа, Еділ — Жайық жағасына Мысыр, Шам, Жезира, Диярбекер, Рум, Фарсы, Бағдаттардан қожа молдалар мен оқымыстылар топырлады. Дешті Қыпшақ жұрты да бұл елдерге ғылым-білім алуға өз балаларын жіберді. Міне осындай Еділ — Жайықтың өзге жұртпен тек қана жауынгерлігі ғана емес, мәдениеті де қатар түссін деп, ағарту, өнер білімге еліктеу саясатын кең жүргізгені үшін Жәнібекті қыпшақ, ноғайлы елдері әз Жәнібек, данышпан Жәнібек деп атады.

	Жәнібек Алтын Орда тағына отырғалы он жылдан астам уақыт өткен. Литва, Польша, Русь, Мауараннахрларға сан рет жеңіл жорықты әскер аттандырған.

	Осы қаншелек кезеңдерде, Алтын Орда қиын-қиын белестерден өтіп, талай жеңіл-желпі жеңістерге жеткен. Бұл кезде Жәнібек өзіне қас дегеннің бәрін жеңіп болған. Оған енді алдында еш кедергі жоқтай көрінген. Мұндайда адамның жадынан қырағылықтың шығатыны да мәлім. «Мен болдым» деп жүріп, осылай қырағылығынан айырылған Жәнібек өзіне құрылған қақпанның барын аңдамаған.

	Жәнібекке көптен бері қақпан құрушылардың басы Төре би еді. Ал бұл тұстағы әмірлер кеңесінің төбе биі әлі Мөңгілі би болатын. Алтын Орданың үшінші тірегі бас уәзір де сол баяғы Өзбек хан кезіндегі Махмұд Орда билігі Жәнібектен кейін сол бұрынғы қалпында осы екеуінің қолында еді. Ал Төре бидің төбе би дәрежесіне жете алмаған көңілінде бітпес шері бар. Осы көкейкесті тілек, жатса-тұрса өшпес арманға айналған. Сол үшін ол Жәнібек ханның басына жастық, астына төсек болды. Мөңгілі биден кейінгі екінші би дәрежесі — сүбе би дәрежесі аз көрінген. Дегенмен Төре би, осылай Жәнібектің қойнына кіріп, бірте-бірте Орда төріне қарай жақындады. Жасы жетіп өткірлігі мұқала бастаған кәрі тарлан Мөңгілі бидің орнын басуға таяй түсті. Алдын ойлаған, өте рушыл Төре би, тек өзі ғана көтерілген жоқ, шамасы жеткен жерге, түбі сойылын соғар, атқа мінер, өзім деген пысықтарын жоғарылата жүрді. Жағалтай, Тайшы тәрізді от тісті, орақ ауызды билерін орда төңірегіне жинады. «Құс қанатымен ұшады, құйрығыменен қонады». Ол осылай өзіне ерген батырларының бірін мың басы, екіншісін әмір еткізді. Осылай орда төңірегін торлай түсті. Төре би тек бүгінгісін ғана ойлаған жоқ, ертеңіне де көз жіберді, арманына жетпей Алтын Орда ханы дүние салып кетсе, тағы босағада қалып қоймайын деп Жәнібектің баласы Бердібекті де ұмытпады. Өзінен тумаған көкжал бөлтірігін бауырына салған қорқау қасқырдай, оны өз пиғылына сәйкес баулыды. Бердібекті жекпе-жек шығып жауды жеңіп даңққа бөленуден гөрі, қараңғы түнде қанжар салып, арманына жетуге үйретті. Қорқау қасқыр тәрізді қорқақ, бірақ атақ, бақ дегенде өте ашқарақ Бердібек, сұм бидің өзімен қандас, жымдас екенін тез ұқты. Екеуі де одақтас болды. Тек Жәнібек хан жұрт оны «әз», «данышпан» деген сөзіне мәз болып, Төре биден келетін қауіпті байқамады.

	Орданың ішкі жұмыстарын, ел арасындағы дау-жанжалдың бәрін әмірлер кеңесіне берді. Ал әмірлер кеңесі бұл тұста көбі Төре би жақтағы адамдардан құрылып та үлгірген. Осылай Орданың біраз тағдыры Төре би қолына көше бастады, әбден қартаюға айналған ноғайлы Мөңгілі би, жаңадан шыққан, Төре би тобы тәрізді, жас күшпенен күресуге тайсала берді. Ал Жәнібек болса, Орда тағдыры, халық тағдыры, мәңгі берік құламастай күйге жеткендей, қызара бөртіп қымыз ішіп, Рум, Мысырлардан келген ғалым үлемдермен мәслихат құрып, ду - ду сөздерменен уақытын өткізіп жатты.

	Алтын Орда ханының осындай күйге жеткен кезінде бір күні Сарай-Берке шаһарына Асан Қайғы жырау келді.

	Хан бұл күні өзінің серіктері, әмір, би, уәзірлеріменен жақында ғана салынып біткен, Ақтөбенің әйгілі ақ құм-балшығынан құйылған, ақ қышынан салынған хан сарайының кісі қабылдайтын бөлмесінде отырған. Жәнібектің басында, бір тайпы елдің қазынасына тұрарлық сом алтыннан істелген, гауһар тастармен зерленген атақты алтын тәжі22. Үстінде алтын зерлі, бұлғын жағалы қызыл кіреуке шапан. Белінде сом алтынмен қапталған жалпақ қыпшақи белбеу. Хан асасының ұшы да, ұстайтын балдағы да, сап-сары шым алтын. Алтын тақтың үстінде отырған, қара-торы, бойлы, қоңқақ мұрын, келбетті Жәнібек ханның өзі де сом алтыннан құйылғандай. Жүзінде де тәккәпарлық, мен-мендік белгісі ұялаған. Тақтан төмендеу жерге төселген бояулы, сан әшекейлі, жібек түкті кілем үстінде малдастарын құрып бірнеше әмір, ел басқарып жүрген би, манап, батырлар жайғасқан. Олардың ішінен сақал-мұрты әппақ қудай қарт Мөңгілі би мен Төре би, Жағалтай әмір, бас уәзір Махмұд, Құтлық Бұқа әмір ерекше көзге түседі. Бұлардың еңселері де өзгелерден жоғары, киген киімдері де өзгеше, қымбат бағалы. Бұлардан төмендеу өзге би, әмір, батыр, бай-манаптар.

	Үйде хан әйелдерінен Бердібектің шешесі, Тоқай-Тоқты бәйбіше. Бұл елуге жетіп қалса да, әлі де көңілінің желі басылмаған, ақсары келбетті қатын. Ақ жібек күнгейінің жүздігі ақ меруертпенен безенген. Үстіндегі қызыл барқыт бүрме етекті көйлегі мен мауыты барқыт қамзолы асыл тас, алтын оқалармен безелген. Бұл хан тағыменен қатарлас, үй іргесіне қойылған күміс зерлі сандықтың жанында отыр. Саусақ, білегі самсаған алтын жүзік, білезік.

	Осыдан үш жыл бұрын Доңыз, яғни 1347 жылы Алтын Орда ханы Венеция саудагерлерімен Қырым арқылы сауда саттық жұмысын күшейту жайында шартқа отырған. Сол шартқа қол қойғандар бүгін хан сарайындағы Мөңгілі би, Жағалтай, Құтлық Бұқалар болатын. Осы шарт бойынша екі елдің арасындағы сауда-саттық тіпті кейбір мәдени, байланыстар күшейе түскен. Бірақ бұл тұстағы Иран жеріндегі бүліншілік, ала ауыздықтың салдарынан, Алтын Ордаға бөтен Шығыс елдерінің заттарын бұрынғы көне Жібек жолымен Иран арқылы Жағропаға жеткізу тіпті мүмкін болмауға айналған.

	Бүгінгі хан ордасындағы мәжілісте, Алтын Орда керуендерін Азақ пен Судаққа жеткізу мәселесі шешілген. Осы екі қаладан Шығыстан келген асыл бұйымдар, жібек, шай, өрік-мейіз, меруерт, маржан, қасқыр, түлкі, құндыз терілері тәрізді заттар кемелерге тиелулері тиісті. Ар жағында Жерорта теңізіне дейін су жолдарымен барады. Алтын Орда билеушілері бұл әрекеттерді де қабылдаған.

	Осындай жағдайда, хан кеңесі бітіп, жұрт тарағалы отырғанда, сарайға дәйекші кірді.

	— Хан ием,— деді ол басын иіп, тізесін бүгіп.— Ордаңызға ұлы жырау Асан Қайғы келіп түсіп жатыр...

	Үй іші әбігерлене қалды. Біреулер «о, жарықтық, өлі тірі екен ғой», біреулер «Есіл, Нұра жақта деп еді, келіп қалғанын көрдіңдер ме?!» десіп жатыр. Тек Төре би ғана төмен қарап, ойлана қалды. Ұлы жыраудың келгеніне қуанғандық сынай көрсеткен жоқ.

	— Қайда? — деді Жәнібек тағынан сәл қозғалып.

	— Желмаясынан түсіп жатыр,— деді дәйекші.— Қазір кіретін шығар.

	— Бар екен ғой, қариям,— деді Жәнібек,— қонақты үйге кіргізіңдер... Қазір өзім де келемін.— Ол тағынан тұра берді.

	Әз Жәнібек хан халқы сүйген, Ноғайлы-Қыпшақ жұртының көкейкесті ақсаңдағы, қайғы, қуанышының куәсі, арман-тілегінің жоқтаушысы, өз жұртының азбауын көп ойлағаны үшін елі Асан Қайғы деп атап кеткен, ұлы жырауды көптен бері көрген жоқ еді. Өткен жолы келгенінде ханның Сарай Беркені қайта салып жатқанын көріп, «Астанаңды ел шетіне салып жатырсың» деп қатты ренжіп кеткен.

	— Жарайды, Еділден артық өзен, Сақыстаннан артық жер тапсаңыз көшейін,— деген хан қалжыңдап. Содан бері Асан Қайғыны көрген емес-ті.

	Жұрт топырлап далаға шығып, Асан Қайғыны қонақ үйіне алып кірді.

	Жұрт Дәшті Қыпшақтың ардақты адамын құшақтарын жайып қошеметтеп жатыр. Хан сарайының қонақ үйіне алып кірді. Бұлар жайғаса бергенде ханның өзі де келді.

	— Армысыз, әйгілі ақ иық кәрия! — деді Жәнібек, хан басына қарамай иіліп сәлем беріп.

	— Барсың ба, жарқыным? — деп Асан Қайғы ханменен құшақтасып амандасты.

	Қонаққа арналып дереу ту бие сойылды.

	Алтын шарадан күміс кеселерге ханның кіші тоқалы Тайдолла ханым қонағына уылжыған сары қымызды құя бастады.

	Әрі-бері амандық сұрасып болғаннан кейін, Жәнібек қолындағы күміс кесесінен қымыздан бір жұтып қойып Асан Қайғы қартқа қарады.

	— Қайта оралуыңызға қарағанда, Алтын Ордаға кіндік болар лайық қоныс тапқан тәріздісіз ғой, қария,— деді,— Еділден артық өзені, Сақыстаннан артық даласы бар ол қай жер екен?

	— Алдыменен көрген өзендерімді айтайын,— деді Асан Қайғы,— Шығысыңда ұзын аққан Ертісіңді көрдім. Шіркіннің баласы тойдым деп қарап отырмас, қарным ашты деп жылап отырмас. Сиырдың мүйізі, доңыздың құлағы көрініп тұрған жер екен.

	Сосын Асан Қайғы кесесінен қымызын бір ұрттап алып қайта сөйледі.

	— Теріскейінде алты күнде ат семіртіп мінетін, көкпетінен қой көрінбей өретін, Нұра барып құятын, жағасына мың сан жылқы сиятын, суы менен жары тең, жарлысы менен бары тең, кең даласы, көз жетпес боп көсілген, мал, адамы, тойынып-тойып есірген, көрікті өзен Есірді23 көрдім. Бірақ бұ да бізге, сірә, жер болмас. Орда тігіп қазақ онда ел болмас. Орманы жоқ, тауы жоқ, тек қызығар жауы көп. Айырылғандай күні бұрын шіркіннен, артыма қарап жаңылдым ойын-күлкімнен. Шыға алмадым шеңберінен жат ойдың, Есіл, Есір, сенің атың Есір емес енді Есіл... Есіл деген өкінішті отан ат қойдым.

	Жұрт бұрынғысынан да тына қалды.

	— Күнгейінде тағы бір ұзын өзенің бар. Аты Сырдария — деді Асан Қайғы күбірлей сөйлеп.— Басы байтақ, аяғы тайпақ қоныс екен. Қаратауды жайласам, Сырдың бойын қыстасам, қоныс болу сонда ғана дұрыс екен деп ойладым. Бірақ бұ да Ордаңды тігуге келмейді екен.

	— Here? — деді Жәнібек.— Бұл тұсқа төніп тұрған қандай жау бар?

	— Жау көп,— деді Асан Қайғы.— Сенің атаң Шыңғыс хан да Дешті Қыпшақ жеріне осы арадан кірген жоқ па? Ескендір Зұлхарнайың да арғы бабамыз сақ даласына да осы Жейхундариядан енбек болған. Хунулар осы өзен даласын басып өткен. Жоқ, бұл өзен де Шығыс, Шығыс күнгей, Күнгей жауларына таяу жер...

	— Сөйтіп, шығысымда да, күнгейімде де, теріскейімде де біз Орда тұрғызар өзенді жер жоқ екен ғой,— деді Жәнібек күлімсіреп.— Онда осы Сарай-Беркеде қала береміз де...

	— Еділ-Жайық тұрғанда,— деді қабағын сәл шытып бағанадан бері әзер шыдап отырған Төре би,— бөтен қоныс іздеп Жәнібек ханды құдай ұрған ба?

	Асан Қайғы түксие қарады.

	— Асықпа, Төре би,— деді оған қарт жырау.— Алтын Орда астанасы жеріңнен кеткенменен, еліңнен кетпейді... Ал, ақылды болсаң сен маған мынаны айт...— Ол ерінбей орнынан түрегеліп, қолындағы күміс кесесін, үйдің дәл ортасында төсеулі жатқан түкті кілемнің ортасына апарып қойды. Сөйтті де қайтадан орнына кеп отырды.— Мынау жатқан түкті кілем ноғайлы, қыпшақ елінің жері, ал анау күміс кесе оның Ордасы — астанасы. Ақылды биім, сен мына кілемді баспай, бүлдірмей маған анау күміс кесені алып берші...— Төре би үндей алмай қалды. Қарт жырау кеңк-кеңк күлді.— Әрине алып бере алмайсың. Оған ақылың жетпейді.— Қарт жырау енді жан-жағына түксие қарады.— Мүмкін бұл кесені маған басқа біреуің алып берерсіңдер?! Қане, қайсың барсың?! Тек кілемді баспайсыңдар...

	Кең сарайдың ортасына төселген кілем үлкен еді. Оның үстінен жүрмей, күміс кесені алу тіпті мүмкін емес. Отырған жұрттың бірді-бірі үндей алмады.

	— Кәне?— деді Асан Қайғы, сөйдеді де ханға қарады.

	— Жарайды, мен алып берейін,— деді Жәнібек күлімсіреп.

	Ол орнынан түрегеліп, кілемнің жанына барып бір шетінен бүктей бастады. Сөйтіп, кілемді бүктей-бүктей ортада тұрған кесеге де жетті. Еңкейіп қолына алып, Асан Қайғыға берді.

	— Мінекейіңіз,— деді ол кесені ұсынып.

	Өз жұмбағының шешімін тапқан ханға риза болған Асан Қайғы оған сәл жылы қарады.

	— Сені жұрт босқа «әз» демесе керек-ті,— деді қарт жырау.— Ал енді менің Ордаңды бұл шаһардан неге көшір дегенімді түсіндің бе?

	Жәнібек сәл басын иді.

	— Түсіндім.— Ол орнына барып отырды.

	Асан Қайғы, хан тапқан шешімге ақылы жетпей, күп-күрең боп қорланып отырған Төре биге бұрылды.

	— Хан Ордасы деген ел Ордасы,— деді ол.— Орда халық үйінің алтын шаңырағы. Шаңырағы күйреп жерге құлаған жұрт көзінен айырылған бас келбетті... Ақылды хан ел кіндігін жер шетіне құрмаса керек-ті. Ел шетіндегі Орда жау алуға жеңіл. Ал жер ортасындағы Орда жау қолына оңай тимейтіні кәміл. Ол үшін жаңа өздерің көрдіңдер, мынау алып дала — кілемнің бір шетінен түріп, жолдағы шептердің бәрін жеңіп, сосын ғана жау Ордаңа тиеді келіп. Қандай мықты әскер болмасын бұл оңай емес. Бұнымды ешкім бұрыс демес.

	— Сонда,— деді түтіге сөйлеп Төре би,— Алтын Орданың алтын туын Еділ бойына желбіреткенде, ұлы Батухан бұның қорқынышты екенін білмеген бе?

	— Білген,— деді Асан Қайғы.— Бірақ Бату хан ол кезде Сарай-Батуды патшалығының кіндік ортасы болады деп ойлаған. Бірақ оған заман шіркін қоймаған. Қазір Сарай-Бату да, Сарай-Берке де Алтын Орданың шеті. Ұқтың ба? Есің барда елінді тап.— Ол тағы Жәнібекке қарады.— Қауіпті өңірден қоныс аудар.

	— Қайда? — деді Жәнібек хан тағы да.

	— Жаңа айттым ғой, төрт жағында төрт өзенің бар. Алабы да кең, аларың да мол, бірақ сен оларға көшпе. Ордаң кіндігін кешегі атаң Жошы таңдап алған Ұлытау іргесіне сал. Дешті Қыпшақтың Сарыарқа атты дел ортасына бар. Қай жағыңнан жау келсе де, соғыса алар елің көп, жерің көп. Жау қарауға тауы да биік, даласы да ел қонарлық — Жерұйық. Шығысында — Қаракеңгір, Сарыкеңгір ақ айдын селің бар. Батысында — жүз мың жылқы суарылса лайланбайтын Ақкөл мен Шойынды атты көлің бар. Теріскейінде — Арғын атаң тауларымен шектесіп Азақ теңізіне бергісіз Қорғалжын мен Теңіз шалқарларың тұр... Алтын Орда кіндігін сол даланың ортасына апарып құр.

	Жәнібек хан ойлана қалды. Оның есіне Сарай-Беркенің жібек жолының үстінде тұрғаны түсті. Орданы Ұлытауға көшірсе, оған Иран мен Жерорта теңізі бойындағы елдерге, Шығыс мемлекеттерінен, қала берді Хорезм, Қырым, Азақ, Бұлғардан баратын заттардан түсетін алым-салықтан Алтын Орда айырылатынын түсінді. Жалпы Жібек жолынан алыс кету Алтын Ордаға қолайлы болмайтынын іштей сезді. Оның үстіне Ордасын жер түбіне көшірсе, алым-салық төлеп тұрған орыс князьдарына жүргізіп отырған үстемдігінен де түсетінін білді. «Жоқ, жоқ,— деді ол ішінен.— Алтын Орда астанасын Сарай-Беркеден көшіруге болмайды. Жау шабады екен деп Алтын Орда кіндігін жер түкпіріне тығып, Жібек жолынан алыстап, Иран, Египет, Румдармен тікелей байланыстардан айырылып, орыстарды да қол астынан шығарып алуға болмайды. Алтын Орданың күштілігі де осынау Жібек жолының үстінде тұрғандығынан емес пе? Ал егер көрші елдер әлденіп соғыс ашуды ойласа, несі бар, соғысып та көрерміз».

	Дегенмен Жәнібек хан қарт жырауға жалтарма жауап берді.

	— Жақсы, ата,— деді ол.— Өсиетіңізді ұқтым, әлі уақыт бар ғой, әлі ақылдаса көрерміз,— сөйдеді сөздің бетін бұрғысы кеп,— Тағы қандай айтар ақылыңыз бар? — деді.

	Асан Қайғыны жалғыз ғана хан Ордасын бұл арадан көшіру ғана емес, басқа да қапа етіп жүрген жағдайлар көп еді. Соның бірі соңғы кезде Төре бидің Орда төңірегінде тым бел алып бара жатқаны болатын. Сондықтан ба, ашуланғанда не ренжігенде қара сөзден гөрі жыр толғауға көшіп кететін әдетіне салып, өзінен өзі ойға шомыла көңілдегісін бір ауыз өлеңмен айтты:

	Қаратас ұра берсе құм болады,

	Замана жылдан-жылға сұм болады,

	Жаман мен жақсыны хан айырмаса

	Маңына арам пейіл, жын толады...—

	деді.

	Сөзден қала бастаған Мөңгілі би үндеген жоқ. Ал бұл бір ауыз өлең өзі туралы екенін түсінген Төре кекжең ете қалды.

	— Асан ата,— деді ол сөйтсе де өзінің алдамшы биязы дауысыменен,— аққудың маңына құладын құс жиналмас болар, ал құладынның қасына аққу құс шоғырланбайды. Әлгі сөзіңіз қай сөз? Қалай ұғынайық?

	— Бәсе,— деді күліп Жәнібек,— хан аққу болса, қасына құладындардың жиналуы мүмкін емес қой, ал хан құладын болса, оның маңына аққулар келмесе керекті...

	Асан Қайғы кенет түксие қалды.

	Оның кәрлі даусы дала бүркіттің үніндей саңқ етті:

	Құладын құстың құлы еді,

	Тышқан жеп жүнін түледі,—

	Аққу құстың төресі

	Ен жайлап көлде жүр еді.

	Аңдып жүрген көп дұшпан

	Елге жау боп келеді:

	Құладын қуды өлтірсе —

	Өз басыңа келеді.

	Құлын көп сені өлтірер

	Мұны Асан біледі,

	Өзің неге білмейсің?

	Хан тағы күлді. Оған Асан Қайғы сөзі өрескел көрінді. Тек осыдан алты жыл өткеннен кейін, осында отырған бір құладынның жүрегіне қадаған қанжарынан өліп бара жатып, Асан Қайғының сөзі кілт есіне түсіп, қарт жыраудың қандай данышпан екенін бірақ білді. Әттең, дүние-ай тек тым кеш білді. «Асан ата, қандай данышпан едің!» деуге де шамасы келмеді.

	Ал қазір Жәнібек Асан Қайғы сөзін түсінуден тым алыс еді. Бірақ бұл толғауды Төре би жақсы ұқты. Оған қарт жыраудың әр сөзі жүрегіне қанжардай қадалып жатқандай еді. Жәнібек Төре бидің боп-боз боп сұрлана қалғанын енді көрді.

	Хан әңгіме бетін тағы бөтенге бұрды. Ол тағы ештеңе болмағандай күле сөйледі.

	— Уа, Асан ата, көптен бері сұрамақ едім,— деді ол,— әлемнің тең жартысын алған Шыңғыс хан да дүние салды. Күн шыққанда көмескі тартқан ай тәрізді, дүниеге бөтен ұлы жиһангер келсе, біздің атамыздың да атағын тот басады. Әлемнің тең жартысын билеген ұлы Шыңғыс ханға да шын өлім осылай келеді. Ал байлық деген қолдың кірі, жусаң кетеді. Ал ханның артында ордасы қалады. Сол орда қайтсе өлмейді.

	Құлаққа ұрған танадай тына қалған кең сарайда, енді шерлі үнге бөленген Асан Қайғының шаршағандай дауысы шықты.

	«Ел бастаған билеріңнің, Жәнібек,

	Ой өрісі теңіздей терең келсе,

	Алыстағыны қырандай көре білсе,

	Ханға дұрыс қатесіз ақыл берсе,

	Халқын, сенің тарығып күйзелмес-ті,

	Алтын Орда мәңгі-бақи күйремес-ті».

	Төр алдындағы билердің басы темен түсіп кеткен. Ханға да, Асан Қайғыға да қарай алмай, бір-біріне ақырын әлденелерді күбірлейді. Тек Төре би ғана жауын көрген күзендей ширығып Асан қайғыны жеп қоярдай, тасырая түскен.

	Сарай ішіндегі жұрт тарап, қонақтар әлдеқашан ұйқыға кеткен. Ақ мамық төсек үстінде ұйқы көрмей тек Жәнібек хан отыр. Сопақтау келген сарай терезесінен ай сәулесі құйыла түсіп тұр. Хан ойы бұлқан-талқан. Бүгінгі Асан Қайғының сөздері көп нәрсені түсіндіргендей болған. Алтын Орданың даңқы, байлығы, қару-жарақты күші әкесі Өзбек ханның кезіндегіден кемімегенмен бірақ Еділ — Жайық хандығы бола бастауыменен, екі қауіпті жағдайдың көлеңкесі көрінген. Бірі, осы Еділ — Жайықты жайлаған қазақ рулары — Ноғайлы, Қыпшақ, Алшын тайпаларының ықпалы көтеріле түскен. Бұл бұрынғыдай Шыңғыс ұрпағынан шыққан бекзада, ақсүйектерінің Жошы атасының атындағы ұлысы емес, бұл Қыпшақ атты елдің, Ноғайлы, Бұлғар атты тайпалардың ұлысына айналып бара жатқан ұлыс. Жоқ, бұл көп ұлтты қара халықтың Алтын Ордасы емес, соларды басқарып отырған би, батырларының Алтын Ордасына айналған. Бірақ Алтын Орда үстемдігінің былай өзгеруі қауіпті еді. Өйткені Алтын Орда кімнің қолында күш болса, соның Ордасы болып кетуі мүмкін. Ал күш қыпшақ, түрікпен, бұлғар, черкестерден шыққан осы би, батырларда екені анық. Олардың соңында елі, алдында малы, қарамағында жайлайтын жері, суы бар. Сондықтан бұлар Алтын Орданың бөтен әмірлеріндей емес, ханның көп ісіне өктемдей кірісе бастаған. Сондай бидің бірі Төре би еді. Егер ол Асан Қайғы тәрізді ел қамын ойлаған жақсылардың бірі болса, бір сәрі. Жоқ, Төре би ондай адам емес. Оның бар тілегі төбе би болып, әмірлер кеңесінің төре ағалығын өзіне алмақ. Ел де, жұрт та оған өз басын көтеру үшін керек. Бұны Жәнібек хан жақсы білетін. Сондықтан да ол Мөңгілі би қартайса да, Төре биді би етпей келген. Бірақ соңғы кезде Жәнібек бұл ойынан қайтқан. Бәйбішесі Тоқай-Тоқты-қатын мен баласы Бердібек өтінулерінен шыға алмай, жақында Төре биді төбе би етпек болған. Бүгінгі Асан Қайғы сөзі оны бұл ойынан тағы бұзған.

	Қарт жырау:

	...Жақсы мен жаманды хан айырмаса Маңына арам пейіл жын толады,— дегенінде әрине Төре биді айтқан. Бұны Жәнібек ханда түсінген. Және ханның тағы бір жақсы ұққаны: Төре би баласы Бердібек маңына тек өзі ғана емес, өзі тілектес би, батыр байларын жинап үлгіріпті. Орда маңында да олар аз емес. Бұны осы күнге дейін қалай байқамай келген? Ал Төре биге өйту неге керек? Әрине, Жәнібектің басына күн туа қалса, өзін жақтар керек. ал, Жәнібектің басына ондай күнді кім тудырады. Жоқ, ол мүмкін емес. Мүмкін емес. Халық бұны жақсы көреді. Сол үшін «әз» деген ат қойған. Орда әмірлері де бұның ыңғайында. Сөйтсе де жүрегі құрғыр, ақыл сезбеген бірдемені сезе ме, неге тыпырши қалды?

	Жәнібек тереңірек ойлауға тырысты. Ойлаған сайын тіпті есінен шығып кеткен құбыжық көріністер, болмашы болғанменен, ойлаған адамға күдік тудырар, жексұрын, сұмпайы суреттер көз алдында тізбектеле бастады.

	Осыдан үш жыл бұрын хан ауылы жайлауға Еділдің орта шеніне шыққан. Төре бидің ауылы да бұларға жақын еді. Хан Ордасы үйлерін тігіп жатқанда Жәнібек шеткеректеу бір көлге бір топ серігімен барып, Қандыкөз деп аталатын, алғыр қаршығасына қаз ілдіріп қайтқан. Жолай Құмайтөс тазысына түлкі қудырып Ордасына түн ортасы ауа келген. Аулына таяған кезде, қыр астында екі атты шідерлеп бағып отырған бір жас жігітті көрген. Екі аттың біреуі, күміс ертоқымдысы Төре бидің бәйгі күреңі еді. Хан таныған. Жас жігіттен «бидің өзі қайда?» деп сұрағанда, жігіт: «білмеймін, осы ауыл жаққа кеткен» деп жауaп берген. Хан сол жылы алған жас тоқалы Тұқыролланың отауына түскен. Бір-екі саққұлақ жігіттеріне «би қай үйде екен, біліп келіңдерші» деген. Жігіттер ауыл біткенді, жансыз аралап, биді «еш жерде жоқ» деп қайтқан. Тек соңынан барып хан білген, жіберген жігіттері шындарын айтып келген екен. Олар бүкіл ауылды аралапты, жалғыз-ақ хан бәйбішесінің боз ордасына баруға бата алмапты.

	Артынан бұны естіген хан, «жігіттер бекер өйткен екен, Тоқай-Тоқты-бегімнің үйін байқаулары керек еді» деп ойлаған ішінен. Бірақ жақында ғана жас тоқал алып, көңілі сарқарын бәйбішесінен әбден суып кеткен хан, бұдан әрі бұл оқиғаны түсірмеген, көп кешікпей тіпті ұмытып кеткен.

	Тағы бірде Төре бидің тұңғышы үйленген тойға барған Тоқай-Тоқты-бегімнің онан тарту-таралғысына қаз жұмыртқасындай алтын, тағанақ жұмыртқасындай күміс алып келгенін білетін.

	Соңынан бәйбішесі Төре биді төбе би ету керек деп мазасын ала бастағанында «қайтсін хан қатыны болса да басы жұмыр пенде ғой, алғанын ақтағысы келіп жүрген шығар» деген де қойған.

	Ал бүгін, Төре биден әлденеге сескене қалды. «Осы сұм би менің қатын-баламды өз жағына тектен-тек шығарып жүрген жоқ-ау» деп ойлады.

	Жәнібек баққұмар, бағынышты адамның өзінің әміршісін көбіне жек көретінін бұрын да білетін. Ал Асан Қайғы сөздері осы уақытқа дейін өзі терең көңіл қоймай келе жатқан осы бір жәйттерді ескерткендей болды. Хан енді көзінің тірісінде Төре биді төбе би етпеймін деп шешті. Бірақ Жәнібек Төре би төбе би болмаған күнде де, хан жүрегіне жол тауып, Алтын Орданың төрт шарының біріне айнала алатынын білген жоқ. Ал бұл жағдайды артынан түсінген кезінде, өзінің кеш қалғанын бір-ақ ұқты.

	Алтын Орданың Еділ — Жайық хандығына айнала бастауының тағы да бір қаупі бар еді. Осы Еділ — Жайық хандығындағы Қыпшақ рулары Алтын Орданың тек өз қанатына ғана емес, сол қанатына да әсерін жүргізе бастаған. Бір кезде Жошы хан ту тіккен Ұлытаудың Есіл өзеніне дейінгі теріскей жағын және күнгей шығыс тұсы мен Сейхұндария бойын алып, Тарбағатай бауырын жайлаған Арғын, Найман, Қоңырат, Керей, Уақ, Қаңлы тәрізді қыпшақтың белгілі рулары, Алтын Орданың қарамағында тұрса да, өздерін сол баяғы Бату хандығының көне аты Ақ Ордаға ие сезінетін.

	Бұған сонау Жаңғы Тура орталығы болған Көк Орданың күнгей бөлегі де кіретін. Сөйтіп осы күнгі Қазақстан жерінде, Сарыарқасы менен Сырдариясының бойында, ресми түрде, Алтын Ордаға бағынғанменен, Ақ Орда атанған болашақ қазақ хандығының көлеңкесі елестей бастады. Әрине, бұл араның қазақ хандығына айналуына әлі жүзден астам жыл бар еді. Алтын Орда Хорезмнен Қырымға дейін, Жаңғы Тұрадан Азақ-Танаға дейін өлі де әмірші еді, бірақ шығар күннің алғашқы сараң сәулесі тәрізді, Алтын Орданың түбі бөлшектенетінінің белгісі де сезіле бастаған. Бұл айбынды Алтын Ордаға болашақ қауіптің тууы еді.

	Жәнібек хан бүгін бұны да аңғарып қалды. Оның үстіне күнгей жағы да күпті. Бірімен-бірі қырқысып жатқан Иран әміреттері. Ар жағынан тене түскен Осман түріктері. Ал Мауараннахрда түрік тілдес, тұқымдас елдер үстемдік ала бастаған. Бұрынғыдай бұл жақта да Шыңғыс ұрпақтары мен монғол бекзадалары емес, Маңғыттан, Барластан, Қаңлыдан шыққан әмірлер билікті қолға алған.

	Тек батысы ғана орыс жері. Князьдарынан өз ара қырылысына қарамай, бұл тұс та күшеюде. Ал кешегі Шыңғыс патшалығының оң қанатының өзге жерінде кілең түркі тұқымдас елдер... Қайда барсаң да солар. Бұлардың осыншама көп екенін кім білген. Жәнібек Алтын Орданың күйреуі орыстан да, Шыңғыс Европа елдерінен де, Иран, Румдардан да емес, ең алдымен осы жеке-жеке отау тіккісі келген түркі тұқымдас елдерден болады деп сескенген. Алтын Орда дәл қазір бүтін көрінгенмен, ертең жидіген терідей боршаланып-боршаланып кететінін жаңа ғана абайлаған тәрізді. Хан бұл ойының зардабына шыдай алмай орнынан тұрып кетті. Ол терезе алдына барды. Аспандағы айға қарады. Күміс табақтай боп қара мақпал аспан төрінде ақырын жүзіп келеді. Кенет ханды бір кездейсоқ ой билеп кетті. Бүгін айдың толыққан күні екен. Ертеңнен бастап бұ да жүдей бастайды. Үш апта мезгіл өткен шақта қол орақтай жіп-жіңішке болып ілмиіп қалады. Айдың бір солып, бір толуы табиғаттың мәңгі заңы. Алтын Орда да осы алтын айдай емес пе. Бүгін ол сонау қара мақпал аспан төрінде, алтын табақтай боп шарықтап ақырын жылжып тұр. Ал ертең... Жоқ ертең емес, бірнеше жылдар өткен соң бұ да, орақтай боп ілмиіп жүдеп қалуы мүмкін ғой. Әттен не керек, бұған жаратылыс заңы жүрмейді. Ол алтын айдай қайтадан толықпауы мүмкін. Мемлекеттің өркею, күйреуі бөтен заңға жатады. Қоғам заңына жатады. Мүмкін бұл, Алтын Орда сол бір жүдегенінен мүлдем құрып кетті. Ал оны қалай сақтау керек? Қандай күш бар оны мәңгі ұстап тұратын?

	Хан ұзақ ойланды, бірақ ештеңе таба алмады. Бар тапқаны баяғы ескі жол. Өзің күшті болу үшін — өзгені күшсіз ету керек.

	Жәнібек Алтын Ордаға ең үлкен қауіп Мауараннахр, орыс жерінен емес, қаулап келе жатқан өрттей бір елден бір елді алып Қара теңізге таяп қалған Осман түріктері мен Ираннан келеді деп ойлайтын. Осман түріктері түбінде Иранмен бірігіп кетсе, не Иранды алып Қырымға жетсе, Алтын Ордаға шын қауіп сонда туады деп жоритын ол. Ал Осман түріктерінен бұрын сол Иранды өзі басып қалса, сонда не болар еді? Оның бұлай ойлауына себеп, Алтын Орданың қазіргі күші ең болмағанда Арран мен Ширванды алуға жететін еді. Әрине, түріктер Босфор бұғазы мен Дарданеллді мүлдем билеп, Қара теңізге жетер болса, сенің бұл жорығың Жерорта теңізіне дейін созылған Жібек жолын біржолата күйреуінен құтқара алмайды, бірақ түбі түріктермен бетпе-бет кездесер күн туа қалса, сол кездесуді өз жерінде емес, көршінің жерінде еткенің жөн емес пе? Түріктермен өз жеріңде айқасу — ол үйіңе енген құбыжықты жеңген күніңде де, тек қуып шығу. Ал көршіңнің жерінде айқасу, жеңілген күніңде де, өз жеріңе шегіну, тіпті от - суыңды сақтап қалу.

	Осындай ойда жатқан Жәнібек, еш шешім таба ала алмай, көрер таңды көзіменен атқызды.

	Осы күнгі қазақ жерінде ең алдыменен қыпшақ рулары болған. Осы түркі тілдес, тұқымдас қыпшақ руларынан соңынан қазақ елі құрылған. Ал қазақ деген сөздің өзі қайдан келген? Қандай мағынасы бар? Кім бізді қазақ деп атаған?

	Бұл жерде тұрған біз білетін ең арғы көне халық сақ болған. Мүмкін оның алғашқы аты бөтенде шығар. Бірақ бізге осындай есіммен жеткен. Сөз жоқ, осы күні біз білетін сақ құдайының Қолақсай, арғы атасы Тарғатай аталуына: адамдарының аты Бапай, Топай, болып келіп, қылыш-қанжарларына қатысты — ақинақ, берен деген сөздеріне қарағанда, бұл тайпалардың тілдері түркі елдерінің, солардың арғы аталарының тілдері тәрізді. Мүмкін көне түркі тілінің шығуы да осылардан болар. Ал сақ елі фарсы жұртыменен көп қатынасқан, Кир, Дарилардың замандарында оларға үнемі қарсы шыққан, тек кейде ғана мәмілеге келіп отырған. Сондықтан бұл көшпенді тағы жұртты ирандықтар сақ деген. Ал сақ сөзі фарсы тілінде — тағы ит. Сондай-ақ өздеріне, патшаларына қызмет істеген сақ жігіттерін олар кейсақ патша сағы деп атаған. (Кей — деген сөз фарсыша патша деген сөз). Соңынан кейсақ түркі тілінің үндестік заңыменен қансақ болып өзгерген. Жарайды, сақ, қайсақ иран сөздері болғанда, қазақ деген сөз қайдан шыққан? Кімдікі? Біздің ойымызша, бұл сөз де бізге көне фарсы тілінен келген. Өзінің мазасын ала берген көшпелі жауынгер тайпаларын фарсылар сақ, ал өздеріне қызмет істеген әскерді кейсақ десе, олардың түбі қыпсақ, қыпшақ, қайсақ, қассақ, қазақ деген сөздерге ауысуы мүмкін. Қысқасы қазақ деген сөз де Иран елінен келгені анық секілді. Өйткені Фердаусидың 1920-шы жылы дүниеге келген «Шах-нәмесінде»: (Рүстем дастанында) қассақ деген сөз бар. Онда ол сөз қассақ, қас батыр, мерген мағынасында айтылған. Сондай сөз археологтар тапқан көне ескерткіштерде де кездесіп тұрады. Жалпы, қазақ деген сөз ертеден белгілі, бірақ сирек айтылған. Мысалы, 1240 яғни Тышқан жылы жазылған «Монғолдың құпия шежіресінің» 64-ші тармағында:

	Басқаның жерін жауламай,

	Қоздырмай, сірә, дау-дамай,

	Дидар сұлу қыздарды

	Қазақ күйме мінгізіп.

	Жетелетіп біз нарды

	Ежелден хан жаралған

	Қасиетті қара орман

	Құтты қосаң, етеміз —

	деп айтқанындай, немесе 268 тармақтағы:

	«Иесінің алтын табытын Қазақ күймесіне тиеп...» деген тәрізді шумақтарда «қазақ» деген сөздер әр тұста кездеседі.

	Демек Алтын Орда қарамағындағы түркі тілдес көп рулардың қазақ ұлты делініп біржолата қалыптаспағаныменен, қазақ деген ел болып құрыла бастауы осы әз Жәнібек ханның кезінде секілді.

	Жәнібек хан түркі тұқымдас, тілі бір, әдет-ғұрпы бір, көшпелі шаруасы бір рулардың тұтас бір ел болуын көксеген. Жарлық бұйрықтарында Дешті Қыпшақ жұртын бір ел, ноғайлы, қазақ елі деп қараған. Бұған сол кездегі ақын жыраулардың дастан, жырлары куә. Бірақ ол рулардың бірлесуімен бірге, олардың елдік сан-сезімінің де өсуі сөзсіз ғой. Ал мұндай алдыменен елдік, артынан барып ұлттық сана-сезімі өсетін жұрттың өз алдына халық болып, хандық құруды тілейтіні тағы бар. Бір руды бір руға, бір ұлтты бір ұлтқа қарсы қойып елді басқаруға әдеттенген бай, манап, батыр, билерге қазақтың бір халық болуы тиімсіз еді. Бірақ Алтын Орда қамын ойлаған Жәнібек олардың дегеніне көнбеді. Сондықтан да ортақ өгізден оңаша бұзау деген Төре билер оған қарсы тұрды.

	Ал қазақ руларының бірігуі, сондай-ақ Қырым жұртының бір тайпа елге айналуы, бұлғар, башқұрт, мордва елдерінің осы тұста татар ұлтына айнала бастаған бұлғарлар салып жатқан Қазан бекінісінің маңына жиналуы — түбі Алтын Орданың бөлшектенуінің басы болатынын, әрине, Жәнібек хан дәл осы тұста ойлаған жоқ. Оған Алтын Орданың бүгінгі күшеюі арман еді.

	Әз Жәнібек хан ертеңіне қадірлі қонақтары Асан Қайғы мен Жиреншені Сарай-Беркенің құбыла жақ тұсына алып барды.

	— Асан ата, сынап көріңізші,— деді жаңадан салған мазарды көрсетіп.

	Мазар мәрмәр тастан тұрғызылған екен. Еңсесі биік. Үстіндегі күмбезі де аспан түстес көгілдір жылтыр тастан көтерілген. Қақпа тұсына безендіріліп құран сөздері, аяттар жазылған. Аппақ Мәрмәр мазардың үстіне орнатқан мұнарланған көгілдір күмбезі жарасып-ақ тұр. Мазар керемет көрікті, патшаға лайық екен.

	Асан Қайғы жылтыр қара тастан істелген баспалдағымен ішіне түсіп шықты. Іші де қызғылт мәрмәрдан қапталған хан сарайындай кең, салқын жай екен.

	Асан Қайғы далаға шыққан соң:

	— Бұл мазар кімді күтіп тұр? — деді ол ханға қарап.

	— Бүгін-ертең ешкімді де күтіп тұрған жоқ,— деді Жәнібек.— Ал түбі өлмейтін адам жоқ, өзіме арнап салдырдым.

	— Көзіңнің тірісінде бекер істеткенсің,— деді Асан Қайғы кенет қабағын түйіп.— Тігілген киім киюді жақсы көреді. Ер жеткен қыз сүюді жақсы көреді. Ал салынған мазар...

	— Өзім барда ойымдағыдай боп шықсын деп едім,— деді ол қысыла сөйлеп.

	— Бекер еткенсің,— деді Асан Қайғы.— Әлде өзің өлген соң ұрпақтарың осындай бір тастарды үйе алмайды деп ойладың ба?

	Жәнібек ақырын езу тартты.

	— Ұрпақ? Күмбезді мазар салмақ түгіл, ата-бабасының сүйегінің қайсысының қай жерде қалғанын біле ме екен сол ұрпақ? Өзіңіз әкеңіз Сәбиттің зиратының қайда екенін білесіз бе?

	— Білемін. Қызыл құмда. Бірақ ол зиратты әлдеқашан құм басып кеткен. Және менің әкем Алтын Орда ханы емес қой?

	— Алтын Орда хандары Батудың, Сартақтың, Беркенің, Құтлық Темірдің мазарлары қайда? Тасыған Еділ әлдеқашан жуып әкеткен.

	— Су бұзбайтын жерге салуларың керек еді. Құртаққа салған Жошының мазары сонау Қара Қеңгірде әлі тұр... Рас, ата-бабамызға күмбез көтеріп, ардақтап көрмеген көшпелі елміз. Қай жерге ауыл қонса, сол жерге өлігімізді көме саламыз. Бірақ бізде өзге жұрттай, заманында ісі жақсы болған адамдарымыздың атын сақтай білеміз. Моласында емес, жүрегімізде, жырымызда, ойымызда сақтай аламыз.

	Жәнібек үндей алмай сәл кідірді. Бірдеме сұрағысы келсе де, бата алмаған тәрізді. Асан қайғы хан ойын бірден түсінді.

	— Бата алмай тұрсың ба? Халық менің де атымды сақтайды ма, деп сұрамақсың ғой, ә? — деді ол.— Жарайды, айтайын. Сен өзге хандардай қанқұмар болмадың. Ел бірлігін тыныштығын сақтағың келді. Қандай іс болса да ақылға салып шешуге тырыстың. Ордаңның сауда-саттығын да, бөтен шаруашылығын де жөндеуге білгеніңді аямадың. Сол үшін жұрт сені парасатты санады, «әз» деген ат берді. Иә, бұның бәрі бұрын болған. Ал қазір сен қандайсың?

	— Иә, қандаймын?! — Жәнібек түксие қарады.

	Асан Қайғы қаймыққан жоқ, өз ойын тікелей айтты...

	— Жоқ, сен бұрынғы Жәнібегім емессің... Бұрынғы Жәнібегім әділетті болуға тырысатын... көреген қырағы еді. Ал сен...

	— Иә, мен?

	— Қазір әділетсіздікке көп бара бастадың. Әрі көреген көңілді менмендік иектеген тәрізді.

	Жәнібек ләм-мим деп жауап қайырған жоқ. Екеуі үндемей ұзақ отырды.

	Әлден уақытта Асан Қайғы:

	— Әрине, халықты мың адамның ақылы емес, бір адамның білгірлігі басқарған соң, қиянат пен қателік болып тұруы ғажап емес. Сол үшін де мен Жерұйықты іздедім ғой,— деді.

	— Қалай, таптыңыз ба?

	— Жоқ, таба алмадым.

	— Бүкіл әлемде ондай әділетті, рахат жер жоқ па екен?

	— Мүмкін әлі заманы тумаған шығар.

	Екеуі тағы үндемей қалды. Асан Қайғы сонау көкжиекте бұлдырлай жүгірген көгілдір сағымға қарады. Кенет оған сағыммен бірге Жерұйыққа қарай бір тамаша көш жүріп бара жатқандай боп елестеп кетті.

	— Жарайды, мен енді жүрейін,— деді ол,— анау өз көшімнен қалмайын.

	— Жолыңыз болсын!

	Сөйтсе де Жәнібек хан әйгілі жырау иегімен изеген жаққа қарады. Оған бұлдырлаған сағымнан бөтен ештеңе көрінбеді. Әрине, ханда қарт жырау аңсаған ондай қиял көшін көретін көрегендік жоқ еді.

	Азынаған жел ме екен, әлде сарнаған ел ме екен, жер мен көкті басып кеткен қайғылы үн. Бұл замана дауысы, тарих дауысы.

	Алтын Орда ма, Ақ Орда ма, Көк Орда ма, әлде көшпенділердің бөтен әлемге әйгілі бөтен патшалығы ма, бәрібір олардың гүржідей ауыр салмағын халық көтерген. Алтын кеселі рашиян шарабы хандарға ғана тиген. Алтын тәжіні, кіреуке, торқа шапанды хандар киген. Маңдайы күнге күймеген, қас аруларды солар құшқан. Бақ құсы тек солардың басына ғана қонған. Ал халық болса, етегімен су ішкен, етегімен қан кешкен. Мықтылар үшін, мықтылардың әулеті үшін бірін-бірі қырған, жау санап, өз бауырларына қарсы тұрған.

	Сол себептен де әлемнің жартысын алып жатқан Алтын Орданың аспанға шарықтаған айбарлы атағына қарамай, сонау өз заманын — зар заман деп атаған халқының көзі, құлағы ұлы жырау — Асан Қайғы:

	Бүгінгі күн зарлы күн,

	Бүгінгі күн кәрлі күн.

	Буыршын мұзға құлаған,

	Бәйтерек жерге сұлаған,

	Аққу қанатынан қайырылған,

	Жалғызынан ана айырылған,—

	десе керек-ті.

	Сол себептен де ол халқына, қой үстіне боз торғай жұмыртқалаған қиялы тудырған Жерұйығын іздеп, желмаясын еңкілдете желіп, сатым қуып кете барды.

	Тағы да арада бес жыл өтті!

	Батысы, күнгейі, шығысы, шығыс-теріскейіндегі патшалық, хандықтар өз ара қырылысып жатқанда көк жүзінде шарықтаған алып қырандай, Алтын Орда әлем төрінде емін-еркін өмір сүріп жатты.

	Бұл оның бейбіт дүниеде дүрілдеген, ең көркейген кезі еді. Оған әрине Өзбек пен Жәнібек хандардың ұстаған саясаттары себепкер болды.

	Және Алтын Орданың өркендеуіне жан-жағындағы елдердің өзара қырылыстары да, талас тартыстары да себепкер болды.

	Өз әлектерімен әуреленген бөтен ел князьдері, әмірлері, бекзадалары, өздеріне үстемдік істеп отырған Алтын Ордамен алыспақ түгіл, жанындағы жауын жеңуге одан жәрдем сұрады.

	Осылай Алтын Орда қауіп-қатерсіз өмір сүріп жатты.

	Бірақ қасқырдың аты қасқыр, Жәнібек хан да Шыңғыс ұрпағының бөлтірігінің бірі еді, бөтеннің жылы жұмсақ етінен аузы-мұрнын қан етпей отыра алмаса керек-ті. Ол Иранның талан-тараж болып жатқанын пайдаланып шабуылға шығуға бел буды.

	Осындай жағдайда Мешін, яғни 1356 жылы көктемде Сарай-Беркенің сыртына қонған ханның жалғыз баласы Бердібектің аулында үлкен той болды. Ноғайлының бұл кездегі белгілі биі Сиқымның он үш жасар тентек ұлы Мамайға Бердібек кенже қызы Ханымды бермек еді. Ханның немере қызының тойына Қырымнан, Азақ, Бұлғардан келген қонақтар бар. Той көркі Алтын Орда ханы Жәнібектің өзі мен оның туған қарындасы Күнжақ24. Екеуінің де шешесі Өзбек ханның ортаншы әйелі сексенге келіп қалған Шеритаңба. Бұл ұзын бойлы ақсары адуынды кемпір. Жошының бесінші баласы Сибан тұқымынан, шыққан жері де, түскен елі де Шыңғыс хан ұрпақтарынан болғандықтан Өзбектің әйгілі әйелінің бұйрығы, хан бұйрығынан кем жүрмей келген. Әлі де сондай Шеритаңба бәйбіше, сонау Мәскеуден ұлы князь Юрий Даниловичтің жесір әйелі, орыс княгинясы Күнжақтың (орысша аты Катерина) келгеніне бауырында өскен немересі Іңкәр-сүбе бегімнің ерге шыққанынан кем қуанған жоқ.

	Өзбек бәйбішесі жалғыз қызын көрмегелі де жиырма жылдан асып кеткен.

	Күнжақ та қазір алпыстағы кемпір.

	Бірақ бұ да әлі тың, шын жасынан ана құрлым кіші көрінеді. Шыңғыс ұрпағына тән мінезді, тәкаппар, жігерлі... Бір кездегі келбетті жүзін әлі жоғалтпаған. Бөтен елте он бес жасында кетсе де, өз тілін ұмытпаған. Өз елінің салт-санасынан айырылмаған. Әрине, бұлардан Күнжақтың айырылуы да мүмкін емес еді. Русь елінің билігі ол кезде Алтын Орданың қолында тұрғандықтан, Алтын Орда арқылы өскісі келген көп князьдері, қарамағындағы адамдары, тіпті кейде үй іштерімен қыпшақ тілін білетін. Сол тілде сөйлесе алатын, Алтын Орда бекзадаларының үлгісіменен құндыз бөрік, торқа ішік тәрізді киімдер де киетін. Мықтыға еліктейтін әдет ежелден сақталған. Осы себептен бұл халықтың дастан, жырларында сол тұстағы түркі сөздері көп кездеседі. Сондықтан да Күнжақ ана тілін де, оның кейбір тұрып дәстүрлерін де есінен шығармаған. Мәскеу князі Юрий Даниловичке шыққанда Күнжақ он бесте еді. Одан отызында жесір қалды.

	Юрий Данилович осы Алтын Орда жерінде қоян, яғни 1327 жылы қаза тапқан.

	Оқиға былай болған.

	Тоқтай ханның тірі кезінде, Ұлу, яғни 1304 жылы Владимирдің ұлы князі дүние салған. Сол жылы осы ұлы князьдікке таласып Алтын Орда ханына Тверь князі Михаил Ярославич пен Мәскеу князі Юрий Данилович келген. Тверь князі жеңіп «Бүкіл Русь князі болған». Михаил Ярославич сол жылдан бастап өзге орыс князьдіктерін өзіне бағындыруға кіріскен. Әсіресе Ұлы Новгородты, Төменгі Новгородты, Владимирді, Переяславльді, Костроманы қарамағына алуды мақсат еткен. Владимир бірден бағынған. Өзге князьдіктер де қол астына кіре бастаған. Тек Ұлы Новгород пен Мәскеу князьдігі барынша қарсыласып баққан. Осы тұста Тоқтай дүние салып, таққа Өзбек отырған. Өзбек таққа отырғаннан кейін жыл өте Юрий Данилович, бір кездейсоқ жағдайларда Өзбектің қызы Күнжаққа кездескен. Ойында Алтын Ордамен жақындасу саясаты бар князьге ерке тоты, сұлу хан қарындасы өте ұнап қалған, дереу ағасынан оның қолын сұраған. Орыс князьдерімен тату тұруды және Мәскеу князьдігінің өсіп келе жатқанын есіне алып, Өзбек, дәл осы тұста мұсылмандығын ұмытып, жас қарындасы Күнжақты қырыққа аяқ басқан Юрий Даниловичке берген.

	Владимир ұлы княздігінен үмітін үзе алмаған Юрий Данилович осыдан он бес жылдан кейін тағы Михаил Ярославичпен алысып, Алтын Орда ханының алдында кездескен. Бұл жолы Алтын Орда ханы өзінің туған қайнағасы Өзбек еді. Тверь князінің Алтын Ордаға қарсы істеп жүрген әрекеттері мойнына қойылып, Өзбек Михаил Ярославичті қылышпен шауып өлтірткен. Юрий Данилович өзінің көп жылдан бергі арманына жеткен. Бірақ ол бұл жеңісін пайдалана алмаған. Жолай Алтын Ордадан қайтып келе жатқанда, өзі өлтірткен Тверь князінің баласының қолынан қаза тапқан.

	Ағасы Юрий Даниловичтің өлгеніне жыл өтпей, қоян жылы оның орнына — інісі, соңынан Калита деп аталған Данилович отырған.

	Сол Юрий Данилович өлген жылы Мәскеуге, қызына көңіл айтуға шешесі Шеритаңба өзі барған. Жесір қалған қызын еліне алып қайтпақшы болған. Бірақ Күнжақ оған көнбеген. Екі баласыменен ол Мәскеуде қалған. Алтын Орда ханының қарындасына кімнің тісі батсын, қайнысы Иван Данилович бұны құрметтеп ұстауға тырысқан. Соңынан Күнжақ та қайнысының үмітін ақтаған. Калитаның бүкіл Русь князі болуына оның үлкен себі тиген. Күйеуі өлгеннен кейін Күнжақ үш жыл өткен соң Алтын Ордаға бір келген. Содан бері Еділ жағасын көріп отырғаны осы.

	Иван Калитаның да өлгеніне он бес жылдан асқан. Оның орнын баласы Семен басты. Иван Калита өлгенменен өзі ісін істеп кетті. Ол өзінің саясатын өткізу үшін ештеңеден тайынған жоқ. Алтын Ордаға бас ию керек болса, бас иді. Одан әскер алып, өзіне бағынғысы келмеген орыс князьдерін жазалады, бағындырды. Соның арқасында, Мәскеу князьдігі өзінің жеріне жер қосты, шекарасын күшейтті. Орыс жерін біріктіре ала алатын күшке айнала бастады. Бұны көрген, өздерінің жеке әкімшілік дәрежелерінен айырылғылары келмеген орыс боярлары, алпауыттары князьдің қол астына кіргісі, бағынғысы келмеді. Соның бірі Мәскеу бояры, Алексей Петрович Хвост болды. Бірақ оның қолынан ештеңе келмеді. Ол Семеннен жеңіліп шет елге қашты. Мәскеу князі оның дүние-мүлкін, жерін тартып алып өзінің аға, інілеріне бөліп берді. Осы оқиғадан кейін, князь Семен — туыс-туғандарын әкесінің моласының басына жинап алып, өзіне қарсы келмейміз және боярлардың азғырғанына ермейміз деген антын алды. Иван Калита ұрпағы Хвосты және оның балаларын өздерінің қатарына жуытпайтын боп уәделерін берді.

	Боярлар Семенге «Тәкаппар» деген ат қойды.

	Осы «Тәкаппар» князі Семен, әкесі Иван тәрізді, Алтын Орда ханы Жәнібекке жаға білді. Тарту-таралғысымен қарындасы Күнжақтың сәлемін алып бес мәртебе Сарай-Беркеге барды. Әр жолы Алтын Ордадан олжалы қайтты. Ақырында Жәнібек оған орыстың бар князьдерін бағынышты етті.

	Бұны көрген Литва князі Ольгерд Мәскеу князьдігі бұдан әрі күшейе берсе, Литваға зияны тиеді деп Алтын Ордаға өзі жақындады. Ол бұл кезде Еділ-Жайық хандығына үлкен ықпалы жүре бастаған Азақ әміршісі Асау бидің апасын алды. Алтын Орда хандығыменен құдандал болғаннан кейін, оның ханы Жәнібекті «түбі сендерге бағынудан бас тартады» деп Мәскеу князьдігіне қарсы жорыққа шығуға үгіттеді.

	Бұны біліп қалған князь — Тәкаппар Семен дереу Алтын Ордаға жетті. Ольгердтің өзінің істегенін өзінің алдына келтірді. Жәнібек ханға Литва князі Алтын Ордаға жататын Украина мен Белоруссияны алып қойды. Енді бізді өзіне бағындырмақ. Содан кейін, күшейіп болған соң, Алтын Ордаға қарсы тұрады деді.

	Енді Жәнібек Мәскеу князінің жағына шықты. Дереу әскер жіберіп, Ұлы Новгородтың күнбатыс жағынан шоғырлана бастаған. Литва әскерін, өз жеріне қуып тықты.

	Бірақ көп кешікпей, осыдан төрт жыл бұрын, Жылан, яғни 1353 жылы, орыс жеріне келген апат — чумадан князь Семен дүние салды. Оның орнына інісі Иван Мәскеудің ұлы князі болды. Бірақ бұл әкесі Иван Калитадай, не атасы «Тәкаппар Семенге» ұқсамады, Алтын Ордаға желпілдеп келе қоймады.

	Мына осындай жағдайда немересі Ханымды, ноғайлы биінің баласына бермек болған Жәнібек тойға Мәскеу княгинясы — қарындасы Күнжақты әдейілеп шақырды.

	Ал Мәскеу князьдігі күннен күнге күшейе түскен.

	Алтын Орда хандары орыс князьдерінің ең байларына, ықпалдары күштілеріне ғана «Ұлы князь» атағын берген. Және босқа бермеген. Бұлардың өзгелерге үстемдігін жүргізу үшін Алтын Ордаға аты-жөні жоқ қарсы шыға қоймайтынын білетін. Әрине, хандар мен орыс князьдерінің арасында басқа да сан түрлі саясаттар жүріп жататын. Сол себептен Дешті Қыпшақ билеушілері, орыс князьдерінің арасындағы жағдайларын, ел-жұртының құбылыс өзгерістерін үнемі көз алмай бақылап отыратын. Бұған ең алдыменен, өз пайдаларын көздеген орыс князьдерінің өздері жәрдемдескен. Ал Иван Мәскеу князі болғаннан бері, орыс жерінен нақтылы дұрыс хабар Алтын Ордаға тым сирек түсуге айналған.

	Іштей қобалжи бастаған Жәнібек қарындасы Күнжақты немере қызының тойына сол үшін әдейілеп шақырған.

	Бірақ Күнжақ орыс князьдерінің арасында болып жатқан істерді әлде білмеді ме, білсе де, өзі де орыс княгинясы болып кеткендіктен, ерінің, елінің сырын бөтендерге ашқысы келмеді ме, Жәнібекке: «қазір Мәскеу князьдігінде сендер қобалжитын еш қауіп жоқ, Иван князь тұрғанда еш қауіп болуы да мүмкін емес» деген. Ал шынында олай емес еді, бұл тұста өздеріне күшпенен үстемдігін жүргізіп отырған Алтын Ордаға деген қара халықтың өшпенділігі күннен-күнге аса түсуде еді. Бұқараның бұндай патриоттық, ұлттық тәуелсіздігін қолдай бастаған орыс князьдері де аз емес-ті. Бірақ бұның бірін де Күнжақ айтқан жоқ. Ошағы бөлектің ойдағысы бөлек деген осы да.

	Батыс жағынан сәл көңілі орныққан Алтын Орда ханы қайтадан күнгей жағына көзін тікті. Ол тағы қауіп осы жақтан деп ойлады. Түріктер Дарденеллді алып, Жібек жолы арқылы Шығыс мүліктері тиелген кемелерді Қаратеңізден әрі қарай Жерорта теңізіне мүлдем өткізбейтін болыпты деген хабар келген...

	Жәнібек хан Алтын Ордаға бұдан бөтен тағы да екі қауіптің туып қалғанын байқаған жоқ-ты. Бірі сонау Мауараннахр да күшейе бастаған түркі тұқымдас елдерден шыққан әмірлер еді. Ал Алтын Орданың болашақ ажалының бірі Ақсақ Темір бұл кезде он жетіде ғана болатын. Әзір жол танып, мал ұрлап, Қорасан мен Мауараннахр арасын бүлдіріп, қарақшылық етіп жүрген. Ал ертең...

	Екінші қауіп, ол Көк Орданың туын тіккен Орда ханның ұрпақтары Хызыр ханнан тараған бекзада, әмірлер қаулап өсіп келе жатқаны еді. Әсіресе қазақ руларының көбін Еділ-Жайық хандығынан бөліп алып, Ақ Орданы жеке хандық ете бастаған, Ұрыстың, халық соңынан Орыс деп атаған, бұрынғы Жошы ұлысы болған, осы күнгі қазақ жеріне ақ туын желбіретуі еді.

	Ал шын қауіп, таяу қауіп, осыдан жиырма жыл өткеннен кейін Алтын Орданың екі бөлінуіне себеп болар, осы бүгін Жәнібек өзіне күйеу бала етпек боп отырған төртпақ келген, ат жақты, қошқар мұрын, шапыраш көзді Мамай еді. Бұны, әрине, Жәнібек білген жоқ. Ал біле қалса, өзіне күйеу бала етпек түгіл, оны Орда маңына жуытпас еді. Дүние фәниде істің көбі осылай, көп жамандыққа өзің себепкер боласың, тек артынан барып, «әттең, әттең» деп саныңды ұрасың!

	Тойға Мамай ноғайлының жай жігіттеріменен келмеген. Оның қасындағы «күйеу жолдастар» осы кездегі ноғайлы елінің жаңа аты шығып келе жатқан кілең жайсаң жастары еді. Міне, кең жауырынды, сұлу мұртты жаңа тебіндеп келе жатқан, Азақ-Тана әміршісі Хасен бидің баласы жас Хазбин оң жағында, атылуға дайын тұрған садақ жебесі тәрізді, қимылы шапшаң, Қарабақауыл, онымен қатар, суық түсті, тұнжырай қалған, Мамаймен жасынан бірге өскен серігі Қастүрік. Бұлардан сәл оқшаулау, көш алдында үнемі домбырасын ат ырғағына қарай желдірте ойнаған атақты Азу жырау... Бәрі де би-шонжарлардың балалары, араларына әлі бақ, атақ, дәреже деген құбыжықтар түспеген шақтары. Кілең күміс ер-тоқымды, қаракөк жорға, алма мойын сәйгүлік мінген ноғайлының жауларына безенуіне жарап қалған, алтын жебе жастары. Жас Мамайдың қалыңдығы Алтын Орда ханының бел немере қызы болған соң, құда жағын Хасен бидің өзі бастап келген. Сонау Азақ-Танадан тоқсан нарға хансыйлығын» артқан құдалар ырғала-жырғала екі аптадай жүріп Сарай-Беркенің етегіне әзер жеткен.

	Той біткеннен кейін Хасен бидің өзі бастаған ноғайлы жағы жасауын тоқсан түйеге артқан, тағы тоқсан түйеге құлдар мен күндер отырғызған салтанатты керуенмен ырғалып-жырғалып алтындаған ер-тоқымды, сүттей аппақ жорғаға мінген айдай сұлу, торғындай үлбіреген жас келіндері Ханымды алып Азақ-Танаға аттанды.

	Сол күні осыдан сәл шағындау көшпенен Мәскеу шаһарына қарай Күнжақ та беттеді. Бұ да көп сыйлық пен қайтты. Тверь княгинясы босқа келмеген екен, еліне жеткеннен кейін Күнжақ орыс князьдеріне ағасы Жәнібектің бейбітшілікті тілейтінін айтып келді. Күнжақтың Алтын Ордаға келуі — екі жұрттың арасына тағы біраз жылға тыныштық орнатты.

	Ал той бітетін күні қадірлі құдаларын Жәнібек хан жақында ғана салдырған алты айлы, күміс мешітіне ертіп апарған.

	Бүгін бұл мешітте жақында Ираннан келген шейх Мұхиддин Бердай Алтын Орда ханы Жәнібекке арналған құтпа оқып, өсиет сөйлемекші еді.

	Құлағу әулетінің Ирандағы ең соңғы Илханы Әбусеит өлгеннен кейін, Иранның Әзірбайжан жағы тегіс Чопан әмірдің әулетіне көшкен. Иранның күнгей тұсындағы Шираз тәрізді әміретке айналған бірен-саран шаһарлары болмаса, бұл тұста бар Иранның шын билеушісі Чопанның немересі, Хасаннан туған Мелик-Ашраф болған. Мелик-Ашраф әсіресе әзірбайжан еліне үстемдігін қатты жүргізді. Жай халқы түгіл бекзада, діни белгілі адамдарын да қан қақсатты. Енді оның қарамағынан өзгені қойғанда атақты үлем, шейхтар да қашты. Белгілі хожа шейх Ганжи Шираз арқылы Сирияға өтіп кетті. Ол жақта тамаша мешіт, медресе, әулиелер зираттарының қасына ғибратханалар салып, атағын шығарды. Хожа Садреддин Ардабили Гилянға ауды. Ал Ирандағы мұсылман дінінің үш тірегінің бірі болған Мұхиддин Бердай Сарай-Беркеге келді.

	Бұның алдына Иранның белгілі шаһарлары Табриз, Сердахса, Байлекен, Берда, Нахичиван тұрғындарының атынан сауда адамдары келген. Олар Арран мен Ширванды (Әзірбайжанды) Жәнібек хан өз қарамағына алуын өтінген. Оның үстіне Ширван өмірі Шейх-Әлінің қызы — Әнуширван-қатын Алтын Орда ханының үшінші әйелі еді. Бала таппағанмен, Жәнібекпен он бес жыл отасқан өмірінде Әнуширван — ханның ең жақсы көретін әйелінің бірі болған. Ал осы жақсы көретін жұбайының туған жері Ширванда, оның аға-інілерін, ағайын-туыстарын Мелик-Ашраф құл етіп аяғымен таптап, мал-мүліктерін талап алып жатқанда, мың сан әскері бар алтын Орда ханы — Ширванның күйеу баласы шыдап тұра алар ма? Шыдап тұра алмаса керек-ті.

	Ал Әнуширванның, әрине, туған елін құтқаратын әскері де, басқа күші де жоқ. Бірақ, оның жақсы көретін адамына өтетін көз-жасы бар. Ал сұлу әйелдің көз жасы кейде қамал бұздырады, бекініс алдырады. Осыны білетін Әнуширван-қатын ерінің Иранға тез аттануын тілеп ағыл-тегіл жылай берді.

	Жәнібек хан қадірлі құдаларын, нөкерлерін, уәзір, ақылшыларын шұбырта мешітке жаяу келді. Мешітке соңғы адамдармен бірге Төре би мен Бердібек те кірді.

	Еденіне де мәрмәр тас төселген, қабырғаларына сан түрлі бояумен құран аяттары өрнектелген мешіттің ат шаптырымдай кең уәлиізімінде намаз оқылды. Алтын Орданың ханы Жәнібекке бағыштап атақты шейх Мұхиддин Бердай құтпа айтты. Содан кейін Мұхиддин Бердай шейх өзінің өсиетіне кірісті.

	Бұл ұзын бойлы, сұлу қара мұртты, қою қара сақалды, сәл жасылдау тартқан көгілдір көз, қара торы көрікті кісі еді. Үстіндегі жағасын алтын жіппен зерлеген, көгілдір белбеулі жібек шапаны мен басындағы көгілдір сәлдесі өзіне өте жарасқан. Ол қолындағы ұзын құрма тәспісін, сәл-пәл сыртылдата жүргізіп келіп, кенет барқыттай жұмсақ қоңырқай дауысыменен өсиетін бастай жөнелді.

	— Халайық,— деді шейх Мұхиддин Бердай иін тірескен жұртқа қарап.— Ұлы Алтын Орда билеушісі әз Жәнібек ханның алдында бүгін мен өсиет емес, өкініш пен өтініш айтқалы тұрмын. Діні де бір, тілі де бір өздеріңнің бауырларың әзірбайжан елінің қанды қылыш Мелик-Ашрафтың зорлық-зомбылығынан жас орнына қан жылаған кәрі шал, жас баланың «қорлықтан бізді құтқара көріңдер!» деп ұлы мәртебелі хан Жәнібек сізге арналған ащы айқайын естірткелі тұрмын.

	Жұрт та құлаққа ұрған танадай тына қалды. Осындай кісі жүрегі жарылып кетер тыныштықта Жәнібек ханның сабырлы үні шықты.

	— Естіртіңіз, тыңдайық,— деді ол.

	— Бұл айқай, Мелик-Ашраф туған анасын күндікке сатқан жас нәрестенің айқайы. Жалғыз баласынан айырылған сол ананың айқайы. Сүйген жарын Мелик-Ашраф дүрелеп өлтірген жас келіншектің айқайы,— деді шейх қолын көкке көтеріп.— Кешегі өзің күйеу боп түскен Ширванды қара түнек басты. Бүкіл Арран, Ширванды қанға бояды, Мелик-Ашраф деген қара албасты. Бүкіл Иранның мөлдір аспанын қиянат атты қара бұлт жауып алды. Әділеттік деген күн көзі сол қара бұлттың астында жоғалды. Мелик-Ашраф мал-мүлкін талап алып, жоқшылықтың күнін көре алмай халық бет ауған жаққа босып жатыр. Сен күйеу болып келгенде, гүл-гүл жайнап тұрған Ширван мен Арран қазір өрт өткендей күйреген. Адам түрінен қорқарлық. Сен күйеу боп Ширван сарайына кіргенде, қор қыздарындай құлпырып, «жезде» деп, алдыңнан еркелей шыққан күндей сұлу жас балдыздарың қазір Ашраф жігіттерінің қорлығынан тоқсандағы кемпірлердей қартайған, беттерін әжім, көкіректерін қайғы басқан...

	Шейхтың даусы кенет көңілі бұзылып кеткендей қарлыға шықты. Әлдекімнің өкси жылағаны естілді.

	Енді шейх бетіне сорғалап аққан жасын сүртпей, Жәнібекке қарап жылап тұрып сөйледі. Даусы бұрынғысынан да жасқа тұншығып қарлыға шықты.

	— Түнерген бұлтты, таланған жұртты көргенде, қандай тас жүрек болса да шыдай алмайды екен, ғафу ет, хан ием, менің көңілімнің бұзылып кеткеніне,— деді ол бір мезет ханға айыптыдай. Шейх Жәнібектің өзінің көзінде де жас тұрғанын көрді. Бердай кенет жас баладай екі бетін қолымен жауып еңкілдеп жылап қоя берді.— Сорлы, қор болған отаным, аяулы Ираным...

	Енді шейхпен бірге жұрт та жылады. Жәнібек ханның өзі де, қойнынан үлкен батсайы ақ орамалын алып, әлсін-әлсін жанарын сүрткілейді. Ал, шейх екі көзінен аққан жасын сүртпей, сол қарлыққан даусымен әрі қарай сөйлеп кетті.

	— Ал сенен жақсылық күтіп отырған Арран, Ширван деген елің бар, онда бауырлас қалың жұртың бар. Олар қолдарын көкке көтеріп «жауыз Мелик-Ашрафтан бізді құтқара көр!» деп сізге жалынады. Жалғыз сенері сіз болғандықтан алдыменен құдайға, сосын сізге табынады. Қалың қолыңмен Иранға шық! Мелик-Ашрафтың көзін жой, Әзірбайжандағы қан жылап, өзіңнен жәрдем күтіп жатқан бауырларыңды, қайын жұртыңды қорлықтан құтқар!

	Жұрт тағы тына қалды. Жәнібек ханда да үн жоқ. Заты соғыс құмар емес ханның, әлденені шеше алмай тұрғанын шейх те түсінді.

	— Сонда... Мелик-Ашрафты жеңу үшін қанша әскер керек деп ойлайсыз? — деді хан бір сәтте.

	Шейхтің көзі жарқ ете қалды.

	— Не ғұрлым көп болса, соғұрлым Мелик-Ашрафтың әскері тез жеңіледі.

	— Құп онда. Бір айдан кейін жорыққа шығамыз,— деді Жәнібек. Сөйдеді де ол серіктері мен құдаларын ертіп мешіттен шыға берді.

	Жұрттың ең соңында бөгеліп қалған Төре би қасындағы Бердібекке:

	— Ал, Бердібек оғлан, Алтын Таққа дайындала бер,— деді ол.— Бұл соғыс Жәнібек Мелик-Ашрафты жеңсін, жеңбесін бәрібір әкеңнің түбіне жетеді.

	Бердібектің дөп-дөңгелек көгілдір мысық көздері тасырая қалды.

	— Айтқаныңыз келсін!

	Аз уақытта алыс жатқан Шығысындағы әмірлерден қалың әскер жеткізу оңайға түспейтінін білетін Жәнібек, Еділ — Жайықтағы Бату ұлысының әскер басы Бердібекке Иранға аттанатын қосындарды бір айдың ішінде дайындауды бұйырды.

	Сол күні түнде Жәнібек хан түс көрді. Түсінде өзі салдырған мазарында ұйықтап жатыр екен. Ұрланып кірген баласы Бердібек кенет тамағынан шап беріп ұстай алып, буындыра бастады. «Өлдім! Өлдім!» деп қырылдай айқайлап Жәнібек, кенет шошып оянды. Шалқасынан жатып бастырылығып қалған екен.

	Діншіл, рымшыл Жәнібек таңертең бірден жаз бойы әшекейлетіп салдырған мәрмәр мазарын бұздырды. Түсін ешкімге айтқан жоқ, бірақ сол күннен бастап баласы Бердібекті маңайына ұстамауға тырысты. Өзі әскер соңында қалса, оны қосындарының басына жіберді. Ал өзіне әскер алдына шығуға керек болса, Бердібекті «ақұрықтарымыз не болып жатыр екен, өзің бір көріп қайтшы» деп қалың қолының ең соңына жұмсайды.

	Жан беру оңай емес. Әсіресе кәрі кісіге қалған азғантай өмірі өте қымбат келеді. Жәнібек те, пайғамбар жасына жетіп тұрса да, шіркінді қимай, әлі де өмір сүре түссем дейтін. Енді ол түсінде көргенін өзінің жазмышы санап, оны тезірек болдырмаудың жолын іздеді. Бірақ жазмыш деген әккі күзетші, Жәнібектің өзін алдағысы келгеніне көнбеді. Үлкен ұлы Бердібектің бейнесіне еніп, көсе тырнақтарын тырбитіп, Алтын Орда ханын бір күні болмаса бір күні, бас салуға сыртынан аңди түсті.

	Ал Жәнібек ханның өлімнен қорқып әсем мазарын бұздырғанын көрген Төре би, мұртынан күлді.

	— Оқасы жоқ, өлген күні ханға бұдан да онды мазар салдырамыз,— деді ол Бердібекке.— Мыңды берген құдайға бірді беруді аяйсың ба, тек алтын тақты тезірек босатса екен.

	Тағы Иранға қарай борт-борт желген қыпшақтың тоқпақ жал, құлаш құйрық ошақ табан сәйгүлік жүйріктері. (Осы жолға жорыққа шыққан қыпшақтың атты әскерін Иран тарихшылары асыра түсіп, Алтын Орданың Иранға қарсы жүз түмен қолы қатысты деп жазды). Қосындарды басқарып келе жатқан Алтын Орда тарихындағы Мөңке-Темірден кейінгі ең соғыс құмар емес хан Жәнібектің өзі. Жорыққа жарамайтын қарт, төбе би Мөңгілі Ордада қалды. Төре би мен Бердібек жорыққа ханменен бірге аттанды.

	Қалың қол Дербент қақпасынан өтіп, Ширванға шықты. Осы жерде Жәнібек Мелик-Ашрафқа «Құлағу хандығы Шыңғыс ұрпағына жатады, соғыссыз Иранды бер» деп уәкіл жіберді. Бірақ Мелик-Ашраф «бұл жерде мен әміршімін!» деп уәкілді зынданға салып қойып, Алтын Орда әскеріне қарсы шығуға әмір-әскер басы Мұхаммед-Күли мен Шереф Дербананы жіберді. Өзге әмірлеріне де бар қолдарымен бұларға қосылуға бұйрық берді.

	Жәнібек қалың әскермен тұманды күні Бишкин асуынан өтіп Берзендтке келді. Одан әрі Ардабильден асып, Серохқа жетіп, Айве мен Шерабьян тұсынан кеп шеп құрды. Мелик Ашраф қосындары Уджан қаласының теріскей жағына кеп жиналды. Осы тұста бұршақ аралас қалың жаңбыр жауды. Сай, жыралардан су сел боп ақты. Күн ашылғанда Мұхаммед-Күли мен Шераф-Дербана қосындары алдарындағы Жәнібектің қаптаған қалың әскерін көрді. Кейін шегінуге мүмкіншіліктері болмады, амал жоқ қарсы шапты. Иранның ер жүрек жауынгерлері өздерінен әлдеқайда көп Алтын Орда қосындарымен бір күн алысты. Екінші күн Жәнібек әскері оларды қоршай бастады. Мұны көріп ирандықтар жан сауғалап кейін қашты. Бұл ұрысты соңынан Иран тарихшыларының өздері «Жәнібек әскері қоян қуған тазыдай Иран жауынгерлерін қуып жүріп қырды» деп жазды. Ал Мелик-Ашраф өзі тығылып жатқан Шенб-и-Базаны бекінісінен қатын-баласын алып, алтын күміс қазынасымен, асыл дүние-мүлкін төрт жүз елу қашыр мен мың жарым түйелі керуенге тиеп үстірт Сандабатқа қарай жөнелді. Одан әрі Румға, не Сирияға өтіп кетпек болды. Бірақ қарамағындағы мүләзімдері опасыздық істеп оның бұл мақсатына жеткіздірмеді. Дүние-мүлкін, қазынасын талап алып, өзін қатын-баласыменен тұтқын етіп Жәнібек ханға ұстап әкелді. Жәнібек хан Мелик-Ашрафтың жұртқа істеген қиянаты үшін оны дарға асып өлтіруге бұйырды. Осы тұста Алтын Орда ханы шаппаған Иранның күнгей жағы — Фарсының және Ирактың, Румның, Сирияның, Жезира, Диярбекра ел билеуші әмірлері келіп Әзірбайжанға Бердібекті хан етіп белгілеуін өтінді. Олардың бұл өтініші өз ойыменен бірдей шықты. Жәнібек баласы Бердібекті өзінен алыс ұстауды дұрыс көргенді. Енді оны Алтын Орда қарамағына мүлдем көшкен Әзірбайжанға (Арран мен Ширванға) хан етті. Бердібектің қарамағына елу мың әскер тастап, өзі Мелик-Ашрафтың Сұлтанбақыт деген қызын, Теміртас атты баласын және кәрі шешесін алып, көп олжаменен Дәшті-қыпшаққа қайтты. «Түс түлкінің боғы деген рас екен» деді ол. Өзінің тамаша мазарын бұздырғанына енде Жәнібек қатты өкінді.

	Бірақ Жәнібек хан бекер өкінген еді. Ажал-жалмауыз өзінің темір ауын салып, теңіз-дүниеде, бұрынғысындай қаннен-қаперсіз жүзе бастаған Жәнібек атты жайынды әлі аңдуда еді.

	Хан Сарай-Беркеге келгеннен кейін, алты ай өткен шақта, кенет өкпесінен суық тиіп, қатты сырқаттанып қалды. Бақсы-балгерлер қандай ем қолданғанмен ес-түсін білмеді. Орда төңірегіндегі адамдар енді оны жазылмайды екен деді. Сол сәтте төбе би Мөңгілі де қатты ауырып, Орданың көп билігі сүбе би Төре биге қалды. Ол Бердібекке, «хан өлейін деп жатыр, тезірек жетсін» деп жасырын ат шаптырды. Ханның халы күннен күнге нашарлай түсті. Енді оның дүние салатынына ешкім де шек келтірмейді. Төре би Жәнібек ханға арнап сол бұрынғы мазар орнына бұрынғысынан да онды жаңа мазар салдыра бастады. Бұрынғысынан да әдемі, бұрынғысынан да зәулім. Осы кезде бір күні түнде Төре бидің үйіне он жолдасыменен Бердібек келіп түсті. Хан баласының тілегін құдай өзі қабыл етпегендей, сол күні таңертең Жәнібек есін жиып, жастықтан басын көтерді. «Ертең хан кеңесін шақырыңдар өзім жүргізем» деді. Бірақ ханның ол ойы болмады. Бір жаны ашыр адамы түнде шаһар қақпасынан он жолдасымен Бердібектің өткенін ханға хабарлады. Жәнібек кенет қауіптене қалды. Баяғы түсі қайтадан көз алдына елестеп кетіп, Бердібектің Сарай-Беркеге келгені рас болса, түнде сарайға жасырынып кіріп өзін өлтіргелі жүргеніне шек келтірмеді. «Әйтпесе, ондай ойы болмаса, неге келіп әкесіне сәлем бермейді. Жаңа ғана хан болғаны бар, неге Әзірбайжанды тастап кетеді?» — деді ол. Дереу Бердібектің шешесі, өзінің бәйбішесі Тоқай-Тоқты-қатынды шақыртты. «Сенің балаң Бердібек Сарай-Беркеге қайтып келіпті ғой, не білесің» деді. Жәнібектің бәйбішесінен көрі, Төре бидің бір қатынына айналған ханым сүбе бидің Бердібекті шақыртқанын да, оның келгенін де білетін, бірақ некелі күйеуінен төсегімен бірге, көңілі де ерте суынғандақтан, баласы мен бидің мысы жеңіп, ханға «жоқ, Бердібек Сарай-Беркеге келген жоқ» деп бет бақтырмады. Хан енді Төре биді шақырттырды. Өзі хал үстінде жатқанда, бұған арнап бұрынғыдан да көрікті мазар тұрғыза бастағанына хан өте риза болып қалған. «Алда-жалда дүние салар күн туса, жер құшағына салтанатпен бергізер Орданың есті адамдары бар екен!» деген ол ішінен. Жәнібек оған: «Осында, Сарай Беркеге Бердібек келіпті деген хабар бар. Келгені рас па екен және неге келіпті анығын біл!» деді. Бердібекті өзінің үйіне тығып қойған би жаман састы. Енді өзінің қақпанға түскелі тұрғанын түсінді. «Жарайды, біліп берейін» деп ол сарайдан шығып кетті. Енді тез қимылдап істі бітіргеннен бөтен Төре биге жол қалмаған. Ол Бердібекті ертіп өзімен тілектес бес-алты кісіменен хан сарайына қайтып келді.

	— Хан ием, мінеки балаңыз Бердібек,— деді Төре би. Жәнібек төсектен басын сәл көтеріп, баласына түксие қарады.

	— Сен Ордаңды неге таста...

	Сөзінің ар жағын айтқызбай, Бердібек оның үстіне қона түсті. Дәл түсіндегідей аш алқымынан алып қос қолыменен буындыра бастады. Қимылдауға шамасы келмей қалған батыр денелі Жәнібек өліп бара жатып Асан Қайғының қандай данышпан екенін есіне сонда ғана түсірді. Бірақ тым кеш түсінді. Бердібек орнынан түрегелгенде жаны шығып кеткен Алтын Орда ханының мойын тұсын орамалымен байлап, Төре би бетін өз қолымен жапты. Оның алдында Жәнібектің шарасынан шыға жаздап ақшиып кеткен көзінің, кірпіктерінің үстін сұқ саусағыменен ақырын уқалап, көзін жұмдырды.

	— Он алты жыл әділетті хандық құрып еді, топырағы торқа болсын,— деді басын Жәнібектің өлі денесіне иіп, сөйтті де далаға шығып, сырттағы хан уәзірлеріне Алтын Орда ханы әз Жәнібек өкпесі ісініп, тамағынан дем ала алмай, дүние салды,— деді.— Хан тағына әкесінің ұйғаруымен баласы Бердібек отырды. Жұртқа осылай деп төбе би Төре айтты деп хабарлаңдар,— деді.

	Сырттағы жұрт азан-қазан болды да қалды.





БЕСІНШІ ТАРАУ

	Осы тұс мұсылман дініндегі Шығыс Европа мен Азиядағы түркі тұқымдас елдердің әлем тарихына әсер етерліктей мықты өскен тұсы. Мәрмәр теңіздің жағасына таяу, кіндік шаһарлары Брусада тұрған түрік сұлтандары әлденіп, күшейіп қалған-ды. Олардың патшасы Орхан, кешегі өздері бағынышты болған Румның Никея тәрізді бас қалаларының көбін, кеме тоқтайтын Галиполыс секілді үлкен порттарынан бастап, Дарданелл бойын өзіне бағындырып алған. Түріктердің осы жеңістерін бұдан әрі қарай ұлғайта түскен, атақты янычар қосындарын құрған, соңынан Найзағай тектес деп аталған Илдрим Баязиттің аты жаңа шыға бастаған шақ.

	Сондай-ақ, Алтын Ордадағы тайпалардың да ең мықты өскен тұсы осы кезең.

	Осылай батыс жақтағы түркі тайпаларының мемлекеттік сатыға көтерілуі, жеңістерге жетуі, Шығыстағы олармен бауырлас, тілі де бір, діні де бір басқа түркі елдеріне де рухани әсер етті. Әрине, бұлар өз беттерімен күшейе бастады. Әсіресе Түркістан өлкесін, оның ішінде Мауараннахр, Жетісу, Шығыс Түркістанды жайлаған Жағатай ұлысы мен Ақ Орда елдері кенет Шығыс елдерінің алдыңғы қатарына шықты. Енді бұл өлкелерді түркі елінің өмірлері билей бастады.

	Түркі елінің әмірлері әсіресе Мауараннахрда тым тез көтерілді.

	Бұның тарихи себептері де бар еді.

	Шыңғыс хан екінші баласы Жағатай ұлысына төрт мың монғол әскерін бергенде, оны қарамағындағы мынадай түркі тектес монғол руларынан бөлген: мыңбасы Мүкле басқарған мың әскерді Жалайыр руынан, мыңын Барлас руынан, сондай-ақ монғолдың Каучин мен Арлат руларынан мың әскер қосқан. Бұлардың бәрі Жағатаймен бірге осы Түркістан жеріне қатын-баласымен, мал-мүлкімен көшіп келген.

	Жалайыр руы әскері ең алдыменен Ходжент шаһары тұрған Сейхундарияның бойын жайлаған. Соңынан көпшілігі Жетісуға, Ақсу, Алакөлге қарай ойысқан. Барластар бас қалаларын Шахрисябз етіп, Қашқа-Дария өңірінен бастап Жезаққа дейін қоныс еткен. Ал Арлат пен Каучин Жейхундарияның Бұхар жеріне кіретін екі жағын мекен қылған. Бірақ бірте-бірте шаруашылық, әскери жағдайларымен қосыла келіп, Каучин-Жалайыр, ал Арлат Барлас болып кеткен. Бұл түркі тұқымдас рулардан шыққан әмірлер, осы өлкелерді Шыңғыс ұрпақтарымен бірге шапқандықтарынан, өздерін өзгелерден гөрі ел билеуге қақымыз көп деп ұққан. Ал осы кездегі түркі тұқымдас тайпалар үстемдікке жеткен, Жағатай ұлысындағы айтылған рулардың әмірлері ел билеу ісінде алдыңғы шепке шыққан. Осы көшпелі ел әмірлерінің арқасында, Мауараннахрдағы Жағатай ұлысын мүлдем мұсылман еткен Тармаршин хан құлағаннан кейін, тақ маңындағы таластың әлегіменен Жағатай ұлысының орталығы Жетісуға — Алмалыққа көшкен. Бірақ осы кездегі талас-тартыс Сейхундария өлкесінің шығыс жағымен, Жетісу және Шығыс Түркістандағы қалалардың шаруашылығын мүлдем төмендетіп жіберген.

	Дегенмен Жағатай ұлысының тағына Шыңғыс ұрпағынан шыққан дервиш Хәлел отырғаннан кейін, Орда қайтадан Мауараннахрға апарылған. Хәлел таққа отырысыменен мұсылман діні үстемдігін жақтап көшпенді монғолдарға қарсы шыққан. Ал бұл хан тағынан құлағаннан кейін, оның орнын інісі Қазан алған. Бұл Жағатай ұрпағы билеп келген хандықты өздері басқарып қайтадан көтермек болған. Түркі әмірлеріне қарсы шыққан. Бірақ бұл тұста күшейіп қалған түркі әмірлеріне ештеңе істей алмаған. Ақырында яғни Доңыз, 1347 жылы айқаста түркі әмірі Қазағанның қолынан қаза тапқан. Осыдан бастап Мауараннахр Жағатай ұрпағынан қандай хан шықпасын, бұлардың бәрі тек хан деген атқа ие болған. Билік тегісіменен түркі әмірлерінің қолына көшкен.

	Мұндай жағдайға, әрине, монғол бекзадалары оңай көне қойған жоқ. Олар қайтадан күреске шықты. Енді олар, мұсылман дініне мүлдем көшуге айналған Мауараннахрды былай қойып, Жағатай ұлысының шығыс жағында өз хандықтарын құрды. Бұл хандықты олар Маңғлай-Сүбе деп атады. Соңынан бұл ат Моғолыстан боп өзгерді. Бұған ЬІссық көлден бастап Жетісудың күнгей жағы тегіс, және Шығыс Түркістанның Қашқар шаһарынан Кучи қаласына дейін енген.

	Қазан хан өлгеннен кейін келесі жылы, осы кездегі монғол бектерінің ең абыройлысы Болатшы Құлжа жақтан Ақсуға он жеті жасар Тұқлық Темір деген бала жігітті алып келеді. Бұл монғолдың көп әмірлерінің біреуінің баласы еді. Бірақ Болатшы бұны Туба ханның ұлы Еміл-Қожадан туған деп түсіндірді жұртқа. Еміл-Қожа өлгенде екі қабат қалған-мыс, Тұқлық Темір шешесі екінші ерге тигенде бұл дүниеге келген-міс. Монғол әмірлері іштей сенсін-сенбесін, сырттай бәрі бірдей Болатшының ұсынысын қабыл алды, Маңғлай-Сүбеге Тұқлық Темірді хан көтерді. Өйткені әлі Шыңғыс жасысын берік ұстап келген Шығыс монғолдарына бұлардың ханы Шыңғыс ұрпағынан болуы шарт еді. Тұқлық Темірден бөтен бұл тұста бұл ұрпақтан ыңғайлы ешкім кездесе қоймайды. Сондықтан түркі әмірлеріне көнгісі келмеген монғол бекзадалары бұл жігітті еш талассыз хан көтерді. Бұлардың ықыласына қарай, Тұқлық Темір де монғол жоғын жоқтайтын айбынды хан боп шықты. Ол көп кешікпей Жағатай ұлысының арасындағы талас-тартыс, алауыздықты пайдаланып, қайтадан Мауараннахрды өзіне қаратты. Бұл Тұқлық Темірдің, не оны қошеметтеген монғол бекзадаларының күштілігінен туған жоқ. Бұған бөтен жағдай — халық арасында, әсіресе медреселердегі шәкірттер мен Қарханадағы шебер, ұста, жұмысшы жұрттың Мауараннахрды билеп отырған Жағатай хандарының қиянатына қарсы көтерілген қозғалыстары — әсер еткен еді. Міне осы кезде, Түркістанда, баяғы Ақберенмен Сақып-Жамалдың баласы Асығат пен Ардақ атты үлем, және бұл уақытқа дейін қарақшылық өмір өткізіп жүрген. Тарағайдың ұлы, соңынан әлемге қанішерлігімен аты шыққан болашақ Ақсақ Темір гурген пайда болды.

	Бұлар жақсылық пен жамандық, күн менен түн тәрізді екі түрлі жандар еді. Ардақ жақсылықпен күн болса, Ақсақ Темір сол жақсылықпен күнді құртуға келген, жамандық пен түн еді.

	Өлім мен өмір деген сұмдық айқаста, ол кезде көбіне жамандық пен түн жеңген. Бірақ бұл оқиға бұдан бес жылдан кейін болған. Ал Ардақ пен Ақсақ Темір кездескен шақта Мауараннахрда медресе шәкірттері мен Қархана шебер-ұсталарының қозғалысы туа бастаған.

	Міне осы қозғалысқа Ардақ атты үлем қатынасқан. Бұл үлемнің Мауараннахрда пайда болуы бір таң қаларлық ертегі.

	Ақберен мен Сақып-Жамалдан Бөбештің қолында үш жасар Асығат атты баласы қалғаны мәлім. Сол жылы күзде Бөбені дүние салған. Жетім қалған жас Асығатты бір жасақ басы қарақшы ұстап алып Хорезмдегі құлдар базарына әкеп салған. Осы жас Асығатты баласы жоқ, бір қарт керуен басы сатып алған.

	Бала сондай зерек болып шыққан. Керуен басы оны өзімен бірге алыс жақтарға Қашқар, Құлжа, Сарай-Беркелерге алып жүріп, көптеген жат шаһарларды көрсетті.

	Есейе келе Асығат керуен тартып Қашқар, Құлжаға да барды. Өзінің әке-шешесін іздей жүрді. Ақырында олардың Шығыс Түркістанда осыдан он жыл бұрын болған қара шешек індетінен өлгенін естіді.

	Содан кейін Асығат о жаққа керуен тартуды қойды.

	Енді ол сонау Мысыр, Бағдатқа дейін көш басқарды.

	Ал баласы жоқ қарт керуен басы, Асығаттың адалдығына, саяхат ісіндегі дарындылығына риза болып, оны өз баласы санап, мұрагері еткен. Кәріліктен жүре алмай қалған керуен басы, жұмысын асыранды ұлы Асығатқа тапсырды.

	Асығат жиырма бесіне жетпей даңқты жібек жолының ескі сүрлеулерімен Иран, Ирактарға баратын керуендерді өзі басқарған.

	Кейде ол Рум, Алтын Орда саудагерлерінің Хорезм базарынан сатып алған құлдарын алыс Мысыр, Бағдатқа апаратын көштеріне жол көрсетуші, керуен басы болатын.

	Міне осындай бір жолында, Бағдатқа өзі басқарып бара жатқан құлдар керуенінен Хорезм саудагері базардан сатып алған Аркадий деген он жасар орұсут баласын кездестірген.

	Бала қайғылы көгілдір көзді, бір уылжыған жас еді.

	Асығат неге екенін өзі де білмеді, осы бала оған сондай ұнады. Қайғылы жүзіне таң қалды. Ақыры саудагерден керуенге жол көрсеткені үшін алатын төлеуінің тең жартысын беріп, әлгі баланы сатып алды.

	Баланы ол Хорезмге де алып қайтпады, орұсут жеріне де жібермеді. «Жетім бишара құлдық бұғауына тағы түсіп қалар» деп қорықты. Керуен басқарғанына төленген ақшасының қалған жартысын беріп, Бағдатқа барған жерінде әлгі баланы бір қыпшақтан шыққан молданың медресесіне орналастырды.

	Әр үш жылда Бағдатқа өзі керуен тартып тұрды. Медресеге әр барған сайын баланың оқу құнын төледі.

	Бала өте зерек екен, араб ғылыми фәндерін тез игеріп кетті. Ол енді араб, қыпшақ тілінде сөйлейтін болды.

	Бірақ бала құлдыққа сатылған кедейдің ұлы екенін ұмытпады. Өскен сайын жас жаны зорлыққа, қиянатқа қарсы жалындай түсті.

	Асығат оны енді інісі санады. Аркадий деген орұсут есімін өзгертіп, қыпшаққа оны Ардақ деп атады...

	Ардақ та өзін енді сонау алыста қалған қыпшақ ұлы санады. Қыпшақ жерін өз жерім деді, қыпшақ елін өз елім деді, өйткені бұны құлдықтан құтқарған ағасы Асығат қыпшақтан шыққан ғой.

	Бірақ қырсық қырық ағайынды. Сол қырсықтың біреуіне Асығат та ілікті. Осыдан төрт жыл бұрын Бағдатқа көш бастап барған жолы, бұлардың керуендерін арабтың жол тонайтын қарақшылары шапты. Дүние-мүліктерін тартып алып, өздерін Бағдаттың базарына апарып сатты.

	Асығаттың бағына қарай бұны, Ардақ медресесін бітірген баяғы қыпшақ молдасы сатып алды.

	Ол енді Асығатқа қандасым қыпшақсың деген жоқ, басыбайлы құл етіп ұстады, ауыр жұмысқа салып, қаққанда қанын, сыққанда сөлін шығарды. «Еліңе хабар бер тезірек үш есе артық етіп құныңды төлеп сені қайтарып алсын» деді.

	Кім хабар береді, кім қайтарып алады?

	Бағдат қайда, Хорезм қайда!

	Туған ағасындай болған адамның мұндай күйге ұшырағанын көрген жас үлем Ардақ жанын қоярға жер таппады. Қыпшақ молдасынан Асығатты сатып алуға ақшасы болмады.

	Зорлықшыл, әділетсіз бай, манап, ишан, молдаға қарсы жас үлем, енді оларға бұрынғыдан да өшіге түсті. Бар өмірін солармен күресуге жұмсамақ болды.

	Бірақ ең алдыменен оған Асығатты құлдықтан құтқару керек еді. Ардақ еш жол таба алмады. Ақыры Асығат екеуі бір түнде ебін тауып Бағдаттан қашып шықты.

	Асығаттың жол білетіндігі жақсы болды. Өлдік-талдық дегенде Қығадақ даласының шетіне жеткен. Енді олар Хорезмге қарай өткен. Хорезмге жеткеннен кейін Асығат өз жерінде қалып, Ардақ Әндижанға беттемек болған.

	Әндижан қаласы бір кезде бүкіл Түркістан әміршісі Қайдудың жарлығыменен Туба салдырған. Тұрған жерінің қолайлығына байланысты аз уақытта Әндижан Ферғана өлкесінің бас шаһарына айналған. Және бұл қаланың көпшілік тұрғындары түркі тұқымдас Қаңлы, Найман, Дулат тәрізді елдермен болатын. Жалғыз Әндижан қаласы ғана емес, бүкіл Ферғана өлкесінде түркі тұқымдас жұрт басым еді. Үлем Ардақ өзінің саяси ісін осы өзі білетін қыпшақ тілінде сөйлейтін тұрғын жұрттардың арасында бастамақ болған. Бірақ Әндижанда да және оның төңірегінде де түркі тұқымдас көшпелі елдердің үстемдігі басым келгендіктен, мұнда қала мәдениеті, қала шаруашылығы көп төмендей түскен еді.

	Қысқасы Берке ханға орұсут жеріне кіріп, ішінде отырып басқару керек деген Ноғай ойын Жошы ұрпақтары Россияға қолдана алмағанмен, Жағатай әмірлері Түркістан жеріне қолданған. Міне сол себептен де, кешегі қала мәдениеті біраз сатыға көтерілген Мауараннахр, бүгін көшпелі елдердің тікелей билеуі арқасында көп төмен түсіп кеткен.

	Мұндай жағдайда, Әндижанда халық арасында жөнді жұмыс істей алмайтынына көзі жеткен Ардақ үлем бұл арада тұрақтай алмай Түркістан өлкесінің бас шаһары Самарқантқа келген.

	Міне осы қалада ол болашақ Ақсақ Темірмен кездескен. Және бүкіл Мауараннахрда Жағатай ұрпақтарымен түркі тұқымдас елдер әмірлерінің қанды оқиғалы, талас-тартыстарының дамыған кезінде бір-бірімен танысқан.

	«Бізді құдай жаратқан жоқ, құдайды оған құлдық ниет көрсеткен біз өзіміз жараттық». Қандай данышпан адам болмасын, оны әлеуметтік әлемге тек ақыл дарыны, ерлігі ғана емес, қоғамдық жағдай, ұлттың не бір таптың үстемдік көксеген тілегі тудырады. Бұл кезде Маруаннахрда болашақ Ақсақ Темір пайда болса, Алтын Орда тарихында, сол тұста Ақсақ Темірмен даңқы тайталаса алған, бірнеше әйгілі қаһармандар дүниеге келген. Жоқ дүниеге келіп қана қойған жоқ, олар сол Ақсақ Темірмен бір тұста ат жалын тартып мініп, атақ, бақ аңсап, ақ найзаларын қолына алып, тартыс-талас төріне андай шыққан.

	Солардың бірі келешек қазақ хандарының ұлы атасы Орыс хан еді. Бұл Жошының он жеті ұлының бірі — Тоқай Темірден туған Үз-Темірдің баласы Ходжаның немересі еді. Өз әкесі Бадықты мұсылман дәстүріменен жеңгелері кішкентайынан Шымтай деп атап, Ақ Орда тарихында да ол осы атыменен қалған. Жәнібек хан өлген жылы Орыс жиырма жеті жасар еді. Бұл ұзын бойлы, ақ сары, шегір көз, өте ержүрек, жігерлі жігіт болған.

	Екінші қаһарман Алтын Орданың болашақ атақты ханы Орыстан он жас кіші Тоқтамыс еді. Бұда Үз-Темір ұрпағынан Үз-Темірдің екінші баласы Сарыджадан Кончак, Кончактан Тұғлық-Хожа, Тұғлық-Хожадан Той-Хожа туған. Той-Хожадан дүниеге Тоқтамыс келген. Бұл алмастың жүзіндей өткір, қара торы, кең маңдайлы жігіт екен. Бұл кезде жұрт таң қалар ештеңе істемеген. Бірақ әлі талай қасқыр, түлкіні алатын ұясынан ұшқалы тұрған бала бүркіт тәрізді, өзінің Шыңғыс ұрпағы екенін көрсете алатын жас екенін аңғартқан.

	Үшінші жігіт, соңынан жарты әлемге аты шыққан әйгілі Едіге батыр еді. Бұл Орыстан он бір жас кіші. Кіші болғанмен одан ерлігі кем емес. Үлкен екі көзі оттай жанған, түкті қабақты, қошқар мұрын, қарасұр, арыс кеуделі, асқан балуан, суық түсті жан болған.

	Бұның да арғы аталары Мамай тәрізді. Мекеден шыққан ақ Маңғыт руының әйгілі бектері. Төртінші атасы Терме, одан Қызыжы, одан Ісләм-қия, одан Қадыр-қия туған. Бұлардың бәрі Алтын Ордаға қызмет еткен. Әз Жәнібек, кезінде Құтлық Темірдің өтінуімен Қадыр-қиядан туған Құтлық қияны Хорезм әміршісінің қарамағына берген. Құтлық Темір оны өзіне бағынышты Құмкент мәдинесіне әмірші-бек еткен. Осы Құтлық-қиядан бүкіл дүние жүзіне аты жайылған, «Ер Едіге» дастанының кейіпкері Едіге батыр туған.

	Міне Жәнібек хан қаза болған кезде, Мауараннахр мен Ақ Ордада, Алтын Орданың күйреуіне, соңынан бір сәт қайта көтерілуіне себепкер болған, жолдары қанды-жорықты, қырғынды осындай ұлдар туған.

	Жәнібек хан өлген тұста Орыс хан Ақ Орда ұлысының тағына жаңа ғана отырған. Оның алдында Өзбек хан кезінде, бүкіл Ақ Орданың ұлыс басы Жошының үлкен баласы Орданың шөбересі, Баяннан туған Сасы Бұқы еді. Ол отыз жылдай осы ұлысты басқарған. Сасы-Бұқы өлген, яғни, Жылқы, 1330 жылдан кейін, бүкіл Ақ Орда ұлысын он бес жылдай оның баласы Ерден билеген. Бұл хандар шамалары келгенше елді дұрыс басқаруға тырысқан және Алтын Орда хандарының айтқанынан шықпаған. Өздерін Алтын Ордаға бағынышты санаған. Ал Ерден дүние салғаннан кейін, таққа оның баласы Мүбәрәк-Хожа отырған. Бар пәле осы ханнан басталған. Бұл шайхы-дуана мінезді, оның үстіне бүйректен сирақ шығарғыш өзімшіл кісі екен. Осы Мүбәрәк-Хожа таққа отырысымен, өзін бүкіл жер шарының кіндігі санайды. Жәнібек ханның өзіне де бағынғысы келмейді, жұртты тайпа-тайпаға бөліп, аз жылдың ішінде Ақ Орда ішін астан-кестен етеді. Ақырында, жарты жыл ғана хан болып, екі жарым жылдай қаңғып жүріп, сонау шығыстағы Алтай тауының арасында өледі. Одан кейін Ақ Орда тағына оның немере інісі Шымтай отырды. Жәнібекпен бұл да жақсы болды. Бірақ Алтын Ордадан бөлініп жеке шаңырақ көтеруді қалай бастаған. Ақ Орда қарамағындағы түркі тұқымдас елдердің ықпалынан шыға алмай, Жәнібектен бөліне жайылды. Ақыры он жеті жыл Ақ Орданы билеп, Шымтай да дүние салды. Енді оның тағы жиырма жеті жасар Орысқа қалды.

	Сасы-Бұқыдан бастап Ақ Орда хандары мұсылман діні туын тіккен Сейхундарияның орта және төменгі шеніндегі Отырар, Сауран, Жент, Барчкент секілді қалаларды қыстау ете бастаған. Бұл шаһарларда медресе, мешіт, ханака, қархана салып қала тұрғындарының да көңілінен шығып, көп жұртты, өздеріне қарата алған. Орыс хан таққа отырғаннан кейін, атасы Жошы қиратпастан бұрын мықты бекініс болған Сығанақты Ақ Орда астанасы етті. Талқанданған қаланы қайта тұрғызды. Күмбезді мешіттер салды. Сығанақты сонау Ұлытау мен Арал теңізіне дейін созылған Қыпшақ даласында көшіп жүрген қазақ руларын біріктірер, қайтадан бас көтеріп келе жатқан Мауараннахр хандығына қарсы тұрар қорғанына айналдырды.

	Сосын барып Орыс хан шығысы мен батысына бірдей алақтай қарай бастады. Шығысынан ол түбі Ақ Ордасына қауіп тудыратын күшейіп келе жатқан түркі өмірлерін көрді. Ал Батысында алыс жатқан Алтын Ордадан бұған қауіп жоқ секілді көрінді, бірақ енді оған өзі қызыға қарай бастады.

	Осындай күнгейіндегі Иран, күнгей шығысындағы Моғолыстан, шығысындағы Мауараннахр, теріскей-шығысындағы Ақ Орда хандықтары жатқан жерінен түрегеліп, сілкінген қасқырлардай, сан қилы мақсат пен қозғала бастаған кездерінде Алтын Орда тағына Бердібек кеп отырды.

	Жоғарғы хандықтардай Еділ — Жайық Ордасының теріскейіндегі болғар, башқұрт, мордва елдері де, сондай-ақ, батысындағы Руссия да Алтын Ордаға қабақтарын түйіп түксие түскендей еді. Рас, бұл тұста, орыс жерінің өзі де тыныш болмайтын. Тәкаппар Семен мен оның інісі Иван өлгеннен кейін Бердібек ұлы князь атын Суздаль князі Дмитрий Константиновичке берген. Енді Мәскеу князьдігі осалдана түскен. Бірақ бұған орыс жерінің князьдерінің басын біріктіруге Мәскеу князьдігі көнгісі келмеген. Мұндай жағдайда, әрине, орыс жері де тыныш жата алмаған. Бірақ олар Алтын Ордаға тікелей қауіп туғызудан әлі де алыс еді. Әйтсе де бұл тұстағы орыс князьдерінің тартыстары, князьдіктердің бұрынғыдай жеке-жеке күшеюінде емес, олардың бастарының бірігу саясатының төңірегіндегі тартысқа айналған.

	Бұл Алтын Ордаға деген ең бас қауіп еді.

	Әрине, мұндай жағдайда Алтын Орданың өзінің іші берік болғаны ең үлкен сүйеніш. Үйіңнен бүлік шықпаса, сонда ғана араздасқан көршіңе күш көрсете аласың. Бұл атам заманнан келе жатқан ескі қағида. Бірақ Алтын Орда өз ішін бүліктен сақтай алмады. Балық басынан шіриді, бар пәле осы Алтын Орданы билеп отырған Бердібек ханның өзінен басталды.

	Сүліктей қап-қара, есік пен төрдей жорға мінген, мысықтың көзіндей дөп-дөңгелек тасырайған көгілдір көздері шатынап қызарып кеткен жирен сары кісі жан-жағына алақтай қарап, салдырып келе жатты. Меңсіз қара жорға, ат бауырын жапқан қалың шалғын арасынан ирелеңдеген қара жылан тәрізді сусылдай төгіле, жүйтки ағады.

	Үстіндегі долы өңді жирен сарының әлденеден қорыққандай, қобалжығандай сиқы бар. Артынан біреу қуып келе жатқандай, кейде әлсін-әлсін бұрылып қарап қояды.

	Ал жирен сарының артында, кілең жалаң қылыш ұстаған, садақ асынған бір топ күзетшілері келе жатыр. Бәрі де, біркелкі құла мен баран мінген, жау жүрек жігіттер.

	Соған қарамай жирен сары жан-жағына кейде алақтай, кейде тұнжырай, қорқа қарап қояды. Ызбарлы, Қызылқұмда кездесетін қызғылт жирен улы жыландай суық түріне қарамай, бұның зәре-құты қашып әбігерлене түскен. Сондықтан да ол жолындағы шоқ тобылғыға да тесіле қарайды, қалың шидің тұсынан да сескене өтеді. Оған солардың әрқайсысының түбінен өзін аңдып, қас жауы садағын кезеп тұрғандай көрінген.

	Жирен сары өзінен-өзі үрейлене түседі.

	Бір сәт ол соңынан қуып келе жатқан ажалдан қашып құтылғысы келген адамға ұқсайды.

	Біресе алдынан аңдып тұрған дұшпанның басып-жаншып өткісі келгендей, судай аққан жорғасын әлсін-әлсін қамшылап алға ұмтыла түседі.

	Кім еді бұл осыншама өзінен өзі қорыққан? Өзінен-өзі қашқан? Қайда барады осыншама асығып? Әлде осылай шапсам, құтылам ба дей ме аңдып тұрған ажалдан?

	Иә, бұл кім өзі, жазмыштың жорғадан да, қиялдан да жүйрік екенін білмейтін?

	Ал бұл ажал тәрізді түсі суық, бірақ өзінің көзіне де сол ажалдың үрейі ұялаған жирен сары, атақты Алтын Орданың бүгінгі ханы Бердібек еді. Ол Еділдің төменгі сағасына кеше ғана жайлауға қонған тоқал шешесі Тайдолланың аулына келе жатқан. Сол себептен асығуда еді. Асықпасына болмайтын. Өйткені оны осы ауылда өзінің болашақ ажалы санаған, сегіз айлық інісі күтіп жатқан. Бесікте іңгәлаған сегіз айлық баланың жігіт болып өсіп, ағасы Бердібектен хан тағын тартып алғанша кім бар, кім жоқ. Бірақ Бердібек ханға олай көрінбеген. Жарлы байымай ма, жас өспей ме, сондықтан, хан тағынан дәметер ең соңғы сегіз айлық нәресте інісін өз қолымен тезірек өлтіріп, көңілін тыныштатпақ болған. Бірдібек хан сол үшін асығады. Анау бұл барғанша өсіп қалып, бұның өзін өлтірердей зәре-құты қашып қорқады.

	Бердібек хан бұндай ауруға Алтын Орда тағына отырысыменен ұшыраған.

	Бұл кеселге оны ең алдыменен Төре би душар еткен.

	Содан бері бұл ауруы дами келіп, ақырында «Жәнібек тұқымынан хан тағынан дәметер ешкімді қалдырмаймын» деген тым жаман кеселге айналған екен.

	Әңгіме былай басталған.

	Бердібек таққа отырғаннан соң, бір жетіден кейін оған төбе би дәрежесіне жеткен Төре би келген.

	— Тақ ажалы ханда, ал хан ажалы ұрпағында,— деген ол.— Ал алтын тақта отырғың келсе сеніменен бақталастырар бірде-бір Өзбек үрім бұтағы тірі қалмасын. Сонда ғана «алтын тағымды ешкім тартып алмайды» деп төсегіңде тыныш ұйықтайсың.

	Бердібек шу дегеннен-ақ Төре би сөзінен ойланып қалған. Хан ажалы ұрпағынан екеніне шек келтірмеген. Оған әкесі Жәнібекті өзінің қалай өлтіргені куә. «Мен әкемді өлтіргенде, мені іні-ағамның біреуінің өлтіруі табиғи іс қой» деп ойлаған ол. Төре бидің сөзіне құлақ қойған Бердібек Алтын Ордаға ие болған алғашқы жылы-ақ, әкесі Жәнібекпен бірте туған, Өзбектің бөтен бес баласы — Тыныбек, Ырымбек, Тұқтыбек, Тәттібек, Дәулетбектерден тараған, хан тағынан дәметер-ау деген он екі немере ата-інілерін, Ордасына қонаққа шақырып алып, бір түнде бауыздап өлтірткен. Хан тағына мирасқор бөтен жақындарын, біреуін анда жүргенінде, біреуің той үстінде, ал тағы басқаларын түрлі-түрлі жағдайларда жоқ еткіздірген. Ендігі кезек Жәнібектен қалған өзінің жалғыз інісі сегіз айлық Үлгітайға келген... Әрине, сегіз айлық бала өсіп Бердібекті өлтірер дегенге ешкім де сенбес-ті. Бұған Бердібектің өзі де сенбеген болар... Тіпті, шынын айтсақ, Алтын Орда ханы мұндай нәресте інісі барын да ұмытып кеткен еді. Бұны да ханның есіне түсірген баяғы Төре би еді.

	Ұзақ жыл бойы өзін тек сүбе би қатарында ғана ұстап келген Жәнібекке Төре би өлердей кектенген. Бүкіл Алтын Ордаға «әз» аталған осы ханның үрім-бұтағын біржолата құртып, түбі ең жоғарғы билікті өз қолына алмақ болған. Аға, інілерін тегіс өлтіріп, екі қолын бірдей қанға боятып, Алтын Орда ханы Бердібекті де, мұрнын тескен өгіздей жетекке алып, өз дегенімен жүргізбек болған. Қолы қанды адам өз ар-ұятынан бір қорықса, қылмысын білетін адамнан екі қорқады. Мұндайда күнәкар қайда барады. Еш жаққа бара алмайды. Ал дүниеден тек алтын тақты ғана арман еткен Бердібек осылай Төре бидің айтқанын істеймін деп жүріп, өзінің оның қолындағы шынжырлы қабаған иті болғанын білмей қалған.

	Мансап деген кімді қандай қиянатқа апармаған. Кімді қандай қылмысқа көндірмеген.

	Бердібекті де апарған, Бердібекті де көндірген.

	Әкесінің өлімінен бастап бір құлаған Бердібек, әрі қарай құлай берген. Осы қылығыменен осы қанкөйлі мінезімен ол Алтын Орда тағын мықтап ұстап отыра алмайтынын ойламаған. Мұндай әдетпенен тақты күйреуге жеткізгеніне көз жібермеген. Ал сұм би, әрине, «Тақ ажалы ханнан» деген сөзді босқа айтқан жоқ еді. Ол екі қолы бірдей қанға батқан кісінің алтын таққа абырой бермейтінін де және осы тақта ұзақ отыра алмайтынын да жақсы білетін. Сол үшін де Алтын Орда билігі түбі өзіме көшсе екен деген Төре би, Бердібекті құлаған үстіне құлай берсін деп ойлаған.

	Өзі хан болмаса да, Мөңке-Темір, Тудай-Мөңке, Тула-Боқа, Тоқтай кездеріндегі Ноғайдай Алтын Орда әміршісі болуды тіледі. Әрине, ол әзірге Алтын Орда әміршісі дәрежесіне жетіп те қалған. Ал Бердібек бар күнәсінің, қылмысының ақылшысы, тіпті өзінің рухани әкесіне айналған осы Төре биден, енді қорқатын болған. Бар қылмысын білетін Төре би бір күні әшкерелеп, жұрт алдына арқандап алып шығатындай көрінген оған. Қылмысыңнан гөрі қылмысыңның куәшісі қорқынышты екенін ұққан. Талай аға-інілерін өз қолынан бауыздағанда шімірікпеген Бердібек, енді соларын білетін Төре биден қорықты. Біліп қалса, ертең өзінен осы қылмыстарына жауап сұрайтын халықтан, үрім бұтағынан қорықты.

	Міне осылай оның жүрегінде қорқудан туған үрей пайда болған. Бұл үрей оны әбден билеп алды. Қоюға жанын жер тапқызбады.

	Әрине, Бердібектің бұнысы ақылынан адасуға аз-ақ қалған адамның күйі еді. Сөйтсе де ол Төре биді өлтіруге бата алмады. Арыстан қанша күшті, жүректі болса да, өзін жұрт алдында ойнауға үйреткен қамшылы иесіне қарсы шығуға бата алмайды. Ал иесіне қарсы шығу үшін арыстанға жайшылықтағы қорқу, бағынудан тыс, өзін-өзі ұстай алмай қалар, ақылына бағындырмайтын орасан ашу билеген, шектен шығар жәйт керек. Бердібек арыстан болса, Төре би сол қамшылы иесі еді. Ал сол арыстанға кенет иесіне шабатын мезет тумай-ақ қойған. Әдеттегі Төре биді тыңдап үйреніп қалған Бердібек, іштей оған қарсы тұра бастаса да, бетпе-бет келгенінде, құйрығы бұлғаңдай иесіне еркелеген қабаған иттей, ананың алдында мысы сынып қалатын.

	Шіркін, істеген қылмыс кімді қор етпеген.

	Алтын Орданың қатыгез, қанішер ханын да қор етті.

	Бердібек осындай жағдайда жүргенде, бүгін таңертең хан Ордасына Төре би келген. Ол әдеттегісіндей ешкімнен рұқсат сұрамай, есікті итеріп жіберіп, хан сарайына кіре бергенде, екі құлағы тікірейген бір кішкентай күшік шәу етіп үріп, ашулана ырылдай кеп бидің мәсілі жуан балтырынан ала түскен. Ойында ештеңе жоқ, үйге мардымсып кірген Төре би күтпеген жерден күшік балтырынан ала түскенде қорқып қалған.

	Бұл күшік ұялы қасқырды жалғыз өзі алатын ханның тайыншадай, қасқыр тектес «қарақұлақ» деп аталатын тазысынан туған жалғыз арлан күшік еді. Хан, әдетте тағына таласатын өз балаларынан гөрі, осындай қанды ауыз иттерінің, темір тырнақты бүркіт, қаршығаларының күшік, балапандарын жақсы көретін. Ол өз балаларын емес, үнемі осындай асыл тұқымды күшік, иттерін өзімен бірге ала жүретін. Сол әдетіменен осынау тумай жатып ызалы, қабаған жаралған, осы бір қарақұлақ күшігін сарайына ерте әкелген. Шошып кеткен би, беліндегі қамшысын алып, күшікті тартып жібергенінше, күзетші жігіт күшікті құшақтай алды. Ашулы бидің қамшысы енді күзетшінің арқа тұсын бір осып өтті. Күшігіне қамшы тисе, би ашуынан гөрі, хан ашуы өзіне бұдан да ауыр соғатынын түсінген күзетші жігіт биге тіл қатпай, күшікті құшақтап далаға ата жөнелді.

	Күзетшінің ісіне риза болып қалған хан, енді күле сөйлеп Төре биге қарады. Бірақ ханның өзі күлгеніменен де, көзі күлмегенін байқап қалған би де, бойын тез жинап алды. Бердібектің мұндай көзі күлмей, өзі күлетін әдетінің қандай қауіпті екенін би де білетін.

	— Япырмай, биеке, сіз де қорқады екенсіз ғой? — деді ол.

	— Батырға да жан керек. Ойламаған жерден жолбарыстай арс етіп ханның арланы балтырыңнан алып жатса, қорықпай! — Би де хан сөзін қалжың-әзілге айналдырғысы келді. Бірақ бұдан әрі ол сөзінің төркінін тіпті басқа жаққа бұрып әкетті. Сұм би Бердібектің соңғы кезде көңілінің бөтен күймен толқып жүргенін сезіп қалған. Мұндай жағдайда қансырай бастаған Бердібекті бөтен жолға түсіріп жіберуі керек екенін ол жақсы білетін. Сондықтан да Төре би кенет түксие сөйледі,— әйтсе де бұл әлі күшік қой... Ал ертең төбет болғанында не істейді? Күшік күнінде балтырымыздан алғанда, нағыз қасқыр ұстар ит болғанында тамағымыздан қаба түспесіне кім кепіл? Әрине, бұл күшіктің өйтуі құр тегімен ғана байланысты емес, хан ием, бар гәп кімге бұны қас, не дос етіп үйретуінде.— Ол сәл тоқтап қайта сөйледі.— Осындай қасқыр тұқымдас бір күшікті сенің тоқал шешең Тайдолла-қатын да асырап отырған жоқ па... Ол інің өлі нәресте, сегіз айға кеше ғана жетті деп жүр ғой жұрт... Бірақ Тайдолла-қатын оған қандай сүтін береді? Адал сүтін бе? Әлде хан ағасына өшіктірер арам сүтін бе? Міне гәп қайда. Итті күшігінен, кісіні бала күнінен тәрбиеле деген ақыл осындайдан айтылса керек. Ал Тайдолла-қатын Жәнібек ханды жанындай жақсы көрген тоқалы, сен болсаң...

	Бердібек Төре бидің бұдан әрі сөзіне құлақ қойған жоқ. Кенет оның көз алдына бір сурет елестеп кетті.

	Бердібек Әзірбайжанның ханы аталған жыл еді ғой. Табриздегі мерағилықтар мешітінің қақпасының алдына өзінің бұйрығы, бойынша Мелик-Ашрафтың басын жұрт сырғауылға байлап қойған. Қиянатшыл, қанішер әмірден құтылғандарына қала тұрғындары қуанып, Табриз көшелерінің бойын мейрам алаңдарына айналдырған. Сол күні теріскейдегі Хаштрудан он мың әскермен әкесінің өзі келген. Шаһар халқы үлкен қошаметпен қарсы алған. Жәнібек хан бұдан бір жеті бұрын ғана қалың қосындарымен Мелик-Ашраф әскерлерін қуып, Үжданнан осы Хаштруда аймағын баса Кеюк шаһарына дейін барып, кейін қайтқан.

	Жәнібек хан келген түні Дәулетхана ғажайып сарайында қонып шыққан. Ертеңіне Алшах қожаның мешітіне таңертеңгі намазын оқып, Бердібекті елу мың әскеріменен Тебризге тастап, өзі сырқаттанып тұрғандықтан кейін Үжданға қайтқан. Онда бір күн ғана тоқтап Дәшті Қыпшаққа суыт аттанған. Жәнібек сол жолы үлкен баласының хан көтерілген тойына қатынасуға жорық алдында ғана үйленген, черкес князінің қызы өзінің тоқалы Тайдолла ханымды тастап кеткен.

	Алтын Орда ханы жүріп кеткеннен кейін Табриз әміршісі Мұхаммед-диван Бердібектің Әзірбайжан сұлтанының ханы болғанына үлкен Той жасаған. Жаруқа әмірдің баласы Сарай-Темірді Бердібек ханның бас уәзірі еткен. Той өткеннен кейін, қарамағына әкесі тастап кеткен елу мың әскерінің аттарын жайылыммен қамтамасыз ету үшін Бірдібек хан қалың шөпті Дерқамазум алқабына кетпек болған. Ал бас уәзірі Сарай-Темір хан сарайын дүние-мүлікпен безендіру үшін Табризде қалған. Тайдолла ханым болса, күйеуінің соңынан Сарай-Беркеге жүруге дайындалып жатқан.

	Хан тағына жетіп, көңілі әбден көтерілген Бердібек қоштасқалы өзінен жиырма үш жас кіші, он жетіге кеше жеткен, Дәшті Қыпшаққа жүргелі жатқан әкесінің уылжыған жас тоқалы Тайдолланың сарайына келген.

	Бұл кезде аққудың көгілдіріндей Тайдолла ханым жол киімдерін киіп, жолға шығуға дайындалып, нөкер қыздарымен мінетін аттарын күтіп ойын күлкіде отырған.

	Бердібек хан жас тоқал шешесін көргенде керемет сұлулығына таң қалып, қоштасуын ұмытып кеткен. Мызғымас жыланның көзіндей тасырайған көзін одан алмай-ақ ұзақ тұрып қалған. Аузынан сілекейі шұбыра ол әзер дегенде:

	— Мені жалғызсыратып, тастап кетпеуіңізді өтінемін,— деген тұтыға сөйлеп.

	Жас тоқал шешесі ханның арам ойын бірден түсінген. Сөйтсе де шу дегеннен ашу шақырмай қалжындай сөйлеген.

	— Жалғызсырайтын емшектегі бала емессіз ғой. Және құдайға шүкір, қасыңызда елу мың әскеріңіз бар,— деген күлімсірей.

	Бердібек кенет бойын билеп кеткен сезімге шыдай алмай қалған.— Елу мың әскерімнің қасында елу күн болғаным, сіздің бір сәт көз алдымда тұрғаныңызға жетер емес...

	Ханым бөлмесіне жаңа ғана кірген еді, бөлмеде бөтен адам болмайтын. Өзін өзі ұстай алмай, бойы балқып кеткен Бердібек Тайдоллаға қарсы жүрді.

	Сол сәтте ханымның тау қызына біткен тәкаппарлық мінезі ұстап кетті. Өзіне жақындап қалған хан ұлының дәл тұмсығының алдынан қолындағы қамшысымен, ысқырта кеп тартып жіберді.

	— Байқаңыз, мен жас бол сам да сіздің анаңызбын,— деді.

	Бердібек басқа ұрған танадай тоқтап қалды. Әкесінің жас тоқалына қанша қызығып кетсе де, ол әйел құшағының қызуынан хан тағының ыстықтығын артық көретін. Табиғи тілек қанша қыстағанмен, құдай берген мінезден аса алмаған. Мынау ерке-шора тентек қатын, анау бүкіл Иранды тітіретіп кеткен айбынды әкесіне бірдеме деп жүрсе... Ол одан әрі Тайдоллаға қарай аяғын баспаған. Сасқанынан жалтара түскен.

	— Ғафу етіңіз, ханым, сіз мені түсінбедіңіз,— деген Бердібек кенет жуаси.— Мен сізге, кетпеңіз десем, сый-құрметке бір керемет зат тартпақшы едім. Мелик-Ашрафтың ішіне кілең гауһар, жақұт, тағы сондай асыл тастар тігілген кеудешесі Маранда шаһарында екен деген хабар алып едім. Бүгін соған Ахиджан әмірді жібердім. Кеудешеге тігілген асыл тасы бір мемлекеттің құны дейді. Егер алып келсе, сізге тартайын деп едім. Сол үшін біраз күн осы арада аялдай тұруыңызды өтінген түрім ғой...

	— Рақмет,— деген Тайдолла сәл мысқылдай езу тартып. Ал маған дүниедегі ең қымбат сіздің әкеңіз, әз Жәнібек хан. Оның жанының сұлулығына, жүрегінің тазалығына Мелик-Ашрафтың кеудешесіндегі түгіл, бүкіл дүние жүзі асыл тастарының құны жетпейді. Мен сол әміршіме жетуге асығудамын...

	Сөйткенше ханымның аты да келіп қалған. Бердібек сыздана қош айтысып үн-түнсіз қала берген.

	Демек сондағы Тайдолла қылығы Бердібектің жүрегіне қадалған шөңгедей, осы күнге дейін есінен шықпай-ақ қойған. Бірақ хан тағына отырғаннан бері Тайдоллаға деген кектен гөрі, өз басына, тағына қауіп тудырар-ау деп ойлаған ағайын туысын құрту ісі маңызды көрінген. Бар уақытын, ақыл-ойын сол іс алып кеткен. Сондықтан да Тайдоллаға сақталған қамшы өлі күнге сілтелмеген. Түсі суық ақ берен әлі күнге қынабынан шықпаған. Міне, енді Төре би сөзі оның өлі беті қабыршықтанып жазыла қоймаған жарасына тұз құйып жібергендей болды.

	Төре би де сілтеген қамшысының Бердібектің ауырып тұрған жеріне дәл тигенін білді. Ханның қаһарының басқа жаққа ауғанын ұқты. Өзіне осы ойды салған Тоқтай-Тұғлу қатынға іштей тағы риза болды. Тек әйел деген аты, әйтпесе бір елге патша бола алатын қатын! Әрине, Тоқтай-Тұғлу-қатын Тайдолланың сегіз айлық нәрестесін өлтірсін дегенде Бердібектің хандығы ұзақ созылуын ойлаған жоқ. Тайдоллаға деген өзінің де өштігі бар. Ал қатын өштігі ол кешірілмейтін өштік. Әсіресе бұл жанына батқан, ар-намысына тиген сезімдерден туса, тіпті қиын. Тоқтай-Тұғлу-қатынды Жәнібек он бес жасында алған. Бұ да кезінде күндей көркем, айдай әсем болған, Жәнібек бұдан екі бала көрген. Бірі ерте өлген. Демек, хан қырық жыл отасқан өмірінде бұған ылғи жақсы ықыласын көрсетіп келген. Рас, ол бұдан кейін де бірнеше әйел алған. Бірақ Тоқтай-Тұғлу-қатын әрқашанда оның жүрегінде бірінші орында тұрған. Жұрты солай ойлайтын. Тоқтай-Тұғлу-қатынның өзі де ерінің бұны өзгеден жақсы көретінін білетін. Хан жас тоқалдар алып жүрсе де, бәрібір, жүрегі менікі деп, Тоқтай-Тұғлу бәйбіше үнемі риза еді. Ханның көп қатын алуын тек бозбалашылыққа жатқызатын. Ал бозбалашылықты кім істемейді? Өзі де үнемі етегіне намаз оқып жүрген жоқ қой... Сөйткен ері, осы жолы сапарынан қатты сырқаттанып қайтқанында өзге әйелдерін ғана емес бұны да жұрт көзінше масқара етті. Еш уақытта жақсы көрмегенін ашты. Қатты сандырақтап жатып, аузына тек черкес князінің тағы қызы Тайдолла ғана түсті. Алтын Ордасы да, қалып бара жатқан ел-жұрты да, бір қора қатын-баласы да аузына ілікпеді. Бар болғаны «Тайдоллам! Менің Тайдоллам! Қайдасың сен?» дей берді. Әлдеқалай есі кірген мезеттерде тек бар сұрағаны «Тайдолла келді ме?» ғана болды. Басында отырған Тоқтай-Құғлу-қатынға көзін де салмады. Ерінің бұл қылығы Шыңғыс әулетінің атақты ұрпағынан шыққан намысқор Тоқтай-Тұғлу-қатынға, жүрегіне, қанжар сұққанмен бірдей болды. Ол намыстанғанынан иманын айтуға келген Мұхиддин-Бердайдан бастап үй іші толы Алтын Орда бекзадаларының бетіне қарай алмаған. Қырық жыл бойы иемденіп келген байын көрер көзге өзінен тартып алған Тайдолла-қатынға ол көрмей жатып, өлердей боп өштесе қалған. Ал көріп еді, жүрегі бірден кек, қызғаншақтық отыменен өртеніп кете жаздады. Өзінің бір фарсы кітәбінан «Көп әйел өзге әйелдің ақылдылығын да, байлығын да, тіпті сұлулығын да кешіре алады, тек оның өзінен гөрі еркектерге көбірек ұнайтын қылықтарын, не сондай басқа қасиеттерін кешіре алмайды» деген сөзді оқығаны бар. Тайдолла бикені көрген сәтте-ақ қырық жыл отасқан Жәнібек ханның неге бұны жақсы көргенін ұқты.

	Соңынан, Жәнібек ханды жерлегенде Тайдолланың жылағанын көрген адам, көзіне жас алмай қалмаған. Бұның жоқтауы да өзгеше болған. Ханның басқа қатындары беттерін тырнап, ойбайларын салып:

	«Дүние салды арысым,

	Айдын көлім суалды.

	Ну орманым қуарды...—

	деп боздап жатқанда, Тайдолла қанатына оқ тиген аққудай сыңсып, адамның есінен кетпес бір мұң айтқан.

	Көгілдір көл су үстінде,

	Жалғыз аққу зар жылайды.

	Сырын айтпай ол ешкімге

	Көктен ажал тек сұрайды...

	Неге сонша қайғылы екен

	Балапанын атты ма жау?

	Қандай кесел жанын жеген,

	Әлде емес пе жүрегі cay?

	Жоқ, жоқ, аққу ауру емес,

	Балапаны о да тірі...

	Шері бірақ мәңгі бітпес,

	Тынбас және қайғылы үні...

	Сорлы аққудың айтары мол,

	Жан серігі оққа ұшты...

	Сүйе алмайды, біледі ол,

	Екінші рет бөтен құсты...

	Тау қызының қайғысын жұрт енді түсінген. Жарымен бірге өмірдің ең қызығы махаббатын да мәңгі жоғалтқан жас аруды енді халық ерекше аяған.

	Адамды қайғыға да, қуанышқа да бөлейтін махаббат. Тіріні өлтіріп, өліні тірілтетін де махаббат. Бұл бір ұлы күш, ұлы дін. Сол ұлы күшпен қуаттанған, сол ұлы дінді бұзбаған адам дүниенің ең бақытты жаны. Мұндай бақытқа жете алмаған Тоқтай-Тұғлу-қатын осы, күннен бастап қырық жыл отасқан күйеуіне де, оның жас тоқалы Тайдолла-бегімге де мәңгі-бақи кешпестей боп өшіге қалды. Осы өшігудің салдарынан ол хан тағдырын шешер күресте Бердібек жағына шыққан. Осы өшігудің арқасында Тайдолладан кегін алмақ болған, бірақ қалай алуды білмеген. Тілін кесіп, есігінің алдында жүрген күң етуге бата алмаған. Ер жүрек тау қызының бір күні өзіне зақым істеуінен қорыққан. Ал өлтіріп тастауға, бір жағы жаңа аты шығып келе жатқан, жыландай лапылдаған Тайдолланың ағасы Кавказдың жас князінен сескенсе, екінші жағынан күндесін құр өлтіргеннен өшінің қайтпайтынын сезген. Өйткені Жәнібек хан өлгеннен кейін, абысындарының «Кавказдың ана тағы қызы өзіне қол салып жүрмесе нетсін, сүйгенімнен қалып, бұл дүниеде өмір сүргім келмейді» депті ғой дегендерін естіген Тоқтай-Тұғлу-қатын. Мұндай өзіне өлім тілеген адамға өлім жаза емес, сыйлық екенін бұ да түсінген. Сөйтіп жүргенінде Тайдолла ордасы Ақжайықтың Атырау теңізіне құяр сағасына таяу тұрған Сарайшыққа көшіп кеткен. Содан биыл ғана осы Еділ өзенінің төменгі шеніндегі хан жайлауында Тоқтай-Тұғлу-бегім оны кездестірген. Жыл жарымнан бері оны көрмеген-ді. Жесір тоқалдың қайғысы мүлдем басылып кетпегенмен, көзінде бір орасан қуаныштың оты барын байқап қалған. «Бұған не болған?» деп сұраған Тайдолла ордасындағы өзіне жақын бір бекзада әйелден. «Әлде сіз естімеп пе едіңіз, ханым хан иемізден екі қабат қалған екен, осыдан сегіз ай бұрын ұл тапқан. Атын Үлгітай қойған. Сол бала туғаннан бері Тайдолла ханым кілт өзгерді. Бұрынғыдай қайғыруын да қойды. Бар ықыласы баласына ауды. Өзі де Үлгітайын жанындай жақсы көреді. Күні-түні қолынан тастамайды. «Қалған өмірім осы жалғыз ұлымның үстінде өтсін, құдай бұған деген жамандығың болса, өзіме тигіз, тек осы жалғызымды тірі қой», деп күнде құдайға жалбарынады. Әйел сөзін тағы жалғай түскен. Баласын Тайдолланың жақсы көретіні соншалық деген ол, биыл біз көктем шыға, шатыр іргесінен ауысып қонған күні, жаңа тігілген ордасынан ханым бір шаруасы болып сыртқа шығып қайтадан үйіне кірсе, төрге таяу тұрған, баласы жатқан бесікке іргеден кірген бір құлаштай қара шұбар жыланның ақырын жылжып бара жатқанын көреді. Бөтен қатын болса не істерін білмей сасып қалар еді, не ойбайлай айқайын салып қаша жөнелер еді... Ал Тайдолла ханым, баласына жетіп қалған жыланға «тиме!» деп айқайлап жетіп барады. Жылан ысқырынып бұрылып өзін шаққанша, бұл кебісімен желке тұсынан басып тағы үлгіреді. Жылан денесіменен балтырына оралып, барынша қыса бастайды. Әйтеуір, Тайдолланың шар еткен даусын естіп қалған сыртта жүрген бір малшы жігіт жүгіріп үйге кіріп, қолындағы таяғымен жыланды өлтіріп Тайдолланы құтқарып алады.

	Өлген жыланды өз көзіммен көрдім. Тірі кезіндегісі түгіл, өлі түрінен жан шошырлық. Бір құлаш қара шұбар, бүйендей. Ал мен одан «Япырмай, қорықпай, мынандай жыланға қалай жүгірдің?» деп сұрағанымда, ол ақырын күрсіне, қайғыра езу тартып: «Нәрестемді шаққанша, ол жыланның мені шаққаны жақсы ғой», деп жауап берді. Әрине бәріміз де балаларымызды жақсы көреміз. Бірақ Тайдолланыкі ерекше тәрізді. Жиырмаға жетпей сол жалғыз баласы үшін ерге шықпай жесір күйінде қалғысы келеді. Бұның өзі баласына деген үлкен махаббатынан туып тұрғаны хақ». Әйел сөзін бітірген.

	Тоқтай-Тұғлу-қатын Тайдолланың бала тапқанын бұрын да естіген. Баланың туған және Тайдолланы Жәнібектің алған күндерінің арасын есептеп, Үлгітайдың Жәнібек ханның баласы екеніне шек келтірмеген. Бұны ол жадына алған да қойған. Ал бүгін... Жас тоқал аулынан келген мына бекзада әйелдің сөзінен кейін шешім өзінен өзі туған. «Тайдолладан өш алам деген адам, оны осы жалғыз ұлынан айыруы керек. Бұдан артық Тайдоллаға істер жамандық жоқ» деп ойлаған. Және дұрыс ойлаған еді. Тайдоллаға бұл өлімнен де ауыр қиянат болары сөзсіз еді. Сондықтан да кеше Төре бимен осы Тайдолла жайында сырласқанда:

	— Бердібектің әлі сескенер бір інісі бар. Ол осы Тайдолла-қатынның қолындағы сегіз айлық бала — деген. — Он үште отау иесі. Әлі ақ сегіз айлық бала сояудай жігіт болып шыға келеді.

	Әрине, Төре би, көңілдес Тоқтай-Тұғлу қатынның сегіз айлық баланы өсіп, Бердібекпен хан тағына таласады дегені бақастас екі қатынның күндестігінен шығып отырғанын жақсы түсінген. Сегіз айлық бала өсіп, хан тағына таласқанша, ешкінің құйрығы көкке, түйенің құйрығы жерге тиер.

	Дегенмен, Тоқтай-Тұғлу-қатынның сөзі Бердібектің қансырай бастаған қанжарын қалай қарай сілтеуге жол таба алмай дағдарып қалған Төре биге көктен түскен қуаныштай болған.

	Қазір ол Төре бидің айтқанының бәрін орындайды. Тіпті байыбына жетпей орындайды. Ал Бердібектің бар ойы қазір сегіз айлық інісін өлтіруде болады. Мұндай күйінде хан не айтсаң да үстірт тыңдайды. Үстірт шешім алады. Төре биге Бердібектің бұл қасиеті де мәлім. Сондықтан ол ханға көптен бері айтқалы жүрген құбыжық ойына кірісті.

	Жақып би қызы Сұлубикені, осыдан жиырма жыл бұрын мәртебелі атаңыз Мұхаммед Сұлтан Өзбек хан өлтірткен Тверь князі Александрдың бір баласына берді деген сөз бар,— деді ол алыстан орағытып,— сол рас па?

	— Рас, осыдан үш ай бұрын өзім рұқсат еткем,— деді Бердібек.

	Сұлубике көрікті, адуынды, тәкаппар қыз болатын. Еділ бойындағы хан жайлауда бір тойда Төре би оны көрген. Түбі ел билеуге жарайтын, қыз екенсің деген ішінен қырағы көзді би... Өзінің бір баласына алып бермек боп, атасы Жақып биге кісі жіберген. Бірақ маңғыт биі: «әттең, Төре би кеш айтты, уәделесіп қойған жерім бар еді» деп өкіне жауап берген. Сол Сұлубикені Тверь князьдерінің бір ұрпағына ұзатты дегенді естігенде, Төре би «қызын менің балама бермей, орысқа бергені қалай?» деп ашудан жарылып кете жаздаған.

	— Ал өткен жылы Қырымды Гиасиддин оғланға ұлыс еттің ғой. Оның ұлы Хажы-Керейдің кіші қызын, ұмытпасам, өзіңнің күйеу балаң Мамай тоқалдыққа алды емес пе?

	Жошының Тоқай-Темір баласынан тарайтын Бас Темірден туған Гиасиддинге Жәнібек өлер алдында Қырымды ұлыс етіп берген. Бердібек хан болғаннан кейін, Төре би осы жерді өзіне алғысы келген. Бірақ бұл уақытта бүкіл Қырым бойына әмірі жүре бастаған Гиасиддиннің баласы Қажы-Керей, өзінің Шыңғыс ұрпағынан шыққанын пайдаланып, бидің бұл ойын іске асыртпаған. Және өткен жылы Мамайға бір қарындасын берген.

	— Иә, осы биыл алыпты.

	— Мұса бидің ұрпағына енді ар жағындағы Либке25мен ілік-шатыс болуы ғана қалды.

	Бағанадан бері бар ойы, тек сегіз айлық інісін тезірек барып өлтіру ғана боп тұрған Бердібек, сол ойын бұзбай:

	— Иә, сөйту қалды,— деді ол жайбарақат.

	Әрине, Төре би бұл жолы да, (осыдан он екі-он үш жыл өткеннен кейін, Мамайдағы Бердібек ханның қызы Ханымнан туған Рабиу-бегімді Либкенің князі, Ұлы князі, Польшаның болашақ королі Ягойло Ольгертович алатынын білген жоқ. Бірақ сұм би Либке мең оған таяу тұрған Алтын Орданың шеті — Сақыстан жеріндегі бекзадалар ілік-шатыс, құдандал болып кетуі мүмкін ғой деп болжаған. Егер ондай жағдай туа қалса, Алтын Ордаға бұның үлкен қауіп екені белгілі. Төре би соны ойлаған. Сол себептен ол ойындағысын тікелей айтты.

	— Енді менің сөзімді тыңда, хан Бердібек — деді Төре би түкті қабағын қарс жауып,— Либке князьдіктері және сенің қарамағындағы Қырым Сақыстан сүбелері бәрі қатар жатыр. Бірлесіп кетсе бір хандық. Ал Қырым мен Сақыстанның дені ноғайлы елі. Ал бұл Маңғыт кеше Ноғайға еріп, Алтын Ордаға қарсы шыққан.

	Бердібек кенет босаңси қалды.

	— Қайда барсаң да, кілең аңдыған жау...

	Бұл оның «хан тағына тағы да бір жау келді ғой» деп сескеніп қалғанының белгісі еді. Төре биге, әрине, Бердібек біреуден қорықса, сескенсе, одан тезірек құтылуға тырысатыны көптен таныс. Бұл жолы да көздеген нысанасына жеткенін сезді. Бұдан әрі Бердібекті тулатып алудан қорықты. Әккі би Бердібектің өзіне жаудың тым көп екенін білген жағдайда, көзінің тым қарауытып кететінін де біледі. Ондайда хан дос деген адамынан да секем алып қалады. Бердібектің мұндай жағдайдағы мінезіменен таныс би, тезірек оны алғашқы алған бетіне қайта түсіргісі келді.

	—Әрине, Сиқым бидің аулы әзірге бізден алыс,— деді — ал қазіргі қауіп, мына өскелі тұрған Тайдолла тоқалдың баласында...

	Бердібек бұдан әріге шыдай алмады. Дереу үй сыртындағы желіде байлаулы тұрған қара жорғасына қарай жүгірген.

	Міне енді оның зіркілдеген топ нөкерін соңынан ертіп, Тайдолла ауылына келе жатқан беті.

	Қалың шалғын арасыменен басын қақшита алға қарай сусылдай аққан қара жорға, біреуді шағуға ұмтылған қара жылан тәрізді.

	Соңынан ерген салт аттылы нөкерлері, алдындағы басшыларынан қалысқысы келмеген ордалы жылан тобы тәрізді, бірінен бірі оза сусылдай шабады.

	Түсі суық қанды топ бірін-бірі қуа Тайдолла аулына жақындап келеді.

	Міне жетіп те қалды.

	Ауыл ортасына оқшаулау тігілген шағын боз орданың алдына келіп Бердібек атынан асыға түсті.

	Өзгелері де абыр-сабыр түсіп жатыр.

	Бердібек нөкерлерімен топырлай үйге кіріп келгенінде, Тайдолла оң жақта, баласын алдына алып емізіп отырған. Бердібектің қылығына таныс жас әйел, оны көргеннен-ақ бір сұмдықтың болатынын сезіп, бөпесін кеудесіне қыса, орнынан тұра берді.

	— Мынау сенің балаң ба? — деді Бердібек қамшысының сабымен Тайдолланың құшағындағы нәрестені нұсқап. Сөйдеді де, оның тасырайған жылан көздері нәрестеден ауып, баласын емізіп тұрған жас әйелдің ана сүтіне толы тысырайған, тостағандай емшегіне қадала түсті.

	— Иә, сенің ең кіші інің...— кеудесін бір қолыменен тасалай берді.

	— Қамшың қайда? — деді Бердібек енді.

	Тайдолла түсінбей қалды.

	— Қайдағы қамшы?..

	— Ана жылғы маған сілтеген?

	Әйел қысылып кетті.

	— Кешіріңіз, хан ием, менің бір жолғы ағаттығымды.

	— Кешірмесем ше?

	— Күңіңіз болайын, кешіре көріңіз.

	— Күңім онсыз да боласың. Бер балаңды!

	— Оны қайтесің?

	— Өлтірем.

	Тайдолла баласын бауырына қысқан қалпында бір тізерлеп отыра қалды. Екі көзінен жасы парлап ағып қоя берді.

	— Тек нәрестеме тие көрмеңіз,— деді даусы жасқа толып қарлыға шығып.— Еш жазығы жоқ қой. Аяңыз. Баламды өлтіргенше, өзімді өлтіріңіз..

	— Өзің маған тірідей керексің. Ал балаңның керегі жоқ. Әкел бері!

	— Ағатай, аяңыз, бұл әлі күнәсіз періште ғой!

	Бердібек бұдан әрі сөзге келген жоқ, Тайдолланың қолынан анасының емшегін маужырай қаннен-қаперсіз еміп жатқан аппақ сазандай нәрестені жұлып алды. Денесіне тиген суық қолдан шошына қалған бала ұйқылы көзін ашып, Бердібекке бір қарады да, бөтен адам екенін көріп, шар ете қалды. Сол уақытта хан да, нәрестені қос қолыменен басынан асыра көтерді де, пәрменінше жерге періп қалды.

	— Хан болғысы келетін немесің ғой!

	Баланың кіп-кішкентай денесінің мылжа-мылжасы шығып, томпиған басы, жерге ұрған қақтай жалпия қалды.

	— Балаңның қырқын өткізгеннен кейін, өзім келіп алып кетем,— деді Бердібек Тайдоллаға. Сөйдеді де нөкерлерін ертіп үйден шығып кетті.

	Тайдолла көзінен жасы сорғалап біраз отырды. Содан кейін түрегеліп, жасын сүртті де, басындағы шөлісін алып, бөпесінің денесін орады.

	Қан-қан болған нәрестені бауырына қысып, ол тағы біраз тұрды. Әлден уақытта барып:

	— Құлыным, құлыным,— деді Тайдолла бөпесінің бетіне қарап,— Тірі болсам, Бердібек ханның осы істегенін өзінің алдына келтірермін! Сенің өшіңді алуға ақ сүтімменен ант етемін!

	Сөйдеді де ол кенет өкіріп жылап қоя берді. Жылап тұрып баласының сау жақ бетінен шолпылдатып сүйе берді.

	Тайдолла бөпесінің жетісін беріп болған соң, қырқына қарап, Бердібектің алып кетуін күтпей, кеше Жәнібектің жағында болған, Жошының Төлек Темір баласынан тарайтын Наурыз бен Мұхаммедтің Жайық етегіндегі ұлысына жасырын қашты. Кавказдағы өз еліне аттануға, Бердібек біліп қалса соңымнан қуғыншы жіберіп, ұстап алар деп қорықты.

	Бердібектің бойына біткен баққұмарлық қанішерлік, өзгеге сенбестік, көрінгеннен қауіптенгіш қасиеттерін жалғыз Төре би ғана емес Маңғылы, Ақымет, Маңғұттай тәрізді өзге би, әмірлер де кеу-кеуледі. Орда маңындағы мықтылардан ханға тоқтау айтуға ешкімнің батылы бармады.

	«Әкесін өлтірген хан болмайды,

	Хан болса, өлуіне жыл толмайды...»,—

	деп Низами айтса да, әкесі әз Жәнібекті өлтірген Бердібектің хандық құрғанына екі жылдан асып кетті. Дегенмен өзеннің бір жағасы болса, екінші жағасы да болады. Бұл жаратылыс заңы. Бердібектің жаман қасиеттерін қолдаушылар табылғанда, оның қанішерлігіне, қаталдығына қарсы тұратындар да көбейді. Бұлар қарамағында әскері бар Наурызбек, Мұхаммед, Темір-Хожа, Моғұл-Бұқа Ілияс тәрізді өмірлер еді.

	Бірақ күш әзірге Бердібек жағында еді. Өйткені Алтын Орда ханы да, әміршісі де өзі. Әмірлер кеңесінің басшысы Төре би. Ал әскерін басқаратын қосын — әлмұрасының ең беделдісі де, алғыры да өзінің күйеу баласы Мамай.

	Бұл үшеуі тізе қосып, бірігіп тұрғандарында бұларға ешкімнің де тісі батпаса керек-ті.

	Ұялы қасқырға қандай арлан жеке шапқан.

	Дегенмен, қанқұйлы Шыңғыс ұрпақтары емес пе, Бердібектің алқымынан ала түсер бөтен жас арландар бар еді. Әсіресе бұлар Ақ Орда төңірегінен көбірек көріне түскен.

	Міне бүгін де Бердібек сол уақтығын істеп отыр.

	Хан сарайында қазір Төре би, Мамай бар.

	Әкесі Жәнібек өлейін деп жатыр дегенді естіп, Бердібек Табриздан Сарай-Беркеге қайтқалы жатқанда Марандыдағы Мелик-Ашрафтың асыл тастар тігілген кеудешесін алып келуге Ақиджан әмірді жібергені белгілі ғой. Әмірдің кеудешені алып келуін күтпей, Алтын Орда тағынан құр қалудан қорқып Бердібек Сарай-Беркеге жүріп кеткен. Ақиджан әмір кеудешені қолына түсіріп, бар асыл тастарын өзі пайдаланып кеткен. Және Ираннан Жәнібек пен Бердібектің екеуінің бірдей елдеріне қайтқанын естіп, Табризға келген. Мелик-Ашрафтың жағындағы адамдарды жинап, Сұлтандықты өз қолына алған.

	Міне қазір Бердібек әкесі жаулап алып берген Әзірбайжаннан айырылып қалғанында ісі жоқ, Ақиджан әмірдің кеудешенің асыл тастарын өзі пайдаланып кеткенін естіп бұлқан-талқан болып отыр.

	Бір мемлекетті емес, бір кеудешедегі асыл тастарды жоғалтқаны үшін тағы соғыс ашпақ.

	Бұл уақтық емей немене?

	Және әскері Иранды қайтадан шабуға жете ме, жетпей ме, онда тағы шаруасы жоқ.

	Алтын Орда тәрізді алыпты басқарып отырған хан алдын-артын тегіс ойлауға тиісті емес пе? Бұл қалай?

	Оның үстіне Ақиджан Иран шаһары Ахлатта Уаис сұлтан өлтірген Мелик-Ашрафтың баласы Теміртастың құнын сұрамақ?

	Жәнібек хан Табриздан өзімен бірге Сарай-Беркеге есірей етіп алып келген Мелик Ашрафтың баласы Теміртас өткен жылы қарындасы Сұлтанбақытты алып, бір ыңғайлы түні Сарайдан Хорезмге қашқан. Көп қиындықпен бұлар Иранның ұлы ақыны Хафиз туған Ширазға жеткен. Қарындасы мен Теміртас Хызыршах тұрған Ахлатқа келеді. Бұл арада әкесінің дос адамдарымен кездесіп, Сұлтанат әмірлігін өзіне қайтарып алмақ болып, Табриз әміріне қарсы жұртты көтереді. Бұны естіген Ақиджан әмір Ахлатқа Уайс сұлтан басқарған әскер шығарады. Ахлатқа әмірдің әскерінің келе жатқанын біліп, өз басын сауғалап қалмақ үшін, Хызыршах Теміртасты қол аяғын байлап Уайс сұлтанға ұстап береді. Уайс сұлтан Сұлтанат әміріне қарсы бүліншілік ұйымдастырылған Теміртасты қылышпен шауып өлтіріп, басын Табризге жібереді.

	Енді Бердібек «Теміртас Алтын Орданың есірейі еді, бұл арадан қашып кеткенін біле тұрып Ақиджан оны ұстап алып бізге жіберудің орнына, өзі басын алды. Енді бізге сол Теміртастың құнын төлесін және Сұлтанбақыт пен асыл тасты кеудешені қайтарып берсін, бұны істемейді екен Ақиджан әмір, онда Иранмен соғысамын» деді.

	Бердібектің аузынан бұл жолы да Әзірбайжанды қайтарып берсін деген сөз шықпады. Ал бұл өлкенің Жібек жолын қолға ұстау үшін керек екенін ойына да алған жоқ. Жалпы бұл жолдың Алтын Ордаға қандай маңызы бар екенін Бердібек хан есіне де түсірген емес.

	Міне қазір де Алтын Орданың ең үлкен дәрежедегі үш адамы Бердібектің жаңағы айтқан уақ тілегін сөз етіп отыр.

	— Егер Ақиджан әмір Теміртастың құнын төлеп, Сұлтанбақыт пен асыл тасты кеудешені Алтын Ордаға қайтарса, Иранмен соғыспаймыз ба? — деді Мамай Бердібектің ойын әбден білгісі кеп. Хан Иранмен соғысуға Теміртастың құны мен кеудешені ханның құр сылтауы шығар деп ойлаған.

	Бердібек бірден жауап берді.

	— Соғыспаймыз.

	Мамай тұнжырай қалды. «Жоқ, жоқ, бұл кісі мемлекет ісін тым шолақ түсінеді. Қайын атам болса да, бұдан тезірек құтылу керек. Құтылудың ең төте жолы тезірек Алтын Ордадан Қырымды жеке бөліп алып, жеке хандық еткен жөн! Айдаған алып өгіздің төрт аяғының бірі болғанша, жеке бұзау болу ұтымды. Бұзау да күні жеткенде өгізге айналады. Қырым мен Сақыстанды жеке билеп күшейгеннен кейін бүкіл Алтын Орда билігіне де қол созуға болады».

	Онда Ақиджанға тезірек елшілеріңізді жіберіңіз,— деді Мамай.

	— Дұрыс,— деді Бердібек.

	Мамай шығып кеткеннен кейін Төре би:

	— Түбі ноғайлы батырлары бірігіп кетсе ажалың, Бердібек хан, солардан келеді,— деді Төре би мұны тағы да әлекке салып қоймақ оймен.

	Бірақ ажалы бұлардан келмеді. Бердібектің өкіре барып жер құшуына Тайдолла ханым себепкер болды.

	Жеңгелері Құлпа деп атаған Келдібек, Өзбек ханның ортаншы ұлы Ырынбектен туды. Ырынбек Құтлық Темір әмірдің әскерімен Мауараннахрға жорыққа аттанған. Ақыры сол жолғы сапарынан ЬІрынбек қайтпаған. Жесір қалған Айқортқа тоғыз ай, тоғыз күні толғанда осы Келдібекті тапқан. Сөйтіп жүргенінде Айқортқа Маңғыстау әмірі Тайқожаға ерге шыққан. Шешесімен бірге Маңғыстау жаққа кеткен Келдібек, жиырма бес жасқа дейін сол жақта жүріп, ақыры осыдан үш жыл бұрын, Бату ұрпағы екенін ұмытпай, Ақ Ордадан Алтын Ордаға келген. Бұл кезде Жәнібек өліп, Бердібек таққа отырған шақ еді. Сырттан келген туысы түгіл, аз күнде Орда маңындағы он екі аға, інісін өлтіріп үлгірген Бердібекке Келдібек жақындауға қорыққан. Наурызбек Мұхаммед ұлысымен шектес Жайық пен Еділдің төменгі жағындағы Өзбектің бөтен ұлдарынан қалған бірен-саран туыстарын тауып соларға кеп қосылған. Олар бұны өз жерлерінен жеке жайылым беріп жеке ауыл еткен. Келдібек Бердібекке қарсы шықпақ боп жүрген ағайын-туыстарыменен тіл тапты. Енді жалғыз Бату ұрпақтары ғана емес, Бердібекке қарсы Жошының бөтен балаларынан тараған әмір, сұлтандар да, Келдібектің маңына шоғырлана бастады. Бір адам Бердібектен қорықпаса, осы Келдібек қорықпас деп ойлады олар.

	Міне осындай жағдайда Жайық бойындағы хан жайлауда Келдібек Наурызбек ауылына барған жерде Тайдолла жеңгесін көрді. Наурызбек Мұхаммедтің боз ордасында Келдібек-Құлпаға арналып ту бие сойылып тағам тартылғанда ауылдың бір-екі ақсақалы мен әмірдің бәйбіше, тоқалдары болған. Осы асқа Наурызбек аулына келіп жатқан Тайдолла да шақырылған. Наурызбек Мұхаммед сәнқой, сал келген, сұлулықты жақсы көретін кісі еді. Оның әйелдерінің бәрі де көрікті болатын. Егер әр көштің басындағы Наурызбектің әйелдеріне кездескен жолаушы, Қыз Жібекті іздеген Төлегендей, әр көштің алдында бірінен-бірі өткен сұлуларды көрер еді. Келдібек сыпайы түрде Наурызбектің әйелдеріне көз тастады. Қымыз құйып отырған мынау сәукелелі қызғалдақтай құлпырған үй иесінің жас тоқалынан бастап анау төрге таяу отырған дағарадай аппақ күнгей киген, сары қарын тартып қалған бидай өңді, ашаң жүзді бәйбішесіне дейін, ақ саусақтарға салған алтын, күміс жүзіктердей, бірінен-бірі өткен жарасымды сәнді екенін көрді. Бәрі де сұлу, әйтсе де бұрын да Ақ Орданың аты шыққан талай керемет сұлуларын көрген Келдібек, бұлардың көріктілігіне ақылынан адасардай боп таң қалмаған. Осылай ауыл ақсақалдарының ақылды сөздерін естіп, Наурызбек әмірдің кілең сұлу әйелдерінің ұрлана қараған отты көздерінің қызуымен бойы балқып, бір балбыраған ғажайып күйде отырғанында, үйге «Армысыздар?» деп сұңғақ бойлы, қыр мұрын, оймақ ауыз, ботакөз бір перизат кіріп келді. Бұл Тайдолла сұлу еді. Осыдан үш жыл бұрын қайтыс болған әз Жәнібек ханның жас тоқалын ертегіге бергісіз көрікті деген лақап Келдібекке де жеткен-ді. Бірақ дәл мұндай ғажайып әдемі деп ойламаған. Ақ күміс, сары алтын, гүл-гүл жанған жібек кілем, асыл мүлікке толған боз орданың ішіне біреу жарқ-жұрқ еткен гауһар тастап жібергендей болды. Келдібек бұл келген, ешкім айтпаса да Тайдолла тоқал екенін білді.

	Қазақ «Сұлу сұлу емес, сүйген сұлу» дейді. Ал Тайдолла сүйгенінің сүйгені, сұлуының сұлуы екен. Сонау күн қарып тобылғы күрең тартқан, қара торы жүзінде пісуі асқан шиедей сәл қоңырқайланған қызыл дәнді еріндері ашылып, үйдегілерге «Армысыздар?» деп Тайдолла маржандай аппақ тістерін көрсете күлімсірегенде, кенет мөлдіреген жаудыр көздері Келдібекке түсіп кетті. Сол көз нұры өзіне қарап сәл кідірген сәтте, сонау ұзын кірпіктері жүрегіне мың найзаның ұшындай боп қадалғандай сезінді жігіт. Сол мезеттен бастап Келдібек ешкімді көрмеді. Ешкім көзіне түспеді. Тек Тайдоллаға қарай бергісі келді, қарай бергісі келді. Әйтсе де, жұрт көзінше оған сұқтана берудің сөкет екенін түсініп, одан көзін аудармақ болды. Бірақ аудара алмады. Қайта қарады, қайта қарады. Ал амалсыз Тайдолладан әрбір назарын аударған мезеті оған үлкен азапқа айналды. Осы азапты шақтарынан бастап, Келдібекте Тайдолламен бір кездессем деген бір арман туды. Бірақ кездесе алмады. Тек, соңынан, Наурызбекпен екеуі бірігіп, Бердібекке қарсы шығу жайлы оңаша әңгімелері бітіп, Келдібек атына қонғалы тұрғанында Тайдолла бұның қасына өзі келді.

	— Сөйлесе алмай қалдым, қайным,— деді ол, тағы да ұзын кірпіктерінің ұшын Келдібектің жүрегіне найзадай қадап, оны Жәнібектің немере інісі санап,— Мына Бердібектің кезінде әкесі баласына, жеңгесі қайнысына кездесу қиын болып кетті ғой. Бұдан әрі жолыға алмай қалсам, ағаң Жәнібектен қалған сегіз айлық баласын қанішер хан жерге ұрып өлтірген бір бишара жеңгемді көрдім деп есіңізге сақтай жүру үшін мына бір сақинамды алыңыз,— деп Тайдолла сұқ қолындағы алтын сақина жүзігін берді.

	Қазақ дәстүрінде әйелдің еркекке сақина беруі жүрек сырының ишараты. Келдібек кенет толқи қалды. Ол жеңгесіне ризалығын айтып, боз орда алдындағы адамдармен қош айтысып жүріп кетті.

	Бірақ Келдібек аты алға қарай ұмтылған сайын, бар қызығы артында қалып бара жатқандай сезінді. Тіпті бір мезетте атының басын бұрып алып, кейін қарай шапқысы да келіп кетті. Алға басқан аяғы кейін кетіп, әзер дегенде өз ауылына жетті.

	Адам дегеннің ежелден төрт құмарлығы болған: байлық, бақ, даңқ, махаббат.

	Келдібектің бұрын бар ойын баққұмарлық билеген. Сонау Алтын Орда тағы оған алыс та болса жақын, жақын болса да алыс көрінген. Сөйтсе де үмітсіз жан жаралған ба, бұ да сол Бердібек отырған Алтын тақтан қатты дәметкен еді. Сол үшін де Бердібекке қарсы Жәнібектің басқа ұрпақтарын өз маңына жинай бастады ғой. Әрине бұл күрес оған оңайға түспек емес. Жатса да, тұрса да Келдібектің бар уақытын осы бір арман алады. Бірақ ол сөйтсе де сонау бір көрген тау елінің тамаша қызын ұмыта алмады. Бір күні ол Тайдолланы іздеп Наурызбектің аулына қайта келді. Бағына қарай жесір әйелмен бір қалтарыста оңаша кездесті. Уақыттың тығыздығынан бірден өзінің оны жақсы көріп қалғанын айтып, бұған ерге шығуын өтінді.

	— Сіз де маған ұнайсыз,— деді Тайдолла.— Бірақ сізге ерге шыға алмаймын, берген сертім бар.

	— Қандай серт?! Кімге?! — Келдібектің жаны шығып кете жаздады.

	— Өзіме берген сертім. Мені алам деген адам алдымен Бердібек ханды өлтіруі керек.

	— Бердібек ханды өлтіру керек екені белгілі... Егер оны мен емес, бөтен біреу өлтірсе, соған кете бересің бе?

	— Жоқ, сен өлтіруің керек. Сен ғана хан болуға тиістісің. Мен де тек саған ғана күйеуге шығуым керек.

	Тайдолланың сөзі Келдібекке бұйрық тәрізді естілді.

	— Ал өлтіре алмасам ше?

	— Онда мен саған жоқпын.

	— Жақсы көре тұрып па?

	— Иә, Жақсы көре тұрып! Бердібекті өлтіру бұл дүниедегі менің бар арманым! Сол арманым үшін махаббатымды да, өзімді де құрбан етуге бармын!

	Қанды қанмен жуған сұрқия заман! Келдібек енді Тайдолламен таласқан жоқ. Нәресте баласын өз көзінше өлтірген Бердібектен өшін алмай жас әйел ештеңеге көнбейтінін Келдібек те түсінді.

	— Жарайды, сенің тілегіңді орындаған күні келермін,— деді ол.

	Сол күннен бастап Бердібекті өлтіру Келдібекке енді дүниедегі ең күшті мақсатына айналды. Алтын Орда ханын құртып, оның орнын басу, бұрын да оның шын көкейкесті тілегі еді. Енді оған Тайдолланың серті қосылды. Осылай Келдібектің бар арманы, бар ойлағаны тек Бердібекті өлтіру ғана болды.

	Бірақ қалай өлтіресің? Ебін тауып, бір қараңғы түнде оның түбіне жетсең, сенің жеңісіңді басқа біреулер пайдаланып кетуі ғажап емес. Заман солай. Дүниеде не көп, хан болғысы кеп, анталап жүрген Шыңғыс ұрпақтары көп. Кім сені жұрт білмеген жағдайда, Бердібекті осы өлтірді деп алтын таққа отырғызады? Әрине, ешкім де отырғызбайды. Ал тапа-тал түсте, халық көзінше, айдаһардай ысқырып, бетіне жан қаратпай тұрған Бердібекті өлтірсең — онда бір сәрі. Ерлігіңді көрген ел, сенің Бердібекті өлтіріп, оның тағына барып отырғаныңа тек ризалығын ғана білдіреді. Және өзіңді қолдап жүрген әмірлерге де жеңіл, ондай жағдайда өзіңе де, оларға да қарсы ешкім шыға алмайды.

	Осындай ойға бекінген Келдібек, өз жасағын сыптай етіп дайындап, Алтын Орда ханының бір шағын тобымен елсіз жерде кездесетін күнін күтіп, Бердібекті алыстан тори бастады.

	Ал Бердібек өзін сыртынан жасақты қол аңдып жүргенін сезгендей, осы бір тұста Ордалы ауылынан шықпай қойды. Алда-жалда, өзіне наразы деген бірер ауылға, не руға аттана қалса, үнемі көп әскермен шығып жүрді.

	Мұндайда Алтын Орданың айбарлы ханын кім шаба алар? Кім оған тиісе алар?

	Әрине ешкім де!

	Бірақ аққан суға да бір тосу. Бердібек ханға да тоқтар кез келді.

	Ажал қуды ма, ол Наурызбектің аулында Тайдолла-ханымның жатқанын естіп, шағын қолмен атқа қонды.

	Шағын болғанмен Бердібек жасағы қауіпті жасақ еді. Сарт-құрт желе-шоқыған кілең, көк найзалы ақкөз бұзық жігіттер, Еділ мен Жайық ортасындағы Наурызбек аулын бетке алып келе жатты.

	Алдарында, жыны ұстаған бақсыдай, өзінен-өзі зіркілдеп шапқан Бердібек хан.

	Түрі Тайдолланы ғана алып қайту емес, бүкіл Наурызбек аулын құртып жіберетіндей.

	Қаһарлы ханның өз аулына шыққанын естіген Наурызбек дереу Келдібекке ат шаптырды. «Бердібекті құртатын, бұл бір ыңғайлы кезі, біздің ауылға жеткізбей жолдан тосып алсын. Егер Бердібекті өлтірсе, Алтын Орда тағына өзім апарып отырғызам» деді.

	Бірақ өзі Бердібектен қорқып жанын қоярға жер таппай, атына мініп бір топ жігітіменен арғы беттегі тоғай арасына қашты. «Бердібек ауылға жетсе аңға кетті деңдер, ал Бердібек өлтірілсе тезірек хабар беріңдер» деді сенімді адамдарына.

	Хабар жеткен Келдібек дереу дабыл ұрып жасағын атқа қондырды. Бұлар да хан келе жатқан жаққа құйындаға жөнелді.

	Келдібек қолы Бердібек жасағына күтпеген жерден, «Қырғын бел» деген ойпатқа түсер тұста, бір бүйірден кеп тиді.

	«Өзбек», «Жәнібек!» деп кішкентай тоғайдан шыға келіп, өздеріне қарай анталап келіп қалған жалаң қылыш, көк найзалы жауынгерлерді көргенде, Бердібек жігіттері сасып қалды. Аттарының басын бұрып, қарсы шығуға мұршалары да келмеді, ерліктері де жетпеді.

	Тосын пайда болған қол, тосын тиді.

	Көп жігіттер ат жалын құшып, бірден жан тапсырды.

	Кейбіреулері қарсыласпақ болды, бірақ бұрынырақ сілтеген шойын бас шоқпардан құтыла алмай, бас сүйектері мылжа-мылжа боп жерге құлады.

	Ал келіп қалған жауды көрген Бердібек атының басын бұрып ап, жалт бұрылып адырлы жазыққа қарай қашты. Хан жасағына емес, енді атына сенді.

	Батырға да жан керек деген.

	Бірақ қашқанға қатын да батыр, соңынан Келдібек қуып берді.

	Ханның сасқанын астындағы тұлпары да білді ме бүкіл Еділ — Жайық хандығына даңқы шыққан Тұлпаркөк, құйындата жөнелді. Бірақ ажалдан жүйрік емес екен, Бердібек құтыла алмады. Бота тірсек, қалақ сан сәйгүлік тұлпар қос құлағын жымырып ап, құландай ұйтқытып келе жатқанында, кенет қалың шөп арасындағы суырдың ініне аяғы кіріп кетіп, омақата құлады. Атының басынан ұшып түскен Бердібек, бір-екі рет аунап-аунап кетіп, ұшып түрегелді. Беліндегі қылышын суырып алып, қарсы ұмтылам дегенше, үстіне арқыратып келіп қалған есік пен төрдей Келдібектің құлакері оны кеудесімен қағып өтті. Сол сәтте Келдібек те сала құлаш жіңішке алдаспанымен үзеңгісіне шірене кеп жерге ұшып түскен ханды тартып үлгірді. Алмастай өткір алдаспан, Бердібекті құлақ тұсынан қиғаштай тиіп, ханның жирен басын мойнынан анандай жерге ұшырып түсірді.

	Бердібектің мызғымас, жыланның көзіндей тасырайған дөңгелек көзі бұрынғыдан да жаман тасырая қалды.

	Тек жасыл тартқан нұры кенет сөніп бір мезет шел қаптағандай бозарып кетті.

	Келдібектің соңынан жеткен бір жігіт, дереу атынан түсіп, басты қоржынға салып жатып:

	— Шіркіннің көзі қандай сұсты еді! — деп, қолымен кірпігінің үстін уқалап көзін жапты.

	Сөйтті де бас салған қоржынды Келдібектің қанжығасына байлады.

	Бұл кезде ұрыс та біткен.

	Бердібек жасағының тірі қалғандарын есірей етіп Келдібек қолы кейін қайтты.

	Қан майданда бетпе-бет келіп жауын жеңіп қайтқандай бәрі тегіс мәз-мейрам.

	Өз ауылдарына «сүйінші» сұрауға ат шаптырылды.

	Көп кешікпей Наурызбек бастаған бір топ әмір оларға кеп қосылды. Енді топ қол боп сол беттерімен Сарай-Беркеге қарай беттеді бұлар. Жолай, әр ауылдан әр аймақтан бұларға тілектес әмірлер, би, батырлар қосыла берді.

	Келдібектің соңынан ерген жұрт енді қалың қолға айналды.

	Бәрінің аузында — Келдібек. «Әз Жәнібектің аузынан түскендей!» «Ханның басын хан алар, бұл хан болуға лайық оғлан!».

	Бұған ешкім де қарсы емес тәрізді. Кешегі Бердібекті жақтаған Төре, Мөңгілі билер де қолдарын қусырып алдарынан шықты. Бердібек қанішерден әзер құтылғандай, бір-біріне бастарын шұлғысып, «дұрыс» дейді.

	Опасыз дүние!

	Бердібекке қарсы өмірлер Келдібекті қолтықтап кеп Алтын Орда тағына отырғызды.

	Бірақ Келдібек ұзақ отыра алар ма екен? Өз әкесі Жәнібекті Бердібек өлтірді. Бердібекті міне Келдібек өлтірді. Ханды өлтіріп, тағын тартып алу салтқа айналып кетпесіне кім кепіл?

	Сөйтер болса, Келдібекті де ұзаққа апармас.

	Иә, хан тағының қанмен келетін осындай жексұрын әдеті бар ғой...

	Дәреже кімді өзгертпеген!

	Келдібек те өзгерді. Кісі өлтіріп баққа қолы жеткен Келдібекке, осындай қанды айламен таққа отырған өзге хандардай, бөтен кесел де пайда болды. Ол енді көлеңкесінен қорқа бастады. Бұл Бердібекті өлтіргенде, бұны бөтен біреудің өлтірмесін кім біледі?.. Осыдан оның бар тіршілігі хандығын күшейтуге емес, өз басының күшеюіне арналды. Осындай күйге ұшыраған Келдібек кешегі жанын күйдірген махаббатын да, өзін көтеруге жәрдемдескен әмірлерді де ұмытты. Егер бұлар күшейіп кетсе, түбі ажалым солардан келеді деп күмәнданып қауіпті деген әмірлерін бірін-біріне шағыстырып, бірін-біріне өлтірте бастады. Осындай жағдаймен аз-ақ күнде Мөңгілі би, Жағалтай, Темір-Бұқа тәрізді соңында елі бар күштілерден құтылды. Сондай-ақ, өз даңқын көтеру үшін Келдібек есімімен Сарай-Беркеде күміс, қола ақшаларын шығара бастады.

	Осылай Алтын Орда ішіндегі алауыздық күшейе түсті. Бұрын Бердібек кезінде Алтын Ордамен шектес елдерде Еділ — Жайық Ордасына қарсы алакөздік туған болса, енді Келдібек-Құлпаның тұсында Орталық Сарай-Берке хандығына бағынғысы келмеген Алтын Орданың өзінің ішінде бүлік шықты. Және бір жерден емес, бірнеше жерінен.

	Ал Келдібек бүкіл Алтын Орда ханы аталғанмен, бұларға ештеңе істей алмады.

	Әмірлер басын біріктіріп, халықты бір қолда ұстап, хандығын күшейтудің орнына, ол әмірлерді бір-біріне айдап салып, тек өз басын сақтауды ойлайды. Шоқпарды көтере алмаған өз басын ұрады дегеннің кебіне душар болды.

	Осыдан Алтын Орданың ішінде күннен-күнге талан-тараждық дами түсті. Өзі де шығуға таяу тұрған көз еді дегендей, әмір, билер енді іске тікелей кірісті.

	Бүліншілік басы Мамайдан басталды.

	Қырым өңірі Жәнібек ханның тұсынан бастап Жошының Тоқай-Темір ұрпағының ұлысына айналған. Каффа, Судақ тәрізді шарт бойынша генуялық саудагерлердің қарамағына берілген бірнеше үлкен қалалары болмаса, бар даласы, теңіз жағалары, осы ұрпақтың билеуінде болып келген. Бердібек қаза табар алдында, осы Қырымды әскери жағынан Алтын Орда қолбасшыларының бірі Мамайға бағындырған.

	Мамай Ордасын Азақ-Танадан көшіріп, осы күнгі Симферополь тұсына апарып тіккен. Аз уақытта адуынды батырдың ықпалы Еділдің төменгі шені мен бүкіл Қырым өлкесіне қатты жүре бастаған. Тіпті сүреғал26 ретінде жеке өлкеге айналуға ыңғайланған. Осындай еркіншілік алған Мамай Келдібек Алтын Орда тағына отырған жылы іс жүзінде жеке бөлініп шыға келген. Алтын Орда бағынышты деген Қырым мен Сақыстанның жай ресми аты ғана қалған. Шынына келсек жеке хандыққа айналған. Ал Мамайдың өзі хан болуға Шыңғыс ұрпағынан шықпағандықтан ақырында Тоқай-Темірдің баласы Үз-Темірден туған Абайдың немересі Абдулды Қырымға хан көтерткен. Мамайдың бұл әрекетін осы уақыттағы Қырымның ұлыс ағасы, Абдулдың әкесі, Абайдың баласы Меңғасыр би қатты қолдаған. Бірақ Абдулдың хан деген құр аты, бар билік әскер басы Мамайдың қолында қалған. Жаратылысында жігерлі Мамай дереу жаңа құрылған хандықты күшейтуге кірісті. Ол өзіне жаңа одақтастар іздей бастады. Ең алдымен, осы аласапыран кезде, орыс мемлекетінің оңтүстік жағының біраз жерін өз қарамағына қосып алған Либкенің ұлы князі, өзінің күйеу баласы Ольгердке елші жіберді. Содан кейін өзіне бағынышты болуға тілек білдіріп келген Суздаль-Нижгород князі Дмитрий Константиновича Иван Калитадан қалған тоғыз жасар Мәскеу князі Дмитрий Ивановичтен тартып алып, Владимир ұлы князьдігін берді. Қырым билеушісінің бұл қылығы Алтын Орда хандарының берекесінің кете бастағанының белгісі еді. Еділ — Жайық хандығындағы алауыздықты пайдаланып, Мамай жалғыз ғана Қырымды місе тұтпады, Қырымға таяу сонау Еділ бойының төменгі шеніне дейін өзіне қаратып, енді ол бүкіл Алтын Орданы билемек боп, Сарай-Беркені алуға дайындала бастады.

	Алтын Орда бүліншілігі бұдан да әрі дами түсті.

	Жошы ұрпағынан шыққан Туғанның баласы Болат Темір оғлан, осы тұста бұлғар-татарларымен бірігіп, Еділ өзенінің жоғарғы жағын бөліп алып, Еділ бойындағы кеме жолына әмірлерін жүргізуге кірісті.

	Ал Алтын Орда қарамағындағы Мордва жерін дәл осы кезде Сибан ұрпағынан шыққан Тоғайбек өмір тал түсте басып алды. Ол Мокшеде өз ақшасын шығарды. Тіпті Алтын Ордаға алым-салық төлеп тұрған Рязань-шаһарын шаппақ болды. Бірақ орыстардан соққы жеп кейін қайтты.

	Осының бәрі аз болғандай, күшейіп қалған Ақ Орда хандары да Алтын Ордаға тікелей қауіп туғыза бастаған. Еділ-Жайық хандығының енді өздеріне бұрынғыдай билігін жүргізетін күшінің жоқтығын сезіп, Хорезм әмірлері де жеке бөлінуге бет алған. Осындай жағдай теріскей Кавказ Қырымдағы легзан27, асы князьдіктері мен Тұна28, өзеніне дейінгі далаларда көрініп қалған.

	Ал Либке князі Ольгерд Мамайдың ұсынысын қабылдамақ түгіл, Алтын Орданың осы тұстағы өзара талас-тартысын, ауыр кезеңін пайдаланып, Мамайға көнгісі келмеген Құтлықбек пен орыстар Дмитрий деп атаған Қажыбек әмірлердің әскерімен бірге Бұғы өңіріне аттанып, Көк өзен29 жағасында Мамай мен Орақтың қолдарын жеңіп, бүкіл Подолия жерін Либкеге қаратқан. Енді ол Киевті алу әрекетіне кіріскен.

	Демек, Владимир ұлы князьдігінен айырылып қалған Мәскеу князьдері де бос жатпаған. Енді олар он бір жасар Дмитрий Ивановичтің жанына жиналып, архимандрид Алексейдің жігерлі әрекеттерінің арқасында, бүкіл орыс жерін біріктіруге кіріскен.

	Міне осындай жағдайда Ұлы Алтын Орданың ханы Келдібек, тек өз төңірегіндегі, әмірлерін біріне-бірін шағыстырып өлтірумен болды.

	Бұл жағдай өмірлерді де үркітіп тастады. Енді біреулерінің Келдібекке жағынып жан сақтағысы келсе, ал басқа біреулері тағы қанды жолға түсіп, Келдібекті өлтіріп, билікті өз қолдарына алуды ойлады. Осылай Келдібек Ордасында да қайтадан екі ай талас басталып кетті. Алғашқы жүкті кәрі тарлан Төре би, екінші жүкті Хаджы-Тархан әмірі Хаджы-Черкес пен Сарайшық әмірі Наурызбек басқарды. Соңынан бұл екеуі де бір-бірін өлтірді. Бірақ алғашқы кезде, Шыңғыс ұрпағына тән, өздеріне тиімді жағдайда бірігіп кетіп, артынан қастаса қалатын әдеттеріне салған.

	Дегенмен, Төре би, қандай айлакер болғанмен өзі құрған қақпанға өзі түскен. Бір әмірді бір әмірге айдап салуды да Келдібекке өзі үйреткен. Осындай жақсылығы үшін таққа отырған алғашқы кезінде Келдібек Төре биді өзіне жақын тартқан. Тіпті ақылшысы етіп алған. Соңынан Төре бидің ақылын әбден үйреніп алғаннан кейін, оның өз әдісін өзіне қолданған. Бір күні оған: «Кеше маған Мөңгілі би келіп кетті. Бердібекті қанды жолға түсірген Төре би, егер одан құтылмасаң, сені де Бердібектей қанішер етеді» деді. Сол түні түн ортасында Ордасынан дәретке шыққан Мөңгілі би мүлдем жоқ болып кетті. Тек үш күн өткеннен кейін оның денесін ауыл сыртындағы қалың ағаштың ішіндегі шұңқырға көмілген жерінен тауып алды. Онда да үстіне үйілген топырақтан қолының шошайып шығып жатқанын біреулер көріпті. Содан соң би денесін қазып алып, басына мазар орнатып Келдібек ардақтатып қойдырған. Жерлер алдында қарт бидің өлтірушілер мойын омыртқасын үзіп жібергенін Келдібек өз көзімен көрген. Сірә қанішерлер, бөтен әдіс таба алмағандай, кәрияның мойнын бұрап өлтірген екен.

	Ал Төре бидің өзі де осылай өлді.

	Осы бидің шағыстыруымен Орда маңындағы әмірлердің бәрінен қауіптеніп алған Келдібек, егер өзінің екі басы, екі жүрегі болып, сол бастар, сол жүректер біреу біріне-бірі қас десе, соған ол сенер еді. Оның секемшіл жаны осындай күйге жеткен. Осылай өзіне бұл дүниеде өзінен басқа дос жоқ деп ұғынған Келдібек, Төре биден де қауіптене бастаған. Ойына бір күдік түсті — бәрі бітті. Ол енді Төре биден тезірек құтылуды ойлаған. Ол өзі күдіктенген әмірін, өзі емес, бөтеннің өлтіргенін жақсы көретін, және көзінше өлтірсе жаны кіретін. Ал ана қылмыскер адам, оның көзінше өзінің қасын өлтіріп, ханды қылмысына куә еткенін білмей қалатын. Қылмыскер хан қолына өзінің қалай оңай түскенін соңынан бірақ аңғаратын. Ал хан қылмыскердің мұндай айыпты жағдайын әрқашан да пайдалана білетін.

	Бұл жолы да солай болды.

	Келдібек Мөңгілі бидің інісі Жарақтың қызба қанды баласы Софы мен Төре биді Ордасына шақырып алды.

	Софы өз әкесі Жарақтың емес, Мөңгілі бидің қолында өскен. Қазір Орда жасауылының бастығы еді.

	Төре би Ордаға Софыдан кешірек кірген, ханның сол жағында отырған белінде қанжары бар Софыны көргенде әлденеге үрейлене бір қарап тайсалып кеткен.

	Шіркін тіршілік деген қандай тәтті.

	Амандасып болғаннан кейін Келдібек өзінің әдеттегісіндей айтайын деген сөзіне бірден кірісті.

	— Софы-жасауыл,— деді ол.— Саған мына төбе би Төре отағасының алдында айтатын өкпем бар.

	— Ол қандай өкпе? — деді басын иіп, сұр жыландай қансөлін ішіне тартып алған, жіңішке келген Софы.— Сізді өкпелететіндей мен ештеңе істеген жоқ едім ғой?

	— Мені емес, өзіңді қанатының астына алып өсірген, ана марқұм Мөңгілі би әкеңді өкпелеттің...

	— Қалайша?

	— Ең болмаса аруағын сыйламайсың ба, әлде тумағандығынды көрсеткің келе ме, әкеңнің құнын неге алмайсың?

	— Кімнен?

	— Мына Төре биден!

	Төре би шошып кетті.

	— Хан ием!.. Бұл не деген сөзіңіз!

	Келдібек тыңдаған жоқ. Ол енді «мынаны өлтір» дегендей Софыға бұйыра сөйледі.

	— Иә, осы өлтірген. Оған хан басыммен мына мен куәмін. Мөңгілі бидің маған айтқан бір сырын, төбе биім болғаннан кейін Төрекеннің өзіне естірткем. Көпті көрсе де Мөңгілі маған ол сырын бекер айтқан екен. «Айтпа сырыңды досыңа, досыңның да өз сырын айтар досы бар» деген. Мен бұл Төре биді дос көретін едім, сосын айтқам. Сөйтсем, ол менің достығымды сыйлай алмады, құпия сырды ішіне сақтай алмады. Сол күні түнде жігіттерін жіберіп сенің әкең Мөңгілі биді өлтіртті. Мені қадірлі көретін бір адамымнан, сені әкеңнен айырды.

	Келдібек кенет Төре биге қарады.

	— Мүмкін бұлай емес шығар? Хан басыммен, әлде, мен жалған айтып отырған болармын?

	Әрине, болған істі Төре би болмады дей алмады, ханға «өзің осылай істеткенсің» деуге аузы бармады, бар тапқаны, тезекке толған қаптай, кенет хан алдына опырыла құлап түсті.

	— Хан ием, кешіре көріңіз.

	Бірақ хан кешірмеді. Ол енді Софыға тағы бұйыра сөйледі.

	— Осындай қанды шелек адамнан әулие әкеңнің құнын қалай алмай жүрсің?! Ең болмаса аруағын сыйлауың керек еді ғой!

	Софы оқ жыландай атылып дөңкиіп жер құшақтап жатқан Төре бидің қасына жетіп барды. Ағарып кеткен шоқша сақалынан ұстап басын жоғары көтерді де, беліндегі ақ берен қанжарын суырып алып, оң қолымен бидің жұдырықтай өңешті, семіз тамағынан, орып-орып жіберді.

	Бидің тамағынан қап-қара қан көкке атылды. Кілем үстін, Софының екі қолын бірдей, күп-күрең қанға бояп шыға келді.

	Төре бидің орылған кеңірдегінен аққан қаны әбден таусылып болғанда ғана Келдібек хан:

	— Шіркіннің арам қаны қандай көп еді,— деді, өз бойына тек адал қан ғана жиналғандай. Сөйдеді де Софыға тағы бұйыра сөйледі.— Сырттағы жігіттеріне айт, мына доңыздың денесін құрым киізге орап, ешкімге көрсетпей түнде айдалаға апарып тастасын. Сосын... мына қан төгілген кілемді ауыстырт...

	Софының Төре биді өз көзінше қалай өлтіргенінен орасан рахаттанған хан, енді бір жауымнан құтылдым-ау дегендей әлденеге күлімсірей теріс бұрылып кетті.

	Ал Төре бидің құрым кигізге оралған денесін Софының жігіттері түнде айдалаға апарып тастады. Соңғы он жыл бойы зұлымдығымен бүкіл Алтын Орданы тітіреткен Дәшті Қыпшаққа әйгілі Төре би, ақырында, ит пен құсқа жем болып, көмусіз қалды. Аққан суға да бір тосу деген, міне, осы да!

	Келдібек дәл өстіп бірін-біріне өлтірту үшін, Ордасына Сарайшық әмірі Наурызбек пен Хаджы Тархан билеушісі Хаджы-Черкес бекті шақыртты. Бұл бектердің де өзіне қас екенін білетін, олардан енді дер кезінде құтылмақ болды.

	Әсіресе, Алтын Орда тағына өзін отырғызған Наурызбекті алдымен өлтіргісі келді. Ананың істеген жәрдемімен бекті өлтіріп, біржолата құтылмақ болды. Сөйтпесе, біреуге өзін міндетті сезіну Келдібекке әрқашан да ауыр көрінетін. Оның үстіне тағы да бір себебі бар. Келдібектің хан болғаннан кейін өзін біржолата ұмытып кеткеніне ызаланған Тайдолла ханым алтыншы әйелі боп Наурызбекке тиген. Бұл күйеуі де оны шын көңілімен қалап алған. Тайдолла болса, әйел тағдырын тек қана махаббат шешпейтін сұм заманда бөтен жол таба алмаған. Ұмытылмайтын қуаныш, бітпейтін қайғы жоқ, басынан өткен қасіреттерден бірте-бірте арылып, тіршіліктің тегеурінді тілегінен шыға алмай жүргенінде әмір сөз айтқан. Келдібекке деген өкпе, қорлану, өтіп бара жатқан жастық кезі өз дегеніне көндірген. Бектің сөзін босқа тастамаған. Оның үстіне әмірдің көңілінің шын кеткеніне сенген. Ал Наурызбек Алтын Орда ханының опасыздығына күннен күнге көзі жете бастағаннан-ақ Тайдолланы тоқалдыққа алумен бірге енді ханның өзінен тезірек құтылуды ойлай бастаған. Және Келдібектің Орда төңірегіндегі қанды оқиғалардан шыға алмай жүргенін пайдаланып, ол, құр ғана Сарайшық төңірегі емес, бірте-бірте Алтын Орда ханына жататын біраз жерді өз қарамағына қосып алған. Бұнымен қатар Келдібекке қарсы біраз әмірлермен одақтас болуға тырысқан. Соның бірі осы Хаджы-Черкес еді. Хан екеуін бірдей Ордасына шақырып жатыр дегенді естігенде-ақ Келдібектің әдісіне қанық Наурызбек Хаджы-Черкеске сенімді кісі жіберген. Алтын Орданың сұм ханының алдауына көнбеуін өтінген. Және осы жолы Келдібектен біржолата құтылуға бар екенін айтқан. Бұны өзімен тілектес бөтен әмірлер де құптаған. Хаджы-Черкес те дұрыс көрген. Әзір өз жағында мықты күштің жоқтығынан Келдібекті тек өзім өлтірем деп қоймаған. Алтын Орда тағын іштей Наурызбекке қимағанымен басқа амалы жоқ еді. Өзін өлтірмекші Келдібекті емес, бірігіп қимылдамақ боп отырған Наурызбекті таңдаған. Ал Келдібек болса, алдыменен Хаджы-Черкес арқылы Наурызбекті өлтіріп, артынан осы айыбы үшін Хаджы-Черкестен құтылуды оңай көрген. Бір әмір бір әмірді өлтіріп жатса, бұған сөз келмейді,— деп білген. Осылай екі қасынан бірдей оп-оңай құтылмақ болған. Қысқасы, бір оқпенен екі қоянды атып түсіруді ойлаған. Сол себептен де Ордасына бір күн бұрын келген Хаджы-Черкеске: «Шығыс жақтағы Алтын Орданың біраз жерін өз бетіменен иемденіп алған Наурызбек әмір менен енді Хаджы-Тарханды сұрап жүр. Егер мен рұқсат етсем, сенің көзіңді құртып, ұлысыңды билемек» деген. Түбі ондай ойға Наурызбектің бара қалатынына шек келтірмегенімен Хаджы-Черкес ханның дәл қазіргі сөзі алдау екенін ұққан. «Наурызбектің ондай ойы бары шын болса, ол мені емес, мен оны бұрынырақ өлтіремін» деген. Қанмен шешілетін мұндай жанжал тудыруға әбден машық болып алған Келдібек: «Онда өз көзіңше Наурызбектің өтінішін айтып берейін» деген. «Егер маған істемек қастығын мойындаса, мен өз көзіңізше Наурызбекті қан етемін,— деген Хаджы-Черкес,— тек сізден рұқсат болсын. «Рұқсат» деп Келдібек бетін сипаған. Әттең, осылай екі әмірді бірін-біріне қан еткізіп, қызығына кенелмек хан, дәл осы сәтте өз басына туғалы тұрған қауіпті ойламаған.

	Еш сақтық шара қолданбаған.

	Ертеңіне Ордаға шағын жасағымен Наурызбек те жеткен. Қасындағы сенімді бір серігімен хан сарайына кірген. Мұнда, тақтағы Келдібектің сол жағында, кілем үстінде екі жақын батыр туыстарыменен отырған Хаджы-Черкесті көрген. Ордада бөтен ешкім жоқ екен. Тіпті жайшылықтағы хан күзетшілері де сарай есігінің сыртында тұр.

	Наурызбек серігі екеуі орда ішіне кіріп иіліп сәлем берігі сәл тұрды. «Бұдан ыңғайлы кез болмас» деді ол ішінен, Орда ішін қырағы көзіменен тез шолып өтіп. Сөйтті де кебістерін есік алдына шешіп, серігі екеуі қол беруге тағында отырған ханға таяды. «Ассалаумағалейкум, хан тақсыр» деп өзі ең алдыменен қол беріп амандасты да, кезекті жанындағы серігіне берді. Хан оған екі қолын соза түсті де, арыс кеуделі, балуан денелі мұртты қара сұр жігіттің суық көзіне көзі түсіп кетіп, бірдемеден сескенгендей қолын берерін-бермесін де білмей, сәл кідіріп қалды. Бірақ қарасұр қышқаштай мықты қолдарымен ананың қос білегінен шап етіп ұстай алды. Сол мезетте Наурызбек ханның тамағына жабыса кетті. Ұзын, темірдей ұзын саусақтарымен барынша тамағынан қылқындыра қысып тырп еткізбеді. Келдібек азғантай ғана бұлқынып, тынысы тарыла қырылдай сәл жатты да, екі көзі шарасынан шытардай боп ақшиып, кенет денесі сылқ етті. Бірақ Наурызбек сонда да оның тамағын қыса берді.

	Әлден уақытта:

	— Бітті,— деп кейін шегінді.

	Наурызбек серігі тақ үстіндегі ханға жабысқан сәттен-ақ үрпиіп түрегеліп кеткен үй ішінде отырғандар:

	— Әмин,— деп беттерін сипап орындарына отырды.

	— Тағында отырғандай кеудесін кішкене көтеріңкіреп қойыңдар,— деді Хаджы-Черкес өз жігіттеріне, сөйдеді де, есікті ашып,— сырттағы әмірлер үйте кірсін — деді.

	Сірә, болар оқиғаны сыртта асыға күтіп тұрған болулары керек, алтын, күміс белбеулі, құндыз, түлкі бөрікті ұзынды-қысқалы Хаджы-Черкес пен Наурызбекке еріп келген әмір, билер топырлай үйге кірді. Олар тақ үстіндегі шалқая қозғалмай отырған ханға көздерінің қиықтарымен бір қарады да, болған іске түсініп, құран оқитын адамдардай шарт жүгіне, үн-түнсіз Орда ішіне алқа-қотан орналасты. Есік жағында тұрған қарулы төрт-бес жігітке қарап:

	— Сырттағы күзетшілердің орнына тұрыңдар. Үйге ешкімді кіргізбеңдер,— деді Хаджы-Черкес, сөйдеді де: — Аяулы кісілеріміздің қанын ішкен Келдібек ханнан да құтылдық. Әне, енді ешкімге жауыздық істемегендей, алтын тағында үнсіз-түнсіз отыр...— деді. Кенет оның қабағы қарс жабылып кетті. Енді ол босаға жақта тұрған еңгезердей екі жігітке бұйыра сөйледі.— Тез патшаларды тақтан алып ана бұрышқа жатқызыңдар. Үстін бірдемемен бүркеңдер,— деді.

	Екі жігіт Келдібектің өлі денесін тақтан суырып алып, бұрышқа апарып сұлата салды да бетін керегеде ілулі тұрған ханның ақ кіреуке шапанымен жапты.

	Ал енді осы таққа Наурызбек әмір отырсын десем бәріңіз де мақұлдайсыңдар ғой деймін,— деді Хаджы-Черкес.

	— Болсын,— деді үйдегілер.

	Бірақ бұл кезде, бос таққа басқа біреу отырып қалмасын дегендей, Наурызбектің өзі де оған асыға бара жатыр еді, жұрт «болсын» деген сөзін айтып бітпей жатып ол таққа отырып та үлгірді.

	Наурызбек жайғасысымен, біреу барып өліп жатқан Келдібектің басындағы Жәнібектен қалған әйгілі алтын тәжді әкеп жаңа ханның басына кигізді.

	Тақта отырған құндыз бөрікті әмір, алтын тәжді кигеннен кейін кенет шын ханға ұқсай қалды. Енді жұрт иіліп оған тәжім етті.

	— Құтты болсын Алтын тағыңыз, хан тақсыр! — деді олар бір дауыстан.

	— Айтқандарың келсін! — деді Наурызбек мұртынан күлімсіреп.

	— Жаңа ханды жұртқа әйгілейік,— деді тағы Хаджы-Черкес.

	— Болсын! — деді тағы үйде отырған әмірлер.

	Осылай Келдібек хан өлді. Оның өлімімен жүз жиырма жылдай Алтын Орданы билеп келген Бату әулетінің ең соңғы жылы бітті.

	Хан тағына енді Жошының Тоқтай-Темір ұрпағының бір баласы отырды.

	Бірақ әмірлер «құтты болсын» дегенмен алтын тақ бұл әмірге де құтты болмады. Осы тілекті айтқан адамның бірі Хаджы-Черкес әмір, жылға толтырмай, Алтын Ордаға аттанған Ақ Орда Ханы Сасы-Бұқаның баласы Хызырға Наурызбекті Тайдолла-ханыммен бірге ұстап берді. Сасы-Бұқа екеуін бірдей өлтірді. Сөйтіп хан таластарының арасында жүріп бостан-босқа айдай сұлу черкес қызы Тайдолла да өтті. Енді Алтын Орда тағына Хаджы-Черкестің өзі отырды. Бірақ жыл өтпей, осы Хызырдың қолынан өзі де қаза тапты. Ал Алтын Ордаға хан болған Хызырдың өзі де жылдан артық тақта отыра алмады. Оны өз баласы Темір-Қожа өлтірді. Таққа Темір-Қожа бар болғаны бес-ақ апта ие болды. Дәл осы Барыс, яғни осы 1362 жылы Мамай Абдолды Қырымда хан көтеріп, Алтын Орда ханы Темір-Қожаға қарсы қалың қолмен жорыққа шықты. Мамайдан қорыққан Темір-Қожа Еділдің ар жағына қашқан. Бірақ Мамай жағының бір сұлтанының қолынан қаза тапты.

	Міне осылай Жәнібек қаза болған Тауық, яғни 1357 жылдан кейінгі алты жылдың ішінде, Алтын Орданың сегіз ханы бірдей бірін-бірі өлтірген, жоқ, хандары ғана емес, осы хандарды жақтаған әмір, би, бекзадалары да, солармен тілектес әскер басшылары, жауынгерлері де қаза тапқан. Бұл Алтын Орданың шын күйреуінің басталған шағы еді.





Жыланды үш кессең де, кесірткедей күші бар, Алтын Орданың әлі де Румға да, Иранға да, басқаға да қуаты жететін еді. Алтын Орданың әлі де өзге елдерді сан қорқытатын жүз жиырма жылдай өмірі алда еді.

	Міне осы кезде Алтын Орданың күйреуінің де, қайтадан көтерілуінің де елесі боп әлем жүзіне Ақсақ Темір, Орыс хан, Дмитрий Донской, Мамай, Едіге, Тоқтамыстардың есімі бұрынғыдан да қатты естіле бастаған. Ал дүние күн күркіреп, найзағай жарқылдап, бүкіл әлем сұрапыл айқастар келер алдындағыдай, демін ішіне тартып, үрпие тына қалған.





АЛТЫНШЫ ТАРАУ

	Түркі тұқымдас Барлас руынан шыққан Шахрисябз биі Тарағай түс көрді. Түсінде биік таудың басында тұр екен. Түн тастай қараңғы, аспанда жылтыраған жұлдыз, жерде жылт еткен от жоқ. Дүние зындан ішіндей суық, қорқынышты. Тау басында тұрған Тарағай бидің қолында болат қылыш бар. Қолын созады. Сол шақта қылышынан жан-жағынан найзағай оттары жарқылдай дүние жүзі жап-жарық бола қалады. Тарағай би оянып кетеді. Бірақ оған сол түні, ақ киімді, ақ сәлделі, ақ атты адам аян береді. «Тарағай би,— дейді ол,— қазіргі екі қабат әйелің, Тәкине қатыннан бір ұл туады. Ол әлемді билейтін жиһангер болады» дейді. Бұл Қызыр Ғали әссәләм әулие екен. Бұл жору ертеңіне Қазаған ханға да жетеді. Ол болашақ жиһангер әмірдің тууынан сескеніп, нөкерлеріне бұйрық беріп, бидің жоқ кезінде толғатып жатқан қатынның қарнын іштегі баланы өлі түсірту үшін ауыр таспенен үйкелетеді. Әйткенменен бала бұдан өлмейді, мезгілі жеткенде туады. Бірақ үйкеген тастың салмағыменен ана қарнынан бір аяғы солып түседі.

	Шыңғыс хан мен Темірланды даттаған «Екі жиһангер» нәмеде, Тарағай бидің баласы, қанішерлігі «әлем әміршісі» Шыңғыс ханнан да асып кеткен Ақсақ Темір дүниеге келуін осылай паш еткен.

	Бұл, әрине, аңыз. Бірақ шындыққа таяу аңыз. Тарағай биге түсінде баласы Ақсақ Темір қолындағы алмас қылышы боп көрінген. Соңынан бұл ұлы да туған. Ол Қызыр Ғали әссәләм айтқандай жарты әлемді жаулап та алған. Бірақ алмас қылыштай жүзінен от шашып қараңғы түнді жарық етпеген. Сол алмас қылыштай халық біткенді қанға бояп, дүниені қара түнге айналдырған. Және ол анасынан ақсақ болып тумаған. Бертін келе, жиырма бес жасында, әлі қарақшылық құрып жүрген кезінде Сақыстанның бір әмірінің жұмсауымен бір ұрыста қатты жарақаттанған. Оң қолы мен оң аяғынан оқ тиген. Соның салдарынан екі саусағынан айырылып, оң қолы мен оң аяғы семіп қалған. Содан ол Ақсақ Темір атанған.

	Демек, Шығыстан шыққан бұл екі жиһангердің шындық өмірі аңызға бергісіз жан шошырлық болған.

	Шыңғыс хан дүние жүзін қандай қан етсе, Ақсақ Темір әлемді онан кем қанға боямаған.

	Оның қанкөйлігі көп жағдайда Шыңғыс ханнан да асып кеткен.

	Ол Тышқан, яғни 1336 жылы Көкек айының тоғызы күні Шахрисябз шаһарының құбыла жағында бір жарым фарсах жерде тұратын Ходжа-Ильгар дейтін қышлақта туған. Бұл кезде қажы әмірі Тарағаймен бір атадан, Шыңғыстан, Жағатай тұстарында қосын басы болған Карачер-нояннан тараған. Тарағайға немере туыс болатын. Қазаған хан өліп, Мауараннахр жерінде бүліншілік орби түскен тұста жас жігіт Темір қарақшылар ертіп ел тонаудан қолы босамаған. Әкеге тартып ұл, шешеге тартып қыз тумас деген міне, осы. Діншіл, бүкіл Кашка-Дарья өңіріне аян Шамсуддин шейхпен достас, Тарағай-сынды адамнан мұндай қанды балақ, ел тонағыш ұл туады деп кім ойлаған! Әрине, ешкім де ойлаған жоқ. Жалпы, Тарағай бидің баласы бар ма, жоқ па, бұ да ешкімнің көңілін бөлген емес. Бірақ жұрттың көңілін бұл өзі бөлді. Ол ел арасын бүлдіруді былай қойып, жиырмасына жетпей, кілең өзі тәрізді сотқар жігіттерді жинап, көршілес түрікмендердің аулын шапты. Осындай бір жорығында Темір сәтсіздікке ұшырады. Түрікмендердің Текежаумыт руының жайылымда жатқан кілең қара көк жылқысын айдап әкетпек боп, түбекке шағын жасағымен кіре берген кездерінде, жан-жағынан ұрандай шапқан, кілең ақ сеңсең дағарадай бөрікті, ақ сойылды түрікмендердің батыр жігіттерін көрді. Бәрінің мінгендері ұзын сирақ теке жаумыт жүйріктер. Сеңсең бөріктерін селкілдетіп, ақ сойылдарын бастарынан асыра көтеріп, зіркілдей жетіп қалды. Қоршай түскен жау дегбіріне шыдай алмай Темір жасағы қаша жөнелді.

	Осылай кейін қарай шашыла қашу Темір жігіттерінің әскери бір тәсілі болатын. Шу дегенде тым-тырақай, бытырай қашқан жігіттердің қайсын қуарын білмей жау жағы сәл аңырып қалатын. Мұндайда кілең жүйрік мінген қарақшылар көзді ашып жұмғанша ұзап кететін. Қуғыншылар ыңғайланып соңдарына түскенше күні бұрын болжап алған, жота-қырқаларының арасына кіріп, жоқ болатын. Артынан барып уәделескен тұстарына қайтадан жиналатын. Темір қарақшы жігіттері бұл жолы да осы әдеттеріне салды. Бірақ ойлағандары болмады. Әр қашқынның соңына шу дегеннен-ақ үш-төрт түрікмен бірдей түсіп ауыздығымен алысқан жүйріктері бұларды құтқармады. Темірдің аламандарына аттарымен бастырмалата жетіп келіп, сойылмен қасқыр ұрғандай, заматта қарақшыларды жусатып салды. Тек бүкіл Мауараннахрда алдына ат салмаған, ақтанкер жүйрік мінген Темірдің өзі ғана аман құтылады. Жоқ, бұ да аман құтылған жоқ еді. Темір біраз шапқаннан кейін, артынан қара көрінбеген соң «Әйтеуір құтылдым-ау»,— деп азырақ демін алып, атының басын сәл тартқан кезде, өзін орағыта, алдынан шықпақшы болып шауып келе жатқан, судай қара арқыраған текежаумыт мінген түрікмен батырын көрді. Қуғыншының үстіне кигені де қап-қара, тек басындағы қауғадай сеңсең бөркі ғана аппақ... Алыстан ол астындағы су қара текежаумытымен сусылдай аққан ақ басты қара айдаһардай көрінді Темір қарақшыға... Қашқын енді сәл қиғаштай Хорезмнің тақыр, жазық даласына қарай салды. Түрікмен батыры да бұны көріп, бұдан әрі алдынан орағыта шығамын деген ойын тастап соңынан түсті. Екеуінің де аты орасан жүйрік екен, өзге қуғыншы жігіттері, әрі-беріден кейін бұлардан көз жазып қалып, кейін қайтты.

	Түрікмен батырымен Темір ұзақ шапты. Қашқын ақыры құтыла алмасын білген соң, Хорезмнің құмды даласында сирек болса да, анда-санда кездесетін бір шилі сайдың жазық өңіріне жеткен кезде, атының басын кілт бұрып алып, соңынан қалмай келе жатқан түрікмен батырына қарсы шапты. Мұны көрген түрікмен батыры да, атының қарқынын бәсеңдетпей, сойылын қос қолдап басынан асыра көтере, Темірге айқайлай ұмтылды. Осылай, екі жау жүрек жігіт бірін-бірі сойылдарымен ұрып өлтірмек боп келе жатқандарында, шиелі сайдың жағасында Асығатпен дем алып отырған Ардақ оларды көрген. Бұл екі жігіттің сонау Бағдаттан туған елдеріне қайтып келе жатқан беттері еді. Бұлар ілескен керуен осы арадан Өргенішке бұрылған, ал бұл екеуі бірден Хорезм астанасына барғылары келмей, осы арадан бүйірдегі қыпшақ ауылдарына бұрылмақ боп, керуеннен бөлініп қалған. Сай түбіндегі кішкентай, жылай аққан мөлдір бұлақ суыменен, беті қолдарын жуып, біраз тынығып, енді осы тұста ауыл бар-ау деп, жаңа ғана кеткелі тұрғандарында тіркесе шапқан екі жігітті көрді. Ши арасынан шықпай, оларға таңдана қарай қалды. Ал түрікмен батыры мен ақтанкер жүйрік мінген қыпшақша киінген жігіт бір-біріне қарсы шауып келеді. Аралары жақындай түсті. Сөйткенше болған жоқ, сойылдар сарт-сұрт ұрылды, бірақ денелеріне тимей, екеуі шапқан бойларымен өтіп кетіп, қайтадан оралды. Бұл жолы түрікмен батыры өктемдеу қимылдады. Оның бұрынырақ сілтеген сойылы, қыпшақша киінген жігіттің, сірә, қара санына тиген болуы керек, ол атынан сәл қисая, аударыла бастады. Қолындағы сойылын түсіріп жіберді. Сол кезде, су қара текежаумытын қайта бұрып алып, ысқырта жеткен түрікмен батыры оны ұзын сойылыменен дәл шеке тұсынан періп өтті. Қыпшақша киінген Жігіт атының үстінен жерге ұшып түсті. Ақтанкер ойнақтап шыға берді. Долданған түрікмен батыры атымен бастырмалата келіп, тағы да жерде жатқан адамды сойылымен бір-екі рет ұрып үлгірді. Сөйтті де ол кенет атының үстінен секіріп түсіп, шылбырын ер қасына лақтырып тастап, жерде ессіз-түссіз құлап жатқан жігіттің қасына келді. Батырдың мұндай қылығына сірә, бұрыннан да машықтанған болуы керек, аты тек басын жоғары-төмен шұлғып бір орнында тұрып қалды.

	Батыр аспай-саспай құлап жатқан жігіттің бетіне еңкейіп бір қарады да, қайтадан басын көтерді. Енді ол шалқасынан жатқан жігіттің кеудесін бір аяғымен басты да, сол баяу қимылмен беліндегі қынабынан қанжарын суыра бастады. Сол уақытта ши арасынан бұларға қарап отырған Ардақ пен жолдасы шыдай алмай:

	— Сауға! Сауға! — деп түрікмен батырының жанына жетіп келді.

	Күтпеген жерден шыққан дауыстан түрікмен батыры селк етті. Бірақ бойын тез жинап алды. Жалт қарады. Қарусыз, діни адамдарды көріп, бұлар көктен түсті ме, әлде жер астынан шықты ма дегендей оларға таңдана қарады. Бірақ астындағы жігітті босатпады. Кеудесінен аяғымен басқан қалпынан қозғалмады.

	— Кімсіңдер! Қайдан пайда болдыңдар? — деді қанжарын сәл көтеріп.

	— Сауға! Сауға, батыр! — деді Ардақ,— Бағдаттан келе жатқан үлемдерміз. Мына бүйірдегі ауылға барғалы дем алып отыр едік. Сіздің өлгелі жатқан адамды өлтіргелі тұрғаныңызды көріп шыдай алмадық. Өлген үстіне өлтіретін, сондай күнәсі жоқ шығар, бір жолға жанын бізге қиыңыз.

	Түрікмен батыры қабағын түйе сөйледі:

	— Күнәсі жоқ, Бұның кім екенін білесіңдер ме? Бұл Тарағай бидің баласы қанішер қарақшы Темір! Тыныш жатқан түрікмен ауылдарын жылда шауып, жылқыларын айдап әкетеді. Биыл әдейі аңдып тұрып қолға түсірдік. Бұл енді тірі жүруге тиісті емес! — Батыр қанжарын ыңғайлап, аяғының астында жатқан жігітке еңкейе берді.

	— Тимеңіз! Тимеңіз,— деді Ардақ анаған қайтадан жалынып.— Қан төгілмейтін жерде қан төгілсе, шариғат кешпейді. Қайтесіз өлгелі жатқан адамды өлтіріп? Сіз өшіңізді алдыңыз, енді оның арам қаныменен адал қолыңызды былғамаңыз. Мұхаммед пайғамбар атынан өтінеміз, бір жолға қиыңыз бұның жанын бізге! Егер қимасаңыз, жаралы, ессіз жатқан адамды өлтіргеніңіз үшін, құдай алдында күнәкар боласыз!

	— Бекер олай дейсіңдер, үлемдер! Күнін әзер көріп отырған жалшы, малшының жалғыз биесін айдап кетер малғұнды өлтіру — сауап. Құдай бұл үшін мені жауапқа тартпайды.

	— Жоқ, тартады! Орынсыз қан төккенің үшін тартады!

	— Қалайша орынсыз?

	— Егер бұны бізге қисаңыз, егер бұны біз тірі алып қала алсақ, бұдан былай қарай бұның жазықсыз жұрттың малын таламайтынына біз кепіл.

	Осы кезде Темір ыңырсып бір сәт көзін ашты. Кеудесінен басып тұрған таудай аяқ пен ұшы өзіне қадалғалы тұрған орасан үлкен қанжарды көрді. Қайтадан талықсып кетті. Жоқ, бұл жолы ол өлімнен қорыққандығынан емес, кеудесін етігімен басып тұрған адамнан қорланғандығынан есінен таңды. Ыза, қорлық, бар сана-сезімі ар-намысын билеп, көзі қарауытып кетті.

	Бірақ түрікмен батыры оған қараған жоқ, зілдей аяғыменен оның кеудесін баса түсті.

	— Бір жолға бұны бізге қиыңыз, қиыңыз! — деді екі үлем бірдей жалынып.— Шамамыз келгенше бұны дұрыс жолға салуға тырысып көрейік. Көнбейді екен ажал бұны өзі іздеп табады. Ажал жамандықтың көлеңкесі! Жамандық істеуін қоймайды екен, одан бұл қашып құтыла алмайды!

	— Жарайды, діни адамдар екенсіңдер, қарғыстарыңа қалып жүрмейін, бір сұрағандарыңды берейін, бірақ біліп қойыңдар,— деді ол.— Суықта қатып қалған жыланды кім қойнына алып жылытса, жан кірген жылан ең алдыменен соны шағады!

	— Неге өйдейсіз? — деді Ардақ.— Дүниеде жақсылық деген бар емес пе? Бұл жалғандағы алтын, күміс, байлық, тіпті бар халықтың тіршілік-тұрмысын өзгертер ғажайып өнер-білім, ғылымдар жоғалып кетсе де, адам баласы өмір сүре береді. Ал сол адам баласы егер біріне бірі жақсылық істеуді ұмытса, сонда ғана дүниеге апат келеді. Адамзат та, оның болашағы да құриды. Бұны ешкім де ұмытуға тиісті емес! Біздің істеген жақсылығымызды, егер тірі қалса, бұл жігіт те ұмытпайды. Өйткені жақсылыққа жақсылық істеу кімге болса да парыз...

	— Жарайды, тірі болсақ оны да көрерміз,— деп батыр жігіттің кеудесінен аяғын алды да атына қарай жүре берді. Қозғалмай тұрған текежаумыт тұлпарына жеткен кезде артына бір бұрылды.— Жақсылыққа жақсылық қайтару үшін адам ең алдымен адам болып тууы керек. Ал мен бұны көптен бері білем, адамды аяуды білмейтін қанішер! Түбі жыланнан да жаман қатыгез болатынына күмәнім жоқ. Бекер өлтіртпедіңдер. Тірі тұрса, бұның қандай адам екенін әлі өздерің де көздеріңмен көрерсіңдер,— деді. Сөйтті де атына секіріп мінді де, «қош болыңдар!» деп келген жағына қарай шаба жөнелді.

	— Қош бол, батыр,— деді Ардақ ақырын күбірлеп.

	— Шын батыр адам екен,— деді Асығат. Ол жаралының бетіне тесіле қарады. Әлденеден сескенгендей басын көтерді.

	— Япырмай, түрі тым рақымсыз жан екен,— деді ол,— осыны біз бекер босатып алдық па деп тұрмын?

	— О не дегеніңіз? — деді Ардақ.— Босқа қан төккізудің қандай қажеті бар?

	— Қайдам...— Асығат сәл үн-түнсіз тұрды.— Дегенмен әлгі жігіт шын батыр екен, жеңіп тұрған жауын өлтірмеуі...

	— Иә,— деді Ардақ.— Мұндай жомарт көңілді кісілер сирек кездеседі,

	— Сирек болса да, әйтеуір кездеседі ғой,— деді Асығат.— Егер бұндайлар бір жолата құрып кетсе...

	— Бүкіл дүние қан сасыр еді.

	— Сондай жақсы адамдардың бірі өзіңсің. Егер сен болмағанда мен мынау туған даламды көрер ме едім, ал мынау жігіт...

	Ардақ жолдасының жылы сөзінен қысылып қызарып кетті.

	— Өзі өліп қалмады ма екен? — деді. Ол енді ессіз-түссіз жатқан жігіттің бетіне үңілді.

	— Жоқ кеудесінде жаны бар тәрізді,— деді Асығат, жігіттің кеудесіне басын салып, сәл тыңдап.

	Енді Ардақ пен Асығат талмаусырап жатқан Темірді жайлап көтеріп бұлақтың жағасына алып барды. Қаны ағып тұрған жаралы жерлерін суық сумен жуып бөтен дәрі дәрмектері жоқ болғандықтан, шоңайна жапырағыменен жауып, үстінен топырақ септі. Сосын мықтап байлап тастады. Сондай-ақ жұдырықтай боп ісіп кеткен шекесіне, санына, мұздай бұлақ суына малып белдеріндегі орамалдарын тартты. Аузына сонау Бағдаттан алып келген құрманы сығып, шырынын тамызды. Осылай жолаушылар жаралы жанның жанында кезектесіп екі күн отырды. Денесі оттай күйіп жатқан Темірдің үшінші күн дегенде ыстығы сәл қайтып, әзер көзін ашты. Үнемі ат үстінде жүріп, әбден шыныққан дене әйтеуір, өзінің мықтылығын білдірді, бесінші күні ісіктері қайтып оған тіл бітті. Бір жетіден кейін Темір сөйлей бастады.

	Осылай, Темірді ажалдан алып қалған екі жігіт, енді қайтадан жолдарына шығуға дайындалды. Асығат баратын жері Темірдің қаласына таяу тұрғандықтан жаралыны үйіне апарып салмақ болды. Иесін тастап кетпей сай бойында жайылып жүрген атын, Темірдің өзі «құр құрлап» дауыстап, қасына шақырып алды. Асығат жаралыны арт жағынан сүйемелдей, екеуі бір атқа мінгесіп жолға шықты.

	Жүрер алдында Темір бөтен жаққа бұрылғалы тұрған Ардаққа:

	— Бауырым, маған істеген жақсылығыңды өмірде ұмытпаспын. Тірі жүрсем бір қайтарармын,— деді.

	Осыдан кейін жолаушылар «қош айтысып» екі жаққа бөлініп кетті. Демек, есі кіргелі басында отырған Ардақ айтқан ақыл сөзді Темір жерге тастамаған екен. Бір айдай ауырып жатып, аяғын басқан күні Шарафатдин шейх дәріс оқитын мешітке келді. Өзінің өлі де айығып кетпегеніне қарамай, күні бойы тапжылмай мешіт босағасында тұрып алды. Шейхтің діни нақылды өсиет сөздерін ұйып тыңдады. Темірдің бұл ықыласына әбден риза болған шейх дәріс оқуын бітіргеннен кейін, бұған алғыс айтып, батасын берді.

	Сол күннен бастап Темір енді қарақшылық жолдан бас тартты. Соңынан, «менің қарақшылықтан дұрыс жолға түсуіме себепкер болған бір үлем мен бір шейх» деп айтып жүрді.

	Үлемі — Ардақ, шейхы — осы Шарафатдин еді.

	Бірақ Темірдің дұрыс жол дегені, тегі, қанды жорықты, қырғыны мол жол болып шықты. Бар айырмасы, бұрынғыдай соңына бау кеспе ұры-қарақшыларды емес, енді ол әмір, ұлыс басшыларының көк темірге бөленген жасақтарын басқаратын болды.

	Осыдан бір жыл өткеннен кейін, Барыс, яғни 1362 жылы ол қайтыс болған Қазаған ханның немересі Құсайын екеуі тағы бір қосын әскермен Түрікмен жеріне барды. Бұл жолы, бұлардың қарамағына берілген Құсайын әмірдің әскері еді. Мұрғабе түбінде түрікмендермен кездесіп, жеңіліп қалып, Құсайын екеуі бірдей Махан деген қышлақта тұтқын боп екі айдай жатты. Ақырында бір кезде Қазағанмен дос-жар болған Мұрғабе әмірі Әлібек бұл екеуін босатып жіберген. Тек жолдарына азық-түлік, ештеңе бермеген. Оның орнына Махана қышлағының байы, Санжары руының ағасы Мүбәрәкшах Әлібек бермеген ат-көлікпен, азық-түлікпен қамтамасыз етіп, бұл екеуін Мауараннахр шетіне шығартып салған. Өз елдеріне тікелеп баруға ұлыс ағаларынан қорқып, біраз күн Бұхар төңірегінде бұлар жасырынып жүрген. Сол күндері Темірдің туған апасы Құтлық-Тұрған қатын іздеп келіп екеуін де өз ауылына апарған. Мұнда біраз уақыт болып, сосын бір жарым айдай кіші апасы Құтлық-Айдай қатынның үйінде, Самарқантта тығылып жатып, ақырында Құсайын екеуі осы шаһар әмірінің мың сарбаздардан құрылған қосынын басқарып әмірдің көршілес ұлысын шапқан. Осы айқаста ол бір аяқ, бір қолынан қатты жараланған. Содан бастап ол Ақсақ Темір атанған.

	Бұл кез билік монғолдардан түркі тұқымдас рулардан шыққан әмірлерге ауып, бүкіл Мауараннахр әмірлік-әмірлікке бөлініп, бірімен-бірі жерге, суға, таққа, баққа таласып жатқан аласапыран қиын кезі еді. Ақсақ Темір тәрізді ер жүрек, айлакер, соғысқұмар адамдардың құны артып тұрған. Ақсақ Темір де бірден жұрт көзіне түсе бастады. Ол Мұрғабе түбіндегі түрікмендермен кездесетін жорықтан бұрын Құсайынның қарындасы Ұлжатай-Тұрқан-қатынға үйленген-ді. Енді Құсайын екеуі бірігіп, Мауараннахрды өз қолдарына алмақ болды. Өзге әмірлер бұлардың бұл ойына көнбеді. Амал жоқ, Құсайын мен Ақсақ Темір олармен күресуге кірісті. Ақырында Ұлу, яғни 1364 жылы Құсайын Темірдің арқасында қарсы жағын жеңіп, бүкіл Мауараннахр әміршісі атанды. Ал Ақсақ Темір оның әскер басы — оң қолына айналған.

	Міне осы кезде, Хорезмнен Самарқантқа бара жатқан Ардақ бір қышлақтың түбінде, бір кезде өзі өлімнен түрікмен батырынан сұрап алып қалған, қазір жұрт Ақсақ Темір деп атаған әйгілі қарақшыменен тағы кездескен. Осы жолы Ардақ бұны өлімнен дұрыс құтқарған екенмін деп ойлаған. Арып-ашып Самарқант жаққа жаяу кетіп бара жатқан үлемді Құсайынға қас әмірлердің біреуінің тыңшысы шығар деп, күзетші жігіттер осы төңіректе аң аулап жатқан Ақсақ Темірге алып келген. Монғол, Өзбектен көрі, Қыпшақ түстес әскер басы Ардақты нөкерлері үйге алып кірген шақта, ол отырған қасқыр терісінің үстінен ұшып түрегеліп, ақсандай басып үлемнің қасына келген, құшақтап сәл тұрған. Сосын екі саусағы жоқ семіп қалған оң қолыменен Ардақты арқасынан қағып:

	— Ау, жарқыным, бармысың? Сені де көретін күн бар екен-ау! — деп қатты қуанған.

	Сөйдегенде, ол дереу өзінде бақауыл боп қызмет істеп жүрген Асығатты шақыртқан. Үшеуі Ақсақ Темірдің шатырында күні бойы бірге болған. Сан түрлі тағам жеген, аздап шарап та ішкен, бастарынан өткен оқиғаларды өзара әңгіме етіп, әбден достасқандай болған. Бір мезет Ақсақ Темір кішкентай дорбаға салынған қос уыс алтын динарларды Ардаққа ұсынып:

	— Сондағы жақсылығыңның төлеуі,— деген.

	— Мен ақша үшін ешкімге жақсылық істеген жоқпын,— деп жауап берген Ардақ сәл қабағын шытып.— Және маған мұншама көп алтын ақшаның керегі жоқ.

	— Неге керегі жоқ?

	— Байлық адамның мазасын алады. Мен өмірімді тыныш өткізгім келеді.

	— Өмірді тыныш өткізуге бола ма?

	— Әрине болмайды. Бірақ тыныштық әр түрлі. Халқың үшін, бишара адамдардың бақыты үшін өзіңнің бар тыныштығыңды жоғалтуға болады.

	— Бірақ оларға да бақыт осы алтын ақшасыз келмейді ғой.

	— Ең үлкен бақыт осы алтын ақшасыз келген бақыт. Сондықтан оның маған керегі жоқ.

	— Сізге керек болмағанмен, жан-жағыңыздағы бишара адамдардың мұң мұқтажына керек болар, алыңыз.

	Бұл сөзден кейін Ардақ дорбашаны алған. Және бишара адамдардың мұң-мұқтажын ойлағаны үшін Ақсақ Темірді жақсы да көріп қалған. Сондықтан ол бір қалтарыста, Ақсақ Темір далаға шығып кеткен кезде, жанында отырған Асығатқа:

	— Дегенмен, біз бұл кісіні босқа құтқармаған екенбіз, көрдің бе, жоқшылықтағы жұрттың қамын есіне түсіріп отыр ғой,— деген.

	Асығат ойлана жауап Қайырған.

	— Қайдам,— деген ол.— Сондағы түрікмен батырының «бұның кім екенін әлі өздерің де көрерсіңдер» деген сөзі осы күнге дейін есімнен шықпай жүр. Кейде жұмсақ сөйлегенмен, тым қатал адам. Ал Ардақ: «Қатал адам опасыздықты сирек істейді» деп ойлаған. Сол күні Ақсақ Темір бұның қасына серік қосып беріп, Ардақты Самарқантқа шығарып салған. Тек қоштасар алдында ғана ол:

	— Егер менің жәрдемім керек болар күн туып қалса, маған хабар беріңіз,— деген Ардаққа.— Өзімді өлімнен құтқарған кісіге қолымнан келер жақсылығымды аямаймын... Ақсақ Темірдің бұл сөзінен кейін Ардақ өзіне шын тілектес дос таптым деп сенген. Сол күні ол түнделете жүріп кеткен. Өзінің Ақсақ Темір жайында қалай қателескенін жыл өткен соң барып білген. Қатты өкінген. Сол өкініштің себебі осы бүгінгі, Ақсақ Темірге сенген күні екенін де соңынан ұққан. Әттең, не керек, бәрін де түсінгенмен де, істеген қатесін жөндеуге уақыты болмай қалған.

	Мауараннахрды жиырма жыл басқарған Қазаған әмір Ордасын жаз Жейхундарияға барып қосылатын шағын өзен бойына қондыратын. Ал күз түсе бере Сейхүндария бойына қарай көшіп, қыс осы дарияның жағасындағы Салы-Сарайды қыстап қалатын. Қазаған өзі өлген Ит, яғни 1358 жылға дейін Мауараннахрды бүліншілікке ұрындырмаған, шамасы келгенше тыныштық орнатып өткен. Өзгесін былай қойғанда, Жағатай ұрпақтары менен Моғолдарды соғыстыртпаған. Әрине Мауараннахр көшпелі елдері де, өзге көшпелі елдердей біреуді шаппаса, не барымталамаса тұра алмайтыны белгілі, онсыз бұларға өмірдің сәні жоқ. Көшер көлігі, қонар көлі өздеріне жетіп жатса да, бәрібір, оларға аз көрінетін. Мұндайда қарамағындағы жігіттерін әмір анда-санда Герат пен Хорезм жағына аттандырып алатын. Олар барған жерлерін күл-талқанын шығарып тонап, үнемі олжалы қайтатын.

	Осы Қазаған әмір өлісіменен, оның орнын баласы, Абдолла басты. Бұл әкесінің ордасын Самарқантқа көшірді. Көшпелі елдің салтын, қала ғұрпына айырбастағысы келді. Бұған түркі тұқымдас рулардың өмірлері қарсы шықты. Олар Мауараннахрды көшпенділер билігінен айырылдырғылары келмеді. Тағы екі дай боп майдандаса қалды. Осы ұрыста Абдолла қаза болды. Осыдан бастап Мауараннахр іші тағы талан-тараж, бүліншілікке айналды. Осы бір қиын кезеңді пайдаланып моғол ханы Құтлық-Темір Мауараннахрға аттанды. Ақсақ Темір осы ханның арқасында Хажы ұрпағынан Кеш пен Қаршының билігін өз қолына алды. Және Қазағанның немересі Құсайынмен одақтасып өзге әмірлерге қарсы шықты. Ақыры бұл екеуі өзге әмірлердің бәрін жеңіп, Жылан, яғни 1365 жылы Құсайын бүкіл Мауараннахр әмірі болды. Ақсақ Темір оның оң қолы әскер басы қызметіне көтерілді.

	Құсайын әмір орда астанасын Балх етті.

	Бұл — Мауараннахрдың бас шаһарлары, Самарқант пен Бұхарды өз ықпалынан тыс қалдыру еді.

	Және бұл қалалардың ежелден келе жатқан өзара бәсеке, таластары болатын.

	Егер Самарқант астана етілсе, мұндағы ханға қарсы жақ, Бұхарды өз ордасы ететін.

	Ал хандар, әмірлер Бұхарды астанасына айналдырса, қарсы жақтың кіндігі Самарқантқа көшетін.

	Құсайын Балхты хан мәдинесі еткеннен бері Самарқант пен Бұхара әмірге қырғи қабақ адамдардың бас қосатын, әмірге қарсы тұрғын жұрт арасында үгіт-насихат жүргізетін ошағына айналған.

	Оның үстіне бұл екі шаһар ежелден дін ордалары еді.

	Жалпы Шығыстан, Мұсылман әлемінен шыққан әйгілі философ, дәрігер, астроном, Әбу-Насыр әл-Фараби, Али Ибн Сина (Авиценна), әл-Бируни тәрізді оқымыстылар Түркістан көлемінде туғанменен, бұл ара монғолдар келместен бұрын да, олар келгеннен кейін де, табиғи зерттеу ғылым-білімнің, мәдениеттің, көркем өнердің ошағына, мектебіне айнала алмаған. Оған бұл тұста әбден өркендеген ісләм діні мүмкіндік бермеген. Тіпті осы Ақсақ Темір әмірлігі жүре бастаған тұстардың өзінде де Түркістан өлкесі ғылыммен, мәдениет жағынан бүтіндей Иран, Рум әсерінде еді. Тек діни ғылым, шариғат доғмалары ғана бұл өлкеде еркін өркендей алған. Сондықтан да Самарқант, Бұхар, Термез тәрізді халқы мол шаһарлары сол діни әлемнің астанасына айналған. Оның толып жатқан мешіт, медреселерінде жүздеген тіпті мыңдаған шәкірттер мұсылмандардың атақты имам, үлемдерінің дәрістерін тыңдаған, хадистарын талқылаған.

	Бұл қалаларда мешіт, медреселерден соң көп нәрсе, шеберхана, ұстахана, қарханалар. Олар қол шеберлеріне алтын, күміс зергерлеріне, темір ұсталарына, жібек тоқыған, кілем басқан, тері илеген жұмысшыларға толған.

	Бұл шаһарларда тағы не көп, мешіт, медреселер де қаптаған шейх, имам, мұрит, кәри діни білім алып жатқан шәкірттер көп.

	Осындай қаланың батысы Самарқант еді.

	Осы қалаға Ақсақ Темір қонақ болғаннан кейін Ардақ келген.

	Ал бұл шаһар осы тұста, дәстүр бойынша Балхтағы Мауараннахр әміріне қарсы адамдардың, әсіресе діни кісілердің ордасына айналған.

	Мұндай жағдайдың тууына алдыменен Құсайын әмірдің өзі себепкер болған.

	Бұл бір түксиген қабақты, қошқар мұрын, қара сұр кісі еді. Қандай нағыз ақкөз ер болса, сондай қатаң әмір болатын. Қатаңдығы кейде сотқарлық пен шектесіп жататын. Ол әмір сарайында жұртты қабылдап отырғанында алдында үнемі жуан темір таяғы жататын. Жанжалдасып, кесім сұрағалы келген адамдар, егер жалған айтып шатысса, не бұның айтқан үкіміне көнбей, қарсы дау көтерер болса, ондай кісілерді табанда темір таяқтың астына алатын. Оның үстіне бұл өте сараң кісі еді. Құсайын әмірдің сараңдығы қолындағы қазынасын ұқыптап ұстау, не ретіне қарай ықшамдап жұмсау емес, барып тұрған дүние қоңыздықтан туған-ды. Сараңдығы соншалық, үстіне киіп жүрген киімнің бір жері тозып, не әлдеқалай жыртылып кетсе, оны ауыстырып жаңа киім киюдің орнына, әлгі жыртылған, не тозған жеріне жамау салдырып, үстінен тастамайтын. Өзгені жарытпақ түгіл, өз басынан байлығын аяйтын мұндай сараң кімді жарылқасын. Әрине, мұндай қатал, кейде тіпті орынсыз қиқар, сотқар әмірді халық қайдан жақсы көрсін, жақсы көрмек түгіл, одан құтылғандарынша асыққан. Бірақ қолында күші бар мұндай ел билеушіден, тіпті сотқар түгіл қанішер болсын, халық оңай құтыла алған ба, әрине құтыла алмаған. Сонда да ауыр тіршілігінен тәуелсіздігін, бостандығын жоғары тұтқан халық. Құсайын қанша мықты болса да, одан тезірек құтылуға бел байлаған.

	Құсайынға деген қарсылық, әсіресе, діни, адамдардың арасында күшейе түскен.

	Міне Самарқанттың осындай жағдайында бұл қалаға Ардақ келген.

	Ақсақ Темірмен қанша сұқбаттасып, достасқаныменен Ардақтың көңілінде оған деген бір күдік қалған. Ол ел аузындағы аңыздан туған. Тарағайдың ортаншы әйелі Тәкинә қатын осы Темірге екі қабат болған кезінде түс көреді. Түсінде Тәкинә қатын Қызыр Ғали әссәләм әулиеден бала сұрайды. Әулие оған денесі тастан, жүрегі дүниенің ең нәзік гүлдерінен жаралған ұл береді. Емшегін жөндеп еме алмаған баласын анасы құйрығынан салып-салып қалады. Сөйтсе тастан жаралған баланың денесінен қолы қатты ауырып кетіп, анасы жылап қоя береді. Анасының жылағанын көріп, жүрегі нәзік гүлдерден жаралған баласы енді қосыла жылайды.

	Анасы мен баласының көздерінен жасы ағыл-тегіл төгіледі. «Қалай балаң ұнайды ма?» деп қасына келген Қызыр Ғали әссәләм әулиеге Тәкинә қатын «маған мұндай жылауық баланың керегі жоқ, басқа бала бер», деп жалынады. Сонда әулие оған денесі гүлдердей жұмсақ, жүрегі тастай қатты бөтен бала береді. Бұ да анасының емшегін дұрыс еме алмайды. Анасы бұны да ұрады. Бірақ қанша ұрса да баланың көзінен жас шықпайды. Баласының бұл мінезіне қуанған анасы сықылықтап күліп жатып оянып кетеді.

	Ертеңіне Тәкинә қатын түсін бір білгір кәрі кемпірге жорытады.

	— Түсіңде жыласаң өңінде қуанарсың, ал түсінде қуанып күлсең, өңіңде жыларсың, бекер алғашқы балаға көнбеген екенсің,— дейді тәуіп кемпір.— Сенің мына туғалы тұрған балаңның денесі ет пен сүйектен біткен жұмсақ болғанмен, жүрегі тастан да қатты келеді екен, түбі өзгені қойғанда, өзіңді де талай жылатар.

	Міне Темір осылай туған-мыс. Тәкинә қатынның баласы жетпей жатып ауыл арасын қан қақсата бастағанынан сескеніп қалған жұрт осындай аңыз шығарған-ды. Темірдің мұндай мінезін әлі көрмеген Ардақ, қонақ болып отырғанында оның бір сөзінен сескеніп кетті.

	— Адам қуаныш үшін жаратылған — деген Ардақ, қолындағы көк шай құйылған кесесін жерге қойып.— Сондықтан дүниені дозаққа айналдыруға болмайды.

	— Дозақсыз дүние мүмкін емес,— деген Ақсақ Темір кесесінен бір ұрттап.— Әлде сіз білмейтін бе едіңіз Борық30 әулие жайындағы аңызды?

	— Мен о дүниенің дозағы емес, бұл дүниенің дозағын айтамын,— деген Ардақ.

	— О дүние емес, шын дозақ бұ дүниеге керек,— деген, шараптан қыза бастаған Ақсақ Темір.— Егер күндердің күнінде әлем билігі менің қолыма тиер болса, адам баласына дозақтың қандай болатынын мен көрсетер едім. Халықты қорқытып ұстамасаң, бағынбай кетеді. Өлтір, қыр. Басына дозақ орнат, қыл көпіріңнен өткіз! Халық сонда ғана саған қорыққанынан бағынады!

	Шараптан екі көзі оттай жайнап қанталап, қыза түскен Ақсақ Темір осылай деген. Ардақ бүкіл әлем түгіл, әлі бір ғана Мауараннахрға билігі жүрмеген мынау ақсақ әскер басының сөзінен қорқып қалған. Бірақ жұрттың бәрін өзіндей кең көңіл көретін үлем, мастықтан айтып отырған шығар деп оның сөзіне тақа терең мән бермеген. Егер Ақсақ Темірдің айтқанына шын мағына берген болса Ардақ, кім біледі, ол дер кезінде шара қолданар ма еді, қайтер еді, сөйтіп, мүмкін, төгілгелі тұрған миллиондаған жанның қанын төктірмеуі де мүмкін еді ғой. Әттең, ақ ниет Ардақ бұған мән бермеді. Сөйтсе де, оның көңілі бір мезет Ақсақ Темірден үркіп қалды. Бірақ өмірдің ұлы тартысы, алыс-жұлысы, көп кешіктірмей, бұны да ұмыттырады. Сол ұмытқанының арқасында өзі де жазасын тартты. Ал Ардақ ісләм дінінің заманына қарай, тек "әділеттік, жақсылық жағын ғана ұстаған, паш еткен, бұқара жұрттың тілегіне берілген үлкен ғұлама жан еді. Ол сонау құлдыққа сатылып Бағдатқа айдалып бара жатқанда жолай Иранға тоқтап, осы бір ісләм дінінің жолын мықты ұстаған өте діншіл елдің, өздерін басқарып отырған шах, бекзадаларға қарсы көтерілген кезін көрген. Сол тоғыз жасында көрген, тулаған теңіздей қаһарлы ереуіл, сұсты сурет мәңгі-бақи есінде қалған. Оның халық деген түсінігі де, соңынан сол халық үшін күрескер тілегі де, ең алғашқы рет осы ғажайып тартыс кезінде туған.

	Иранның бұл бір қиын шағы еді. Шахтың, және бүкіл жерді өзара бөліп алған алпауыттардың қысымына қарсы шыққан діншіл қалың бұқара бас көтерген. Бұл қозғалыс тарихта соңынан — сербедарлар қозғалысы дап аталған. Кілең ақ сәлделі, көк сәлделі, бір қолдарында құран, бір қоларында қысқа-қысқа қисық қылыш, шолақ шоқпар ұстаған ісләм дініндегі қожа, молда, мұрит, кәрилер, не кілең қызыл сәлделі жарты құлаш қанжарлы шиит жолындағы мүриттер болмаса, желебе жалбағайлы қолдарындағы күрек-кетпенін басына көтерген жалаңаш кеуделі диқандар, бөгет бұзып биіктен құлаған тау өзеніндей долдана екпіндеп, Табриз шаһарының тар көшелерімен қаптап келе жатыр. Ауыздарында құдай, құран, қолдарында қылыш, кетпен, шоқпар...

	Осы сурет Ардақтың өмір бойы есінде қалған. Тек бертін келе, сондағы діни адамдар діні үшін емес, тіршіліктің мұқтажы үшін де күрескенін білген. Ардақ осындай теңіздей толқыған қалың жұртты тағы бір рет көрген. Бұл жолы халық тіршілік үшін емес, діни аяттарды айтып, тулаған толқындай сапырылысқан. Бұл жолы олардың қолдарында қару емес, құран болатын. Ауыздарында тек құдай, Мұхаммед пайғамбар ғана еді. Бұл оқиға осыдан он жыл бұрын болған. Жиырма жасар Ардақ Бағдатта медресе бітіргеннен кейін, Мұхаммед пайғамбардың аруағына қол бергелі Мекеге келген. Күн қызара көтерілген кез еді. Атақты ғибратхана Әл-Ахрам мешітінің қабба әулие тасы тұрған ат шаптырым кең алаңында ине түсерлік жер жоқ, әулие тасқа табынуға келген сыңсыған жүз мыңдаған мұсылмандардан көз тұнады.

	Бағдаттан Самарқантқа, келген Ардақ, Қыпшақ даласымен Мауараннахр жеріне әділеттік орнатуды арман еткенде халықты қиянатшыларға қарсы қоюда осы ісләм дінін құрал етіп ұстамақ болған. Ісләм діні жолыменен жұртты озбыршыл бай, манап, әмірлерге қарсы көтермек еді. Бірақ Ардақ келместен бұрын-ақ, Құсайын әмірдің қаттылығынан, бөтен бекзадалардың қиянатты озбырлықтарынан әбден мезі болған. Самарқант діни адамдары, медресе-мұғалима шәкірттері, қархана шебер, ұсталары өздері де Балх әкімшілігіне қарсы бас көтеруге қатты дайындық жүргізіп жатқан.

	Ардақ ойламаған жерден игілікті істің үстінен шыққандай болды.

	Бағдаттан келген үлемді бұл қаладағы діни адамдар да тезірек араларына алғысы келді.

	Әсіресе медресе шәкірті, Самарқантта оқып жатқан Хурдек Бұхари Ардақпен жақындасып кетті.

	Бұл ұзын бойлы, ат жақты, қалың қабақты көзге көрікті жігіт еді. Діни оқудағы шеберлігі үшін мәуляна31 атын алған.

	Ардақ осы жігіт арқылы Самарқанттағы діни адамдардың халыққа ұйтқы болып, олардың әмірлер зорлығына қарсы ұйымдастырылғалы жатқан қозғалысының сарынын білді.

	Оған бұл қозғалыс, діни адамдар қатынасқаныменен діни тілектен емес, бұқараның мұң-мұқтаждығынан туған, өзінің жас кезде Иранда көрген сербердарлар қозғалысына ұқсаған халық қозғалысы секілді көрінді.

	Көп кешікпей Ардақ болғалы тұрған ереуілдің көзге көрінбес көсемі тәрізденді. Ардақ бұрын бытырап жатқан шағын ұйымдардан құрылған Мауараннахр сербердарларының ағысын біріккен үлкен күшке айналдыруға тырысты.

	Бұлар осылай тіршілік істеп жүргенде әзірге нағыз үлкен күшке айнала қой- маған бүл ағысқа бөтен бағыт берер жағдай туды.

	Бұл Мауараннахр мен Жетісу, Шығыс Түркістанды билеуші моғол әмірлерінің әлі бақталастықтары бітпеген тұсы еді. Осыдан бес жыл бұрын Мауараннахрда Моғолыстан ханы Ілияс-Қожа билеп келсе, оны Қазаған Мауараннахрды қуып шыққан. Демек, Моғолыстанның бұл кездегі жері өзіне жететін еді. Ол, Шығыс Түркістанды былай қойғанда, бүкіл Жетісу бойын, шығысы сонау Ертістен басталып, батысы Тянь-Шань тауының бөктеріндегі Емел өзеніне дейін барған, ал теріскейі Көкше теңізден, күнгейі Ферғана шаһарына шақты созылып, ол осындай ұлан-байтақ өлкені алып жатқан. Бірақ даласы қанша үлкен болғанымен, моғол әмірлерінің көңілі соншалық тар біткен-ді. Моғолыстанның негізін салушы Болатшы Құтлық Темірден бұрын дүние салған. Оның жалғыз баласы Құдайдат жас болғандықтан, аға тағын жоқтап інісі Камариддин шыға келген. Ол Қоян, яғни 1363 жылы Ілияс-Қожаны өз қолымен бауыздап, бүкіл Моғолыстан ханы аталған.

	Камариддин Моғолыстанның алып даласын місе тұтпады, ол осы Жылан, яғни 1365 жылы қалың әскермен Мауараннахрға аттанған. Бұларды Құсайын мен Темір көп әскерменен Шаршық өзенінің бойында күтіп алған. Мамыр айының жиырма екісі күні үлкен ұрыс болған. Екі жақтан көп әскер қырылып, ақырында Құсайын мен Темір қолы жеңіліп, кейін шегінген. Қамариддин әскері жолындағы елді аямай тонап Самарқантқа қарай беттеген. Бұл тұста Шахрисябзға тоқтаған Мауараннахр әмірлері оған қарсы тағы бір қол жіберген. Тыңшылары арқылы бағытын, келе жатқан тұсын біліп қалған әскери қолбасшылары, түнде келіп өздерінің шебін бұзуға тиісті бұл қолды, бесін болмай, тынығып жатқан жерлерінен кеп шапқан. Осылай ақырғы сенімдері де ақталмаған Құсайын мен Темір, бүкіл Мауараннахрды моғолдардың тонауына тастап, енді өздері жан сауғалап, Жейхундарияның арғы бетіне, Қорасан жеріне қарай қашқан.

	Ал моғол әскері Самарқантқа таяй түскен. Талай шабуылды көрген Самарқант шаһары да бұл кезде әлі бай шаһар еді. Моғол әскері келсе, оларға деген олжа мұнда әлі көп еді. Алған қалаларын моғол тәрізді көшпелі елдің әскерлерінің аямай тонап, қанға белшесінен батыратындарын бұрыннан де білетін қала тұрғындары әмірлерінің тастап кеткендерін көріп, енді өздері моғолдарға қарсы тұрмақ болды. Олар бүкіл Самарқантқа және оның төңірегіндегі қышлақтардың халқына бірің қалмай жауға қарсы шығындар деген ұран тастады.

	Халық өз қаласын, үй-ошағын келе жатқан жаудан қорғауға бірден көтерілді.

	Қала тұрғындары осы халық шебін ұйымдастыратын, басқаратын үш адамнан құрылған басшылық сайлады. Оған қаланың ақ сүйек, ауқатты діни адамдарынан Мәулянәзада Самарқанди мен Мәулянә Хүрдек Бұхари кірді. Үшіншісіне халық бір дауыстан жұмысшы, мақта тазалаушы — наддаф Әбубәкір Келевиді атады.

	Енді қарулы қала тұрғындары лек-лек боп майдан алаңдарға жиналып, сапқа тұра бастады.

	Шаһар шеберхана, қархана, ұстаханаларына күндіз түні тынбаған балғаның гүрсілі мен көріктің дүрілі естілді. Қала шеберлері, ұсталары жауынгерлеріне қару-жарақ істеуге кірісті.

	Әмірлері тастап кеткен қала жұрты енді жауына өзі қарсы шығып, өз тәуелсіздіктерін, жерін, үй-ошақтарын өзі қорғамақ болды.

	Күшке күшті, қылышқа қылышты қарсы жұмсауды ұйғарды.

	Дегенмен қала тұрғындарына қару-жарақ жеткіліксіз еді. Оларды шебер, ұсталар істеп үлгіре алмайтындай қауіп байқалды.

	Және қала тұрғындарына өз өмірлерінің қиянатынан, сонау қатынын — күң, баласын құл етіп, дүние-мүліктерін талап алғалы келе жатқан жау, анағұрлым қорқынышты және қауіпті көрінді.

	Қала майданының басшылары Жейхундарияның ар жағына өтіп кеткен әмірлеріне «әскерлерімен бізге келіп қосылсын, не қару-жарақ берсін» деп уәкілдер жібермекші болды.

	Ол уәкілдерді Ардақ басқарды. Олар үш күн жедел жүріп, Жейхундарияның арғы бетіндегі Мауараннахр әскерлеріне жетті.

	Құсайын әмір бұл арада болмай шықты. Ол әрі қарай өтіп кеткен екен. Ардақ бастаған уәкілдерді Ақсақ Темірдің өзі қарсы алды.

	Екі дос тағы кездесіп кеуделерін-кеуделеріне түйістіріп құшақтасып көрісті. Ардақ келген шаруаларының жайын айтты. Ақсақ Темірдің ең алғашқы сұрауы:

	— Егер қару-жарақтары жеткілікті болса, жауларына төтеп бере алатын түрі бар ма тұрғын жұрттың? — болды.

	— Көп түкірсе көл болады. Көп тебіренсе жер сілкінеді.— деді Ардақ.— Халық қазір долы теңізге ұқсаған. Өзіңе қарсы келер қандай күш болса да шыдатар емес! Тек қару-жарағы жеткіліксіз...

	Ақсақ Темір ойлана қалды. «Иә, иә, халық деген ұлы теңіз. Оның тулайтын да, қайтатын да кезін білу керек. Сөйтіп барып пайдаланған жөн. Әйтпесе... Ақсақ Темір осы күштің ел шетіне моғолдар кірместен бұрын, өздеріне — Құсайын мен екеуіне қарсы дайындалып жатқанын да білетін. Және халықтың сол бір дайындалуына қауіпті де еді. Сондықтан Самарқант тұрғын жұртының өздеріне деген қаһарының моғолдарға ауғанына іштей қуанған. Ақсақ Темір тағы ойлана қалды. «Қарсы тұрар қандай күш болса да халық шыдатар емес дейді ғой мына Ардақ. Олай болса монғолдарды өздері-ақ құрта берсін... Ал әскеріміз соңынан керек болады... Жауымызды жеңген жұртты қайтадан өзімізге бағындыру үшін керек болады. Тегі әскердің тың сақталғаны жөн».

	Осындай шешімге келген Ақсақ Темір Ардақ басқарып келген уәкілдер тобына:

	— Сендер қалаларыңды қорғап аман алып қалсаңдар, бүкіл Мауараннахр жұрты ұмытпайтын іс істейсіңдер. Ал біз бар адал ниет, ақ жүрегімізбен сендердің халық болып жауға қарсы тұрып, шаһарымызды аман алып қаламыз деген шешімдеріңді құттықтаймыз. Қаланы халық уәкілдерінің басқарғаны да дұрыс. Біз де қолымыздан келген жәрдемімізді аямаспыз. Ал дәл бүгін сендерге бар әскеріммен еріп бара алмаймын. Оған қақым жоқ. Өйткені Құсайын әмір қазір Қорасан жерінде. О жақта әскер жинап жатыр.

	Ол дегенмен уәкілдерге он бес түйеден тұратын бір керуендік қана қару-жарақ берді. Артын ойлаған Ақсақ Темір бұнда да бәлендей жомарттық көрсетпеді.

	Тағы да ол Ардақты жан аяспас шын досыңдай әлсін-әлсін құшақтап, «әйтеуір өзіңді сақтай гөр» деп жылардай боп дариядан өткізіп салды.

	— Байқа, Ардақ,— деді оған Асығат бір қалтарыста,— Ақсақ Темірге тым сене берме, маған ол тым мансапқор адам тәрізді көрініп жүр көптен бері. Ал мансапқор адамның опасыз келетіні өзіңе де белгілі шығар.

	Шынын айтсақ, Ақсақ Темірдің қандай адам екенін ойлайтын Ардақта уақыт та жоқ еді. Самарқантқа моғолдар тым жақындап қалған. Аз болса да қала қорғаушыларына алған қару-жарақтарын тез жеткізіп берейін деп серіктерімен жедел жүріп кетті.

	Ардақ басқарған қару тиеген керуен қалаға кіріп үлгірмеді. Жау шаһарды қоршап алған екен. Тегі бұлардың қалаға кіре алмай қалғаны соңынан дұрыс та болды. Шаһарға кіре алмай қалған Ардақ, Самарқант төңірегіндегі моғолдардан аман қалған қышлақтардан жауға қарсы шығатын жасақтар жинап, әкеле жатқан қару-жарақтарын соларға бөліп берді. Сосын Ардақ жасырын кісі арқылы шаһарменен байланысып, жау артындағы қалың тоғай арасына кіріп, соғыс басталатын күнді күтіп, бекініп алды.

	Екі күннен кейін ұрыс басталды. Қаланы оп-оңай аламыз деген моғолдар қиянатты сонда көрді. Қаруланып алған қала тұрғындары бірі қалмай жауына қарсы шықты. Қалаға шабуыл жасаған атты моғолдарға тойтарыс беруді былай қойып, өздері шабуыл жасады. Шаһар ішіндегі бірде-бір атты, қашырды қалдырмай мінген қаланың жас жігіттері, қолдарына қылыш сойылдарын алып моғолдарға тап қойды. Мұндайды күтпеген моғолдардың өр көкірек әмірлері шу дегенде абыржып қалды. Сол уақытта бұлардың арт жағынан Ардақтың жасақтары да атой салып түре тиді. Құсайын мен Ақсақ Темірдің әскері келіп қалған екен деп ойлаған моғолдар енді шебін тастап тым тырақай кейін шегіне бастады.

	Көп түкірсе көл болады, көп тебінсе жер сілкінеді деген міне осы! Ақырында моғол әскерлері Мауараннахр жерін біржолата тастап, өз даласының шекарасына барып тоқтады.

	Осылай Самарқант жау қырғын-жосығынан аман қалды. Өз жерін, өз суын, өз қаласын кеудесіменен қорғаған қатардағы қарапайым ел тамаша ерлік көрсетті. Кәрі тарлан Құсайын мен оның оң қолы, соңынан жарты әлемді жаулап алған, әйгілі Ақсақ Темірдің көк құрыш қару-жараққа малынған әскері қорқып қашқан жауды бұлар жеңді. Туған жері, бала-шағасы үшін өлімнен сескенбеген қалың бұқара жеңді.

	Бұл ұрыста әсіресе, өзінің әскери көрегендігімен, ерекше ерлігімен Мәулянәзада Самарқанди көзге түсті. Бұл бір ұзын бойлы, қара торы, ақсүйектерден шыққан медресе оқушысы болатын. Шын аты басқа еді. Бірақ ол бізге Мәулянә-зада32 деген есіммен келіп жеткен. Самарқантта туып өскендігі, осы шаһар маңындағы жерді, оның жыра-сайын, тоғай-орманын жақсы білетіндігі, жау шебіне күтпеген жерінен тап беруде үлкен жәрдем етті. Оның үстіне бұл жігіттің ерлігі, әскери айлакерлігі, көп көмек көрсетті. Мәулянә Хүрдек Бұхари мен наддаф Әбубәкір Келеви де ерлік жағынан бұдан кем соққан жоқ. Бұлар да жау оғының астында жүріп, жұртты қару-жарақпен қамтамасыз етті, әскери саптарды, майдан тәртібін ұйымдастыра білді. Ардақ та барынша қимылдады. Дер кезінде жасағымен жау артынан келіп тиіп, жеңіске көп көмек көрсетті. Қысқасы, бұл басшылар әр қайсысы да өз тараптарынан, халқының сенімдерін ақтады.

	Жау қаупінен құтылған шаһар бейбіт тіршілігіне қайтадан кірісті. Қаланы Мәулянә-зада Самарқанди, Мәулянә Хүрдек Бұхари және наддаф Әбубәкір Келеви үшеуі бас қосып басқармақ болды. Ардақ діни ағарту жұмысы болмаса, әкімшілік міндет алудан бас тартты. Қала тұрғындары жоғарғы аты аталған үш адамның басқарғанын мақұлдады.

	Демек, осы үшеуінің ең үлкені (кеңес басы тәріздісі) Мәулянә-зада болсын деді жұрт. Өйткені Құсайын мен Ақсақ Темір әскері шаһарды моғолдардан қорғамай қашып кеткендерінде, қала майданында жиналған халықтың алдында шаһарды қорғауды өз міндетіне алғашқы алған осы жігіт еді. Артынан Самарқантты жауға қарсы дайындағанда жұрт осы Мәулянә-заданың қарамағында болған. Соның дегенімен жүрген. Ал Мәулянә-зада, қалаға кіретін көшенің бәрін бекітіп тастап, тек бір-ақ көшені бос қалдырған. Өзі мың адаммен жау кірер жалғыз көшеге барып тірелетін алаңға бекінген. Көшенің екі жағына жасырын қала тұрғындарын қойған.

	Еш қауіп-қатерсіз қалаға кірген моғолдардың атты әскеріне қала тұрғындары көшенің екі жағынан оларға тас жаудырған. Кейбіреулері тіпті қолдарына сойыл алып үй іргесіне таяған жауын ұрып жыққан. Осындай күтпеген жерден қырғынға ұшыраған моғол атты әскері, сол күні қала көшесінде екі мыңдай жауынгерлерін қалдырып кейін шетінген. Осы күн олардың сәтсіз шабуылдарының басы болған. Бұдан кейінгі аттаныстары да еш нәтиже бермеген. Моғолдар ештеңе істей алмағаннан кейін қала қорғаншыларының басшыларын сатып алмақ та болған. Бірақ бұларынан да ештеңе шықпаған. Осылай Ілияс Қожа әскері қаланы ала алмай, қатты тойтарысқа ұшырап тұрғандарында, арт жақтарынан моғол шебіне Ардақтың жасағы тиген. Моғолдар амалсыз кейін шегінген. Оның үстіне Маусымның орта шені ыстық болып, Жетісудың мұздай суық таудан аққан мөлдір өзендеріне, бұлақ арықтарына үйренген моғол жылқылары, майдан ара қызып келіп жылы су ішіп тышқақ апатына кезігіп қырыла бастаған. Моғолдар ылажсыз жапа-тармағай кейін шегінуіне бұ да себеп болған.

	Міне осы жеңісті ұйымдастырған, Мәулянә-зада басқарған кеңес енді қаланы билеуге кіріскен. Мәулянә-зада қуаныш үстінде, өзінің ақ сүйектігінен шыға алмай, «Құсайын әмір мен Ақсақ Темірге осындай жауды жеңдік, әрі қарай бізге қандай ақыл береді, біздің әмірлеріміз?» — деп тағы Ардақты жіберді. Бұл кезде Ақсақ Темір Балх түбінде еді. Ал Құсайын әмір, түбі моғолдар Мауараннахрды алып, бері қарай беттейтін болса, Үндістанға қашқалы, Балхтың күншығыс жағындағы Шиберту деген жерде тұрған. Ардақтан жақсы хабар естіген Ақсақ Темір, Құсайынға, сүйінші сұрап, ат шаптырыпты. Ақсақ Темір мен Құсайын әмір екеуі дереу кездесті. Әмірлер бұл жолы да қулықтарын асырды. Самарқанттың билігін Мәулянә-зада үш адамнан тұратын кеңесімен басқарсын деген аманат рұқсат хаттарымен, оларға тарту-таралғы ретінде құндыз жағалы шапандармен қылыш, найза жолдап, Ардақты кейін қайтарды. Бірақ өздері екеуара келесі жылы жаз шыға, Самарқантты билемекші болған сербедарларды қырып, қала билігін қолдарына қайтып алмақшы болып құпия уәделесті.

	Әмірлердің сыйлықтарымен қаланы басқаруға Мәулянә-зада кеңесіне берілген рұқсат-аманат хатты алып Самарқантқа жүргелі жатқан Ардаққа оңашада тағы Асығат:

	— Әйтеуір, сақ болыңдар, сақ болыңдар,— деді,— өз басым Ақсақ Темір мен Құсайынға сенбеймін. «Бұл неткен батпан құйрық, айдалада жатқан құйрық?» деп түлкі айтқандай өмірлер қалай оп-оңай Самарқант тәрізді бай шаһарды, халық сайлаған адамдарға басқартып қоюға көне қалды? Бұның ар жағында бір сұмдығы бар секілді.

	Ардақ әмірлер қылығына сәл күмәнданса да, өзінің табиғи ақ көңілдігіне, адамға сенгіштігіне салып, бәлендей қауіптене қоймады.

	Бұл қысты Ақсақ Темір Қаршида, ал Құсайын Муараннахр өмірлерінің қысқы қонысы — Жейхундарияның жағасындағы Салы-Сарайда өткізді. Жаз шыға бұл екеуінің әскерлері қосылып, Самарқантқа қарай беттеді.

	Жалғанда семіздікті тек қой көтерген. Халық бұны білмей айтпаған. Патша, хан, әмірлердің жәрдемінсіз жауды жеңіп, қаланы басқаруға билік алған үш бастық соңдарына ерген сербердарларды мықты тәртіпте ұстай алмай қалды. Қалада бейбастақтық көбейді. Бұл аз болғандай, бастықтардың өздеріне де көкірек бітіп, бұлар да қала тұрғындарына қиянат істей бастады. Жамандықты бастау қиын, бір басталса ол адамды милы қарасудай түбіне қарай тарта жөнеледі. Орынсыз әкімшілік, ойларына келгенін істеу, бұлардың да әдетіне айналды. Бұны көрген Ардақ, оларға қанша ақыл айтып жолға саламын дегеніменен, қолынан ештеңе келмеді. Осы кезде ол Ақсақ Темір мен Құсайын әмірдің әскерлерінің Жейхундарияның бергі бетіне өткенін естиді. Бір жағынан тұрғын еңбекші елге қиянат істей бастаған Самарқант басшыларына тыйым салуын өтінбекші боп, екінші жағынан әмір әскерлерінің неге Жейхундариядан бергі бетке өткенін білгелі осы тұста Ақсақ Темір тұрған Балхтың солтүстігіндегі Жиһаз деген жерге келді.

	Ақсақ Темір Ардақ жеткен күні аң аулауға шығып кеткен екен. Оны ескі серігі Асығат қарсы алды. Көрісіп болғаннан кейін Ардақ өзінің неге келгенін айтты.

	— Келгенің жөн болды,— деді Асығат оған.— Ақсақ Темір мен Құсайын Самарқант сербедарын шабуға дайындалып жатыр, ертең аттанбақ... Бүгін осы араға Құсайын өмір де келмек.

	Ардақ сұп-сұр боп кетті.

	— Самарқанға аттанбағың қалай? Сонда не істемек? Жарайды озбырлыққа берілген қала басшыларын тәртіпке шақыруға жүргелі жатыр делік. Сонда оларға осыншама әскерді ертіп барудың қандай қажеті бар? Әлде...

	— Иә, алдыменен бұлар, әмірлерге тізгін бермей, қаланы өздері билемек болған сербедарларды қырмақ. Сөйтіп тұрғын елді қан-жоса етіп, Самарқантты өздеріне қайтадан бағындырмақ,— деді Асығат.— Бұның бәрі белгілі ғой. Ақсақ Темірдің зұлым екеніне менің көзім әлдеқашан жеткен. Ал егер халыққа жаның ашитын болса, Ақсақ Темірдің келуін күтпей, дәл қазір қашайық. Бастарына қандай қауіп туғалы тұрғанын, сонау бейбіт жатқан жұртқа жеткізелік.

	Сұмдық істің болғалы тұрғанын Ардақ та түсінді. Енді олар сөзді босқа шығармай, дереу дайындалып бие сауымы мезгіл өтпей, жолға шықты. Бірақ ойлағандарына жете алмады. Бұлар кетісіменен ордасына келген Ақсақ Темір, үлемнің осы арада болып, қайтып кеткенін естіп, қолма-қол соңынан қуғыншылар жіберді. Қуғыншылар екеуін де ұстап, мойындарына арқан салып, сүйретіп, Ақсақ Темірдің алдына алып келді.

	Ақсақ Темір, әрине, Ардақты кешегі досым еді деп құшағын жайып қарсы алған жоқ. Ең болмаса мойындарындағы арқандарын босатыңдар демеді жігіттеріне. Бар болғаны сол сұп-сұр түсін өзгертпей:

	— Неге қаштыңдар? — деп сұрады.

	— Сенің жазығы жоқ халыққа істегелі тұрған зұлымдығыңды тезірек жеткізейік деп,— деді Ардақ тайсалмай.

	Ақсақ Темір езу тартты. Ол дәл осы минутте Ардаққа тістерін ақсита ырылдаған қасқыр тәрізді көрініп кетті. Қандай қанішерді өлімнен құтқарғанын ақ көңіл үлем осы сәтте ғана ұқты.

	— Жарайды шыныңды айтқаныңа рақмет,— деді Ақсақ Темір даусын көтермей.— Бұндай күнәләрің үшін қазір екеуіңнің де бастарын, алынады. Ал шындығыңды айтқаның үшін,— ол Ардаққа қарады,— бір тілегің орындалады. Өлер алдында не тілейсің, соныңды айт!

	— Жалғыз тілегім бар,— деді Ардақ сабырлы үнмен.

	— Айт!

	— Кешегі дос едік, маған сәл жақындатшы...

	Мойнына арқан салып, жендеттері тырп еткіздірмей ұстап тұрған тұтқын не істейді деп ойласын, Ақсақ Темір жанына келді.

	— Жарайды, бұл тілегіңді бердім, кешегі дос едік. Айтайын дегеніңді сыбырламай, даусыңды шығара айт. Естімей қалып жүрермін...

	Ақсақ Темір тым таяған кезде Ардақ оның бетіне түкіріп жіберді де:

	— Қарабет! — деді.— Енді өлтіре бер, сенің қара бетіңе әйтеуір бір түкірдім! Бұдан бөтен қолымнан ештеңе келмеді! Енді мейлің!

	Ақсақ Темір қалтасынан орамалын алып аспай-саспай бетіндегі Ардақтың түкірігін сүртіп болды да, сол сабырлы үнменен тұтқынға:

	— Дұрыс істедің! — деді. — Мені өлімнен алып қалған парызыңды қалай қайтарам деп жүр едім,— қарабеттігімді айтып, бетіме түкірдің, өзің қайтардың! Әрине, өзіңді өлімнен құтқарған адамды өлтіру қарабеттік емей немене, сөз жоқ, қарабеттік! Бұл сөзіңе де, бетіме түкіргеніңе де мен ашуланбаймын. Сен де маған риза шығарсың, қандай адамды өлімнен құтқарғаныңды, әйтеуір, біліп өлдің. Құтқарғаныңа өкінсең де, қарабеттігін бетіне айтып үлгіргеніңе өзіңе-өзің риза шығарсың...

	Иә, өмір деген осындай!

	Ардақтың жүрегі кенет айнып кетті. Алдында адам емес, бір жеркенішті малғұн тұрғандай көрінді оған. Өзінің қандай жексұрынды өлімнен құтқарғанын енді шын білді. «Жоқ, жоқ,— деді ол ішінен,— бұл тек қана қанішер емес, одан да жаман. Бұған қарағанда Шыңғыс ханға жылап көрісерсің. Әттең! Әттең! Сенің кім екеніңді тым кеш түсіндім-ау! Уа, адамзат, кешір мені, кешір мені, сенің қанынды судай ағызатын дүниеге жаңа қанішер келді...»

	Ал Ақсақ Темір сол сазарған қалпында енді Асығатқа қарады.

	— Сенің қолыңнан үш жылдай тағам татып едім,—деді даусын бір көтермей.— Сол жақсылығыңа жақсылық қайтарғым келіп тұр.

	— Маған істеген жақсылығыңыз сол болсын,— деді Асығат,— тезірек басымды алуға бұйырыңыз!

	Иә, сенің менен осындай жақсылық тілейтініңді көптен бері білетінмін,— деді ол сабырлы қалпында.— Сен осы үш жыл бойы менің кім екенімді біліп келгенсің. Және маған тағам берген сайын, өзіңнен-өзің күнде өліп жүретінсің. Мен бір-ақ нәрсеге ғана таң қалам: неге сен мені осы уақытқа дейін у беріп өлтірмей келдің?

	— Сенің жауыз екеніңді білетінмін,— деді Асығат.— Бірақ дәл мұндай жауыз болады деп ойлаған жоқпын.

	Ақсақ Темір күлді.

	Жауыздың үлкен, кішісі болмайды.

	Сол күні түнде Құсайын әмір екеуі бастаған көп әскерменен Ақсақ Темір Самарқантқа аттанды. Жедел жүріп келіп түнде қалаға кірді. Шырт ұйқыда жатқан жерлерінен қала басшыларын тегіс ұстап алды. Бәрін шаһардың сыртына көйлекшең айдап әкеп, жұрт көзінше жендеттеріне қылышпен шауып өлтіртті. Тек ақсүйектен шыққандығын, және жауды жеңіп, қаланы не істеу керектігін сұрап өзіне уәкілдер жібергені үшін Ақсақ Темір Мәулянә-зада Самарқандиды ғана тірі қалдырды. Содан кейін көптен бері әмірлерге қарсы бүліншілік ұйымдастырмақ боп жүрген сербедарларды — қала жұмысшы жұртын, медресе оқушыларын қыруға кірісті. Және бұл қырғынды Ақсақ Темірдің өзі басқарды. Ол осы сербедарлардың кешегі өзі қашқан моғолдарды жеңгенін есіне де алған жоқ, бүкіл Самарқантты қанға бояды.

	Орта ғасырлар дәуірінде Шыңғыс ханнан да қанқұмарлығы асып кеткен әйгілі Ақсақ Темір әмір ел билеу әлеміне осылай келді.

	Жазықты-жазықсыздығына қарамай халықты қойдай бауыздап, тек қорқытумен, шабумен, аямай өлтірумен жұртты өзіне бағындыра келді.

	Артынан ол өзін әскери басы еткен Құсайын әмірдің өзін өлтірттіріп, оның әмірлігін тартып алды.

	Кімді болса да талаудан тайынбайтын дүниеге бір қабаған ит келгенін, жариялағандай, ол осы Ит, яғни 1370 жылы бүкіл Мауараннахрдың өмірі аталып, билікті қолына алды.

	Хан тағына бұл жалғанда өз еңбегіменен, не ақыл-парасатымен жеткен адам некен-саяқ. Бұл дәрежені көбі мұрагерлік, не бір жіктің қолтықтауының арқасында алған. Зұлымдық пен айла-сұмдықтарының күшімен де хан, әмір болғандар аз емес. Ақсақ Темір осы соңғы топқа жатқан.

	Ол әмірлікке өзінің айла-сұмдығымен, жан аямайтын қанішер, тегеурінді мінезімен жетті.

	Ақсақ Темір адам баласының тек жақсылықты көздеген ақыл-парасатты данышпаны болмағанмен, ел шауып, қолдағы билікті күшейтуге ой өрісі де, болжамы да мол жететін жан еді.

	Ақсақ Темірден өзге әлем иелері — жиһангерлерден бір айырмашылығы бар еді: ол ел шапса — аямай бүлдіре шабатын, қала өртесе — дымын қалдырмай құрта өртейтін. Түймедей нәрсені түйедей етіп көрсетуге құмар болатын. Сондықтан да Ақсақ Темір бүкіл әлем таң қалсын деп, неғұрлым жұртты көп қырса, соғұрлым өзін даңқты санайтын. Өзін осылай дәріптеу үшін, ол қырған адамдарының бастарын шаһар алаңдарына тау ғып үйгізетін. Бұны ол Табризды алғанда да, Делиді шапқанында да, Бағдатқа кіргенінде де істеген. Адамды неғұрлым көп өлтірсе, қалаларды неғұрлым көп күйретсе, соғұрлым өзінің атағы өседі деп сенген. Бұл қылығына қарағанда, ол Шыңғыс ханға пара-пар еді. Оның Шыңғыс ханға бергісіз тағы бір жамандығы бер еді. Ол орасан даңқ құмарлығы, бақ құмарлығы еді. Сондықтан да Ақсақ Темір: «Жер шарының адам баласы жайлаған тұстары екі патша билеуге татымайды» деген. Бұнысы дүние жүзі бір-ақ патшаға бағынуға тиісті дегені еді. Ол патша тек қана өзі болуы керек. Ақсақ Темірдің бар ойы, тілегі, арманы оның осы жалғыз ауыз сөзінде жатқан. Бірақ бұл ой, бұл тілек, бұл арман бергі кезде елдерді өзіне бағындырған тұсында келген. Ал Құсайынның орнына Жағатай ұлысына әмір болған шағында онда жалғыз ғана мақсат болған.

	Ол мақсаты: Жағатай ұлысының өзге өмірлерін өзіне бағындыру еді. Ұлыс әмірлігін қулық, сұмдықпен қолға түсіру бар да, ал ол орынды ешкімге бермей сақтап отыру бар. Бұл өте қиын іс болатын... Сол себептен Ақсақ Темір алдыменен Шыңғыс хан өз тұсында менің арғы аталарымның ерекше ерліктері үшін әлем иесі оларды аймақ қожалары жеке әмірлер еткен деп те таратыпты. Бірақ бұнысынан ештеңе шықпады. Шыңғыс хан кезінде Ақсақ Темірдің арғы бабалары ел билеген әмір болыпты дегенді ешкім шежіреден де, халық арасындағы аңыз сөзден де таба алмады.

	Ақсақ Темір де Жағатай ұлысындағы көп әмірлердің бірі болып қалу қаупі туды.

	Онда бұның орнына бұдан гөрі аталарының даңқы басым, басқа бір әмір отырам деп таласуы мүмкін ғой. Мұндайда егер қолдаушылары көп болса, Ақсақ Темір тәрізді тағы бір сотқар табылуы хақ. Ол бір топ жендеттерімен Ақсақ Темірдің ордасына кіріп келіп, бұның басын қағып тастап «Жағатай ұлысының әмірі менмін десе, бұндай адамды жұрт не істейді?» Ұлыс әмірі болуға Ақсақ Темірдің хақы мол. Жұрт тек: «алдияр тақсыр» деп басын иіп, қарсы алады.

	Қайткенменде ұлыс өмірлігін сақтау үшін өзге әмірлерден ата даңқың биік тұруы керек.

	Сонда барып Ақсақ Темір кеше ғана өзі өлтірткен Құсайын әмірдің жесірі, Қазаған ханның қызы Іңкәрбегімді алмақ болды.

	Онда Ақсақ Темір Шыңғыс ұрпағымен жақындасады, гурген аталады.

	Жәй әмір емес, ханның күйеу баласы — гурген болады.

	Бұл өзге әмірлерден анағұрлым жоғары дәреже.

	Өздерінің күйеу баласын Жағатай ұрпақтары да қолдауға тиісті.

	Енді бұдан асып еш әмір мен Жағатай ұлысының әмірі боламын дей алмайды.

	Өйткені бұл ұлыстың әмірі, Шыңғыс хан әулетінің бел күйеу баласы.

	Ақсақ Темірге енді тек Іңкәр-бегімге үйлену ғана қалған.

	Ал Іңкәр-бегім Ақсақ Темірге шыққысы келмесе не істейсің? Қанды көз әмірдің өзінің күйеуі Құсайынды өлтірткені үшін шықпаймын десе, кім зорлай алады? Бірақ әңгіме әлдеқашан шешілген еді.

	Ол күндерде Іңкәр-Бегім Құсайын әмірдің Ордасына келіншек боп жаңа түскен. Жараған бедеудей дене бітісінің әлі сымбатты кезі. Ақсақ Темір осы Іңкәр-бегімді көрген күннен бастап, оған бір түрлі құмарта қалды. Ебін тауып сөз айтып көріп еді, егде тартқан күйеуінің қызығы әлі басылмағандай, ханның ерке қызы, бұның ақсақтығын ажуа етіп, оған «байқаңыз, әмір, менің ерім тым қызғаншақ, бұндай сырыңызды біліп қалса, тіпті екінші аяғыңызды да сындырып жүрер» деп кекете күлді. Ойлаған ісін бітірмей тынбайтын Ақсақ Темір оған енді бұрынғысынан бетер құмартты. Жоқ құмартудан гөрі өшіге түсті. Құсайын әмірдің Ұлыс билеушісі екенін де есінен шығарды. «Әй, қатын, хан қызы, әмір әйелі болмақ түгіл, дәл Шыңғыс ханның өзінен тусаң да, жалаңаш кеудемнің астына бір алармын»,— деді іштей. Бірақ Іңкәр-бегімге бұдан артық даусын шығарып бірдеме деуге Құсайын әмірдің қаһарынан жасқанды. Еркешора тентек келіншегі бірдеме деп шағыстырып жүрсе қатыгез, дүлей әмір, бұның әскер басы Ақсақ Темірлігіне қарамай, оқыс қимылдап, қылыш жұмсап қалар деп сескенді. Бұл кез Ақсақ Темірдің жұртты Құсайынға қарсы, әсіресе Жағатай ұрпақтарын қарсы қоя бастаған кезі еді, әрі айлалы әмір Құсайынға деген тұзағын алыстан құра бастаған. Жағатай ұрпағы және бұл ұлысқа жататын моғолдар ежелден көшпелі ел екені белгілі. Бұл жағынан бабалары Шыңғыс хан жасысын бұзып көрген емес. Осы Құсайынның атасы Абдолла ұлыс орталығын Бұхарға көшірмек болған да, Жағатай ұрпағы өре түре келген. «Қазыналарыңды бізден жасырып, бекіністе ұстамақсыңдар ма?» деп, оған сойылдарын ала ұмтылған. Ақыры дүлей нақұрыс хан әулеті Абдолланы өлтіріп тынған. Балх қаласын өзінің астанасы етпекші болған Құсайынға да тағы осы Жағатай әмірлері қарсылығын білдірген. Осы тұста Құсайынды құртуға бір ыңғайлы кез туып қалғанын сезген Ақсақ Темір, енді жұртты Жағатай ұлысының әміріне өшіктіре түскен. Өзі де Балхыны астана етуге қарсы шыққан. Артынан, Жағатай әмірлері Құсайынға мүлдем өшіккен кезде ебін тауып оны Қайхұсрау әмірге өлтірткен. Осындай болашақ үлкен жанжалды ойлаған Ақсақ Темір, бір қатын үшін тікелей бетпе-бет Құсайынмен шатысудың әлі ерте екенін түсінген. Бірақ Ақсақ Темір де адам ғой, Іңкәр-бегімнің өзін қорлағаны жанына жаман батты. Құмарлық, намыс, ыза бәрі қосылып кеп, бұны өз жүрегімен өзін таластырды.

	Соңынан жұрт:

	Темірден жаралған өмір жүрек, жаны,

	Етінен ет кессең, де шықпас қаны,—

	деп өлең шығарса да, Ақсақ Темір Іңкәр-бегімнің өзін менсінбегеніне шыдай алмай іштей бұлқан-талқан болды. Бірақ сырттай сыр бермеді. Бітеу жара боп жүре берді. Жалпы, Шыңғыс ұрпағынан шыққан әйелдердің біреуін алу — Ақсақ Темірдің алдын ала болжаған үлкен саясаттарының бір тарауы еді. Әйгілі Әмір-Темір — ұстаған саясатына, көздеген мақсатына әр қашанда өзінің жан сезімін бағындыра білген. Іңкәр-бегімге қанша құмартса да, өштессе де өзінің жүрек бұйрығын орындамауға күші жетті. Ақсақ Темір, міне осылай, іштен тынып жүргенінде кенет бір қуанышты хабар естіді. «Етегіне намаз оқитындай еріне адал боп көрінгісі келіп жүрген Іңкәр-бегімнің төркінінде қыз кезінде көңіл қосқан жігіті бар екен. Одан әлі қол үзбеген екен.. Сол жігіті аптасына, сәрсенбінің сәтті күні таң ата әмір келіншегінің отауына бір соғып кетеді екен» деді оған Іңкәр-бегімді аңдытып қойған бір саққұлақ әйелі. Хабар кімнің болса да жүрегін тітіретіп жіберетін жыландай суық хабар еді. Әсіресе Іңкәр-бегім тәрізді сұлуға құмар болып жүрген Ақсақ Темір тәрізді намысқор, өзімшіл адамға оңай тимесе керек-ті. Оның қанын қайнатып қызғаншақтық тудырды. Бірақ Ақсақ Темір оған күйінбеді. Бұл хабарға ол кәдімгідей қуанып қалды. «Бәсе, тақыр болған тулақтай, әбден таусыла бастаған Құсайын әмірге неге осыншама беріле қалды деп жүрсем бұл қатынның осындай бәлесі бар екен ғой,— деді ол насаттана,— енді көрейін сенің қандай құрық салдырмайтын асау екеніңді!» Міне, осы жолы Ақсақ Темір өзінің жан сезімін ойлаған арманына бағындыра алатын шын тастай қатты адам екенін көрсетті. Ол естіген өсегін ешкімге айтпады. Өзінің сонау қарақшылықпен шұғылданған кезінен үзеңгілес серігі болып келе жатқан екі жүз басы жігітін қасына алды да, сәрсенбі күні Іңкәр-бегім аулының сыртына кеп, бір төбенің үстіне орналасты.

	Ай сүттей жарық еді. Іңкәр-бегім өз елінің ғұрпын сақтап жеке ауыл болып өзгелерден бөлек отырған. Ақбоз он шақты киіз үй. Ауыл маңында қотанда қой, желіде жылқы жоқ. Тек шеткі үйдің белбеуінде таң асырып қойған бір-екі ат байлаулы тұр. Сірә алыс жерден келген қонақтардікі болулары керек. Ауыл маңы тып-тыныш. Тек анда-санда әлдеқалай, еріне үрген, ауыл төбетінің балп-балп еткен даусы шығады. О да жай әшейін нем кетеді деп үрген тәрізді тыныш әлемді бір үркітіп тастайды да, заматта қайтадан қоя қояды...

	Тағы сол маужыраған жазғы түн...

	Ақсақ Темірлер бұл ауылға түн ортасы бола, үркер жұлдызы әлі қақ төбелерінде тұрған кезінде келген. Аттарын төбе етегінде отты ойпатқа шідерлеп тастап, үшеуі жай ақырын күбірлесе әңгімелесіп, ұзақ жатты. Сірә таң жақындап қалған тәрізді, сонау теріскей тұста жарқырай Темірқазық жұлдызы да туды.

	Ақсақ Темір кенет елең ете қалды.

	Ауыл төріндегі ақ боз үйден қара жамылған біреу шықты. Басына жапқан ұзын қара шапанынан еркек пе, әйел ме, айыру қиын. Тек сырт бейнесі әйел тәрізді.

	Шапан жамылған адам ауыл шетіндегі күншығыс жақтағы сайға қарай кетіп бара жатыр.

	Оның соңынан ақ боз үйдің сыртқы босағасының алдында жатқан тайыншадай, қасқыр алатын, сары ала төбеті ерді.

	Шапанды сай жағасындағы қалың талға кіріп бір мезет жоқ болды.

	Сары ала төбет, құлағын едірейтіп, жағада тұрып қалды.

	Сөйткенше болған жоқ, әлгі шапанды адам қайта шықты.

	Қайтадан ауылға қарай беттеді.

	Сары ала төбет, қайтадан соңынан ерді.

	— Сайда тым бөгелмеді ғой,— деді Ақсақ Темір, түзге шығу үшін осыншама жерге неге барды?

	Ол келе жатқан шапанды адамға тесіле қарады.

	— Япырмай,— деді ол кенет күліп жіберіп.— Мынау шапанның ішінде келе жатқан адам біреу емес, екеу!..

	Аяқтарын қатар басқанменен, білініп қалды.

	— Бәсе! — деді оң жағындағы ұзын мұрт серігі.— Маған да шапанды адам осы жолы жуандау көрініп еді.

	— Қарай гөр! — деді енді Ақсақ Темірдің сол жағындағы жуан мойын, балуан денелі серігі.— Бұл әйелден қу жан жаралған ба, көрер көзге бізді алдап кете жаздағанына не дерсің.

	— Дегенмен жігіттің сайға келгенін біз қалай байқамай қалдық?

	— Сірә ол, ауыл тұсына, атын жолдастарына тастап, өзі сайды бойлап келген ғой,— деді Ақсақ Темір.— Әйтсе де қулықтарын асыра алмады.

	Сөйткенше шапан жамылғандар ақ боз үйге кіріп кетті. Төбе басындағылар енді «іске әбден кіріссін» дегендей үн-түнсіз сәл отырды.

	— Ал жүріңдер, барайық,— деді бір сәт Ақсақ Темір түрегеліп.

	Үшеуі үн-түнсіз ауыл төңірегіндегі ақ боз үйге беттеді. Ауылда ит тіпті көрінбейді. «Түнде үріп мазамызды алады, ұйықтатпайды» деп Іңкәр-бегім оларды бөтен ауылдарға апарттырып тастатқан. Тек күзетке, қасқыр алатын бір-екі төбет қалдырған. Бұлар көп үрмейтін, аңшы иттер еді. Ауылға бейбастақ, ұры-қары келе қалса, үрмей келіп, табанда арсылдап бас салатын. Осы әдеттеріне сап келе жатқан үш адамның алдынан, бір рет қана гүр етіп үріп, екі сары ала төбет шыға келді. Бірақ кісілерге таяй беріп, екеуі де құйрықтарын бұралаңдатып арсалаңдап еркелей жөнелді. Ұзын мұртты «Бөрібасар, Көкқұтан!» деп екі иттің екеуінің де желкелерінен сипап, қоржынынан қомақты бірдемелерді тастады.

	— Күшігінен асырадым ғой, бұл шіркіндерді,— деді ол, алға қарай жүре беріп.

	Иттер ұзын мұрттының тастаған майлы сүйектерін ырылдап кеміріп кейін қалып қойды.

	Әмір әйелдерінің аулы тегінде қатты күзетілетін. Түн бола бір топ салт атты жігіттер осы ауылдарды ту сыртынан қоршап алып, таң атқанша көз ілмейтін. Ұры-қарыны былай қойғанда, әмір бозбалашылығы мол ауыл жігіттерінен де күдіктенетін. Ал осы түнгі күзетті басқаратын жүзбасы — келе жатқан ұзын мұрттының өзі еді. Ол бүгін Іңкәр-бегім аулына бөлінген жігіттерді Құсайын әмір жатқан ортаншы бәйбішесінің аулына жіберген. Іңкәр-бегім аулын бөтен жасауылдар күзетеді деген. Ал олардың орнына өздері келген.

	Ақсақ Темір бастаған түсі суық, үш қарулы кісі, ақ боз орданың есігін шалқасынан ашып, үйге кіріп келгенде, қоян алған тазыдай төр алдында, ақ мамық төсек үстінде, ақ сазандай аппақ, жұмыр мүшелі, жалаңаш Іңкәр-бегімді сұңғақ бойлы, қара торы келген, сұлу денелі жас жігіт, құшырлана құшақтап умаштап жатыр екен. Әй-шәй жоқ, қанжарларын жалақтатқан үш жендет түсті адамдарды көргенде, жас жігіт орнынан атып тұрып, аяқ жағындағы киіміне жармасты.

	Ақсақ Темір үн-түнсіз оң жақтағы кебеженің үстіне барып отырды.

	Жігіт шалбарын шала-пұла киіп, көйлегі мен пешпентіне қолын апара бергенде ғана ол:

	— Өзге киім саған керек болмас енді,— деді оған.— Абыройыңды жаптың ғой, со да жетер.— Сосын есік алдында тұрған екі серігіне қарады.— Ана жатқан қанжар осыныкі шығар алыңдар,— деді. Сөйдеді де сәл даусын төмендетіп,— әкетіңдер, деп бұйырды.— Бәрін уәделескендей етіңдер!

	Жігіт шығып бара жатып, төсектің үстінде әлі жалаңаш, басын екі қолымен жауып, бүк түсіп отырған Іңкәр-бегімге жалт бұрылып:

	— Қош бол, Іңкәрім,— деп бір қарады да, далаға шыға берді.

	— Көйлегіңді ки! — деді Ақсақ Темір әйелге бұйыра сөйлеп.

	Әйел болса да, Шыңғыс ұрпағы ғой, кенет, Іңкәр-бегім қатулана басын көтеріп алды. Көзінде бір тамшы жас жоқ екен. Ол Ақсақ Темірден ұялмай қымсынбай сол жалаңаш қалпында, шаңырақтан түсіп тұрған ай сәулесімен аппақ сұлу денесін малындыра ақ маралдай керіле басып, керегеде ілулі тұрған ақ жібек іш көйлегін киді.

	Осы кезде үй сыртында бірдеме гүрс етіп жерге құлағандай болды.

	— Өлтірді ғой! — деп Іңкәр-бегім есікке қарай ұмтылды.

	— Отыр! — деді Ақсақ Темір сәл даусын көтеріп.— Асықпа! Қазір өздері де әкеледі.

	Әдет етпеген, тосын бұйрыққа таң қалғандай Іңкәр-бегім, не істерін білмей орнында тұрып қалды.

	— Отыр! — деді Ақсақ Темір қайтадан бұйырып.

	— Өзің маған қатыныңдай бұйырасың ғой! — деді кенет Іңкәр-бегім хан қызы, әмір әйелі екені есіне түсіп кетіп, өзінің әдеттегі тәкаппар мінезіне салып.

	— Қатыным болмасаң, боласың! — деді Ақсақ Темір жайбарақат.

	Сөйткенше, үйге Ақсақ Темірдің серіктері кіріп келді. Іңкәр-бегім асыға, қастарына жетіп барды.

	— Мінекейіңіз,— деді ұзын мұртты оған қан-қан пешпентіне оралған жаңа ғана қойнында жатқан жігіттің, әлі көзі жабылмаған сұлу басын ұсынып.

	Іңкәр-бегім басты қолына алып, жігіттің бетіне қарап тұрып, маңдайынан сүйді. Сөйтті де ұзын мұрттыға қайта берді.

	— Осыңды алдыңа бір келтірермін! — деді ол Ақсақ Темірге бұрыла, кекке толы отты көзін оған жеркене қадай.

	Ақсақ Темір күлгендей болды.

	— Осымен бар оқиға бітсін,— деді ол әлі есік алдында тұрған серіктеріне.— Сендер ештеңе көрген де, білген де жоқсыңдар, жігіттің басы мен денесін жан көрмейтін жерге апарып тастаңдар. Ал ана сай бойында оны күтіп отырған серіктерін ұстап алып, майлы жерлерінен атқа отыра алмайтындай етіп дүрс соғып қоя беріңдер!

	— Құп! — деді екі серігі бастарын иді де үйден шығып кетті.

	Ақсақ Темір енді оңаша қалған Іңкәр-бегімге қарады.

	— Ал енді төсегіңді дұрыстап салып, көйлегіңді шеш,— деді оған.

	Іңкәр-бегім таңдана, үрке көз тастады.

	— Осыншама оқиғадан кейін, қалай дәтің барады! — деді ол шошына.

	— Сен әлде, менің жүрегімнің темірден жаралғанын естімеп пе ең! — деді Ақсақ Темір оған.

	Амал жоқ, Іңкәр-бегім төсегін жайлы етіп салуға кірісті.

	Жоқ, Іңкәр-бегім Ақсақ Темірдің бұл істегенін оның алдына келтірген жоқ. Келтіремін деп те ойламаған. Еркектерінің қолы қанды, әйелдері еркек жанды, бұл да Шыңғыс тұқымы емес пе, осы түннен бастап Ақсақ Темірге биялайдай жұмсақ, дегенін екі етпейтін, некелі әйеліндей болып кеткен.

	Осы Іңкәр-бегімді Құсайынның орнына отырғаннан кейін, Ақсақ Темір бір күні өзіне шақыртып алған.

	— Енді екеуміз шын ерлі-зайыпты болып, некемізді қидыруымыз керек,— деген.

	— Әлбетте,— деген Іңкәр-бетім.— Сонау түннен бері мен сізден осы сөзді күтіп келе жатырмын ғой, алдияр гурген.

	Ақсақ Темір бөтен адамның өзін «гурген» атағанын алғашқы рет естіп, іштей қуанып қалған.

	Бір кезде Құсайынның Балхыны астана еткісі келгеніне көнгісі келмей, жұртты Жағатай ұлысының әміріне қарсы үгіттесе, енді өзі ұлыс кіндігін Самарқант шаһары етті. Осылай ол күшейе бастады. Осы кезде Ақ Орда ханы Орыстан қашып, Тоқтай Темір ханның ұрпағы, Үз-Темірдің шөбересі, Құтлық Хожаның немересі, Маңғыстау билеушісі Той-Хожа мен Қоңырат қызы Қотан-Күнчек бәйбішеден туған болашақ Алтын Орданың атақты хандарының бірі болған Тоқтамыс келіп Ақсақ Темірден пана сұрады.

	Бұл Қоян, яғни 1376 жылы еді.





ЖЕТІНШІ ТАРАУ

	Шегір көзді, ұзын бойлы, ақ сары келген Орыс хан тағының алдында тізе бүгіп отырған Маңғыстау әмірі өзіменен төрт атадан барып қосылатын, Тоқай Темірдің, ұрпағы Құтлық Хожаның баласы Той-Хожаға тағы тесіле қарады.

	— Сөйтіп, Той Хожа өмір, сен бізбен бірге Алтын Ордаға аттанбайсың ғой, ә! — деді ол.

	Қызыл шырайлы, толық келген Маңғыстау билеушісі Той-Хожа әмір тұнжырай сөйледі.

	— Аттанбаймын! Жолымыз болмайды!

	— Оны қайдан білдің? Түс көрдің бе?

	— Түс көргем жоқ. Атақты жұлдызшы Қазы-Заде Руми — Кейва33 жұлдызы аспанның етегінен көрінді дейді.

	Орыс хан мырс етіп күлді.

	— Сөз болғаныңа болайын! Қазы-Заде Румиға біз де кісі салғанбыз. «Баграм»34 көк жүзінде өзінің қанды қылышын суырып тұр. «Егер Орыс хан Алтын Ордаға аттанғысы келсе, жолы болады» деген. Сен оданда бөтен сылтауды айт!

	— Сылтау емес менің айтып тұрғаным — ел қамы. Өзбек, Жәнібек ордасының шаңырағын жерге түсіргенде не табасың?

	— Ол шаңырақты жаңадан көтерем!

	— Көтере алмасаң ше? Орта жолда Алтын Орданы күйретіп, иығыңа түскен жүкті көтере алмай өзің күйресең қайтесің? Екеу ара қырылысып, ақыр аяғында, орта жолда, мына Мауараннахрдың жас арыстаны Ақсақ Темірге жем болып жүрсең не істейсің? Сенің жауың Алтын Орда емес, Әмір-Темір. Одан да алдаспаныңды соған қайра! Бүгін бұны сен істеп үлгірмесең, ертең бұны Ақсақ Темір істейді. Алдыменен Қорасан, Хорезмді алады, сосын өзіне шеті тиіп тұрған Сейхундарияның орта шеніндегі шаһарларыңды бас салады. Ертең-ақ өзіңді мынау сәнді-салтанатты Сығанағыңнан қуып шығады! Айтпады деме!

	— Сөзіңнің жөні бар,— деді Орыс хан кенет жуасып.— Ақсақ Темір Хорезмді алса, Алтын Орда Жібек жолынан айырылады. Онда Алтын Орда күре тамыры тоқтап жүрегіне қан бармаған кесел жанға ұқсайды. Сол себептен аурудан ең алдыменен Алтын Орданы құтқару керек! Алтын Орда біздің қолға көшсе, Ақ Орда күшейеді. Сонда ғана Ақсақ Темір де, Хорезм, Қорасан де бізден құтыла алмайды.

	— Жоқ, Алтын Орданы күйретуге мен әскер бере алмаймын! — деді Той-Хожа бұрынғысынан да тұнжырай.

	— Неге! Неге! — деді Орыс хан ышқына сөйлеп.— Сонда әскеріңді кімге бересің? Мамайға ма?

	— Иә, Мамайға,— деді Той Хожа.— Әскеріңді Мамайға берсең, неге бергеніңді білесің. Алтын Орданың жауы жалғыз сені менен Ақсақ Темір емес. «Құлан құдыққа құласа, құлағына құмырсқа үймелейді». Қазір Алтын Ордаға ие болса, ең алдыменен Орұсут еліменен соғысады.

	— Сөйтіп Алтын Ордаға мына мен — Орыс емес, Мамай, ие болса дейсің ғой. Бұл сенің ақырғы сөзің бе?

	— Иә, ақырғы сөзім. Және...

	Той-Хожа ойындағысын айтып та үлгірген жоқ, ызадан түтігіп кеткен Орыс хан, беліндегі көк семсеріне қолының қалай барып қалғанын да білмеді. Той-Хожа «ау, өз Орданда кісі өлтірмекшісіз бе...» деп қалбақтап орнынан түрегелгенше асыл берен, найзағай отындай жарқ етті де, өкпе тұсынан қадала түсті...

	«Бүйтеріңді білмедім ғой...» деп Той-Хожа көкірегін қолымен басып сәл тұрды да, кенет орылған құрақтай жерге сылқ құлады...

	Бұ оқиға, яғни 1376 жылы болған. Әкесінің Ақ Орда ханының қолынан өлгенін естіген Тоқтамыс, Орыс ханның енді өзін де сау қоймайтынын түсініп, оған бұны бақ күндес қастары ұстап бермей тұрып, сол түні екі серігімен Маңғыстаудан Мауараннахр жеріне қашып шыққан.

	Салтанатты, сәнді Самарқант шаһары орнағалы екі мың жылға таяп қалған... Бұл Ақсақ Темірдің атағын шығарған жаңа Самарқант емес, жаңа ғана атақты Регистонның Гүр-Әмір мазарының Ақсақ Темір зиратының тұрғызылатын жерлері белгіленген шақ, ал әмірдің немересі Ұлықбектің обсерваториясының, оның әйгілі ұстазы Қазы-Заде Румидың мазарының әлемге белгілі Шират хананың көлеңкелері де жоқ кезі. Бірақ көне Самарқанттың өзінің ескі көркемдігі де, ғасырлар бойы келе жатқан ежелгі мұралары да көздің жауын алатын. Ұлы шаһардың теріскей-күншығыс жағын төстеп жатқан, сұрғылт тартқан елестердің ең биік тұсындағы Афрасиаб деп аталатын ескі бекініс-қаланың дағарадай-дағарадай қабырғалары, қалдығы жатыр. Осы Афрасиабтың күнгей шетінде бүкіл әлемге әйгілі мазарлар тобы — атақты Шахизинда орналасқан. Аңыз бойынша осы араға жетінші ғасырда Мауараннахрға ісләм дінін таратуға келген Мұхаммед пайғамбардың немере інісі Құсам ибн Аббас қойылған-мыс. Құсам ибн Аббастың мазарының сол жағында көне шаһардың үстінен анадайдан көрінген тоғызыншы тұрғызылған зәулім минарет бар. Соңынан атақты Регистан салынған биіктік алаң бұл кезде шаһардың орталығы болатын. Алаңға алты жағынан алты көше келіп түйіседі. Қалың ағашты қала тамаша сәнді, көрікті.

	Әсіресе Самарқант Ақсақ Темір өз әмірлігін осы қалаға көшіргеннен кейін, бұрынғысынан да үлкейе, сымбаттана түскен-ді.

	Орда кіндігі Самарқантты Ақсақ Темір дүние жүзіндегі ең көрікті, салтанатты шаһар етпек болған.

	Сол үшін өзінің жаулап алған мемлекеттерінен ол Самарқантқа мешіт, медресе салушы асқан зергер, ұста шеберлердің бәрін жинаған.

	Бұл тұста Самарқант жаңа құрылыс ағаштарынан көрінбейтін.

	Ақсақ Темірдің қарындасы Тұрқан қатын өзінің қызы Шади-Мүлік ақаға арнап тұрғызған көк күмбезді, өрнекті мазар осыдан үш жыл бұрын біткен. Сондай-ақ Ақсақ Темірдің әскер басшысының бірі Құсайын әмірдің шешесі Тұғлу-Текин-қатынға арналған күмбезді көксарай да, Ақсақ Темірдің екінші қарындасы Шырын-Бике-қатынға арналған зират-ғибратханалар да бұл тұста аяқталып қалған-ды.

	Бұл кезде тек мазар, зират-сарайлар ғана емес, бұл шаһарда жаңадан бірнеше мешіт, медреселер салынып жатқан. Бұлар соңынан Самарқанттың көркі болған.

	Соның бірі Афрасиабтағы Хазрет Хызырдың ғибратханасының теріскей күншығыс жағында үш жүз қадамдай жерде тұрғызылып жатқан Бибі ханым мешіті еді.

	Бибі ханым Ақсақ Темірдің ең сүйікті қатыны, қас-қабағы қиылған, әйел заттың сұлуы болған.

	Бүкіл Орта Азияны өзіме бағынышты бір мемлекет етемін деген Ақсақ Темір әмірдің атағы жер жара бастаған кезі еді. Қырыққа әлі толмаған. Өткен Сиыр, яғни 1374 жылы ғана он бес жасар Бибіге үйленген. Өзі осы биылғы Барыс Жылы, Шу өзенінің жоғарғы жағы теріскей Алатаудың етегіндегі Қошқар өңіріне жаңа жорыққа кеткен. Осы Қошқар тұсын жайлаған моғолдар Ақсақ Темірдің қол астына кіргісі келмеген. Бүкіл әлемді жаулап алмақшы Ақсақ Темір, көк найзалы әскерін ертіп, бұның қол астына кіргісі келмеген моғолдарды қан-жоса етіп қырып, өзіне бағындырмақ боп теріскей Алатау етегіне аттанған.

	Күйеуін жанындай жақсы көріп қалған жас Бибі ханым, жиһангер ері жорыққа кетісіменен, Ақсақ Темір қайтып оралғанша, оған арнап жаңа мешіт салдырмақ болған.

	Ерке ханымның ойынша бұл мешіт дүние жүзіндегі мешіттердің ең үлкені, ең көріктісі болуға тиісті еді.

	Мұндай мешітті салдыруға Ақсақ Темірдің тонаған елдерінің қазынасы да, айдап әкелген құлдары да жететін. Тек Бибі ханымның ойындағыдай керемет мешітті тұрғызатын ұста ғана жоқ еді.

	Бибі ханым, былтырдан бері Шахизинда мазарларының құлаған, қираған жерлерін өзіндей етіп тәртіпке келтіріп жатқан Иранның әйгілі шебері Жүсіп Ширазиға келді. Бұл Ақсақ Темір зорлықпен Самарқантқа алып келген, отыздан жаңа асып бара жатқан, ұстамды кісі болатын. Ханым өзінің өтінішін айтты.

	— Мен ерімнің құрметіне осындай мешіт салдырғым келеді,— деді тостағандай қарақат көздерін ұстаға мөлие қадай.— Менің ойымдағымды орындау сіздің қолыңыздан келе ме?

	— Ол мешіт қай елдің үлгісімен салынуы керек? — деді ұста, әмірдің жас әйелінің сұлулығына таң қалып, толқи.— Самарқанша ма, әлде Бұхар, Хорезм, Иран, Рум елдерінікіндей ме?

	— Жоқ,— деді Бибі ханым.— Дүниеде Ақсақ Темір біреу-ақ, оған сыйлыққа тартылатын мешіт те, қайталанбайтын, өзге шеберлердің қолдарынан келмейтін дүниеде бір-ақ рет салынған мешіт болуы керек.

	— Ондай мешітті мен сала алмаймын,— деді ұста.

	— Неге? — Бибі ханым таңдана қарады.— Әлде өнеріңіз, дарыныңыз жетпей ме?

	Ұста: «қанішер адамға арнап ғажайып мешіт салуға, рас, менің дарыным да, өнерім де жетпейді» деп қала жаздады да өзін-өзі басып, тоқтай қалды.

	— Сіз тәрізді ханымның, Ақсақ Темір тәрізді әмірдің ойынан шығу маған қиын болар,— деді ол басын иіп.— Ондай мешіт салу тек бір-ақ шебердің қолынан келеді.

	— Ол кім? Қайда? — деді шыдай алмай, асыға Бибі ханым.

	— Ол осында тұтқында Ираннан әкелінген Әли атты шебер бар. Ақсақ Темір әмірдің даңқына сәйкес мешіт салу керек болса, тек соның қолынан келер.

	— Ол шебер қайда? — деді қайталап сұрап.

	— Құлдар хизарында,— деді Жүсіп Ширази.

	Бибі ханым сарайына қайтып келген соң, нөкерлерін жіберіп Әли шеберді алдырды. Бұл мәрмәр тасынан құйылған мүсін тәрізді, күнге күйген қара қошқыл денелі, бұлшық еттері бөлек-бөлек біткен, сұңғақ бойлы, рим құдайлары тәрізді сымбатты, көрікті жас жігіт екен.

	Сарай есігінің алдында бір тізерлей отырып, ханымның сөзін тыңдап шықты да, бір сәт басын көтерді. Кенет оның отты көздері әмірдің жас әйелінің мүбәрәк бетіне қадала қалды. Бибі ханымның Ақсақ Темір әйелі екенінен жасқанбай, оны көздерімен жеп, өртеп барады. Тайсалар емес. «Шіркіннің көзі қандай өткір еді! — деді Бибі ішінен.— Және өзі де тым сымбатты екен».

	Жігіт ханымның бетінен көз алар емес, шыдай алмаған Бибі:

	— Сізге не болды? — деді.

	— Аспандағы Шолпан жұлдызының жерде, көз алдымда тұрғанын көріп, жүрегіме бір сөнбес от түсті,— деді шебер.

	Бибі ханым күлді.

	— Демек менің сұрағыма жауап беруге тіліңіз келеді ғой деймін...

	— Сіз бұйырсаңыз әрине...

	Бибі ханым тағы күлді.

	— Ал мен бұйырайын ертеңнен бастап еріме арналған ғажайып мешітті салуға кірісесіз.

	— Жарайды, кірісемін,— деді жігіт, кенет ол Бибі ханымды бір жолата ішіп-жеп қоярдай тағы отты көздерімен қадала қарады.— Ал егер сіздің айтқан мешітіңізді салып берсем ақысына не төлейсіз? — деді ол.

	Құлдың бұлай тікелей сұрақ қойғанына ханым таң қалды, сөйтсе де жауап берді.

	— Өзіңді құлдықтан босатамын.

	— Бұл аз төлеу. Мен мәңгі-бақи сіздің құлыңыз болып өтуге бармын!

	Бибі ханым жігіттің сөзінен бөтен саз ұққандай болып сәл қысылды.

	— Егер ол аз болса, не тілесеңіз соны беремін,— деді ханым. Жігіт қуанғанынан, қызыл түлкіге түскен бүркіттей шаңқ ете қалды.

	— Болды! Мен тұрдым,— деді ол.

	Ханым шошып кетті.

	— Тек менің өз басымды қалап жүрме! — деді ол.

	— Дүниеде сұлулықтан қымбат ештеңе жоқ,— деді шебер құл.— Егер менің салған мешітім Ақсақ Темір әмірдің темір жүрегінен құнды болса, не істейсің? Алдыменен мешіт салынсын, бағасына сосын келіселік.

	— Жақсы! — деді ханым.

	Ертеңіне сан түрлі мамандығы бар, мыңдаған құлдар мен Әли шебер мешітті салуға кірісіп те кетті. Мешіттің тұрар жерін де шебер өзі таңдады. Қаланың ортасындағы, соңынан атақты Регистан мешіті мен медресе салынған, биік алаңмен Шахизинда мазарларының ортасындағы бір жазықтау дөңесті шебер жаңа ғибратханаға лайықты көрді. Болашақ мешіт тұратын алаңға ұзындығы 167, көлденеңі 109 қадам етіп қыштан биік қорған салды. Алаңның түпкір ортасында алтындаған күмбезді үлкен, екі жағынан екі кішіректеу, үш мешіт қатар тұрғызылмақ. Оларға зәулім пештақ35 арқылы кіреді. Пештақ пен мешіттер аралықтары жуан мәрмәр ашалар тізіліп, үстін жапқан дәліздер арқылы байланысуға тиісті. Қорғанның төрт бұрышында биіктігі жиырма құлашқа жуық төрт мұнара. Жұма күнгі намазға жұрт кіретін үлкен мешіт пештағының биіктігі қырық, көлденеңі елу кезден астам. Ең алдыменен үш айдан кейін осы пештақ салынып бітті. Құрылысты көруге келген Бибі ханым, еш жерде бұрын кездестірмеген мұндай зәулім, және орасан кең пештақты көргенде таң қалды.

	— Әйгілі жиһангер Темірланның айбарлы атына лайықты екен,— деді ол шеберге.

	— Сіздің де ойлағаныңыз, еріңіздің даңқына сәйкес, айбары мен көлемі халықтың рухын басып тұратын осындай мешіт емес пе еді? — деді шебер.

	— Иә, осындай! — деді Бибі ханым ойын жасырмай.

	— Алты айдан кейін тағы бір келіңіз,— деді шебер,— шын ғажайып мешітті көресіз.

	Алты айдан кейін келген Бибі ханым көргеніне таң қалды. Ортадағы үлкен мешіттің күмбезінен бөтенінің бәрі біткен. Мәрмәр тастың сырты құран аяттары, сүре сөздерімен ойылған, өрнек тәрізді араб әріптерімен безелген. Атағы жер жара бастаған Ақсақ Темір әмірге тартуға тұрарлық, хан сарайына бергісіз зәулім биік мешітті көрді.

	Тек ортадағы үлкен мешіттің күмбезі қойылмаған. Одан өзге жұмыстың бәрі біткен.

	Бибі ханым қайтадан қарап шықты.

	Бұл жолы да таң қалды.

	Көк күмбезді екі жақтағы екі шағын мешіттер мен ортадағы үлкен мешіттің араларындағы қатынас жолдарға тұрғызылған аят сөздері әшекейленген жуан-жуан, қаз қатар тізілген мәрмәр ашалар, бір ғажайып әдемі әннің буындарындай, бір-біріне жарасып, өздерінің ғажайып көріктілігімен және сұлу сұстылығымен адамның қиялына қанат берердей керемет!

	Адам таң қаларлық көркем және қиялыңды тербетердей сүйкімді!

	Тек ортадағы үлкен мешіттің алтындаған күмбезі қойылса, бұл жалғандағы теңі жоқ ең сұлу ғибадатхана болғалы тұр.

	Бибі ханым көзін алмай, мешітке таңдана қарап ұзақ тұрды.

	Әлден уақытта барып:

	— Ғажап! — деді.— Енді ортадағы үлкен мешіттің күмбезін тез бітір!

	— Құнын төлемесең, бітірмеймін,— деді шебер.

	— Құнына не қалайсың? — деді Бибі ханым.

	— Сенің өзіңді! — деді шебер.

	— Менің өзімді? — Бибі ханым оған тандана қарады.

	— Иә, сенің өзіңді,— деді шебер енді кенет жүдей түсіп.— Мен сені бір көргеннен ғашық болдым. Саған деген махаббатым осы мешітті салдырды. Қиялыма қанат берді. Ал сол саған деген махаббатым енді сол мешітті аяқтаттырмай тұр. Егер сен меңдік болмасаң, бұдан әрі бұл мешіттің күмбезін орнатпақ түгіл, жалғыз қышын қалауға мұршам жетер емес!

	— Әлде сен менің кімнің әйелі екенімді білмейсің бе? — деді Бибі ханым.

	— Білемін. Бірақ Ақсақ Темір ажалдан күшті емес. Сен үшін мен қазір өліп кетуге бармын!

	— Тілегенің өлім болса ол қашпас,— деді кенет қабағын шытып Бибі ханым,— бір апта мерзім беремін, егер сол аптаның ішінде күмбезді орнатпасаң, басыңды алдырамын!

	Бибі ханым сөйдеді де, нөкерлерін ертіп кілт бұрылып, анандай жерде тұрған аттарына қарай жүре берді.

	Міне осы күні Ақсақ Темір ордасына Орыс ханнан қашып Тоқтамыс келген. Бұл Барыс, яғни 1375 жылдың орта шені еді. Мауараннахр әмірлігін Ақсақ Темір алғанына бес-ақ жыл өткен. Бірақ осы бес жылдың ішінде Ақсақ Темір Мауараннахрдың жан-жағын, тегіс өзіне қаратып, енді бүкіл Түркістанның (Орта Азияның) әмірі болуға ыңғайланған. Бұл Ақсақ Темірдің қынабынан суырылған қылыштай қылшылдап тұрған кезі еді. Демек арғы ойы тек Түркістанды ғана емес, бүкіл көне Тұран жерін өзіне бағындырмақ еді. Тұранды бағындырғаннан кейін, Алтын Орда, Үнді Қытай, Ираннан асып түсіп Жерорталық теңіз маңайындағы елдерді де жаулап алмақ ойы бар-ды.

	Жолы болып келе жатқан жиһангерлердің ұрысқа тоймайтын әдеті. Өзге елдерді оңай жаулап алғаннан кейін, Ақсақ Темірдің араны мүлдем ашылған-ды. Сол ашылған аран маза бермей моғолдарды өзіне мүлдем көндірмек боп Жетісу мен Шығыс Түркістанға аттанған. Әскерінің алдыңғы шебі маңғылайы етіп өзінің кіші қарындасы Шырын-Бике-қатынның күйеуі Мұса бидің баласы Мұхамедбекпен, Абас әмір, Ақтымір батырлардың жасақтарын тартқан. Бұлар моғолдардың әмірі Кәмәреддин қосындарын жеңген. Ал Ақсақ Темірдің өзі бұл кезде Шу өзенінің бас жағындағы Қашқар бойына жеткен. Осы жерде Самарқантқа Орыс ханнан қашып Тоқтамыстың келгенін естіген. Бұған ол орасан қуанып қалған. Қуанғаны соншалық, хабар алып келген шабарманды «көп кешікпей Ордаға қайтамын» деп дереу кейін шаптырған. Ақсақ Темірдің моғолдармен соғысын бітірмей, кенет бұлай Ордасына тез оралуының үлкен себебі бар еді.

	Түркістанды бір мемлекет етіп ұстауды ойлаған Ақсақ Темір, жаңа күшейіп келе жатқан көршісі Ақ Орда, егер мүлдем әлденіп алса Мауараннахр әмірлігіне қандай қауіп туатынын ол жақсы түсінген. Екі қошқардың басы бір қазанға сыймайды, ал Ақ Орда алдағы күнде Алтын Ордамен бірігіп кетсе онда Мауараннахр әмірінің Қорасан мен Хорезмді өзіме қаратам деген қиялы босқа қалады. Алыптың аты алып, Сейхундарияның орта шенінен бастап, сонау Еділ мен Үзіге дейін далиған даланы жайлап жатқан көшпелі батыр елдер, бүгінгідей қырық бөлек болмай, баяғы Өзбек пен Жәнібектің кездеріндегідей бір жағадан бас, бір жеңнен қол шығарып, бірігіп кете қалса бүкіл Тұранды билемек түгіл, Түркістанның өзін қорғап қалуы екі талай. Осыдан барып, Ақсақ Темір Ақ Ордадан қатты сескенетін. Және күннен күнге күшейіп келе жатқан бұл Орда бүгін болмаса ертең, Алтын Орданың өзін бағындырып ала ма деп қауіптенетін. Онда Мауараннахрдың хәлі мүшкілденетініне шек келтірмейтін. Сол себептен Самарқантқа Ақ Ордадан Маңғыстау билеушісі Той-Хожа баласы Тоқтамыстың қашып келгенін естігенде, шын қуанып қалған. Ақ Орданың өз ішіне іріткі салып, Жошы ұрпағын біріне-бірін қарсы қойып, өзара төбелестіріп әлсірету бұл тұста Ақсақ Темірге ең қолайлы жол еді. Сондықтан да ол, Самарқантқа қайтамын деп ел-жұртына хабар берген. Үш Күннен кейін Үзкент арқылы ордасына беттеген.

	Әмір сарайының адамдары Бибі ханым деп атаған Сарай-Мүлік ханым шеше жағынан Ақ Ордаға жиен қыз боп келетін. Сондықтан нағашы елінің Тоқтамыс тәрізді бір атақты мырзасының Мауараннахр ордасына қашып келгеніне, іштей намыстанып қалғаныменен, сырттай сыр бермеген. Қадірлі қонағына мұндағы әдет ғұрыпты сақтап, тиісті сый-құрметінің бәрін көрсеткен. Әмір сарайынан орын беріп, қасына қыз-бозбала жинап, ойын-сауықтар өткізген. Түнде қойнына қыз да салған. Күндіз астына жорға мінгіздіріп, қолына сұңқар ұстатып, серуенге де шығарған. Тоқтамыстың қашып келгенін ерінің жақсы қабылдайтынын түсінген Бибі ханым, «Зафар-нөме» айтқандай, Тоқтамыс кейін қайтып кетпесін деп одан құрмет-қошаметін аямаған. Тоқтамыс орта бойлыдан биіктеу, арыс кеуде, қара торы, қыр мұрын, кең маңдай, үлкен жаудыр көзді, келбетті жігіт еді. Мінезі де біркелкі салмақты, тұйық келген. Бірақ бұның бәрі сыртқы бейнесі ғана. Ал іштей бұл өте намысқор, өзіне біреудің істеген қиянатынан тез кектенетін, бұлқан-талқан бола қалатын қызба қанды жігерлі, шапшаң, жан еді.

	Оның осы намысқор, жігерлі, шапшаң қимылдар мінезімен болып жатқан оқиғаны тез бағалар, терең ойлар, ақылды, ер жүректігі Тоқтамысты соңынан өзіне өзі қиғаш келген, қиын шешімдерге апарған. Бірақ басына қиындық тудырған сол шешімдерден көбіне өзі жол тауып аман құтылған. Самарқантқа бұл жолғы қашуы да осындай тез қимылдаған әрекеттен туған. Бұның арты неге апарып соғары Тоқтамысқа әзірге белгісіз еді. Бірақ Ақсақ Темір ордасының өзіне мұндай құрмет көрсеткеніне риза болып қалды. Енді ол Ақсақ Темірдің жорықтан қайтуын күтіп, күндіз аңға шығып, түнде ойын-сауыққа беріліп әмір сарайында жата берді. Жоқ, құр жата берген жоқ, жан-жағына ойлана қаранып, өзіне керегін де іздене жүрді. Міне сонда барып ол, соңынан Ақсақ Темір екеуінің айрылуына бір жағдайда себепкер болған Бибі ханымның бас нөкер қызы Құнайым-Жұпар-бегімді көрді. Бұл сұңғақ бойлы, аққұба, ойлы көзді, ақылды қыз еді. Ақсақ Темірмен ағайындас, бауырлас руынан шыққан. Бір жорға салыстырған тойда Тоқтамыс екеуі бәсеке үстінде кездескен. Жоқ, бұл тойда жігіт пен қыз жарысқан жоқ, жорғалары жарысқан. Бірақ сондағы астарындағы аттарының жарысы, ерік бермес екеуінің көңіл жарысына айналған. Бірінен-бірі озамын деген осы көңіл желі ақырында кеп екеуін жақындастырған. Енді бұлар айтыса қалса кекету, мысқылдау орнына бірін-бірі мақтаған, жорға салыстырса бірінен-бірі озудың орнына аттарын қатар салған. Әрі-беріден кейін екеуі елден аулақта аттарын қаңтарып қойып, құшақтаса қалың тоғай арасына кірген. Ләззәт атты зәм-зәм суының шырынбалын татқан. Міне, осындай жағдайда жүргенде Тоқтамыс «Ақсақ Темір бір жетіден қалмай Самарқантқа қайтады екен» деген хабарды естіген.

	Хан, өмірдің Ордасына қайтуы — бұл желдете, дауылдата самырық құстың ұясына оралуы тәрізді,— жұрт дүрліге қалатын оқиға. Әсіресе Ақсақ Темір тәрізді қатыгез, тегеуірінді әмірдің ордасына келуі тыныш жайылып жүрген отарға қасқырдың алыстан көрінгені тәрізді, әбігер тудырады. Ақсақ Темірдің «бір аптада қайтамын» деген сөзі бұдан кем әсер еткен жоқ, жұрт енді, әмір кеткелі не істеді, не қойды, есепке алғандай іштен тынып, Ақсақ Темірдің келуін күтіп, аяқтарының ұшы менен басты. Әсіресе, ерінің қайтуына қуанудың орнына Бибі ханым мазасыздана қалды. Ол дереу салынып жатқан мешітке келді. Мешіт сол әнеукүні көрген қалпында тұр екен. Пештақ көлеңкесінде отырған Әли шеберді шақыртты.

	— Менің төрем бір жетіден қалмай келеді,— деді оған бұйыра.— Соған дейін мешіттің күмбезі көтеріліп бітуі керек.

	— Күмбез көтерілмейді,— деді шебер,— егер менің айтқанымды істемесең.

	— Сенің қай айтқаныңды?

	— Бетіңнен ең болмаса бір сүйгіз. Онсыз жұмыс істеуге менің қолым көтерілмейді, аяғым басуға келмейді.

	Кенет ашу қысып кеткен Бибі ханым, қолындағы қамшысыменен шебердің басынан тартып жіберді.

	Шебер ақырын күлді.

	— Сенің ұрғаның, менің жаныма майдай жағады,— деді.

	Ызаланған Бибі ханым жан алғыш жендеттеріне:

	— Мына құлды зынданға апарып салыңдар,— деді.— Егер мешіт күмбезін көтеруге көнбесе, ертең қан майданда басын алдырамын.

	Сол күні ханым ұста Жүсіп Ширазиды алдырды, бітпей жатқан мешітті тезірек бітіруін өтінді.

	— Мешітті көрдім,— деді иран шебері,— ғажап дүние. Әлидей етіп күмбезін тұрғызу менің қолымнан келмейді. Әр шебердің тек өзіне тән сыры болады. Бұған бөтен шебердің тұрғызған күмбезі, сұлу-сымбатты киімді адамға, басқа үлгіменен кидірген бөрік секілденеді. Мүмкін ол бөрік әдемі де тігілер, бірақ жалпы киім үлгісіне жат дүние боп шыға келеді. Оның үстіне Әли асқан дарын, оның мына тұрғызған мешітінде халықтың көз жасы ғана емес, әлдекімге арналған махаббатының орасан үлкен қуанышы бар. Ешкім де Әлидің өзіндей бұл мешітке күмбез тұрғыза алмайды.

	Қайтсеңіз де өзін көндіріңіз.

	Амал жоқ ертеңіне Бибі ханым тағы тұтқын шеберді алдырған.

	Не қазір басың алынады, не мына мешітті бітіресің,— деді оған Бибі ханым.

	— Өлтіре бер,— деген шебер.— Сіздің қолыңыздан өлу маған арман. Егер бетіңізден бір сүйгізбесеңіз, мешітіңіз күмбезсіз қалады.

	Бибі ханымның көнбеске амалы қалмаған.

	— Жарайды, сенің айтқаның болсын,— деген ол,— тек аяй көр. Жұртқа жариялап, абыройымды төкпегейсің.

	Ымырт үйіріліп келе жатқан кезі еді. Ханым сарайында ешкім болмайтын. Екі көзі жайнап тұрған жігітке, мейіздей тәтті жас әйел, қардай ақ бетін тоса берді.

	Әмір-Темірдің періштедей күнәсіз жас әйелін шебер құшағына, алып, арман болған ғашығының денесіндегі, жүрегіндегі бар қанын, сөлін, отты сезімін біржолата сорып алғысы келгендей, күсті еріндерімен күйіп-жанып, құшырлана сүйді. Бибі ханымның буыны босап кетті...

	Ертеңіне таң атар-атпастан Әли жұмысына кірісті. Ал күн шыға тұрған Бибі ханым қалтадағы күзгісін алып ақ жүзіне қарады. Кенет үрейлене қалды. Кешегі жігіттің жүрегіндегі махаббат отының күштілігі соншалық, аппақ бетінде оның сүйген жерінде қап-қара боп, бақыр тиіннің аумағындай, дақ қалыпты. Әмір Темір келер бір бес күн түгіл, өмір бойы кетердей емес. Бибі ханым жігіттің өзіне қанша құмар болғанын енді түсінді. Бірақ одан жүрек әбігері басылмады. Бұл дақты көрсе Ақсақ Темір, өзін қанша жақсы көрсе де, тірі қалдырмайтынына шек келтірмеді. Бибі ханым не істерін білмей жанталасты. Дегенмен, ақылды сұлу, айлалы келеді. Ақсақ Темірге бетінің дағын көрсетпейтін амалын тапты. Бибі ханым Құнайым-Жұпар-Бегімді шақырып алды да Мауараннахр әйелдеріне:

	— Ер адамдарға қатын-қыздар ақ жүзін көрсетіп, оларды күнәға қалдырмайтын болсын,— деген бұйрық берді. Сол үшін бүгіннен бастап бүкіл Мауараннахр әйелдері кемеліне жеткен қыздарға дейін бетіне шадыра-перде жауып жүрсін!

	Ханым бұйрығы хан бұйрығынан кем емес, осылай Мауараннахрды мекендеген өзбек, тәжік елдерінде паранжа пайда болды. Содан паранжа жабу көп елге тарады.

	Ал Үзкенттен өтіп Самарқантқа таяп қалған Ақсақ Темір Мауараннахр жерінде бетіне шадыра жапқан әйелдерді бірінші рет көргенінде, өзін қарсы алуға астанасынан келген, үзеңгілес серігі, әскери басшыларының бірі Құсайын әмірден:

	— Бетіне қара жамылуды кім шығарған? — деп сұрады.

	— Сіздің сүйікті жарыңыз Бибі ханым,— деді әмір.— Еркектерге күндіз жүздерін көрсету қатындарға күнә деп, бәріне паранжа жамылып жүруді бұйырды.

	— Қызық екен!

	— Және сүйікті жұбайыңыз сіздің құрметіңізге ғажайып мешіт тұрғыздырды...

	Әмір-Темір Құсайынға тесіле қарады.

	— Оны кім салды? Жүсіп Ширази ма?

	— Жоқ. Әли деген бір жас тұтқын жігіт...

	— Оны кім тапты?

	— Бибі ханымның өзі...

	Ақсақ Темір бұдан бөтен ештеңе сұраған жоқ. Самарқантқа жеткенше әлденені ойлаумен болды. Кеш бола астанасына кіре бергенде ғана тікелей Бибі ханым салдырған мешітке алып баруын Құсайынға бұйырды. Көше-көшені толтырып, сырнай-кернеймен қарсы алған жұртқа Ақсақ Темір тіпті көңіл бөлген жоқ, сол ақтаңгер жүйрігінің үстінде бір қырындай сұп-сұр боп отырған қалпынан өзгермеді. Тек жаңа салынған мешіттің алдына келгенде ғана, қасындағы жұртқа қарап:

	— Бесін намазын оқып шығайық,— деді.

	Өзі бастап мешітке кірді. Бұл ғибратхананы дәл өзі тұрғыздырғандай, ешкімнен жол сұрамай, үлкен мешіттің намаз оқитын михрабе істелген алаңына жұртты ертіп келді. Сосын барып, үнемі қасында жүретін Ахмед Яссауидың шәкірті Саид-Ахмет атаға қарап:

	— Жол жүріп келдік қой, намазды дәретсіз оқысақ күнә болмас,— деп сұрады.

	Әулие шейх басын изеді.

	— Әлбетте.

	Ақсақ Темір тек сыртқа шыққан соң ғана мешіттің сыртқы түріне қарап ұзақ тұрды.

	— Өте ғашық болған адам ғана, мынандай көңіл қуанышы тәрізді көгілдір мешіт салар болар,— деді ол бір уақытта, соны айтты да, жанындағы бас уәзіріне,— бұл мешітті кім салса да, маған басын кесіп, жатар алдында Бибі ханым сарайына әкеп беріңдер,— деп бұйырды. Содан кейін атына мінбей, әмір сарайына қарай сәл ақсаңдай басып жүре берді.

	Халық аңызы оқиғаның осы жеріне келгенде тамаша бір ертегі айтады. Ғажайып мешіттің күмбезін орнатып болған Әли шебер Ақсақ Темірдің өзін өлтіруге әмір бергенін естіп, сол күні мешіттің төбесінен жерге түспепті-мыс. Күні бойы өзіне қанат істеп, түн ортасы ауа басын алуға әмірдің жендеттері келгенде олардың көзінше, өзі жасаған күмбездің үстінен, ағаш қанаттарын бір қағып, туған елі Иранға ұшып кетіпті-мыс.

	Аңыз тұтқын шебердің Бибі ханымға деген ғашықтығын осылай аяқтайды. Ал Ақсақ Темір оны басқаша бітірді. Әмір сарайындағы жұмысын тауысып, ол жас әйелі Бибі ханымның салтанатты сарайына келді. Үстіндегі жол киімін шешіп жатып ол, қара көлеңке бұрышта, төсегінің үстінде көйлекшең бұны күтіп отырған сүйікті жарына бұрылып:

	— Маған арнап салдырған мешітің ғажайып көркем екен,— деді,— Мұндай мешітті Әли шеберден бөтен ешкім де сала алмаса керек-ті...

	Ақсақ Темірдің бұл көрегендік сөзі расында да шындық еді. Соңынан, отыз жыл өткеннен кейін, уылжыған жас Бибі ханым, Сарай-Мүлік-Бегім боп Әмір-Темірдің ең құдіретті бәйбішесі атанып, осы мешіттің қарсысына дәл осы ғибадатханадай медресе тұрғызбақ болғанында, осы тұстағы Самарқанттағы ең әйгілі шеберлер оны Әли мешітіне ұқсас, көрікті етіп сала алмаған. Осының алдында ғана Египет пен Түркия жорығынан оралған Ақсақ Темір, медресеге көңілінің толмағаны соншалық, оны бұздырып, қайтадан салуға бұйырған.

	Әрине, Әмір-Темір дәл қазір өзінің осылай дұрыс шығарын білген жоқ. Ол тек мешіттен алған бүгінгі әсерін ғана айтқан.

	— Төрем, өзіңе арнап салдырған мешітім ұнаған болса, бұл дүниеде менен бақытты әйел жоқ,-— деген қуанып кеткен Бибі ханым.

	— Мұндай мешітті салдыру мыңдаған әскері бар менің қолымнан келмес еді, ал сенің қолыңнан келді. Өйткені сен оның жүрегіне бұйыра білдің.

	Бибі ханымның өн бойы дірілдеп кетті. Ақсақ Темір оған бұрылып қараған жоқ, тек сөзін жалғай түсті.

	— Бірақ Әмір-Темірдің әйелі күнәлі болса да күнәсіз, адал болмаса да адал,— деді ол.

	— Әміршім...

	— Тоқтай тұр. Босқа қорықпа. Сол себептен де мен саған өзіме арнап осындай тамаша мешіт салдырғаныңа рақметімді айтқалы тұрмын.

	— Төрем...

	— Және осы көңілімнің ризалығын өзіңе екі нәрсемен білдірмекпін.— Ол сәл тоқтап, қайта сөйледі.— Сенің маған еткен құрметіңді шын бағалап біріншіден бұл мешітті өзіңнің атыңмен Бибі ханым мешіті деп атауды ұйғардым. Ал екіншім... Жаңа айттым ғой, мен тек жұртты қорқытып, ойыма алғанымды тек күшпен ғана істете алатын әмірмін деп, ал сен...— Ақсақ Темір сәл тоқтап қалып қайтадан сөйледі.— Мыңдаған әскері бар қолбасшы өте алмаған бекініс-бөгеттен, алтын тиеген есек, не бетінде азырақ ажары бар әйел өтеді деп бұрынғылар бекер айтпаса керек-ті. Ал сен Әли шеберге өзіңнің тек жүзіндегі азғантай қызылыңмен дегеніңді істете алдың... Бірақ сол қылығың өкініш боп күнде жаныңды жемес үшін, бетіңе салық салмас үшін, мен әлгі ұлы шебердің басын алдырдым,— ол ауызғы үйдегілер еститіндей етіп, алақанын шапалақтады. Үйге еңгезердей жасауыл кірді. Оның қолында үсті бөзбен жабылған үлкен сырлы табақта дөңкиген бірдеме бар. Ақсақ Темір сол отырған қалпында енді Бибі-ханымға бұйыра сөйледі.— Ана табақты ал... Өз көзіңмен көр...

	Бибі аяғын әзер басып жасауылдың қасына барды. Бетін ашты. Табақтағы Әли шебердің басы екен. «Осы еріндерің ғой мені аямай сүйген және ақыры түбіңе жеткен» дегендей Бибі ханым ұзын саусақтарыменен оның аузынан, маңдайынан сипады...

	— Көрдің бе? — деді Ақсақ Темір.

	— Көрдім,— деді Бибі ханым даусы кенет дірілдеп кетіп.— Өзі!.. Әли шебердің басы...

	— Алып кет,— деді Асақ Темір жасауылға бұйырып. Сөйтті де анау шығып кеткеннен кейін,— Көрсең, оны енді тіпті есіңнен шығар. Жаңа айттым ғой, Әмір-Темірдің әйелі күнәлі болса да күнәсіз, адал болмаса да адал саналуы керек деп... Түсіндің бе, ақ тотым?.. Ал енді ана шамдарды сөндір...

	Ақсақ Темір Шыңғыс ұрпағынан шықпағандықтан өзін хан көтеруге хақы болмаған. Бірақ Қозаған ханның қызын, Құсайын Әмірдің жесірін алғандықтан өзін гурген атаған. Осы гурген — ханның күйеу баласы деген атты ол дәреже көрген, мақтан еткен. Жұртқа өзін Ақсақ Темір гурген деп ататқан.

	Сондай-ақ, Темірлан деген есімде, түрік тіліндегі «ақсақ» деген сөздің фарсыша «Ләнгу» деген баламасынан туған. Темір Ләнгу деген ат, орыс, бөтен европа тілдерінде «Темурланг» боп өзгерген. Осы «Ақсақ Темір көреген», «Темірлан», айналып келгенде бар болғаны Ақсақ Темір, өзі Құсайынды өлтіріп, Ит, яғни 1370 жылы Мауараннахр әмірі атанысынан бес-алты жыл өтпей-ақ бүкіл Орта Азия билеушісі дәрежесіне таяды. Хан деген атты Жағатай ұрпақтарына беріп, өзі тек гурген, Әмір атына ғана ие болды. Бірақ айласын ақылды құра білуінің арқасында бар билік бұған көшті. Қылмысты басқалар істеп, ұғымын бұл көрді. Осындай амалының арқасында осыдан он жыл бұрын Қайхұсар әмірдің ағасын Құсайын әмірдің өлтіргенін пайдаланып, құранға сүйене отырып, адат заңыменен Қайхұсарға Құсайынды өлтіртті. Ал соңынан Қайхұсар әмір өзіне қарсы шыға бастағанда, сол шариғат жолыменен оны Құсайынның ұрпақтарына бауыздатты. Осындай тәсілмен, әкесі Той-Хожаны өлтірген Орыс ханға Ақсақ Темір Тоқтамысты тікелей қарсы шығармақ болды. Тоқтай Темір ұрпақтарын біріне-бірін қарсы қойып, ортадан өз пайдасын көздеді. Сондықтан ол таңертең әмір диваны36 саналған хизарға Тоқтамыс келгенде, ол төрде жамбастай жатқан шәйі көрпенің үстінен ұшып түрегелді. Ақсаңдай басып қадірлі қонағының жанына барып, оны құшақтап, бауырына қысып сәл тұрды. Содан кейін өзімен қатарластыра төрге отырғыздырды.

	— Аман-есен жеттің бе, батыр оғлан? — деді ол Тоқтамыспен қатарласа тізерлесе отырып, қалтасынан тәспісін алып. Мауараннахр елі негізінде мұсылман қауымы болғандықтан, көптен бері Ақсақ Темір жұртқа өте діншіл болып көрінуге тырысқан.

	— Жеттік қой,— деді Тоқтамыс сабырлы үнмен,— құдай басқа салған соң амал бар ма, Ақ Ордадан ұрлық істеген адамдай түнделетіп қашып, әзер жеттік.

	Бұлар екеуден-екеу ұзақ сөйлескен.

	Ақырында Ақ Ордаға, Орыс ханға бірлесіп қарсы шығатын боп, қол алысып бітімге келген. Сонда барып Ақсақ Темір бөтен әмір, бек, әскери басшыларын, Тоқтамыспен бірге келген екі серігін де хизарына шақырған.

	Асыл шарап, тәтті тағам алдында ол:

	— Сұңқар ұясына тығылған торғай, қырғидан аман қалады,— деген.— Ал ханның ұрпағы Тоқтамыс торғай емес, қанды көз сұңқардың өзі. Бұл біздің Ордамызға Орыс хан атты қара құстан жан сауғалап келген жоқ. Бізден жәрдем алып, кешегі әкесі Той-Хожаны өлтірген сол Орыс хан қарақұстың қанатын сындырып, өшін қайтаруға келген. Сондықтан менің қарамағымдағы қадірлі әмір, бек, әскери басшылар Тоқтамысқа өзімнің одақтасым, ертең жауыма қарсы шығатын серігім деп қарауларың керек.

	— Дұрыс,— деген хизар іші толған бекзадалар.

	— Олай болса,— деген Ақсақ Темір,— біздің арамызға келген Тоқтамыс, өз еліндегісіндей, өзін күшті айбарлы, ерікті сезінуі абзал. Ал ондай сезім байлықсыз, молшылықсыз келмейді. Сондықтан біз Мауараннахр елінің Тоқтамысқа қойнын ғана емес, қазынасын да ашуымыз жөн.

	— Дұрыс,— деген тағы хизардағы топ.

	Сосын Ақсақ Темір Тоқтамыстың иығына торқалы ішік жапқан, қалтасына уыстап алтын, гауһар салған. Керегеде сүйеулі тұрған алмас қылышын өзі түрегеліп әкеліп Тоқтамысқа ұсынған.

	— Тоқтамыс оғланға, арнап орда тігілсін, алдына мал салынсын! — деген Ақсақ Темір уәзірлеріне бұйырып.— Мауараннахрдың мол қазынасына қоса, оның билігіне Ақ Орданың астанасы Сығанақпен, Отырар, Сауран шаһарлары берілсін! — деген ол тағы да.

	Мұндайда, біреудің жеке әскер басы болғанын анықтайтын куәлік ретінде, әмір нөкерлері хизарға Тоқтамысқа арнап жедел дайындалған жалау мен дауылпазды алып кірген.

	Тоқтамыс әмірге қарап езу тартты.

	— Қылыш, жалау, дауылпаз бердіңіз, бұныңызға рақмет. Бірақ Сығанақ, Отырар, Сауран — Орыс ханның қолында ғой.

	— Бүгін Орыс хандікі болса, ертең саған көшеді,— деді Ақсақ Темір.

	— Қалайша?

	— Өзің жаулап аласың!

	— Мына екі серігіммен бе?

	— Жоқ Мауараннахр әскерімен,— сөйдеді де Ақсақ Темір Құсайын әмірге қарады.— Ертеңнен бастап Жалайыр бектерінің қосындары тегіс Тоқтамыс оғланға берілсін.

	Ақсақ Темір Мауараннахр билігін алған күннен бастап, бұны Жағатай ұрпақтарынан бөтен, өзі шыққан Барлас руының адамдары жақтап келген. Жаңа әмірге өлердей қарсы болған Жалайыр руы еді. Ақсақ Темір айласын асырып, бұл батыр руды да жеңген. Бас көтерер адамдарын өлтіргенін өлтірген, құл еткенін құл еткен. Жалайырдың біразы Жетісуға, не Ақ Орда жеріне қашқан. Олардың қарамағындағы әскерлері, қатын, балалары тегіс Ақсақ Темірге көшкен. Әмір-Темірдің қазіргі Тоқтамысқа бергелі тұрғаны осы әскер еді.

	— Құп болады,— деді Құсайын әмір, әскер басы.

	— Тағы қандай тілегің бар? — деді Ақсақ Темір Тоқтамысқа көз тастап.

	— Бөтен тілегім жоқ,— деді Тоқтамыс,— осыншама істеген жақсылығыңызға көп алғыс.

	— Жоқ бар. Білемін. Айт,— деді Ақсақ Темір тағы.

	Тоқтамыс күмілжіп қалды.

	— Жарайды, мен өзім айтайын,— деді әмір.— Жылқы, жат жерде қазықсыз, ер жат елде жұбайсыз тұра алмайды. Біздің Орданы өз ордаң санау үшін елден сүйіп алар жарың болуы керек. Білемін ондай жарың бар. Ол Құнайым-Жұпар-бегім. Кешке екеуіңді қосамыз.

	Тоқтамыс басын иді.

	— Айтқаныңыз болсын,— деді.

	Әмір-Темір орнынан түрегелді.

	— Осымен бүгін шаруа бітсін,— деді.— Ал енді тойға дайындалайық.— Сосын кенет Тоқтамысқа тесіле қарады.— Бірақ, Тоқтамыс оғлан, ұмытпа, Құнайым-Жұпар-бегім менің немере інімнің қызы!

	— Сіздей мәртебелі ұлы жиһангерге күйеу атанғанымды өзіме үлкен бақыт санаймын,— деді тағы басын иіп тәкаппар Тоқтамыс.

	Бірақ ол бүгін басын иіп, алғысын айтып тұрған осынау қыпшақ өңді, әлемді тітіркенте бастаған қанды көз адаммен, бір үш жыл өтпей-ақ бірін-бірі өлімге қиярлық, мәңгілік жау болып кететінін білген жоқ.

	Бақ құмарлықтың, тақ құмарлықтың бір анадан, бір әкеден туған ағалы-інілі адамдарды да жау ететін қасиетін Тоқтамыс есіне алған жоқ, тек қуаныш үстінде болашақ ең аямас жауына басын иіп алғысын айта берді... Ақсақ Темір мен Тоқтамыстың алғашқы кездесуі осылай бітті.

	Орыс хан Барыс, яғни 1362 жылы Ақ Орда ханы боп ақ киізге көтерілісіменен-ақ, Сығанақ шаһарын Орда кіндігі еткен. Бұл Шыңғыс хан шабуылынан кейін қайта жөнделген, сауда жолында тұрған, берік бекіністері-хизарлары бар үлкен қала еді. Орыс хан сол Ақ Орда тағына отырған жылы қарамағындағы ұлыс, аймақ басшылары әмір, бек, би, ру ағалары, белгілі батырларды Ордасына шақырған. Келген игі жақсылардың бәріне қымбат тарту-таралғы беріп, сый құрмет көрсеткен. Осы Ақ Орданың игі жақсыларының бас қосқан мәжілісінде Алтын Орданы жаулап алуды әңгіме еткен. Келген бекзадалар, бір дауыстан Орыс ханның ойын мақұлдаған. Бүкіл Ақ Орда боп әскер жиып, Алтын Ордаға жорыққа аттанып, оны Ақ Ордаға қосып, Орыс хан басқаратын бір мемлекетке айналдырмақ болған. Бұл мәжіліске Маңғыстау билеушісі Той-Хожа әмір келмей қалған. Артынан Орыс хан арнаулы жасақ жіберіп Той-Хожаны шақырып алған. Айтқанына көнбеген Той-Хожаны өз қолыменен өлтірген.

	Орыс хан тегеуірінді, қатал мінезді және өте батыл ер жүрек, алдын болжай білетін кең құлашты мемлекет қайраткері болған. Күшейіп келе жатқан көрші мемлекеттердің қолдарына Дешті Қыпшақтың талан-тараж боп тарап кетпеуін көп ойлаған.

	Сондықтан Орыс хан бар күшін көршілес Мауараннахр, Хорезм, Қорасан, Моғолстан тәрізді елдерге жұмсап, уақтатпай, бірден Алтын Орданы өзіне қосып алу әрекетіне кіріскен.

	Алтын Орда мен Ақ Орда бір қолда тұрса қандай жау болса да қорқынышты емес деп санаған.

	Дегенмен Орыс ханның алғашқы үш-төрт жылы Ақ Орданың өз ішін бекітумен, мықты әскер құрып, жорыққа дайындалумен өткен. Содан кейін Алтын Ордаға аттанған.

	Осы жылы Ақсақ Темір Құсайын әмірді өлтіртіп, өзі Мауараннахр билеушісі болған.

	Ал Орыс хан бір бес-алты жыл өткенше, осы Ақсақ Темірдің Ақ Ордаға қандай қауіп тудыратынын ойламаған, сол себептен де жер қайысқан қалың қолмен, тек батысқа қарай ғана аспай-саспай жылжыған. Демек, Ақ Орда әскерінің оң қанаты Қаңғылы тайпасының жауынгері болатын, сол қанаты алаш мыңы деп аталатын, Арғын, Қыпшақ, Қоңырат, Керей, Уақ, Найман және сондай қазақтың басқа да руларының жауынгер жігіттерінен тұратын.

	Бұл қазақ шежіресінде «Қалталы Иман мен кәрі Михалдың заманы» деп аталатын орыс еліменен Алтын Орданың мықты байланысты кезеңнің өткен тұсы еді.

	Сыңсыған қол бірте-бірте Ақ Жайыққа жеткен. Қазақтың осы тұстағы әйгілі батырлары басқарған қосындары, Алтын Орданың қарсы шыққан әскерін жаппай жеңіп, алға қарай ұмтыла берді. Сиыр, яғни 1374 жылы Хаджы-Черкес әмірді қуып шығып, Орыс хан бастаған қазақ-қыпшақ қосындары Хаджы-Тарханды алды. Бұл тұста Сарай-Беркедегі Алтын Орда ханы Хаджы-Черкестің бақ күндесі Айбек өліп, хан тағында оның баласы Керіхан отырған. Орыс хан Хаджы-Тарханды өзіне қаратқаннан кейін, келесі Қоян жылы ол Керіханды қуып жіберіп, Сарай-Беркеге ие болды. Енді Алтын Орда ханы аталуға екі-ақ нәрсе керек еді.

	Бірі Мамайдан Қырым мен Сақыстан тұсын тартып алу болса, екіншісі бұрыннан Алтын Ордаға жататын Еділ, Қама өзендерінің жоғарғы жақтарын жайлап жатқан бұлғар, татар, мордва, башқұрттарды өзіне қаратуы ғана қалған.

	Мамайдың да бұл күндері ең биікке шыққан кезі еді. Оны шабуға Орыс ханның көңілі дауаламады.

	Ал Еділдің жоғарғы тұсына аттануды Орыс хан керек деп ойламады. Ол енді ең алдыменен осы жаулап алған жерлерін, ел-жұртын бойына сіңдіріп, екі Орданы біріктіру ісіне кіріспек болды.

	Дәл осы кезде Самарқантқа қашып барған Тоқтамыстың Түркістан өңіріндегі Ақсақ Темірдің көп әскеріменен Ақ Орда кіндігі Сығанақ пен Сейхундарияның орта шеніндегі қыпшақ-қазақтардың ең үлкен шаһарлары Отырар мен Сауранды басып алмақ боп аттанғанын естіді.

	Еліме ел қосып аламын деп Батыста жүрген Орыс ханға енді өз елінен айырылып қалу қаупі туды.

	Орыс хан, пәле Тоқтамыста емес, оның қолтығына су бүркіп отырған Ақсақ Темірде екенін бірден түсінген.

	Мауараннахрдың да, Жағатай ұрпақтарының хан тағына таласып жүрген кезіндегі, бұрынғы Мауараннахр емес екенін де білді.

	Алтын Орданы Ақ Ордаға қосып, Орыс ханның әбден күшейіп алуына Ақсақ Темірдің мүмкіндік бермегенін ұқты.

	Енді байтал түгіл бас қайғы болды.

	Амал жоқ, әскеріне Ақ Ордаға қайтамыз деп бұйрық берді.

	Құмырсқадай бықыған Ақ Орда жауынгерлері, енді аттарын ер-тоқымдап, қанжығасына құлпараларын байлап, көк найзаларының ұштарын қайрап, жолға дайындалды.

	Орыс хан өз орнына Ақ Орда тағына қалдырған ортаншы ұлы Құтлық-Бұғыға: «Біз жеткенше жауды кідірте тұрсын» деп қос атты шабармандар шаптыртты.

	Ал өздері сол Қоян, яғни 1376 жылдың Тамызында Сығанаққа бет алды.

	Бірақ Орыс ханның Сығанаққа келуін ешкім күткен жоқ, соғыс басталып та кетті.

	Құтлық-Бұғы мен Тоқтамыстың әскері Отырар шаһарының күнгей жағындағы далада кездесті. Таң жаңа білінген кез еді. Дабыл қағылып, керней тартылып, екі жақтың атты әскері бетпе-бет айқасты. Ақ Орда қосындарының алдында, Орыс ханның бұқа басы ойылған ақ туының астында көк сауыт Құтлық-Бұғы. Бұл әкесіне тартқан ұзын бойлы, көгілдір көз ер жігіт. Басында көк темір дулыға үстінде көк құрыш сымнан тоқыған кереге көз сауыт. Астында арқыраған қара көк тұлпар. Қолында бұзау бас шоқпар. Өлем деген қауіп жоқ. Үстіндегі сауытына сенеді. Бұл шапса қылыш, тисе оқ өтпейтін торланған көк құрыш. Тек жүрек тұсында кейде «көз», кейде «тағдыр» деп аталатын, найза ұшы не садақ жебесі ғана тесігі бар.

	Ер жүрек Құтлық-Бұғының бүкіл денесінде осы бір оймақтай «тағдырдан» бөтен еш қылыш, найза, не жебе өтетін жері жоқ. Үстіндегісінің бәрі тегіс көк құрыш темір...

	Осынау таудай денеден оймақтай тесікті табудың өзі де мүмкін емес.

	Сол себептен Құтлық-Бұғы ұрыс басталар сәтті күтіп шыдай алмай тыпыршуда...

	Ал Мауараннахр әскерінің ең алдында Ақсақ Темірдің жасыл туының астында Тоқтамыс. Бұның да мінгені Әмір-Темір жылқысынан таңдап алған желден жүйрік қылаң құйрық тұлпар. Тек бұның үстіне көк темір сауыты жоқ. Басынды жеңіл темір дулығасына сәйкес, жұқа көк құрыштан жасалған, арқасымен кеудесіне қорғап тұрған кеудешесі ғана бар. Өлімнен бұ да қорқар емес. Бұ да ұрыстың басталуын асыға күтуде.

	Кенет тағы дабыл қағылды, зұрна біткен өкіре, ішін тарта шиқылдай, әлемді басына көтерді.

	Сол сәтте-ақ екі жақтың атты әскерлері біріне-бірі қарсы ұмтылды. Шу дегенде олар лек-лек боп желе жөнелді. Бірте-бірте аттарын желе-шоқыта бастады, аралары жақындай түскенде ғана «Тоқай Темір», «Орыс хан!», «Әмір-Темір», «Таратай» деп бір-біріне қарсы лап қойды.

	Жазық дала кенет қанды майданға айналды. Бірін-бірі қылышпен шапқылаған, найзамен шаншысқан жауынгерлер. Шатыр-шұтыр айқасқан алдаспан, темір шоқпарлар! Майдан үсті найза бойы көтерілген шаң топырақ. Ештеңені жөндеп көріп те болмайды. Тек үстіндегі иесі құлаған аттар ғана арқырай кісінеп, шетке ойнақтай шауып, шығып жатыр. Демек, іп-лезде ұшы-қиыры жоқ жазық дала, қан саси жөнелді. Ұрыс бие сауымындай мезгіл өткенде бір сәт Мауараннахр әскері кейін сырғи бастады. Сол сырғуы мұң екен, енді Тоқтамыс әскері жалт бұрылып, тым-тырақай қаша жөнелді. Алдарында Тоқтамыстың өзі.

	Құтлық-Бұғы жау әскерінің қашқанын көріп, қасындағы бір топ қорғаушыларымен шеткерек төбенің үстіне шықты. Осы арадан қай қосынның жаудың қай тобының соңына түсу керек екенін нұсқап тұрды. Қашқан жауды да, оны қуған Ақ Орда әскерлері де бірін-бірі бастырмалата жанынан өтіп жатты. Міне енді төбе қасынан Мауараннахрдың Жалайыр жауынгерлері көрінді. Бұлар Тоқтамыстың өзге қосындарындай емес, тобын жазбай садақтарынан қуғыншыларына оқтарын жаудыра, асықпай шегініп келеді.

	Құтлық-Бұғы олармен атысып келе жатқан Ақ Орда жауынгерлерінің алдындағы Әлібек мыңбасына айқай салды:

	— Қоршаңдар! Қоршаңдар! Бірін тірі жібермеңдер! — деді. Сол уақытта есік пен төрдей ақалтеке мінген бір сұлу мұрт қара сұр жігіт, Жалайыр тобынан бүйірлей сытылып шыға келді де, қайың сапты садағын төбе басында тұрған Құтлық-Бұғыға қарай шірене тартып қалды. Сөйтті де өз тобына қосылып кетті.

	Құтлық-Бұғы қалпақтай ұшты.

	Қара сұр жігіттің жебесі Құтлық-Бұғының сауытындағы оймақтай «тағдырынан» қадалған екен.

	Алла тағала қаласа, алтын сандықта жатсаң да ажал табасың деген міне осы да!

	Алла тағала Құтлық Бұғыны шын қалаған екен, әйтпесе таудай кісіге атылған жебе оймақтай «тағдырды» қалай тапты?

	«Тағдыр» десе тағдыр екен бұл тесік, Құтлық-Бұғының ажалы осы «тағдырдан» келді.

	Құтлық-Бұғы қаза болғанмен, Ақ Орда әскері жеңді. Тоқтамыс қалған жауынгерлерімен қашып, қайтадан Самарқантқа келді. Ақсақ Темір ренжудің орнына сый-құрмет көрсетіп бұрынғысынан де көп әскер беріп, қару-жарақпен, бөтен керектерімен молынан қамтамасыз етті. Сөйтіп, Тоқтамысты қайтадан Ақ Ордаға қарсы аттандырды. Бұны естіген Ақ Орда бектері орасан көп әскер жинап Орыс ханның үлкен баласы Тоқтықияны бас етіп, Құтлық-Бұғының өшін қайтармақ боп Тоқтамысқа қарсы шықты. Бұл жолы екі әскер Сауранның түбінде кездесті. Үш күнге жуық ұрыс болды. Хандардың кегін, бақ таластықтарын қорғаймыз деп талай қыршын жас екі жақтан қаза тапты. Сейхүндарияның сұрғылт топырақты өңірі жазықсыз төгілген қаннан күрең тартты. Тоқтамыс бұл жолы тағы жеңілді. Тоқтықияға төтеп бере алмай, Мауараннахрдың көк құрышты көп әскері тағы кейін шегінді. Ақ Орда қосындары оларды қуып жүріп қырды. Тағы Тоқтамыс астындағы атының жүйріктігінің арқасында қуған жауынан құтылды. Сейхундарияның жағасына жетісіменен, сәйгүлігінен секіріп түсіп, үстіндегі киім, қару-жарағын лақтырып тастап, атының құйрығынан ұстап арғы бетке жалдай жөнелді.

	Бір топ жауынгермен соңынан қуып жеткен Қазаншы батыр, арғы бетке жетіп қалған Тоқтамысты көздеп тұрып, садағыменен атты. Ажалы жоқ екен, жебе судан қылтиған Тоқтамыстың басына тимей, ат құйрығынан ұстаған қолының қарына қадалды. Тоқтамыс атының құйрығын қоя берді.

	Сейхүндарияның долы толқындарыменен алысып арғы бетке әзер шыққан Тоқтамыс, жаралы қарынан қаны сорғалай қансырап, қалың жиде ағашының арасына жете құлады.

	Ақсақ Темір бұл жолы Тоқтамыспен бірге Ақ Ордаға қарсы өзінің немере ағасы, Барластан шыққан бір батырын жіберген.

	Аман, есен арғы бетке өткен осы Барлас батыр әскерлерінің өзен жағасындағы қалың қамыс, ағаш арасына шашырап кеткен қалдықтарын жинап жүріп, қансырап, ыңқылдап өлгелі жатқан Тоқтамыстың үстінен шыққан. Жарасын жуып шоңайна жапырағымен таңып, жалғыз өсіп тұрған кәрі қайыңның қабығын қайнаттырып, суын іштіріп, жігіттерінің үстіндегі киімдерінен киім ауыстырып кидіріп, қостарына алып келген.

	Бұл кезде Ақсақ Темір Бұхарда еді. Тоқтықиядан жеңіліп, жараланып қайтқан Тоқтамысқа сахибқыран әмір атана бастаған Әмір-Темір тағы ренжімеді. Бұрынғысынан да көп дүние-мүлік, қазына беріп, Самарқантқа қайтарды. «Қарамағындағы кісілеріне, әйеліне қырғи қуған торғайдай үрпиіп, сиқың кетіп қайтпа. Әмір-Темірмен одақтасқан адам, әрқашанда өзін жеңіс иесі сезіну керек» деді.

	Осы кезде ол Орыс хан Сығанаққа оралғанын естіді. Бұл хабарды жеткізген саққұлағы: «Өзі жоқта, Сіздің әскеріңізге қарсы шығуға балаларына жәрдем бермеген Ақ Ордаға бағынышты бірнеше әмірлердің Орыс хан басын алды. Құмкент бегі Құтлыққияны да өлтірмек көрінеді»,— деді.

	— Баба Түкті шашты Әзиздің аруағынан да қорықпады ма? — деді Ақсақ Темір.

	— Жоқ,— деді саққұлағы.— Орыс хан әулие аруағы түгіл, құдайдың өзінен де қорықпайтын шығар.

	Құмкент даруғасы Құтлыққияның үш атасынан бастап Алтын Ордаға еңбек етіп келе жатқаны жұртқа мәлім еді. Баба Түкті шашты Әзиз атанған Ақ Маңғыттан шыққан Баба-Тұқлиса Мекедегі Қааба ғибадатханасының әйгілі сейідінің37 бірі болған. Түркістан, Алтын Орда мұсылмандары аңыз етіп Баба Тұқлиса деген сөзді Баба Түкті шашты Әзиз деп әулиеге айналдырған. Әулиенің зираты Құмкент шаһарының қасына қойылған. Шығыс мұсылман қауымдарының бұл әулиені осылай атауының бөтен де себебі бар еді. Мұхамбет пайғамбардың салған дінінің негізі — ісләм діні делінгенмен түрлі-түрлі уақ тараулары көп болған. Бәдәуи шейхтері үнемі жалаңаяқ жүрген, Медина шейхтері бастарын ылғи тақыр етіп қырып тастаған, Қааба төңірегіндегі шейхтардың бір бөлегі, Медина шейхтеріне қарсы жол ұстап, еш уақытта шаштарын алдырмаған. Баба Тұқлиса да осы топқа жатқан. Ақсақ Темірдің де: «Орыс хан Баба Түкті шашты Әзиздің аруағынан қорықпады ма?» дегендегісі осы әулиенің аруағы еді айтып отырғаны.

	Сол күні кешке Әмір-Темір әңгіме еткен Құтлыққия бектің баласы, Маңғыт батыры, аты жаңа шығып келе жатқан, соңынан атақты Ер Едіге қиссасының бас кейіпкері болған, жиырма беске жаңа жеткен Едігенің өзі Орыс ханнан қашып Бұхарға келген. Ақсақ Темір бұны да құшағын жайып қарсы алды. Үстіне үй тікті, астына тұлпар, қасына нөкер берді. Түнде қойнына қыз апардырды, күндіз сұңқар салдыртты. Аузымен құс тістейтін жүйрік тазылар ілестіріп аңға шығарды. Осы Едіге батыр құр өзі ғана келген жоқ, Орыс ханның Мауараннахрды шабуға дайындалып жатқанын айта келді. Және Орыс ханға деген өштігін ала келді.

	Тегеуріңді Орыс хан құр ғана Едігенің әкесі Құтлыққияны өлтірмек болып қойған жоқ, оның біраз мүлкін талап, кіші қызы Ақ Маңғыт Айым-бикені өзінің кіші баласы Темір-Мәлікке тоқалдыққа алып берген. Намысқор Едіге, жақсы көретін кіші қарындасын күң тәрізді тал түсте, қалыңмалын бермей, хан нөкерлерінің ат артына отырғызып алып кеткеніне жаман кектенген. «Тоқта, Орыс хан, сенің бұл істегеніңді өз басыңа келтіре алмасам да, балаңның, не балаңның баласының алдына келтірермін!» деп антын берген. Бірақ Едіге Темір-Мәлік алған Ақ Маңғыт Айым-бикеден Темір-Құтлық туып, оны соңынан өз қолыменен Алтын Ордаға хан ететінін сезген жоқ еді. Сол Темір-Құтлық кезінде, бүкіл Дәшті Қыпшақты тітіреткен әйгілі билеушісі болды. Ал қазір өштескен көңіл, маза бермей, ашу үстінде әлгідей орындалмайтын серт бергіздірді.

	— Кімнің кімді шапқанын көрерміз! — деді Ақсақ Темір.

	Әмірдің бұлай деуге бұл күнде хақы бар еді. Мауараннахрға таяу ең күшті Ақ Орда мен Хорезм бұл хандықтың осы ақырғы алты жылда қалай өсіп үлгіргенін білмей қалған. Бүгінгі күні, Мауараннахр бұл екеуін жеңе алатындай күйде еді. Егер Ақсақ Темір тірі тұрса, екі-үш жылда оларды да өзіне бағындырып қалуы мүмкін көрінген. Өйткені Ақсақ Темірдің ең қанішер және айлакер, қолындағы күшін көзін тауып пайдалана алар жиһангер екені аңғарылып қалған.

	Едіге батырдың айтқаны шын екен. Көп кешікпей Орыс ханнан Кепек-Маңғыт пен Тұлужан батыр басқарған елшілер Бұқарға келді. Олар Орыс ханның сәлемін айтты. «Тоқтамыс менің баламды өлтіріп, саған барып тығылды. Сол жауымды ұстап, қол-аяғын байлап өзіме жібер. Ал егер бұны істегің келмесе, қан майданда кездесетін жерінді айт» — депті Ақ Орда ханы. Оған Ақсақ Темір: «Талға тығылған торғай да аман қалады. Тоқтамыс маған келіп паналады. Оны сендерге ұстап бермеймін. Ал соғысқың келсе, оған мен дайын» — деді.

	Кепек-Маңғыт пен Тұлжан батыр, бір түнеп сыйлы қонағасын жеп, жігіттерін ертіп, ертеңіне еліне қайтты. Енді Ақ Орда мен Мауараннахрдың майданда бір кездеспей тынбайтындары мәлім болды.

	Ақсақ Темір де, Орыс хан да соғысқа дайындала бастады.

	Ақсақ Темір дереу Самарқантқа қайтты.

	Екі әскер Ұлу, яғни 1377 жылы Қазан айының аяғында Отырардың жазық даласында қарама-қарсы кеп шептерін құрды.

	Ақсақ Темір Жағатай ұлысының бар іске татыр жауынгерін жинады. Орыс хан Ақ Ордаға жататын Жошы ұлысының найза ұстауға жарайтын еркек кіндік-тісінен ешкім қалдырған жоқ. Бұл күзгі суықтың басталар тұсы еді. Отырар шаһарының екі жағы сыңсыған әскерге толды. Қарашаның қара суығы түспей ұрыс басталмақ. Құрығанда екі жақтан жүз мыңдай әскер бар. Орыс хан мен Ақсақ Темір мұсылман ғұрпын сақтап, ортаға жұма күнін салып, арғы күні, сенбінің сәтіне жазық далада бетпе-бет келмек. Екі жақ осылай келісті.

	Ең алдымен алдыңғы шепке атты әскерлер шықпақ. Сосын барып жаяу қосыңдар кіріспек. Ақ Орданың атты әскерінің күші басым. Бұл атам заманынан соғысқа атпенен шыққан қыпшақтар ғой. Ал Жағатай ұлысының да бас күші атты жауынгерлер болғанменен, Ақсақ Темірдің арқасында жаңа тәсілге үйренген, бұларда жаяу қолдар да бар. Жағатай ұлысының күші бұл жағынан молдау. Екі жақтың әскері де мұсылмандар. Олар жұма күні соңғы намаздарын оқып, құдайға сиынып құрбан айтып, таңертең ерте тұрмақ боп, ымырт үйіріле-ақ жатып қалды.

	Бұлар жатысыменен кенет жел тұрды. Жел аяғы жаңбырлы-қарлы дауылға айналды. Таң сәріден оянған әскер, ақпанның қаңтарындай бет қаратпас долы желді қара суыққа душар болды. Азынаған жел ақырында боранға айналды. Күздің майда қоңыр салқынында ықшамдала киінген жауынгерлер соғыспақ түгіл қар аралас, кейде қалың жаңбырлы ысқырған желді қара суыққа шыдай алмай, шыбын жандарын қоярға жер таппай бүрсең қақты.

	Ақсақ Темір де, Орыс хан да мұндай жағдайда, әскерлерін бастап майданға шығудың орнына, енді өздері ошақ басын айналдырды. Екі ағайынды ел, бірімен-бірі соғыспасын дегендей, жауынды-шашынды, кейде қарлы боранды, адамның өңменінен өтетін қара суық жел ай бойы уілдей тұрып алды. Ақыры қарашаның суығы келіп, үскірік бұдан да өршелене түсті. Қараша біте ызғары бет қаратпайтын қыс түсті. Қазан, қараша айларында дүркін-дүркін құйған жаңбырдан топан су жиналып, сай жыраларды былай қоя тұрып, үскірік аязға ұрынып, тіпті жазық даланың өзі мұз боп жатқан көк айдынға айналды. Тағасыз сәйгүліктер тайғанап, екі жақтың атты әскерлері дәрменсіз күйге жетті. Оның үстіне тебінге үйренген жылқы малы, жайыла алмай, көтерем бола бастады. Әрине, мұндай жағдайда соғысу тіпті мүмкін емес. Орыс хан ең бірінші боп өз әскерін кейін шегіндірді. Бұны көрген Ақсақ-Темір де қосындарына Отырар даласын тастауға бұйрық берді. Бірақ сол әскері шегінетін түні ол Қорасан кіндігі Гераттан қашып келіп, Ақсақ Темірге қосылған Жарық Темір, Қытай Баһадүр және Мұхамед-Сұлтан деген әскери басшыларына, аттарының аяқтарына кигіз байпақ кигіздірілген бес жүз атты жасақпен шегініп бара жатқан Орыс әскерін шабуға әмір етті.

	Мұндай жағдайдың болатынын болжаған Орыс хан да қаннен қаперсіз шегіне бермеген. Ақ Ордаға қайтып бара жатқан қалың қосындарға, соңынан жау тимесін деп кіші баласы Темір-Мәлік-оғланды басшы етіп үш мың жауынгерден тұратын қалқан қалдырған.

	Ақсақ Темірдің бес жүз атты әскеріменен Темір-Мәлік басқарған үш мың жасақ түнде кездесті. Тағы да екі жақтан көп адам қырылды. Осы түнгі айқаста Жарық Темір мен Қытай-Баһадур қаза тапты. Темір-Мәлік-оғлан аяғынан қатты жарақаттанды. Екі әскер де күн жылынысымен, бірімен бірі қайта кездеспек боп, алыстан «бәлем сені ме!» деп қамшыларын білей, уақытша болса да ұрыстарын тоқтатты.

	Ақсақ Темір қалың жауынгерлерімен Қашыға келіп орнықты. Осы уақытта жасы келіп қалған Орыс хан кенет жүрегі біресе түйіліп, біресе біз қадалғандай сұққылап қатты сырқаттанып қалған. Шегіне бастаған әскерін Қаракесек батырға тастап, өзі жедел Сығанаққа қайтқан.

	Ордасына келіп, жылы төсекке жатса да сырқатының беті бері қарамаған. Бақсы балгерлердің үшкіргеніне, жындарын, аруақтарын шақырғанына бой бермей, жүрегінің қысылуы үдей түскен.

	Үш күн осылай қиналып жатып бір сәт жүрегі кенет қабынып кетіп, ақырғы рет ышқынып барып демін алып, дүние салған. Ақ Орданың шаңырағы құлап жерге түскен.

	Жеті қатыны, он ұлынан тараған тоғыз ауыл үрім-бұтағы жоқтау айтып, cap даланы басына көтерді. Бүкіл Ақ Орда даласы қара жамылып қайғырды. Міне осы кезде Ақсақ Темір кессе қан шықпас темірдей өзінің қатты екенін көрсетті. Ақ Орда ханы өліп, бассыз қалған денедей дәрменсізденіп жұрты не істерін білмей, Орыстың үлкен баласы Тоқтықияны хан сайламақ боп жанталасып жатқанында Әмір-Темір Қашыдан қалың қолмен шығып, он бес күн дегенде келіп жетіп, Сейхүндарияның бойындағы қалың қамысты Жайранқамыс деген жерді қыстамақ боп қонып жатқан Ақ Орданың көшін шапты. Ақсақ Темір келе қояды деп ойламаған қамсыз ел, жау әскерінен қатты соққы жеді. Бар жылқыларынан айырылды. Әмір-Темір шапқыншыларына қарсы жорық ұйымдастырмақ боп жанталасқан Ақ Орда тағына жаңа ғана отырған Тоқтықия хан да кенет өкпесіне суық тиіп екі-ақ күн ауырып дүние салды.

	Ақ Орда уақытша болса да тағы бассыз қалды. Жеңіске мастанған Ақсақ Темір, енді Жағатай ұлысына Жошы ұрпақтарының қарсы шығар күші жоқ деп ойлап, Тоқтамысты бүкіл Дәшті-Қыпшақтың ханы етті. Ақ кигізге көтертіп, той жасап, оған өзінің астындағы атақты Қынықөклен тұлпарын тартты. «Қусаң жауыңа жетесің, қашсаң жауыңнан құтыласың» — деді. Өзі Жылан, яғни 1378 жылдың басында Самарқантына қайтты. Тоқтамысқа тұлпар беріп жатқанда Ақсақ Темір айтқан сөзді құдай аузына салған екен. Көп кешікпей осы тұлпар Тоқтамысты жау қолынан алып шықты. Ақсақ Темір кетісіменен бүкіл Ақ Орда игі жақсылары боп Орыс ханның ең кіші ұлы Темір-Мәлік-оғланды хан көтерген. Темір-Мәлік-оғлан Ақ Орданың тағына отырған күніне бір жеті өтпей Тоқтамысты Дәшті Қыпшақ жерінен қуып шығамын деп жар салған. Және уәдесінде де тұрған. Қалың қолмен Жайранқамыс маңында хандық құрып шеп ұстап тұрған Тоқтамыс қосындарын кеп шапқан. Әскерінің көптігіне қарамай Тоқтамыс тағы жеңілген. Қынықөклен тұлпары бұны төніп келген жаудан алып шыққан. Бетінің арын белге түйіп, Тоқтамыс тағы Ақсақ Темірге қайтып келді. Әмір-Темір оны жеңіспен оралғандай тағы құрметпен қарсы алды.

	Бұл оқиға Ақсақ Темірдің Дәшті Қыпшақтан өтіп Алтын Орданы шабудың тіпті мүмкін емес, екеніне көзін жеткізді. Енді Әмір-Темір Сарай-Беркеге, түбі бөтен тұстан тиісу керек екенін ұқты. Сондықтан алдыменен, Қорасан мен Хорезмді өзіне қаратып, сосын Кавказ бен Иранды бағындырмақ болды. Сол себептен ол осы кезде Жағатай ұлысына жігіттерін соғысқа шақырып ұран салған. Алдағы күрестерінің оқайға түспейтінін түсініп, мол дайындыққа кіріскен. Сөйтсе де ол Ақ Орданы да ұмытпаған. Ақ Орданы Тоқтамыс билесе, Алтын Орда да еш жаққа кетпейді деп ойлаған. Түбі өзі жаулап алғанша Алтын Орда, Ақ Орда жағынан өзіне қауіп тумағанын көздеген. Әрине, осыншама жәрдем істеп, Ақ Ордадан сан жеңілгенін жеңіске санап, хан көтеріп қошаметтеп отырған Тоқтамысты Ақсақ Темір еш уақытта да өзіне қарсы шығады деп титтей де күмәндәнбаған. Ол Тоқтамысты өмірбақи өзіне борышкер, бағынышты болып өтеді деп сенген.

	Бірақ Тоқтамыс ондай болмай шыққан. Бұған оның тек өзімшіл мінез-құлқы ғана кінәлі емес еді.

	Адамның көңілі бір атым насыбайдан да қалады, өзіне сан жақсылық істеген Ақсақ Темірге болашақ Алтын Орда ханы кенет іштей қанды қанмен жуарлықтай боп сестене қалған.

	Уақиға былай болған. Ұлу жылы Тоқтамысқа шыққан Құнайым-Жұпар-бегім тоғыз ай, тоғыз күн дегенде ақ сазандай ұл тапқан. Атын Тоқтамыс өзі қалап Ақжелең қойған.

	Осы Ақжелең той-тойлап жүре бастаған кезінде Тоқтамыс Темір-Мәлік ханнан жеңіліп, Ақсақ Темірге келген. Жағатай ұлысының әмірі оны қанша жұбатып қошеметтегенде, бұл жолы Тоқтамыстың көңілі жадырай қоймаған. Ақ Орда ханынан жеңілуін тікелей айтпаса да, іштей Ақсақ Темірден көрген Тоқтамыстың бұлай жоруының бір себебі де бар еді. Ақ Ордаға қарсы шығарында, Ақсақ Темірдің қанша әскер жинағанын Тоқтамыс жақсы білетін. Жайранқамысқа да Әмір-Темір қыруар қолымен аттанған. Ал Тоқтамысты хан көтеріп, өзі кейін қайтқанда, бұның қарамағында қанша әскер қалдырды? Ақ Орда әскері шабуыл жасар болса, оған қарсы тұруға жеткіліксіз еді. Ақ Орданың шынтуайтқа келгенде, қанша әскер жия алатынын білетін Тоқтамыс, хан көтеріп тұрып, ордасын қорғауға Ақсақ Темірдің шамалы күш тастап кеткеніне іштей ренжулі еді. «Маған неге аз әскер берді? — деп ойлайды ол, әлде сенбейді ме, тым күшейіп кетеді деп қорқа ма? Осылай ұстасам бағынышты болады деп ойлай ма?.. Егер олай ойлайтын болсаң... Тоқтамыс өз ойынан өзі шошынғандай, жоқ, жоқ деді ол тағы да, өзің күшті болмай, еш уақытта да оңбайсың. Қайткенмен де өзім күшті болуымды ойлауым керек...»

	Тоқтамыс осындай күйде жүргеніңде, Ақсақ Темір бір күні бұны үзеңгілес серіктерімен бірге аң аулауға шақырған. Хан, әмір ұлыс иелерінің аңға шығуы, көне заманнан келе жатқан дәстүр бойынша бір керемет той-думанға айналатын. Құралайды көзінен ататын кілең мерген жігіттермен көкжал қасқырларды тырп еткізбей алатын арлан тазы ерткен, қыран бүркіт ұстаған құм-бектерінің өздері бір топ. Ас-су дайындайтын әйел-еркек, қыз-қырқын бір қауым. Жүген-құйысқандарын, ер тоқымдарын, өмілдірік-тартпаларын алтынменен аптаған, күміспен қаптаған тайпы елден алдына жүйрік салмаған қара көк, көк ала сәйгүлік мінген әмір, бекзадалар өз алдарына бір бөлек... Тартылған керней, сырнай, жол-жөнекей шырқалған ән, әзіл сықақ...

	Бұлар үш күн аң аулап, жолдары болып, жиырмаға жуық қасқыр, елуден артық түлкі, қарсақ, жүзден астам бұғы-марал атып, аман-есен елдеріне қайтып келе жатқан. Көңілдері көтеріңкі, даланы басына көтерген сырнай-керней. Әмір-Темірдің қасында осы жолы ерекше көзге түскен Ақсақ Темірдің әйгілі Көксемсер аталған қасқыр жындас арлан иті келе жатыр. Әмірдің аңға шыққандағы бір себебі осы итін жұртқа көрсетіп, бір мақтану еді.

	Көксемсер әмірдің ойынан шыққан. Бір өзі төрт қасқыр алған. Бұл жолғы саяхатта тағы бір кісі ерекше көзге түскен.

	Бұл Едіге-Маңғыт еді.

	Бұл кез оның әлі ер Едіге аталмаған кезі.

	Сонда да, «қылышты жүзінен таниды» дегендей, батыр болар ер жігітті болмашы қимылынан-ақ аңғарады сыншыл жұрт.

	Асақ Темір де Едігені осындай бір көзге түскен қимылынан аңғарып қалған.

	Әмір-Темірдің өзі басқарған он шақты кісі, қалың тобылғы арасына кіріп кеткен көкжал қасқырды сойылмен ұрып алмақ болған. Қасқыр осы тұста-ау деген жерді жан-жағынан қоршап енді бәрі анталап келе жатқан. Қасқыр алар ит біткен басқа жақта еді. Осы топта Едіге де болатын, Тобылғы түбіндегі қасқырды бұлар қоршай түсті. Қазір көрініп те қалар деп ойлаған олар.

	Ақсақ Темір шоқпарын басынан асыра көтеріп ыңғайлана берді.

	Кенет Әмір-Темір арлан қасқырдың тікірейген қара қылшық жалын көзі шалып қалды.

	Сөйткенше болған жоқ, тайыншадай қасқыр құйрығыменен жерді бір ұрып кенет атылды.

	Бірақ Ақсақ Темірге емес, қатар келе жатқан Едіге Маңғытқа...

	Азу тістері ақсиып, басы кеуде тұсына дөп келген қасқырдың Едіге тамағынан шап етіп ұстай алды.

	Алдыңғы екі аяғымен аттың жалына жабысқан қасқырдың тамағынан қыса ұстаған Едіге, көкжалды тырп еткізбей, қатты да қалды.

	Қасқыр бұлқынған сайын, Едіге оның тамағынан қыса түсті.

	Иесінің мұндай алыстарына үрейленген Едігенің астындағы құла қасқасы тек оқырана шыр көбелек айнала берді.

	«Қайсың жеңер екенсің» дегендей Ақсақ Темір орнынан қозғалмады.

	Жан-жақтарынан аттарын бастырмалатып келіп қалған өзге әмірлерге де «тимеңдер» дегендей қолымен ишарат берді де, Әмір-Темір сол қозғалмаған қалпында алысып жатқан кісі мен қасқырдан көзін алмай қарады да тұрды.

	Қасқыр әлсіреген тәрізді, бұрынғысындай бұлқынбайды.

	Көзі шарасынан шыға аларып, қып-қызыл сүйір тілі езуінен шығып, салақтай түсті. Едіге қасқырдың алқымынан тағы сәл қыса түсті де, кенет «Әу, пірім!» деп арғы атасы баба Түкті шашты Әзиздің аруағына сыйына қасқырдың тайыншадай өлі денесін басынан асыра былғай көтеріп, анандай жерге лақтырып жіберді.

	Қасқыр, сол құлаған жерінен тырп еткен жоқ. Өліп қалған екен.

	Едігенің жалаңаш қолымен қасқырды алғанын көрген Ақсақ Темір сүйсініп: «Жігіт екенсің!» деді.

	Сөзге сараң Әмір-Темірдің былай деуі үлкен мақтау еді.

	Едіге қасқырды өзі сойып, терісін Ақсақ Темірдің қанжығасына байламақ болды. Бірақ, қасқыр тым үлкен екен. Әмірдің ерінің алдына салды.

	Ақсақ Темір Едігенің енді жомарттығына да риза болып қалды. Түбі «бұл өте керек адам болар» деп ойлады.

	Осылай жолдары оң болған аңшылар Самарқантқа қайтып келе жатқан. Шаһардың етегінде Тоқтамыс пен Едігенің аулы тұрған.

	Бұлар өздерінің көшпелі елдерінің әдетіне салып, жаз келе-ақ астана қасындағы осы бір өзенді жазық далаға жайлауға шыққан. Ақ боз үйлі шағын ауылды Әмір-Темір тобы бөктерлей Самарқантқа қарай бұрылды.

	Тоқтамыс Мұхамед ханнан бөлініп Ақсақ Темірдің қасына келді.

	— Алдияр,— деді ол Әмір Темірге жанаса бас иіп.— Біз де елміз. Бұл арада Ақ Орданың алтын сарайы болмағанмен, мына тұрған Едіге мен менің ауылым. Сәл кідіріп қымыз іше кетіңіз.

	Ақсақ Темір мақұлдады.

	— Болсын,— деді.

	Салтанатты топ бүйірдегі ауылға бұрылды. Міне осы арада Тоқтамысты Ақсақ Темірге өмір-бақи қастастырардай бір сұмдық оқиға болды.

	Ақсақ Темір Көксемсерді бір ұялы қасқырды өлтіріп, апанынан бес күшіктің ішінен таңдап алған. Өзгелерін табанда өлтіріп тастаған. Қасқыр күшігінде қасқыр болмайды, өсе келе қасқыр болады. Ал Әмір-Темір қасқырдың көзін жаңа ашқан кішкентай осы бөлтірігін ордасына алып келген. Өз қолымен аузына сүт құйып, еттің жұмсақ жерін берген.

	Ақыры осы Көксемсер тайыншадай үлкен, нағыз көкжал арлан боп өсті. Ақсақ Темір бұны еш уақытта жанынан тастамайтын болды. Жұрт та, Ақсақ Темірдің өзі де енді Көксемсерді әмірдің күзетшісі, қорғаушысы санады. Көксемсер тұрған жерде ешкім де батып Ақсақ Темірге қастық істей алмаса керек-ті. Әмір-Темір аңға шықпаған уақыттың бәрінде де Көксемсер иесінің қасында жүреді. Ақсақ Темір мәжіліс құрып, не біреумен жеке сөйлесер болса, орданың босағасында созылып Көксемсер жатады. Екі қанды көзі бірдей Ақсақ Темірмен сөйлесіп отырған адамда болады.

	Ал шынында Көксемсер өзінің осындай сыртқы сұстылығына қарамай, қасқырдан туса да, таныс кісілеріне еш уақытта тиіспейтін ауыл иттері тәрізді жуас еді. Бір адамды қауып, не бір адамға ырылдап қыр көрсетіп, шошытқан емес. Әмірге ешкім тимегеннен кейін, бұ да ешкімге тимейтін. Тек бұның бар қас көрері Құнайым-Жұпар-бегім еді. Көксемсердің бөлтірік кезінде Құнайым-Жұпар-бегім де сылаңдаған жас қыз болатын. Ал бөлтірік, күшік тәрізді өте ойын құмар, біреудің аяғынан тісін батырмай тістеп, не үйге келген жолаушының маңына қойған тымағын, әйтпесе тері биялайын алып қашып, ұстатпай адамның әбден берекесін алып ойнауды жақсы көретін.

	Және бөлтірік кішкентай кезінде көбіне Бибі ханымның сарайында жүретін.

	Бір күні Құнайым-Жұпар-бегім ханымның тапсырмасымен бір жаққа барғалы, Бибінің өзіменен сөйлесіп отырған-ды. Жолаушыша киінген, қолында тобылғы сапты қамшысы. Ханымның сөзін тыңдап, бір тізерлеп семсер бөлтірік бірдемені домалата қуып, ойнап жүрген. Кенет Құнайым-Жұпар-бегім шар ете қалды. Арт жағындағы Көксемсер әлгі домалақ нәрсесін тастай салып, нөкер қыздың жерге шұбатылып жатқан шашына байланған күміс шашпауын, қызығып кетіп, тістеп алып, тарта жөнелген. Шошып және шашының түбі қатты ауырып кеткен Құнайым-Жұпар-бегімді кенет ашу қысып, ол жалт бұрылып Көксемсерді қолындағы тобылғы сапты қамшысымен тартып-тартып жіберген. Енді қамшы батып кеткен Көксемсер ызалана қалған. Ол жай күшіктердей, қыңсылаған жоқ. Шолпыны тастай, беріп, желке жүнін күдірейтіп, азу тістерін ақситып, нағыз бір шабатын қасқырдай Құнайым-Жұпар-бегімге ашулы көзін қадап, жер бауырлап жата қалды.

	— Япырмай, кіп-кішкентай бола тұра мына шіркіннің түрі қандай сұсты еді. Нәсілі қасқыр ғой,— деді Сарай-Тоғай-бегім.— Бекер ұрдың-ау.

	— Шошып кетіп, байқамай қалдым ғой,— деді Құнайым-Жұпар-бегім бөлтірікті ұрғанына шын өкініп. Сөйтті де қамшысын беліне іліп, әдеттегісіндей қалтасынан ірімшік алып Көксемсердің алдына тастады, «кә, кә, кә» деді ол қолын жайып «кәне, татуласайық» дегендей. Бұрын Күнайым-Жұпар-бегім сөйткенде Көксемсер, кәдімгі күшіктердей арсалаңдап, құйрығын бұлғаңдатып жүгіріп келетін.

	Бұл жолы ол орнынан қозғалмады. Ашулы, отты көзімен Күнайым-Жұпар-бегімді атып, «енді тисең шабамын» дегендей тырп етпей жата берді.

	Осы күннен бастап Көксемсер нөкер қызға әбден өшігіп алды. Оны көрген жерде тап беріп, бас салмағанмен, желке жүнін күдірейтіп, үнемі сұстана қалады. Күнайым-Жұпар-бегім енді бұл қасқыр иттен қорқайын деді. Әмір сарайына келген сайын абайлап жүретін болған. Өзінің Көксемсерден кәдімгідей сескенетінін Әмір-Темірге де айтқан. «Сен қыздарға тиюші болма» — деп Ақсақ Темір жанында жатқан Көксемсердің арқасынан сипаған. Иті әмірдің сөзіне түсінгендей жуаси, нөкер қыздан көзін аударып әкеткен.

	Күнайым-Жұпар-бегім сонда да Көксемсерден қорқа беретін.

	Әйтеуір Тоқтамысқа ерге шыққаннан кейін, әмір ордасынан келіп, бұл қауіптен құтылған.

	Әлде қалай Орда сарайына келе қалса, алмас қанжарлы Тоқтамыстан бір елі айырылмайтын.

	Осы Көксемсер қазір Ақсақ Темірдің жанында келе жатыр...

	Аңшы тобы Тоқтамыс ауылына бұрылған сәтте-ақ Көксемсер әлденеге елең ете қалды.

	Ауылға таянған сайын, тұмсығымен ауаны иіскеп бірдеңені сезгендей, басын жоғары көтеріп, құлағы едірейе түсті. Итінің бұл өзгерісін көрген Ақсақ Темір, сірә бұл ауылда өзіне қас иттер барын сезіп келе жатыр-ау, «біреу-міреу талап тастап жүрер» деп сескеніп, құршысына «Көксемсерді шынжырлап ал» демек болды. Бірақ әмір үлгірмеді, кенет Көксемсер атыла жөнелді. Ауылға аңшылар тым таяп қалған-ды. Келе жатқан қонақтарды қарсы алуға Тоқтамыс ордасынан бір топ қыз-келіншектермен бірге Күнайым-Жұпар-бегім сұлудың өзі де шыққан еді. Сұңғақ бойлы, сәукеле киген алдыңғы қатарда тұрған анау әйел сол әйгілі арудың өзі болатын. Қолында бір жарым жасар Ақжелеңі...

	Көксемсердің ауылға қарай құйқылжыта жөнелгенін Тоқтамыс сәл кешірек көрді. Ақсақ Темірдің бұрылуға рұқсатын алғаннан кейін қонақтарды қалай қабылдау керек екенін өзінің бір қосшы жігітіне айтып келе жатқан.

	Ақсақ Темірдің «кә, кә-лаған!» даусын естіп Тоқтамыс жалт бұрылды. Сөйткенше болған жоқ, Көксемсер ауылға жетіп те қалды. Иттің босқа шаппағанын сезіп, Тоқтамыс та Қынықөкленге қамшыны басты. Әттен не керек, сәл кешігіп жетті. Құйындатқан Көксемсер сол қалпында, топ қыз-келіншектің алдында тұрған Күнайым-Жұпар-бегімді бас салды. Әйелдің қолындағы баласы анандай жерге ұшып кетті. Көксемсер жерге құлаған Күнайым-Жұпар-бегімді апыр-топыр талай бастады. Әйелдің ойбайлап шарылдаған даусы бір сәт шықты да тына қалды. Осы кезде Қынықөкленін арындата Тоқтамыс та жетті. Ол сол шапқан бойы әлі Күнайым-Жұпар-бегімді қан-жоса етіп талап жатқан Көксемсерді айқара сілтеген алдаспанымен тартып өтті. Алмастан өткір алдаспан Көксемсердің дәл желке тұсынан тиген екен, лақтырған доптай етіп, иттің басын анандай жерге ұшырып түсірді. Тоқтамыс атының басын әзер қайырып кейін бұрылды. Әйелі мен баласының жатқан жеріне таяй беріп, атынан секіріп түсті. Сол сәтте топырлай келіп қалған аңшылардың алдыңғы жағындағы Ақсақ Темір оған ақырып жіберді.

	— Тоқта! — деді ол бұйырып, сөйдеді де өзімен бірге жүретін, қазір қасында тұрған Ақшаш дәрігеріне: — Бұл не сұмдық, не боп кетті, білші,— деді.

	Дәрігер атынан түспеген қалпымен, оқиға болған жерді бір шолып өтті де Көксемсердің басы жатқан жерге сәл аялдап, әмірдің қасына келді:

	— Алдияр, гурген,— деді ол.— Сіздің Көксемсеріңіз құтырған екен. Аузынан қанды көбігі бұрқырап жатыр. Бассыз денесінен де жаны кетпепті. Бүйір жүндері әлі бүлк-бүлк етеді. Бұл иттің жынданғанының белгісі.

	— Өзім де солай деп ойлап едім,— деді Ақсақ Темір.— Әйтпесе менің Көксемсерімнен мұндай қылық шықпаса керек еді.— Сосын қайтадан Ақшаш дәрігерге қарады.— Енді не істеу керек? Әйел мен бала тірі ме екен?

	Ақшаш Бағдатта оқыған үлкен ғалым дәрігер еді.

	— Бәріміздің жанымыздан сіздің жаныңыз қымбат,—деді дәрігер.— Бұл арадан сіз қазір кетуіңіз керек. Ал бұл ара, иттің тісі тиген, сілекей түскен жер, қазір тегіс өртелуі қажет!

	Дәл осы тұста Тоқтамыс алға қарай ұмтылды.

	— Тоқта! — деп Ақсақ Темір тағы ақырды.— Ана иттің денесіне тиген қылышыңды лақтыр!

	Тоқтамыс алдаспанын алға қарай лақтырып жіберді.

	— Алдияр, Әмір-Темір,— деді ол ызалы.— Ең болмаса қатын-баламның жайын білуім керек қой!

	Ақсақ Темір кенет сұрлана қалды.

	— Сенің қатын-балаңның жайын ойлаймын деп бүкіл Мауараннахрды апатқа ұшыратар хәлім жоқ,— сөйдеді де, Тоқтамысқа қайта бұйырды.— Атыңа мін де өзің былай шық!

	Тоқтамыс басын жерден көтерместен, анандай жерде тырп етпей тұрған Қынықөкленіне барып мінді.

	Сонда ғана Ақсақ Темір қасындағы нөкерлеріне бұйырды.

	— Бірде-бір адам бұл араға жуымасын. Бір тобың ана сайдан барып тобылғы, қурай әкеп, осы араға тастаңдар. Өзгелерің тезірек ауылды бұл арадан көшіріңдер. Сосын бұл жерді тегіс өртеңдер! Бір жақсысы Көксемсер дер кезінде өлтірілді... Апат бұл арадан еш жаққа жайылмайды. Тек тезірек өртеңдер!

	— Әмір-Темір! — деді Тоқтамыс.— Ең болмаса ана нәресте баламды алуға рұқсат ет!

	— Жоқ! — деді Ақсақ Темір — Жынданған иттің тісі тиген баланы ұстасаң өзің жынданасың! Сен жындансаң өзгеміз де аман қалмаймыз! Бұл сондай апат. Амал жоқ, бастан құлақ садақа!

	Сөйдеді де өзі атының басын бұрып алып жаңағы келген жағындағы төбеге қарай аяңдай берді. Бұйрық алған нөкерлерден өзгелері соңынан ерді. Екі иінінен су кеткендей салбырап қатыны мен баласы жатқан жерге қарай-қарай Тоқтамыс та төбеге беттеді. Ақсақ Темірдің әмірін бұзуға ерлігі жетпеді. Өз қылығынан өзі қорланды. Және Ақсақ Темірдің өзіне ақыра бұйырғанын естіп, кенет үстемдік көрсеткен әмірді өлердей жек көріп қалды. Жоқ, өзінің әлсіздігі үшін емес, ананың бұдан күштілігі үшін оны жек көрді.

	Ақсақ Темір төбе үстіне келіп тоқтады. Өзгелер де бұның жанына шоғырлана түсті. Тоқтамыс та үн-түнсіз жұрттың арт жағынан кеп тоқтады.

	Ақсақ Темірдің нөкерлері сайға қарай ерсілі-қарсылы шауып, ат үстінен оқиға болған жерге құшақ-құшақ қурай, қамыс, тал әкеп тастап жатты. Үрейлене қалған ауыл да үйлерін жыға бастады.

	Бір сәт лап еткен от та көрінді. Әйгілі сұлу Күнайым-Жұпар-бегім, оның сәби баласымен, әмірдің Көксемсер бөрісі жатқан жер көк жалын өртке айналды. Тобылғы мен жас талдың түтіні қап-қара боп будақтай, аспанға жетті. Тістеніп алған Тоқтамыс ешкімге тіл қатпай, қатты да қалды. Бір мезет жанындай жақсы көрген әйелінің аппақ денесін және «көке, көке» деп тілі жаңа шығып былдырлай бастаған сәбиінің балбыраған тәнін қып-қызыл от шыжылдатып күйдіріп жатқанын көз алдына елестетіп қалып еді, жүрегі удай ашып толықсып кетті. Бірақ көзінен бір тамшы жас шықпады.

	Күн бесіндіге таяған уақытта ғана өрт сөнді. Сонда да Ақсақ Темір:

	— Қандай тамаша көкжал иттен айырылдым! — деді шын қайғырып, бесін намазын оқығалы атынан түсіп жатып. Ал Тоқтамыстың қатыны мен баласының өртенгені оның тіпті есінен шығып кеткендей.

	Міне, сонда Тоқтамыс Ақсақ Темірге кенет кектене қалды. «Тоқтамыс ішінен ызалана күлді: «Тек хан тағына қолымды бір жеткіз,— деді ол,— дәл бүгінгі еткеніңді өзіңнің алдыңа келтірермін». Сөйтсе де Тоқтамыс әлі де болса Ақсақ Темірдің көңілінен шығуға тырысты. Өйткені Ақ Орда, соңынан Алтын Орда тағына жету үшін оған бөтен жол жоқ еді.

	Осылай Ақ Орданы құлатуға Ақсақ Темір Тоқтамысты, ал Тоқтамыс сол Ақ Орда билігіне жетуге Ақсақ Темірді пайдаланбақ боп жүргендерінде, Самарқанда Ақ Ордадан қашып Ұрық-Темір әмір келді. Ақ Орда мен Алтын Ордадан қашқан адамдарды ылғи құшағын жая қарсы алу Ақсақ Темірге әдетке айналған. Жағатай ұлысының әмірі бұны да құрметпен қарсы алды. Ұрық-Темір де тегін келмеген екен, Ақ Орданың қазіргі жайын, оның ханы Темір-Мәліктің ішімдікке берілгенін, Орда жұмысымен шұғылданудың орнына арақ-шараптан қолы босамайтынын айта келді. «Егер Ақ Орданы шапқыңыз келсе,— деді ол Ақсақ Темірге,— қазір ең ыңғайлы кез!».

	Ақсақ Темір мен Тоқтамыс қалың әскермен тағы Ақ Ордаға аттанды. Бұл жылы Темір-Мәлік Қараталда қыстап шыққан. Ақсақ Темірдің Сығанаққа жетіп қалғанын естіп, бұ да ел-жұртына жар салды. Бірақ кеш қалды.

	Ақсақ Темір өзі Сығанаққа тоқтады. Тоқтамыс пен Темір-Мәлік әскерлері Сығанақтың күнгей жағында кездесті. Жеті күн бірдей қан сасыған қырғын болды. Едіге бұл айқаста ерекше көзге түсті. Ақыры үнемі мас болып жүріп, қосындарын күні бұрын соғысқа дұрыстап дайындай алмаған Темір-Мәлік жағы жеңілді.

	Ақ Орда тағына енді Тоқтамыс отырды. Ол сол таққа отырған сағатынан-ақ Алтын Ордаға хан болуды арман етті.

	Бірақ бұл арманның орындалуы әлі ерте еді. Оның және Ақсақ Темірсіз орындалуы да мүмкін емес-ті. Сондықтан Тоқтамыс Ақсақ Темірдің иығына шапанын жауып, алдына кеп иіліп сәлем берумен болды. Оған деген өшпенділігін сыртына шығармады.

	Азу тісін көрсетуге ерте санады.

	Жалайыр жасақтарымен Едігені Тоқтамысқа қалдырып, келесі жылы Хорезмді жаулап алмақ болып Ақсақ Темір Самарқантқа қайтты.

	Алтын Орданың шығыс, шығыс-күнгей жағы шетінен ыдырауға ыңғайланды.

	Шығысы, шығыс-күнгейі қандай қауіпті болса, оның күнгейі мен батысы да сондай қауіпті еді. Күнгейінде Мамай қылышын жалақтатса, батысында Орұсут елінің айбынды айқайы естіле бастаған.

	Енді Алтын Орданың ең қиын кезеңдері, жоқ, күйреу кезеңдері, таяп келе жатқандай еді.

	Ал хан тағына отырған Тоқтамыстың да өзге хандардан қара халыққа деген еш артықшылығы болмады. Қанды тырнақты бүркіт балапаны ұяда нені көрсе соны іледі. Ақсақ Темірдің Ордасында көрген озбырлық, жан аямастық бұның да өзі қалап ақ жолына айналды. Шу дегеннен-ақ, ешкімнің көз жасына қарамай, Есіл, Нұра, Сыр бойын жайлап отырған шаруаның шұрайлы жерлерін өзінің туған-туысына, төре тұқымына, үзеңгілес серік-тілектестеріне жаз жайлау, қыс қыстау етіп тартып алып берді. Әскери күшін күшейте түсу үшін бай, кедей демей бар халыққа ауыр салық салды. Ауқаттылардың сәл мал басы кемісе, жарлы сорлының жалғыз атын алды.

	Ханның бұл қылығынан бүкіл Дәшті Қыпшақ дір етті.

	Жоқ, құр сескеніп қана қалған жоқ, дір етті де дүр етті. «Сен қайдасың?!» деп айқайласып еркек кіндіктілері сойылын үйіріп, атқа мінді. Топ-топ боп хан ордасына төнді.

	Ашық аспанда жинала түскен қара бұлттай, іп-ілезде қозғала келген халық ту етіп алдарына ел-жұртына жаны ашыр, қарадан шыққан Алау батырды алды.

	Алпамсадай ала айғыр мінген Алау батыр халық қолының алдына шықты.

	Бұл, жай адам көтере алмайтын темір басты шоқпарын оң қолымен ұршықтай үйіретін, күш иесі, алып денелі аңғал батыр еді. Жасы отызға таяп қалған. Жігіттің тепсе темір үзетін кезі. Он сегіз жасынан ел қорғаған, жер қорғаған талай ұрысқа қатысып халықтың рақметіне бөленген. Жеті жасар Тоған атты баласы да өзі тәрізді алып жаралған. Алпамыс тәрізді ойнап жүрген балаларын шертсе, олардың шекесі білеудей болып ісіп шыға келетін.

	Жастың аты жас, күрес тәжірибесі аз, аңғал батыр қате істеді. Дәл осы күндері бұрқ-сарқ қайнаған қазандай ернеуінен асып төгіліп жатқан халықтың ашуын дер кезінде пайдаланбай, ол Тоқтамысқа кісі салды. «Ханда қырық кісінің айласы бар» деген мәтелді еске алмады.

	— Хан жұрттың тартып алған жер-суын қайтарып берсін! — деді ол өктем сөйлей жаушы етіп жіберіп жатқан екі батыр жігітке,— Егер өйтпейді екен, дайындала берсін, Ордасын шабамыз!

	Ал Тоқтамыс көк жиекте шоғырланып жинала бастаған қап-қара жауар бұлттай алыста алабұртып топталып қалған халықты көріп, сескеніп қалды. Халық деген алақанына түкіріп күреске шықса, кімді болса да алып ұратын балуан екенін ол бұрыннан да сезетін. Оған қарсы қоятын дәл қазір өзінде де бәлендей күшті әскерінің жоқ екенін де түсінетін. Таққа да Ақсақ Темір қолдарының жебеуімен отырды. Ал Орда төңірегінде жақында ғана басы қосылған жас әскері, дені осы «алаулаған» жұрттан алынған. Қиын сағатта қанына тартып кетіп жүрсе не істейді?..

	Сондықтан ол көде қабағын түкситіп сәл ойланды да:

	— Жарайды, менен бір ағаттық кеткен екен,— деді.— Жаңа қонған жұрттың төскейдегі малын жинаттырып, төсектегі баласын ояттырып, бұрынғы қоныстарына қайтарайын, батыр маған мұрша берсін.

	Жерден жеті қоян тауып алғандай қуанып, сабылып шауып келген жаушыларға:

	— Болсын! — деді Алау батыр,— Қан төгіспей бітімге келгенге не жетсін!..

	Тасып барып арнасына түскен долы өзендей қаһарлы халықтың айбарлы екпіні сәл бәсеңдей түсті. Сойылын сүйретіп алыстағы малына кеткендер де табылды. Тоқтамыстың мінез-құлқын білмейтін кейбір ақсақалдар:

	— Бәрекелді, хан халқының қамын неге ойламайсың, бізге қиын тиерін білмей қалған ғой...— деді.

	Дегенмен, ереуілге шыққан жұрт тарамады. Аттарын шідерлей отқа жіберіп, өздері ерлерін жастанып, сай-саланы толтырып, ханның айтқан уәдесін күтіп бір жеті жатты. Бірақ олар көшіп-қонған бірде-бір ауылды көрмеді. Кенет күдіктене қалған Алау батыр жан-жағына ат шаптырды.

	Жерімізге жаңа қонған төре ауылдарының тіпті көшетін түрі жоқ,— деп қайтты олар,— Төскейде малы, төсекте қатыны...

	Алау батыр қайтадан Тоқтамысқа жаушы жіберді. Екі иінінен суы кетіп аттарын қара терге малындырып қайтқан жаушылар:

	— Хан «Алау батыр былшылдамасын! Егер жан керек болса ана сойылды тобырларын тез таратсын деді»,— дей келді.

	Алау батыр, жас арыстандай орнынан атып тұрды.

	— Ханды хан екен десем, сөзінде тұрмайтын қатын екен ғой! — деді кәрленіп.— Көрсетейік біз оған халық дегеннің кім екенін!

	Қайтадан дабыл қағылды. Халық қолы лек-лек боп Ордаға қарай аттанды.

	Бірақ Орда жағынан өздеріне қарсы келе жатқан көк найзалы, көк сауытты, аттары ауыздығымен алысқан Ақсақ Темірдің қалың әскері мен Ақ Орданың шойын шоқпарлы сарбаздарын көрді.

	Ханның бұларды алдап ұрғанын енді батыр да, ел де білді.

	Бірақ жау көрсе жаны кіретін Алау батыр бастаған Дәшті Қыпшақ жігіттері аттарының басын кейін бұрмады. «Уа, аруақ!» деп жан-жақтан лап қойды.

	Ұрыс сәскеде басталды.

	Сойыл-шоқпарлы Қыпшақ-сойылгерлері қанша ер жүректі болғанмен темір сауытты Ақсақ Темір мен Ақ Орданың өр сарбаздарына ештеңе істей алмады. Қабырғаға ұрылған киіз топтай, мызғымай, иін тіресіп, көк найзаларын алдарына ұстай, қатарын бұзбай келе жатқан жаяу әскердің шебіне шауып келіп кейін қайтты. Сол жерде біреулері найза ұшына ілігіп жер қапты. Осылай бірнеше шабуылға шыққан қалың топ бірте-бірте сирей бастады. Осы кезде жаяу. әскерінің артында тұрған Ақсақ Темірдің жеңіл сауытты атты әскері мен темір қалқанды Ақ Орда әскері іске кірісті. Енді бағанадан бері жаудың жаяу әскерінің шебін бұза алмай тауы шатылып қалған қыпшақ жігіттері, аттары ауыздығымен алысып, арандап шауып келе жатқан көк найзалы, темір қылышты, соғыса-соғыса әбден дәніккен Ақсақ Темірдің атты әскері мен Ақ Орда найзагерлеріне төтеп бере алмады. Кейін шегінуге мәжбүр болды.

	Міне осы кезден бастап Ұлы қырғын басталды.

	Тоқтамыстың өзі бастаған, қаныпезер қалың әскері қыпшақтың әділетсіздікке қарсы бас көтерген ер жігіттерін-қойдай қырды, тіпті қуып жүріп сауғалай қолын көтергенін қылышпен шапты, қашып құтыламын дегенін найзамен түйрей жер құштырды.

	Күн бесінге айналғанда дүние жүзі қып-қызыл қанға боянып ұрыс тынды. «Қыпшақ қырылған» деген жер содан қалды.

	— Кімде кім маған қарсы қол көтерсе, осылай қырылады! — деді Тоқтамыс.

	Үнсіз әлем, күнсіз әлем. Дүние жүзін түн басқан. Ала шабыр бұлт арасынан ай көрінсе, әлдекімдер ағараңдайды. Бұлар, біреу баласын, біреу ерін, біреу ағасын, біреу інісін, тауып алып көмуге іздеп жүрген халық. Анда-санда баласының өлігін тапқан ананың аңырай шыққан жоқтауы естіледі. Әлдекім кенет қаза тапқан бүкіл жұртты жоқтайды. Оның ашуға бөленген қарлыққан даусы үзіліп-үзіліп шығады.

	Қор болды сорлы елім-ай,





Көр болды сорлы ерім-ай...

	Бір төбенің басында, Алау батырдың өлігінің қасында, батырдың жеті жасар Тоған баласын жетектеген, осы қырғынға қатысқан, әлдеқалай аман қалған жас жыршы тұр. Оның жүзінде кек ойнайды. Ерні ашу сөзін күбірлейді.

	Көк найза, қаптаған жау селді көрдім.

	Алданған хан сөзіне елді көрдім.

	Жұртымның жеңілу боп бар үлесі

	Қазылып жатқан сансыз көрді көрдім.

	Басына ұлдарының құран оқып,—

	Қайғырған, қан жылаған, жеген опық,

	Уа, халқым, көріп сені қайғы деген,

	Жанымды құзғын боп кеп тұр ғой шоқып,

	Құрысын бүйтіп менің жер басқаным!

	Астында жүргенім де кек аспанның!

	Асық па, ей, мықтылар, саған әлі

	Салармын кектің қайрап алдаспанын!

	Иә, бүгінгі қырғын ауыр қырғын болды. Бірақ бұл қырғын халыққа Тоқтамыс та бақыт әкелмейтінін ұқтырды.

	Біраз уақыт өтті.

	Шошайған тақыр төбенің басында әйгілі ойшы Асан Қайғы отыр. Тақыр жүнді желмаясы етекте шөгіп жатыр. Қарт жырау қалың ойда. Не ойлайды? Ел қамын жеген дана кәрияға ой жіберер күй аз ба?

	Ол жақында желдей желген желмаясымен Алтын Орданың алып даласын тағы бір айналып келген.

	Көргеніне таң қалған.

	Бұл әйгілі Алтын Орда еді де, емес те еді.

	Даласы да өзгерген.

	Бұрынғы дала, бірақ халқы да, қабілеті де басқа...

	Әсіресе ғұрпы, тілі әдеті.

	Алтын Орданың бұрынғы, осыдан жүз елу жыл әрі кездегі жұрты негізінде Қыпшақ, Оғұз, Қарлұқ құрамдарынан болатын.

	Қазір де алып далада солар.

	Бірақ солар деуге болады да, болмайды да.

	Монғолдың жүз елу жылдық үстемдігі бұларды бөтен ел еткен.

	Дәшті Қыпшаққа келген монғол шапқыншылары аз еді. Шыңғыс ханның ор ұлына бөліп берген төрт мың жауынгерлеріне, әр аттаныстан осы арадан жер, аймақ алып, ақұрықтарымен жерлеп қалған монғол бекзадаларын, нояндарын, жауынгерлерін қосқанда жиырма мың үйден аспайтын.

	Бірақ бұлар аз болғанмен, Дәшті Қыпшаққа өзінің тәртібін, үстемдігін жүргізе білген.

	Ал бұрын, монғолдар келместен бұрын рулық тәртіппен ру-ру боп көшіп жүрген көшпелі ел, енді монғолдардың ұлыстық тәртібіне көнген. Бұрын әр рудың өз ақсақалы, өз батыры билесе, енді бұл рулар ұлысқа кіргендіктен, оларды монғол бекзадалары билеген. Және жердің, ұлыстың әуеніне қарай бір ел, бір ру, бірнеше ұлыстарға бөлінген.

	Монғол үстемдігі алып келген ұлыс тәртібі Дәшті Қыпшақ жеріне жаңа қоғамдық, феодалдық, алпауыттық қарым-қатынастар тудырған.

	Монғол үстемдігі бұрынғы ру-руға бөлінген елді енді ұлыс-ұлысқа бөліп, сол ұлыстар барып бір ханға, Алтын Орда ханына бағынғандықтан, оларға мемлекеттік, елдік мағына берген.

	Дәшті Қыпшақ жерінде рулық емес, енді ұлыстық, елдік тәртіп үстемдік алған.

	Осыдан кешегі Дәшті Қыпшақта қазақ елі деген жаңа ұғым пайда болды.

	Бұрынғы қыпшақ елі, енді Қыпшақ руына айналды.

	Бірақ қазақ рулары монғол бекзадаларының ұлыс, аймақ қарамағына кіріп, қалай бөлшектенсе де, өзінің көне атын сақтады.

	Ел болуы рулардың жоғалуынан емес, солардың ұлыс, орда болып бірігулерінен туды.

	Ал Дәшті Қыпшаққа келген кешегі монғолдың шағын бекзадалары, нояндары, жауынгерлері, өздерін монғол етіп сақтай алмады. Олар тілдерін де, әдет-ғұрыптарын да жоғалтып, қыпшақ еліне сіңді. Бір күбі суға бір қасық тұз салғандай тәрізденді.

	Кешегі Бату орнатқан Алтын Орданың, бүгінгі Тоқтамыс басқарған Алтын Орданың ең негізгі өзгерісі осындай қоғам өзгерісіне әкелді.

	«Елу жылда ел жаңа» деген. Алтын Орда біртіндеп Қазақ жеріндегі Еділ — Жайық Ордасына айналды.

	Ал жаңа қоғам өзгерісі, Еділ, Жайық даласына жаңа ғұрып, салт өзгерісін де әкелді.

	Сақ кезінде өлгендерінің үстіне қорған салып, тау орнатқан, қыпшақ кезінде өлгендерінің құрметіне оба тас, балбалалар тұрғызған бұл араның көшпенділері енді монғолдарша өліктерін бұрынғыдай дәстүрлемей, су бармайтын, өрт алмайтын қыр-қырқа, төбе басына қойды.

	Алтын Орда шу дегеннен-ақ қиянаттан туған мемлекет болатын. Ол өмір бойы сол қиянатын үстемдік етіп жүргізіп келген. Ал сол қиянатының орындаушысы атам заманнан әскері болған.

	Шыңғыс хан бұл әскерін жан аямас қатыгездікке, темір тәртіпке үйреткен. Әлемді тек осындай ешкімді аяуды білмейтін жауынгерлермен жаулап алам деп ойлаған.

	Сол себептен де ол, егер бір ондықтан, не жүздіктен, мыңдықтан, тіпті бір түмеден, екінші түмеге, мыңдыққа, жүздікке, ондыққа өзі тілеп бір жауынгер ауысар болса, ондай жауынгер өлтірілген. Ал оған ауысуға рұқсат еткен басшы, мейлі ол түме басшысы болса да, кісен салынып, қатты жазаға бұйырылған.

	Ұлы жиһангердің мұнысы «ағаш бір жерде тұрып өседі, жауынгер бір жасақта жүріп шынығады» дегені еді.

	Сондай-ақ Шыңғыс хан, соғысқа қосындарын дайындағанда, еш уақытта тойындырып ас бермеген. «Тоқ жүйрік алысқа жарамас, тоқ тазы түлкі алмас. Аш жауынгер ызалы, ашулы келеді. Ашулы жауынгер жауыңды аямай, қыра береді» деген.

	Алтын Орда хандары да, жаңа жиһангер Ақсақ Темір де, әскерлерін сол Шыңғыс хан тәртібімен ұйымдастырған.

	Ешкім ескі салтты бұзбаған. Бірақ бұл сыртқы көрініс еді. Ал шынында әскерлерге көп өзгеріс енген. Мысалы, Ақсақ Темір атты әскерлерін тек түркі тұқымдас көшпелі елдерден құрған. Ал жаяу әскерін тәжік тәрізді отырықшы жұрттан жасаған. Және сол Шыңғыс ханнан қалған ондық, жүздік, мыңдық, тұмалық әскери ережелерді ұстай отырып Шыңғыс жасысынан өзгеше кетіп отырған.

	Бір жауынгердің бір жасақтан бір жасаққа ауысуы түгіл, бір жасақтың өз ұлысынан екінші ұлысқа шығып кетуін Ақсақ Темір де, Алтын Орда хандары да айып көрмеген. Сол себептен де Тоқтамыс, Едіге, Мамайлардың өздері де бір Ордадан екінші ордаға әлсін-әлсін қашып отырған.

	Ал Шыңғыстың темір тәртібі бойынша, соғысқа жауынгерлерді ашықтырып салудың орнына, Ақсақ Темір де, Алтын Орда қолбасшылары ұрыс алдында жауынгерлерге сыйлық үлестірген, кейде шарап та берген.

	Бұл әскерді темір тәртіпке емес, дүниеге сатылуға, дүние қоңыздыққа үйреткен.

	Әскердің ақкөз ерлігі, бөтен елдерді аямай шабуы көбіне жауынгердің өз басының пайдасын ойлаудан туған.

	Олар дүние үшін жауламақ елін аямай шапқан, дымын қалдырмай тонаған.

	Бұл тәсілді әсіресе Ақсақ Темір қолданған.

	Сондықтан да оның әскері нағыз ел тонағыш, ешкімді аяуды білмес қанішер келген.

	Сондықтан да оның әскері, қолбасшысы Ақсақ Темірге еріп, бір елден кейін бір елді тонауға құлшынып тұрған.

	Сынықтан бөтеннің бәрі жұғады, мұндай пиғыл Алтын Орда әскерінде де қатты орын алған.

	Жалпы мемлекеттік емес, жеке бастың қамынан шыққан мақсат әрқашанда бұзықтыққа, опасыздыққа апарып соққан.

	Осылай Алтын Орда халқының да, әскерінің де өзгергенін Асан қайғы өз көзіменен көріп келген.

	Төбе басында жалғыз қарт, етекте жалғыз желмая, ал жан-жағы, бүкіл дүние құлазыған қу дала... Тек сағым ғана ойнаған. Хорезмнен Азақ-Тана, Каффа Хаджы-Тарханға қарай ұлы Жібек жолымен шұбырған қалың көш те көрінбейді, күнгей мен батысқа қарай борт-борт желген көк найзалы қосындар да жоқ.

	Данышпан қария Алтын Орданың әлгі өзгерулері берекесі кетіп, ыдырай бастағаны екенін түсінді...

	«Сонда халқым не болады? Халқым не болады!» — дейді ол толғанып.

	Бірақ сағым ойнаған ұлы дала жауап бермейді.

	Асан Қайғы енді орнынан тұрады. Ол еңкілдей басып желмаясына таяйды.

	Тағы көкжиекте теңіз толқынындай тулаған сағым. Сол сағым арасында халқымды қалай аман сақтап қаламын деп Жерұйықты іздеп, бұлдырлай кетіп бара жатқан қарт жырау.

	Көкте де, жерде де ештеңе көрінбейді. Тек дүние жүзін алып кеткен сағым.





3 КІТАП





БІРІНШІ ТАРАУ

	Жошы өлерінен бір жыл бұрын бесінші баласы Сибанға Орда мен Бату ұлыстарының шекарасы — Тобыл өзенінің батыс жағынан басталып Ырғыз, Жем өзендерінің бойларына дейін созылған кең даланы ұлыс етіп берген. Бірақ бұл өлке жеке Сибан ұлысы дегенмен сонау Бату заманынан Алтын Ордаға кіретін. Ақсақ Темірдің арқасында Ақ Орданың ханы болған Тоқтамысқа Сарай-Беркеге жетіп Алтын Орда тағын жаулап алу үшін, ең алдымен осы Сибан ұлысынан өту керек еді.

	Бұл кезде Алтын Орда қайтадан бел алып қалған Сибан ұрпақтары бұны оңай өткізе ме? Ал Қыпшақ рулары ше? Бұлар да өз елінде әйгілі күш қой. Әрі олар Тоқтамысқа қалай қарайды? Бұған тағы ақ алдаспанның жүзімен, көк найзаның үшімен жол салуға тура келе ме?

	Тоқтамыс Алтын Ордаға деген ең алғашқы жорығында осылай ойлап қатты қауіптенген. Бірақ оны Алтын Орда деген ұлы арман алға қарай жетектеген. Жолындағы дәулерді, айдаһарларды жеңіп сүйгеніне жетуді ғана тілек еткен ертегінің батырларындай Тоқтамыс, қандай бөгет болса да сескенбеуге бел буған. Және бұл жолының оң болуына Ақсақ Темірдің жәрдеміне қатты сенген. Мауараннахр секілді егін егіп, жер суғарған тұрғын жұрттың қит етсе шауып, мазасын ала беретін көршілес көшпелі елдерге Тоқтамыс тәрізді айтқанынан шықпайтын қол бала адамның хан болуы Ақсақ Темірге тиімді екенін бұ да жақсы білетін. Ал Ақсақ Темірдің көңілінен шыға ма, шықпай ма, ол Тоқтамыстың шаруасы, бұл Ақ Орда ханының теңіз тұңғиығындағы асыл тастай жүрегінің түбінде жатқан, бір құпия сыры еді. Ол сырын ешкімге айтпаған. Тек әзірге Ақсақ Темірдің дегенінен шықпайтындай сыңай көрсете берген.

	Жылан, яғни 1379 жылдың Қараша айының орта шенінде Тоқтамыс Ақ Орданың быжынаған қалың әскерімен және Ақсақ Темір берген Жалайыр қосындарын бір қанаты етіп Алтын Ордаға қарай аттанды.

	Ақ Орда ханы бекер қауіптенген екен. Кешегі Орыс ханның, оның баласы Темір-Мәліктің жағында болған Әлібек әмір, Темір-Мәліктің туған жиені, Ақ Орда әскерінің сол қанатының қолбасшысы Мұхаммед-оғлан, сондай-ақ сол қанаттың бас әмірі Қазаншы батыр бастаған көптеген Ақ Орда бекзадалары, Тоқтамыс Ақ Орда тағына отырысыменен, бұның жағына шыққан. Енді Тоқтамыс әскері Алтын Орда жеріне беттегеннен-ақ, Алтын Орда тағының төңірегінде таластан әбден мезі болған, осы талас-тартыстың арқасында ел-жұрттың күйінің күйзеліп кеткенін көрген Қыпшақ даласының әйгілі батыр-билері, соның ішінде Қанығылы батыры Есентай ұлы Құдайберді, Монтан-Шонтан руларынан шыққан Дәулет атты қос батыры, Еділ бойының Алшын шонжары Нәрік, Ырғыз, Торғай өзендерінің даласын жайлаған Қара Қыпшақтардың батыры Қобыланды, осы даладағы Арғынның әйгілі бір атасынан тараған Ақбалтыр ұлы Уақ, Монбұр ұлы Шуақ батырлар Тоқтамысқа келіп қосылды.

	Ақ Орданың бұқа басы салынған ақ туының астына кірді.

	Кім күшті болса, соның сойылын соғатын әмірлер, топ-тобымен кеп енді Тоқтамыс жағына шықты. Кеше ғана Орыс хан босағасында болғандарын ұмытты. Рас; бүгін олар күшті деп Тоқтамысқа қосылса, күні ертең Тоқтамыс пен Ақсақ Темір соғысқанда, Тоқтамыстан көрі күштілеу Ақсақ Темір жағына бұлтаң ете қалулары да, қолдауы да хақ еді. Бірақ бұл опасыздыққа саналмайтын. Өйткені күштіні қолдау — ол әрқашанда-ақ замана заңы, өмір заңы.

	Осы қалың қолдың ішінде Ақсақ Темір Ордасынан Тоқтамыспен бірге Ақ Ордаға аттанған Едіге де бар еді. Ол Ақ Орданың маңғыла қосынынан бастап келе жатқан.

	Тоқтамыс оған сенетін де, сенбейтін де еді. Сенбейтін себебі Темір-Мәлік жағында болдың деп оның туған әкесі Құтлыққияны Тоқтамыс өлтірген. Және Едіге өзінің туған қарындасы Салтанат-Бегімді Құтлық-Темір ханның баласы Темірбекке берген. Одан ат жалын тартып мінбей жатып Тоқтамысқа қарсы шыққалы жүрген Темір-Құтлық туған. Жас бөрінің осындай ойда екенін жұрт Тоқтамысқа әлдеқашан жеткізген. Ақ Орда ханы оны ұстап алып өлтіртпекші де болған. Бірақ Темір-Құтлық қашып, қолға түспей кеткен. Туған әкесін өлтірген, туған жиенін өлтірмекші болған бұған Едігенің көңілі жіби қояр ма екен? Ақ Орда ханы бұны есінен шығара қоймаған.

	Ал сенуіне де себеп бар. Едіге де Тоқтамыс тәрізді Ақсақ Темір жағындағы адам. Тілектері де бір, жолдары да бір. Мұндай үлкен мүддесі бар адамдар ағайын-туыс өлімдерінен көңіліне дақ салмаса керекті. Мақсат таласы әке өлімінен де жоғары. Ал Тоқтамыс пен Едігенің мақсаттары бір екені даусыз. Ақ Орда ханы осылай ойлаған. Сондықтан оны өзіне жақындатпақшы да еді.

	Тоқтамыстың он тоғыз ұлы, жеті қызы болған. Он тоғыз ұлдың сегізі — Жәләлиддин, Жаппарберді, Кепек, Керімберді, Ескендір, Әбусеит, Күшік, Қадырберді, жеті қыздың бесеуі — Мәлике, Ханеке, Жәнеке, Садатбек, Қадиша бәйбішеден туған. Өзгелерін тоқал, ханзада, құмалары тапқан. Осы төрт қыздың ортаншысы Жәнекені Тоқтамыс осы биыл Едігеге тоқалдыққа бермек те ойы бар еді. Сөйтсе де, Тоқтамыс Едігені бүкіл Ақ Орданың әскер басы — әмір-әл-мұрасы етпеген. Әзірге бүкіл қосындарының басшылығын өзіне қалдырған. Оның бүйтуінің себебі де Едігеге сенбегенінен еді. Әзірге байқай тұрайын деген.

	Сыңсыған Ақ Орда қолы жолдағы Алтын Орда елін біртіндеп бағындырып, Ақпан туа Жайық бойына кеп жетті. Қысты Жайықтың қалың орманды өңірінің арасында өткізіп, наурыз туа әрі қарай қозғалды...

	Жер кебе Алтын Орданың қалың қосындарының қарасы көрінді.

	Тоқтамыс та, Едіге де Алтын Орданың бұл қосындарынан қорқуды ойлаған жоқ. Жеңіс бұлар жақта болатынын білетін. Сондықтан олар соғысқа бірден кірісіп кетті.

	Тоқтамыстың күдіктенгені Алтын Орда әскері емес, өзі тәрізді Алтын Орда тағына құмар сонау, Еділ — Жайық даласының күнгей жағын алып жатқан Мамай Ордасы еді.

	Аяғымен от басқандай шапыраш көз Мамай, бір орнында тұра алмады. Торға қамалған тәрізді ерсілі-қарсылы жүрді де қойды. Жайшылықта, Орда қамын ойлаған сәттерінде, қанаттарын арқасына тастай сап бос қыдырған қара қарғадай, екі қолын артына айқастыра ұстап, басын төмен түсіріп, тұнжырай аяңдайтын Қырым мен Сақыстан билеушісіне кенет бүйтіп мазалана қалар не болды?

	Ат жалын тартып мінгелі Мамайдың қан төгіссіз, ұрыс-жанжалсыз өткен жылы жоқ. Егер сол алысар дұшпандары бір күні болмаса бір күні кенет құрып кетсе, ол өзін ұстап тұрған тіреуі құлап кеткендей сезінер еді... Өйткені соғыс, ұрыс-айқас, оның тіршіліктегі бар сүйеніші, тіреуі болған. Оларсыз Мамай өмір сүре алмас еді.

	Сөйткен әмірші бүгін... Иә, дүниенің ыстығы мен суығын, жеңісі менен жеңілуін сан көрген, өрт мінезді, суарылған құрыштай берік Мамайға, осыншама тас-талқан бола қалар қандай күн туды?

	Әрине, мұндай ұрыс құмар жанның бүгінгідей ашуы да ұрыс сәтсіздігінен келеді...

	Жоқ, Мамайды тек бүгінгі хабар ғана емес, соңғы жылдардағы аумалы-төкпелі соғыс қиындықтары көбірек жүдеткен.

	Ал, дүние шіркін қандай сәтті басталып еді!

	Әлі есінде, Алтын Орданың әйгілі ханы әз Жәнібектің үлкен ұлы Бердібектің қызы Ханым-бегімге үйленгенде бұл он сегізде еді ғой, ұстасаң қолыңды алып түсер қылыштың өткір жүзіндей қылшылдаған кезі болатын.

	Иә, сол жолы еді ғой ноғайлы елінің сән-салтанатын, байлығын көрсетемін деп құдалар тобын Азақ-Тананың әміршісі Хазбин бидің өзі бастап шыққан. Жүген-құйысқандары, ер тоқым, өмілдіріктері ақ күміспенен қақталған, кілең жалғыз шабар батыр, ылғи сылаң жігіттері жедел жүріп келе жатқан.

	Алтын Орда кіндігі Сарай Беркеге алдын ала жүргізілген, дүние мүлік тиелген, кілең қызыл нардан тіркелген көш әлдеқашан астана тұрған Ақтөбе тұсына таяп қалған-ды. Хазбин би сондықтан асығуда еді. Сол себептен де кілең жорға, сәйгүлік мінген ер жігіттер арқырай құлаған тау суындай, еш кедергі білмей сылаң қағады.

	Сара далада сағым-сынды мәңгі өшкен дүние!

	Сол жолы еді ғой, көгілдір аспанмен таласа, бастарына ай орнатқан алтын күмбезді, ақ тастан қаланған салтанатты Сарай-Берке шаһары алыстан сәулеттеніп көрінгенде, Азу жырау, жорғасының басын тежеп тұра қалып, үкілі домбырасын қағып-қағып жіберіп:

	Ассалаумағалайкум, Алтын Ордам... деп басталатын атақты жырын толғаған.

	Содан бері қанша уақыт өткен!

	Иә, иә, кім білген дүние шіркіннің бұлай өзгерерін! Сол Ит яғни 1346 жылы еді ғой, Сарай-Беркеден болашақ Алтын Орда ханы Бердібектің қызы әрі қайың, әрі тал, өзі шекер, өзі бал, айдай әдемі, бидай өңді Ханым-бегімді отыз құл, қырық күңіменен ырғалтып-жырғалтып, Азақ-Танаға алып қайтқаны!

	Фәни дүние өтіп кеткенсің!

	Әйтсе де, осы Ханым-бегім еді ғой Мамайдың көтерілуіне себеп болған.

	Бұл үйленгеннен кейін он жылдай өтпей Тауық, яғни 1357 жыл Алтын Орданың төбе биі дәрежесіне жете алмай, сүбе би қалпында қалған Қыпшақ Төре бидің жәрдемімен Бердібек өз әкесі әз Жәнібекті өлтірген. Алтын таққа қайын атасы отырған күннен бастап Мамайдың бағы бұрынғысынан да жанған. Ол бүкіл Еділ — Жайық хандығының қолбасшысы болуға айналған. Бердібек бауыздалған күннің ертеңіне хан тағына талас басталған. Жошының үрім-бұтақтары бірін-бірі бауыздаған, өлтірген. Бердібек дүние салған. Тышқан, яғни 1361 жылдан Тоқтамыс таққа отырған Жылқы, яғни 1379 жылдың ортасында он сегіз жылдың ішінде Алтын Ордаға Жошы ұрпағынан шыққан он екі адам хан болды. Бірақ бірде-біреуі екі жылдан артық отыра алмады. Алтын Орда тағы бұл кезде бірін-бірі талап жатқан, қанды ауыз көп көкжал төбеттердің қорасына айналды. Көшпенділердің ұлы мемлекетінің күйреуі осыдан басталды. Ал сол Алтын Орданы әлсіреткен көкжалдардың бірі осы қанды көз Мамай еді. Бұл да бүкіл Еділ — Жайық хандығын билемек болған. Бірақ оған Жошының он үшінші ұлы Тоқай Темірден тараған ұрпақтары ырық бермеген. Қарадан шығып хан болуға қақы жоқ Мамай, сонда барып, Барыс, яғни 1362 жылы Тоқай Темірдің ұлы Үз-Темірдің үшінші баласы Абайдан туған Абдолланы Қырым ханы етіп, көтерткен. Бұл Алтын Ордадан бөлініп Хаджи-Черкес, Айбектердің де жеке хандық құра бастаған тұсы еді. Осылар тәрізді Қырымда Алтын Ордадан бөлініп, жеке хандық шаңырағын көтерді. Бірақ Абдолланың хан деген құр аты, бар билік әскер басы — әмір-әл-мұра Мамайдың қолында қалды. Бұндай тәсіл сол тұста әдетке айналған. Жағатай ұлысының ханы Шыңғыс ұрпағы Құсайын саналғанмен, бар билік Ақсақ Темірге көшкен. Қырым да осындай күйге жетті. Мамай көп кешікпей Хаджы-Черкесті өлтіріп, Хаджы-Тарханды өзіне қаратты. Енді Мамайдың қарамағына тек қана Қырым даласы емес Үзі менен Тана өзенінің бүкіл төменгі жағы — Сақыстан қарады. Сөйтіп Бату ұлысының оң қанаты екіге бөлінді. Еділ бойы Сарай-Берке хандарының қолына қалды. Ал Алтын Орданың бұрынғы батыс даласы менен Қара теңіз төңірегі Мамайдың билігіне көшті. Алтын Ордаға ең жақын Рязань князьдігінен бастап, бүкіл орұсут жерінен алым-салықты енді Мамай Ордасы алатын болды. Ал Алтын Орданың күншығыс жағы (осы күнгі қазақ елінің жері) Тоқай Темір ұрпақтары билеген Ақ Орда қарамағына жатты. Осылай Алтын Орданың бұрынғы жерінің қомақты бөлігін иеленген Мамай, бір сәт бүкіл Алтын Орданы билемек болды. Бұл үшін өзіне одақтастар іздеді. Либкенің князі Ольгердке Ханым-бегімнен туған он бес жасар, сұлулығы жұлдызбенен таласқан қызы Ақбикені әйелдікке берді. Алтын Орда хандарының таластары кезінде Украина мен Молдавияны жаулап алған Либке князі Ольгерд, осы тұста күшейіп келе жатқан Мәскеу князьдігінің болашағынан қорқып, Алтын Орданы оған қарсы пайдаланбақ боп, Мамайдың қызын өзі келіп сұраған.

	Осы Ақбикеден тараған Либке князьдерінің бір ұрпағынан, жүз алпыс жыл өткеннен кейін, Руссияның болашақ ұлы патшасы Иван Грозныйды тапқан, Либке княгинясы Елена Глинскаяның дүниеге келетінін, әрине, Мамай білген жоқ. Және осы кезден жүз жетпіс жыл өткеннен кейін Орданың ең соңғы қалдығы, ақырғы мұрасы Қазан хандығын1 өзіне жиен ұрпағынан туған Иван Грозныйдың бір жолата құртатыны да оның үш ұйықтаса түсіне кірмеген оқиға. Әрине, Мамай болашағын болжай алмаған. Болжаған, күдіктенген күнде де ол болашаққа ештеңе істей алмас еді. Өйткені әр заманның өз жолы бар. Сондықтан да болар, Иван Грозный туғанда Қазан ханы Сақып-Керейдің бәйбішесі жаман үрейленіп орұсут боярларына арнаулы шабарман жіберген-мыс. «Бүгін сендердің жаңа патшаларың туды. Екі тісі бар. Біріменен бізді — татарларды, екіншісімен сендерді — боярларды жейді» депті-мыс.

	Рас па бұл аңыз, жалған ба? Иван Грозныйға бас иген жұрт әлде ойдан шығарды ма бұны? Кім білсін. Бірақ тарих ханым сөзін анықтаған. Алтын Орданың орұсут жеріне жүргізген билігі осы Қазан хандығының Ұлу, яғни 4552 жылы қарашаның екісі күні құлауменен біткен. Қиянаттан зорлықтан туған, үш жүз жылдан астам орұсут жеріне билігін жүргізіп келген Алтын Орда, бір кезде орыс жерін өзі қылышпен бағындырса, енді өзі сол қылыштан ажал тапқан. Ал Мамай ол күндерде Алтын Орданы тек өзіне бағындыруды ғана арман еткен. Сол себепті ол Сарай-Беркені шапты, Алтын Орда ханы Хаджы-Темірді өлтіртті. Бірақ Алтын Орда тағына жаңадан отырған Құтлық Темір оны Сарай-Беркеден қуды. Тағы шапты, Сарай-Беркені тағы тонады, бірақ Алтын Ордаға хан бола алмады, тағы жеңілді...

	Осылай жеңіс пен жеңілуге әбден шыныққан Мамай дәл бүгінгідей еш уақытта да қапа шегіп көрген емес. Ал бүгінгі хабар оның жүрегіне найзадай қадалған. Сол себептен де алпысқа таяп қалған Қырым мен Сақыстан билеушісі ашудан шыдай алмай арындап, жас жігіттей жігерлене ерсілі-қарсылы боз орданың ішін кезіп жүр.

	Расында да бүгінгі хабар жыландай суық хабар еді. Соңғы жылдары Мәскеу князі, соңынан Дмитрий Донской деп аталған, Дмитрий Иванович, Алтын Ордаға жылда беретін алым-салығынан бас тартуға айналған және мұны да місе тұтпай, орыс князьдерінің басын біріктіруге кіріскен. Ал Алтын Орданың Орұсут елін бағындырып ұстаудағы дәстүрлі саясатының бірі, олардың князьдерінің басын қостырмай біріне-бірін қарсы қою болатын. Ал бүгінгі Мамайға сол орұсут еліне ықпалын жүргізіп, бас көтеріп келе жатқан Мәскеу князьдігін қайтадан табанының астына салып, жуасытып алу керек болды. Сол үшін Жылан, яғни 1378 жылдың көктемінде бұдан бұрын Арапша әмір жын-ойнағын салған орұсут жеріне Бегіш-әмір басқарған елеулі әскер жіберген. Бұл әскер Мәскеу, Рязаньның біріккен қолдарымен Рязань қаласының жанынан өтетін Оканың оң жағынан келіп құятын Вожа өзенінің бойында кездескен. Екі әскер аянбай соғысқан. Ақырында Мамай қосындары оңбай жеңілген. Қырым басқыншылары қатты соққы алған.

	Міне Мамайдың естігені, шабарман әкелген осы сұмдық хабар еді.

	Тордағы ырбыздай Орда билеушісінің ерсілі-қарсылы ызалана жүруі де осыдан еді. Орұсут әскерінен өз қосындарының бұлай жеңілуі оған Ордасының шаңырағы құлап жерге түскенінен кем тиген жоқ. Бұл соққы өзге соққыдай емес, жанына жаман батты. Алтын Орданың басқа хандарымен соғысып, бірер жеңіліп жүрсе, оған бұның бәрі «қол сынса жең ішінде, бас жарылса бөрік астында» дегендей, құлын-тайдың тебіскеніндей, кейде етіне батқанмен де, сүйегін сындырып қан қақсатпаған. Хаджы-Темірді бұл өлтірсе, бұны Құтлық-Темір құртамын деп жорыққа шықса, бәрі Алтын Орданың ішінде, сол Алтын Ордаға кім үстемдігін жүргізуі керек деген бақкүндестіктен туатын. Ал орұсут елімен соғысса, не Иран жұртына аттанса, онда бөтен саясат бар. Өзгелерді Алтын Ордаға бағындырып, сол басқа жұртқа оның дегенін істету. Бұл жалпы Орда үстемдігі үшін соғысу. Тақ үшін, Ордаға ие болу үшін бар да, ал сол Орданың бөтен елдерге билігін жүргізу үшін күресу бар. Екеуі екі дүние.

	Егер Алтын Орда өзге елден жеңілер әлсіз болса, онда оған хан боламын деп жанталасудың қандай қажеті бар?

	Ал Қырым және Сақыстан қосындарының орұсуттан жеңілуі — ол Орданың осалдығы. Осал Орда ұзақ өмір сүре алмауы тағы даусыз. Сондықтан Мамайды ашу кернеген. Сондықтан да ол шешім іздеп бос орданың ішінде ерсілі-қарсылы кезіп жүр...

	Ызалы Мамай бұдан әрі шыдап тұра алмады. Ол Орданың әскеріне дереу атқа қонуға бұйрық берді. Және желе шапқан жеңіл қосындарыменен сол күні түнделете Рязань князьдігінің шекарасына жетті. Аттарын шалдыртып, жауынгерлеріне көз шырымын алдыртып, таң саз бере Рязань жеріне кірді. Әскерлерінің Вожадағы жеңілген өшін князьдіктің қорғансыз жатқан елінен алмақ болды. Қанды қылышын ойнатып шыға келді. Біраз қаласын, поселкесін шапты, тағы қарусыз бала-шағаны кемпір-шалдарды қырды. Бірақ Мәскеу жеріне жауын өткізбеу үшін Ока өзенінің жағасында тұрған орыс әскеріне барып тиісуге бата алмады. Рязань маңын тонап кейін қайтты.

	Демек, Мамай бұл жорығыменен қанағаттанбады. Бегіш қосындарының жеңілуі, өз әскеріне орыс князьдерінің Ока өзенінің жағасында тойтарыс бермек болғаны, оған бұл жұрттың енді өзіне көнбейтінін, қарамағынан шығуға айналғанын көрсетті.

	Ол қайтадан ойға шомды.

	Ал Мамай тәрізді морт мінезді адамға қанша ойланса, сонша ойлансын, жалғыз ғана шешім қалған. Ол — орұсут елін ежелгі әдетіменен Ордаға күшпенен көндіру еді.

	Бұл әрине, соғысу деген сөз.

	Соғысты Мамай өзі басқармақ болды. Ертеңінен бастап дайындыққа кірісті. Сол күні-ақ Ольгердтің баласы Либке князі Яғойлоға: «Мәскеу князьдігіне қарсы бірігіп шығайық» деп арнаулы елшілер жіберді. Сондай кісілерді өзіне ең жақын тұрған Рязань князі Олегке де аттандырды. Оған «егер бізге қосылмасаң, не Мәскеу князімен тағы бірігер болсаң, өкпелеме, өзгелерден Ордаға сенің жерің жақын, көзіңді ашып-жұмғанша күліңді көкке ұшырам» деп қорқытты. Мәскеу князьдігінің күшейе бастауынан қауіптеніп жүрген Ягойло Ордамен одақтасамын деп бірден көнді. Ал Рязань князі Олег үнемі көшпенділердің әскері бірден осы князьдікті шауып, әбден запы болып қорқып қалғандықтан, амал жоқ, Ордаға қосылатынын айтып уәде берді.

	Бірақ оның бұнысы орұсут еліне опасыздығынан көрі, «балта көтерілгенше, ағаш жол табадының» көбі еді.

	Енді Мамай қарамағындағы елдерден, Қара теңіз бұртастарынан, Каффадағы2 генуялықтардан өзімен көңілдес Еділ алпауыттарынан қалың әскер жинай бастады.

	Мамай қанша қосын жинағанымен де, болашақ ұрыстан әжептәуір күпті еді. Өйткені Қырым мен Сақыстан Ордасы қандай мықты болса да, Алтын Орданың жартысына да жетпейтін, тіпті ақ жалауында бұқаның басы желбіреген Ақ Ордаға да тең емес-ті. Сондықтан да Мамай:

	— Әттен, орұсут әскерімен Өзбек және Жәнібек хандардың кездеріндегідей, Алтын Орданың түтіні бір шаңырақтан шыққан тұсында кездессемші,— деді ол ішінен,— ал, қазір, болаттай берік бұлғар, басы кетсе де басқаға жол бермес башқұрт, морт, сынар мордва — бәрі-бәрі Еділ-Жайық Ордасының қарамағында, ал қанды көрсе кәрленіп кетер Қаңлы, қырылып жатса қыры Сынбас Қоңырат, намысқой Найман Ақ Орда сапында, сонда маған Дәшті Қыпшақтың азулы руларынан не қалды? Жоқ, менің де өкінер ештеңем жоқ, қынабында қылышы жатпаған Қыпшақтың, ең жаманы түйе үркітуге жарайтын Арғынның біразы бар. Және кекшіл Керейдің дені менің қосындарымда. Оған монғолдардың Шырын, Барын руларының жігіттерін қоссақ, әлі де қыруар күш емес пе? Оның үстіне Кавказдың бұртастары, Каффадағы генуялықтардың жалдап алған бұлықтарым тағы тұр.

	«Оқасы жоқ, жыланды үш кессе де, кесірткелік күш қалады, Алтын Орда үшке бөлінсе де, орұсуттарды жеңуге әлі жетеді» — деген ол өзін өзі жұбатып.

	Әйткенмен Мамай күпті еді. Күпті болмай қайтсін, Алтын Орда бұрынғы Алтын Орда емес, бөлшектене бастаған Алтын Орда.

	Сол бөлшектенудің бір себепкері, осы қанталап кеткен қыли көз Мамайдың өзі емес пе еді.

	Енді несіне толғанады, өкінеді?

	Не ексең, соны орасың деген...

	Әйтседе, бұрын талай жеңіп жүрген орұсуттарды Мамай жеңемін деп аттанған. Сол үшін қолына найза алып атқа мінген.

	Бірақ Қырым Ордасының билеушісі қателескен еді. Өйткені орұсут елі Алтын Орданың қарамағындағы бұрынғы орұсут елі емес еді.

	Батудан бастап, Әз Жәнібек өлгенге дейін Алтын Ордадағы Жошы ұрпағының арасында тақ үшін қан төгісер, үлкен қырғын-талас дәл қазіргідей асқынбаған болатын. Ал орұсут князьдерінің арасын бұл кезде ондай деуге келмейтін еді. Әсіресе XIV ғасыр орыс князьдерінің, феодалдарының өзара араздықтарымен әйгілі. Ежелден бой алған осындай талас-тартысқа қарсы осы ғасырдың екінші жартысынан көтеріле бастаған Мәскеу князьдігі бүкіл орыс жерін біріктіруге кіріскенде ортақ өгізден оңаша бұзау артық деген Суздаль, Тверь, Нижегород, Рязань князьдері бұған көнбей, қолдарына қаруларын алып шыға келген. Бұлар бірін-бірі аямаған. Алдау, арбау, серттен таю, өлтіру дегендердің бәрі де болған. Және бірін-бірі мұқату, жеңу үшін көп жағдайларда Алтын Орда хандарын да пайдаланған. Бірінің үстінен бірі өсек айтып, не құпия сырларын ашып, Алтын Ордадан көмекке әскер алып, қарсы жағын аямай қырған. Орыс князьдері, феодалдары халықтың көз жасы, қайғысы дегенді тіпті ойламаған. Тек өз үстемдіктерінің қамын жеген. Тек өз князьдіктерінің өркендеуін тілек еткен бұл князьдер бүкіл Русьті ауру адамның халіне жеткізген. Русьтің бұл жағдайын Алтын Орда хандары да пайдалана білген. Орыс князьдерінің арасындағы алауыздықты өршіте түскен. Біріне-бірін қарсы қойып, бүкіл орыс жерін өзіне бағындырып келген.

	Русьтің осындай кезінде, Иван Калита басқарған Мәскеу князьдігі көтеріле бастады. Әсіресе Мәскеу осы Иван Калитаның баласы Дмитрий Иванович тұсында бай, күшті князіне айналды. Бұған Мәскеу жерінің жағрафиялық ерекшелігі — су жолдарының түйіскен жерде тұрғандығы, жау тисе, Рязань, Псков, Новгородтар тәрізді алдыңғы шепте емес, түпкірде жатқандығы, тағы басқа шаруашылық жағдайлары мүмкіндік берді. Бұнымен қатар, Алтын Ордадағы өзара қырғын-талас, бір кездегі көшпелі елдердің айбарлы мемлекетінің біртіндеп іштей бөліне, бүліне бастағаны да бірталай көмектесті.

	Байтал түгіл бас қайғы, өз үйінде өрт шығып жатқанда, көршінің қора-қопсысының қандай жағдайда екенін кім ойлайды. Алтын Орда да осындай күйде еді. Ал орыс елі болса, ежелгі кеселінен біржолата айығып кетпесе де, төсегінен басын көтеріп, сауыта бастаған. Әсіресе, ел боп бірігіп, Алтын Орда бұғауынан құтылуды Мәскеу князі Дмитрий Иванович қолына қатты алған.

	Әрине, тарихты халық жасайды. Бірақ сол тарихтың барысын жылдамдататын, не кібіртіктететін жеке адамдар. Мәскеу князі Дмитрий Иванович та сондай адам еді. Ол орыс князьдерінің басын біріктіріп, Алтын Ордаға қарсы шығуда көп қажырлы еңбек етті. Дегеніне көнбеген Тверь князі Михаил Александрович тәрізді, кейбір сап бұзар керауыздарды әскерімен барып шапты. Сөзге түсінерін ақылменен көндірді.

	Осындай орыс князьдерінің Алтын Ордаға қарсы бас көтеруінің керек екенін түсінген Мәскеу князіне, кей кезде қырын жүретін Рязань князі қосылып, өздерін тонамақ боп шыққан Бегіш әмір басқарған Мамай Ордасының қосындарын Вожа өзенінің жағасында ойсырата жеңген. Бұл жеңіс өзгесін қойғанда жүз елу жылдан бері өздеріне бас көтертпей келе жатқан Орданың әйгілі әскеріне тойтарыс беруге болатынын көрсеткен.

	Енді орұсут князьдері қанаттана түскен. Осындай кезде, Мәскеу князі Дмитрий Иванович, Мамай Ордасы қалың қол жинап Мәскеу жеріне кірмек боп дайындалып жатқанын естіген.

	Мәскеу князі де жан-жағына хабар беріп, келе жатқан жауға қарсы тұруға дабыл қақты.

	Жаздың орта шеніне жетпей, орыс князьдері жүз елу мыңдай әскер жинады.

	Тамыз айының орта шенінде, екі жүз мыңдай әскерімен Мамайдың Мәскеуге бет алғанын естіп, Дмитрий Иванович пен осы кездегі орыстың әйгілі қолбасшысы Дмитрий Волынский басқарған Мәскеу, Владимир, Суздаль Ростау, Ярославль, Белозер, Муром, Брянск, Псков князьдіктерінің қалың қолы келе жатқан жау қосындарына қарсы қозғалды.

	Мәскеу, князі жинаған әскерге тек Тверь, Новгород, Рязань князьдерінің кісілері қосылмай қалды.

	Ал Мамай Ордасы қосындарының өр қимылын, қай жерлермен келе жатқанын тыңшы, саққұлақтары арқылы біліп отырған, өзі біріккен орыс әскеріне қосылмай қалғанменен, Мәскеу князі Дмитрий Ивановичке ең алғаш хабар берген Рязань князі Олег Иванович еді. Бірақ бұл князь айтпаса да Дмитрий Иванович Орда әрекеттерінен өзі де хабардар болатын. Мамай Ордасында мұның да өз адамдары аз еместі.

	Жалғанда «опасыз» дегеннен жексұрын ат болмаса керек-ті.

	Әсіресе тарихи адамға тарих өзі осындай қарғыбау тақса, оны заман да, болашақ та ұрпақ та үзе алмаса керек-ті.

	Бірақ тарихтың да өз кезінде қателесуі мүмкін. Жоқ, тарих қателеспейді, тарихтың өзін сол тарихи адамның замандастары шатыстырады. Мұндай жағдай кейде түсінбегендіктен шықса, кейде тарихи адамның ісінің болашақта қандай маңызы боларын замандастарының терең болжай алмағандықтарынан да туады.

	Екі оттың ортасында тұрған Олег Иванович, орыс еліне өзінің сол кездегі әрекеттерімен мәңгі-бақи «опасыз» деген атқа ілігемін деп ойламаған да болар.

	Бұл — ұзын бойлы, ақ сары, өткір көгілдір көзді, қою жирен сақалды, ұзын шашты, елулерге келіп қалған кісі.

	Ата-баба даңқы жағынан Олег Иванович өзін Мәскеу, Тверь, Суздаль, князьдерінен кем санамайтын.

	Мәскеу князьдері әйгілі Мономахтан тараса, бұлардың әулеті сонау Илья Мудрыйдан шыққан. Өзгесін қойғанда Илья Мудрыйдың баласы Ярославльдің үш қызы бірдей Француз, Греция, Венгрияның королевалары болған, ежелден алда жүруге үйренген ұрпақ. Сондықтан да ол Рязань князьдігінің де орыс елін басқаруда Мәскеу князьдігінен еншісі кем деп есептемеді. Осыдан барып, Мәскеу князіменен бұның арасында бақ таластықтан туған күрес-тартыс аз болмаған.

	Рязань осы Олег Ивановичтің кезінде ұлы князьдікке ие болған. Алтын Орда ханы енді Олег Ивановичті ұлы князь деп атаған.

	Бірақ Рязань князі «ұлы» деген атты оңай алмаған. Оған себеп ең алдыменен бұл князьдіктің орұсут жерінің ең шетінде тұрғандығы еді.

	Бату өзінің Тауық, яғни 1237 жылы аттанысында ең алдыменен осы Рязаньды шапқан. Бұл кездегі Рязань князі Ярослав Святославтың шөбересі Юрий Игорович өзге орыс князьдерінен жәрдем сұраған. Бірақ ешқайсысы көмекке келмеген. Рязань князьдігі амалсыз жауға өзі жеке қарсы тұрған. Бірақ монғолдың қалың әскеріне төтеп бере алмаған, жеңілген. Батудың қанды балақ нояндары қаланы мықтап тұрып тонаған, содан кейін өртеген, жермен-жексен етіп бұзған, қиратқан.

	Осыдан кейін рязаньдықтар өздерінің князьдік орталығын Переяславль қаласына көшірген. Осы Олег Иванович кезінде Переяславль қаласы Рязань қаласына айналған. Бұрынғы монғолдар шапқан Рязань қалдығын Ескі Рязань деп атаған. Қала жаңарғанмен, рязаньдықтардың тағдыры жаңармаған.

	Орұсут жеріне жау келсе ең алдыменен Рязаньға келген. Соны шапқан, соны тонаған. Бұл тек Алтын Орданың хандары ғана емес, өз бетіменен жүрген солардың кейбір есерсоқ әмірлері де, тіпті қанды қолды, жасақ болып жиналған қарақшылары да, аламандары да істеген. Сыртқы жаудың қылығы аз болғандай, Рязань князьдерінің ежелгі қалалары Коломна мен Лопасияны Жылан, яғни 1353 жылы Мәскеу князьдері өздеріне қосып алған. Бұл кезде Дмитрий Иванович та, Олег Иванович та жас еді. Бату келіп Рязаньды шапқанда болыспаған орыс князьдеріне бұрыннан өкпелі рязаньдықтар осы оқиғадан кейін Мәскеу князьдеріне тіпті өшігуде еді. Рас, соңынан Дмитрий Иванович ер жетіп билік қолына көшкенде Рязаньды Алтын Орда өмірлері Тағай, Арапшаларға тонаттырмаған, араша түскен. Тіпті Алтын Орда әмірлеріне соққы да берген. Бірақ Рязань жерін ең бір ойсырата шапқан Тышқан, яғни 1373 жылғы Орданың жорығына тойтарыс бере алмады. Бұған Мәскеу князі айыпты емес еді, Дмитрий Иванович пен оның немере інісі Владимир Андреевич Серпуховский Рязань жерін жау тонап жатқанын естіп, дереу атқа қонған, бірақ үлгірмеген, Рязань қалаларын өртеп, тонап кеткен Мамай Ордасының әскерлерінің қарасын да көре армай қалған. Әйткенменен Мәскеу мен Рязань князьдерінің арасы сан қилы болған. Ит, яғни 1370 жылы Мәскеу князі Либке князі Ольгердтке қарсы шыққанында Дмитрий Ивановичтің әскерлерінің ішіңде Рязань бұлықтары да қатынасқан. Сөйте тұрып, келесі жылы Рязань князі Коломнаны қайтып аламын деп Мәскеу князімен соғысқан.

	Сондай-ақ, екі князь бірігіп те кетіп жүрген. Соның бірі өткен жылы Вожа өзенінің бойындағы ұрыс еді. Дмитрий мен Олег күш қосып Бегішті оңдырмай жеңген.

	Бұлар қанша біріккенмен де, екеуінің арасында сонау ескіден келе жатқан қайшылық — қайсымыздың үстемдігіміз жоғары тұру керек, қайсымыз қайсымызға бағынуымыз керек деген бәз-баяғы бақкүндестік ені уақытта да жойылмаған.

	Жалғанда өзгеден жоғары тұруды мұрат тұтпайтын кісі бола ма, Мәскеу князінің асып бара жатқанын көрген рязань князі бір сәт Дмитрий Ивановичтің күйреп, билік өзіне көшкенін тілеген. Сол себептен Мәскеу князінің әскері Мамай Ордасын жеңіп, бұрынғысынан да күшейе түскенін қаламаған. Сол себептен де Мәскеу князіне қосыла қоймаған. Екіншіден, Мамай Ордасы аттанысқа шыға қалған күнде бұл Мәскеу князі жағында болса, Орда әскері өшін ең алдыменен бұдан алатыны даусыз ғой. Әрине, осыдан Мамайға қарсы шығуға қорыққан. Орда әміршісінің де көңілін табуға тырысқан. Мамайдың жіберген кісісіне Мәскеу князіне Ордамен бірігіп қарсы шығуға уәде берген. Сөйтсе де оны тағы бір жағдай қатты қинаған. «Мамай жеңер, жеңілер, әйтеуір кетер, ал Мәскеу князі осы арада қалады ғой» деп ойлаған. Егер Дмитрий Иванович Мамайды жеңіп, ертеңіне менен жауап сұраса не айтам? Тіпті, бүкіл орыс князьдері жиналып, «бізге қосылмадың» деп өзіме жабыла кетсе, қалай төтеп берем, және немен төтеп берем?» — деп толқыған.

	Осындай екі оттың ортасындағы Рязань князі ақырында ақыл, айласымен екі жақтың да ойларынан шықпақ болған. Бар тәсілін осыған құра бастады.

	Демек, бұл шешім де оның көңілін толық орнықтырмаған.

	Бәрін былай қойғанда, ұлы Русь бар емес пе, деп ойлаған ол, ұлы ата-бабам. Ярослав Мудрый да оның немересі Ярослав Святославич те осы Русьтің көркеюін ойлаған жоқ па еді; ал мен солардың ұрпағы, өз басымның қамы үшін орұсут князьдерінің жеңілгенін тілеймін бе? Солай тәрізді ғой. Мамай жеңсе Русь билігінен айырылады. Ал Мәскеу князі жеңсе, мынау мен Рязань князі — ұлы князь деген билігімнен айырыламын. Амалсыз күшейген Мәскеу князіне бағынышты боламын. Сонда маған қайсысының жеңгені дұрыс?

	Осылай Рязань өзіне-өзі қарсы келген. Енді ол өз қара басына сөз келмеуді, және алдағы күрестеріне Рязань князьдігінің күшін сақтап қалуды ойлаған.

	Сондықтан Мамайға қосылам деп тұрып қосылмай қалатын болған.

	Мәскеу князьдеріне Мамайдың келе жатқанын хабарлай тұрып, болар уақиғаның артын күткен. Бірақ өзге князьдер және халық бастарына ауыр күн түскенде қатарында болмаған Рязань князінің бұл тәсіл, айласын қабылдамаған. Кәдімгі қасқыр алатын көкжал арланның мойнына темірден қарғыбау таққандай осы Олегке мәңгі-бақи жойылмас «опасыз» деген ат қойған.

	Бұл тарих қатесі ме, әлде адам қатесі ме?

	Әрине, адам қатесі.

	Жоқ, Мамай емес, оған келісім істеуге ең алдымен Рязань князі Олег өзі Епифан Кореев боярды елші етіп жіберген. Вожа өзенінің жағасында Орда қосындарын жеңуге қатысқаны үшін Мамай өшін алады деп қорыққан. Және тағы бір себебі бар еді. Олег бұдан бұрын Мәскеу князьдігіне кеткен жерімді қайтарып аламын деп Дмитрий Ивановичқа қарсы шығып, Скоронишева деген жерде Дмитрий Волынский воевода басқарған Мәскеу әскерінен жеңіліп қалған. Бұның орнына Рязань князі етіп Пронскийді сайлаған. Сонда Олег Орда мыңбасы Салақмырдан әскер алып келіп, Рязаньнан Владимир Пронскийді қуып шығып, өз орнына қайта отырған. Ашаршылықта жеген құйқаның дәмі кетпес, басына туған бір тар кезеңде Орданың көрсеткен көмегін ұмытқысы келмей, жақсылыққа жақсылық қайтармақ та болған.

	Әйтеуір Мамайға Епифан боярды жіберіп, Вожадағы көрсеткен көмегі үшін Ордаға Өзбек ханның кезіндегідей құн төлеп, егер Мамай Мәскеу князіменен соғыса қалса әскерін беруге уәделескен. Иілген басты қылыш кеспейді. Мамай келіскен. Соңынан орұсут жеріне ұрысқа шығуға әбден бел буғанда Орда билеушісі сондағы келісімімізден шық деп Олегке кісі жіберген. Және Рязань князіне Мәскеу князьдігіне қарсы аттануға Либке князі Ягойломен де шарттасуды ұсынған. Мамайдың ойынша күнгейден келген Орда қосындыларына Мәскеу бұлықтары қарсы көтерілгенде, Ягойло мен Олег оларды өткізіп жіберіп артынан дүрсе тиюге тиісті еді.

	Мамай тас қамалды Мәскеу іргесінде соғысқысы келмеген. Көшпенділердің әйгілі атты әскерін жақсы пайдалану үшін, ұрыстың жазық далада болғанын дұрыс көрген.

	Ал Орда билеушісімен келісімге келген Олег оның соғысқа дайындалып жатқанын айтып Мәскеу князіне кісі салған. Дмитрий Ивановичтің бұнсыз да хабардар екенін түсініп, жай әншейін жақсы атты боп көрініп қалудың белгісі еді. Сөйтіп тұрып Олег Ягойлога сол Епифан Корнеевті елші етіп жіберіп, оныменен Орда жағында болатын боп уәделескен.

	Екі жүз мыңдай жауынгер қолыменен Мамай тамыздың орта шенінде Воронеж өзенінен өтіп, оның теріскей жағасына қостарын тікті. Бірден Мәскеуге аттануға асықпады. Воронеж жағасында әскерлерін жөнге келтіріп, әлденені күтіп аялдай қалды.

	Осы кезде бұлықтарымен Либкеден Ягойло да шықты. Ол жедел жүріп, русьтің күнгей шеті Ока өзеніне беттеді.

	Енді қалың әскеріменен Мәскеу князі Дмитрий Мамайға қарсы қозғалды.

	Бұлар Коломнаға жетіп, Ока өзенінен арғы бетке өтті. Жанында табиги бөгеті — өзені мен берік қорған-қамалы бар Коломна орұсуттарының бұрын да Орда шапқыншыларын қарсы алатын жері болатын. Осы арадан Алтын Орда әскері талай шегінген. Жауды бері қарай жүргізбеуге бұл ара орұсуттарға ең қолайлы түс еді, бірақ Мәскеу князі Коломнаға тоқтамады, әрі қарай жүрді. Коломнадан бір күндік жерде Рязань тұр. Дмитрий әскері мықты кезінде, Мамай жағына шықпақ боп, өзіне қосылмай қалған рязаньды быт-шыт етпек шығар? Жоқ, ол бұлай етпеді. Мәскеу князі әскеріне Рязань жерінде ешкімге тимеңдер деп бұйрық беріп, бұл қаланы у-шусыз орағыта өтіп, Танга3 қарай ойысты...

	Ол осындай Мамайдың одақтасы Олег тиіссе оп-оңай жеңсін дегендей, әскерінің сол жақ бүйірін бос қалдырды.

	Неге бүйтті?

	Князь Олег орыстың қалың әскерін шабуға бата алмайды деп сенді ме? Әлде Олегтің бұларға тиіспеймін деп берген уәдесі бар ма еді?

	Тарих бұл арасын сол уақытта да, соңынан да, қала берді содан бері алты жүз жыл еткен бүгінгі күнге дейін де білген емес.

	Анығы, Мәскеу князі сол жақ қанатына өзіне қас саналған Рязань князін тастап, алға, күнгейіне қарай ұмтылды.

	Ал бұлардың оң жағында, орыс әскеріменен алыстан қатарласа Рязань қолыменен кездесуге Ягойло князьдің өзі басқарған Либке бұлықтары келе жатты.

	Сондай-ақ, Мәскеу жасақтарымен қосыла қоюға таққа асыға қоймай, Владимир Серпуховский мен Брян қарулы бұлықтары да сараң қозғалып ілби жүрді. Егер Ягойло бұлықтары кенет жүріс бетін өзгертіп, қорғансыз қалған Мәскеуді шаппақ бола қалса, бұлар олардың алдарынан шықпақ тәрізді. Сондықтан Ягойло әскерінің ізін аңдып, ақырын қимылдап, асықпай келе жатқандай. Дәл осылардай Мәскеу князімен одақтас Андрей Полоцкий мен Дмитрий Трубчевский князьдер басқарған Ягойлоға қарсы Либкенің басқа бұлықтары да сасатын емес. Бұлардың баяу жүргендіктері соншалық, мәскеу князіне олар тек Донның жағасында ғана қосылды.

	Неге бәрі бірдей жай қозғалады? Мамай қосындары алдарында емес пе? Әлде Мәскеу бұлықтары өздері ғана соғыссын дей ме?

	Жоқ, тіпті олай емес. Егер ауыр қарулы Мәскеудің жаяу бұлықтары Тан өзенінен өткенше, Ягойлоның атты әскері оларды шабатын болса, орұсут бұлықтарын көп бүліншілікке ұшырататыны даусыз... Сондықтан Владимир Серпуховским, Брян және Дмитриймен одақтас Либке жасақтары сонау Тан өзеніне жеткенше Ягойло әскеріне қарсы тұрар қалқан болып, оның әуеніне қарай, асықпай келеді.

	Ал Мамайдың одақтасы Рязань князі Олегтің жігіттері қайда?

	Расымен Мәскеу бұлықтарының артынан тимек боп қозғалмай тұр ма?

	Егер Олег бүйтер болса, Мәскеу әскері тағы ауыр халге ұшырайтыны сөзсіз. Өйткені Рязань князі мен Ягойло бұлықтарына қарсы тұрар, Тан өзенінің бергі бетінде шеп қалдырар Мәскеу князінде де мүмкіндік болмады. Мамайдың құмырсқадай қаптаған қосындарына төтеп беруге арғы бетке шығып орыс қарулы қолының өзі де жетер-жетпес еді.

	Міне енді Мәскеу князінің әскерлері Таннан аман-есен өтіп, Тан мен Непряда өзені екі жағынан кеп қосылған үш бұрышты сағаға кеп тоқтады. Алдары дала. Енді Воронеж өзені жағынан көрінетін Мамай қосындарын күтіп, шеп құра бастады.

	Бәрі де ойлағандай тәрізді. Тек арқасын Тан өзеніне беріп, соңына әскер қалдырмағаны ғана қауіпті. Егер соғыс болар жерден бір-ақ рет ат шалдырып жететін тұста тұрған Ягойло бұлықтары Олег жасақтарымен табысып, Таннан өтіп, Мәскеу әскерінің арт жағынан тиер болса, бұлардың үлкен апатқа ұшырайтындары тағы даусыз.

	Бірақ Ягойло мен Рязань князінің қолдары әлі қосылған жоқ. Ягойло бұлықтары арғы бетте өзенге таяу жерде тұр. Олег жасақтары әлі келген жоқ. Олар қайда? Рязань жасақтары қайда? Қайда? Қайда? Мамай да, орыс князьдері де теріскей жақтарына өлсін-өлсін қарауда еді.

	Тек бірдемеге сенгендей, Мәскеу князі Дмитрий ғана сыр бермеді. Ол Мамайды қарсы алуға, құрылған шептерін дүркін-дүркін тексеруден қолы босамады.

	Бұл айқаста көрсеткен орыс ерлігін айтуға сөз жетпейді. Жүз елу жылдан астам қорлық көрсетіп келген қиянатшыл Алтын Орда хандарының үстемділігінен құтылулары керек, не бірі қалмай қырылуға тиісті!.. Осыған олар бел буған... Сол себептен де Қыркүйектің алтысы күні Тан өзеніне жетіп, көпір салып, сегізі күні бергі бетке өтісіменен, орыс әскерлерінің басшылары бар көпірлерін бұздырып тастаған. Ондағы ойлары егер әскерлері жеңілер болса, кейін шегінер мүмкіндік қалмасын дегендері. Орыс қолбасшылары ұрысқа осылай дайындалды. «Не бостандық, не өлім!» деді олар.

	Енді Танға Неприяда өзені құятын сағадағы Куликов жайылымы аталатын кең далаға орыс әскерлері сап-сап боп шепке тұруға кірісті. Әр қосынның алдарында темір сауыт, дулыға киген князь қолбасшылары. Жауар бұлттай түнерген қалың қол. Әр князьдік әскері жеке-жеке. Владимир, Суздаль, Ростоу, Ярославль, Беловер, Муром, Брян, Псков бұлықтары бірі мен бірі қаз-қатар, иін тіресе сапқа тұрған. Мұнда тек Мәскеу бұлықтары тегіс емес. Владимир Андреевич Серпуховский князьбен осыдан екі жыл бұрын Либкеден Мәскеу жеріне қызметке келген Волын воеводасы Дмитрий Боброк басқарған таңдаулы он мыңдаған жауынгерлері Куликов даласының шығыс жағындағы сыңсыған қалың тоғай арасына тығылған. Сол орманның бер жағындағы бітік қайың-талды төбенің үстінде орыстың сол кездегі әйгілі батырлары Юрий Сапожник пен Быковты қастарына алған Серпуховский мен Боброктың өздері тұр. Оларға сонау мұнарлы жазық далада құмырсқадай қаптаған қалың әскер шығыс бүйірінен ап-айқын көрінеді. Ал Мәскеудің өзге бұлықтары шептің ең алдында. Осыншама қыруар қолды ұлы айқасқа Мәскеу князі Дмитрийдің өзі бастап түспек. «Сен бізде жалғызсың, ал біз тәрізділер көп. Ұрысқа өзің қатынаспай-ақ қой, сырттан басқар» деген өзіне жақын жүрген боярлардың сөзіне кеше Таннан өтіп жатып ол: «Жалғыздың жаны көптігінен артық па? Жұрт араларында менің жүргенімді көрсе, маған еліктейді, мен жанымды аямаған соң, олар да жандарын аямайды» деп, ұрысты сырттан басқаруға көнбей қойған. Сол себептен, есік пен төрдей кертөбел айғыр мінген, көк құрыш сауытты, ашаң өңді Дмитрий Иванович қалың әскердің алдында өзі тұр.

	Күн бүгін бұлыңғыр еді. Қалың тұман жер бетін жауып алған-ды. Бірақ сәске бола, тұман тарай бастады. Түске шейін аспан айнадай боп ашылды. Тек теріскейден күздің салқын желі тынбай соғады. Дәл сол кезде күнгейден, Воронеж өзені жағынан, бұлдырланып Мамай қосындарының маңғыласы4 көрінеді. Сөйткенше болған жоқ сағым-сынды толқыған топтар қатая түсті. Әрі-беріден кейін ұшы-қиыры жоқ қалың әскерге айналды. Еңкілдей келе шапқан қалың әскер құмырсқадай көп, бет қаратпайтын айбарлы, сұсты, суық. Аттарының дүбірінен жер солқ-солқ етеді. Кейбір нояндарының өмірлерінің үстіне киген ақшыл сауыт, дулыға жалаңаш қылыштары күн сәулесіне шағылысып кенет жарқ-жарқ ете қалады.

	«Не істер екен?» дегендей орұсут әскерлері оларға түксие қарап, орындарынан қозғалмай тұр.

	Жағаға қаптап келе жатқан теңіз толқындарындай арқыраған Мамайдың қалын қосындарының алдыңғы шебі садақ оғы жетер-жетпестей жерге келіп тоқтады. Артындағы жасақтары да лықси түсіп, бірте-бірте барып, бір мезет саябырлады. Күнгей тұсты сонау көкжиекке дейін алған қалың әскерінің алдында торлы сауытты, құрыш дулыға, нардай биік, жалы жерге төгілген, ошақ табан көк бурыл тұлпар мінген Мамайдың өзі. Күн шалған, жел қаққан қарасұр жүзі күреңденіп үлкен, суық, шапыраш көзі қанталай, ал сау көзі кәрленіп ойнақши қалған.

	Екі жақ енді бірін-бірі әбден көріп алайық дегендей, әлі қозғалмай тынып тұр.

	Сол шөп басы қимылдамаған, лыпа жел жоқ тыныштықта Мамай әскерінің алдыңғы шебінен қара көк арғымағын ойнатып, арыстандай ақырып біреу шыға келді.

	Бұл Кенегес руының атақты Кен-Жанбай батыры еді.

	— Әй, Қалталы Иманның5 баласы, кімің бар жекпе-жекке шығаратын! — деді ол жауыр күндей күркіреп, екі әскердің ортасындағы алаңға атын ойната секіртіп.

	Ол заманда ұрыс басталар алдында, екі жақтан жекпе-жекке батырлар шығарып, айқастырып алу — ешкім бұзбайтын дәстүр.

	Сол сәтте-ақ тоқпақ жалды тор айғыр мінген, қолында темір ұшты ықшам найзасы бар, еңгезердей орыс батыры алаң ортасына шапқылап шыға келді. Бұл әйгілі батыр Дьяконов Александр еді. Мамай жағынан да астында сүліктей қап-қара бедеу, қолына бұзау тіс, шойын бас, шоқпар ұстаған батыр жігіт оған қарсы шапты. Бұл бүкіл Алтын Ордадағы аты шыққан Шерубай батыр еді.

	Сонау Шыңғыс хан кезіндегі монғол әскерлерінен бастап, Алтын Орданың осы шақтағы жауынгерлеріне дейін соғысқанда сауыт кимеген. Сірә, жүз мыңдаған әскерге темірден сауыт, дулыға дайындау оңайға түспесе керек. Сауыт, дулыға тек темір, ноян, ел қадірлеген батыр, мырзалардың ғана үлесі болған. Ал мұсылман жауынгерлерінің сауытсыз соғысуына діни себептер бар еді. Жау қолынан қаза тапқан адамды ұжмаққа баратын шәйт санаған ісләм шариғаты темір киіп майданда ұрысуды, құдайдың жазғанына қарсы шығу, ажалың болса алтын сандықта жатсаң да өлесің, ал ажалың болмаса түскелі тұрған алмас қылыштан да аман қаласың, бәрі құдайдың қолынан деп түсіндірген.

	Тіпті сауыт кигендерінің өзі дәл кіндік тұсынан садақ оғы, найза ұшы кіре алатындай кішкентай «тағдыр» қалдыртқан. Алла сенің тірі қаларыңды тілесе, жау отынан сауытын қорғайды, ал тілемесе осы оймақтай тесіктен ажалдың өзі іздеп табады деген.

	Шерубай үстіндегі сауытта осындай әдейі қалдырған «тағдыр» тесік бар. Сонау алып денеден, оймақтай тесікті тауып кім садағының оғын, не найзасының ұшын дәл қадай алады. Осылай ойлаған Орда батыры, майданға шыққаннан-ақ өркөкіректік, тәкаппарлық көрсетті.

	Екеуі соғысқалы да әжептеуір мезгіл өтті. Кенет Орда батыры түксие қалды, орыс батыры да қаһарлана түсті. Енді екеуі ақыры бір-біріне қарсы ұмтылды. Бағанадан бергі алысқандары өздерін де, өзгелерді де жалықтырған тәрізді, ал бұл жолы біреуі мерт болмай тынбайтын секілді. Аттарын қарама-қарсы қойған екі батыр бір сәт тым жақындап қалды. Шерубай да ақыра шоқпарын сілтеді. Александр құшырлана найзасын қадады. Сол мезетте-ақ екеуі де бірдей аттарынан ұшып түсті. Жағынан тиген шоқпар орыс батырының басын мүлдем күл-талқан еткен. Ал «тағдырға» дәл келіп қадалған көк найза, екіншісінің ішіне кос қарыстай кіріп үлгірген-ді. Кішкентай ғана тесік Мамай батырының шын тағдыры болған.

	Иелері жерге құлаған қос тұлпар, майдан ортасына ойнақтай шыға келген.

	Сол сәтте-ақ: бұдан әрі шыдамдары біткендей, екі жақтың әскері де бірдей «уралап» біріне-бірі лап қойды. Тек Мамай ғана Кен-Жанбай өзінің меншікті кәшік-тәнесінің қоршауында, майдан бүйіріндегі биіктеу қырға сытылып шыға берді. Ұрыс дәл түсте басталды. Екі жақтан да қарулы бұлықтар лег-легімен майданға шықты. Садақ атуға жер тар болып бетпе-бет келген жауынгерлер бір-біріне тек қайың сапты айбалталарын, шойын бас шоқпарларын, болат ұшты найзаларын алмас жүзді қылыштарын жұмсады. Өкірген адам мен кісінеген жылқы дауысынан құлақ тұнды. Бір бие сауымына жетпей-ақ жазық алаң қан сасып шыға келді. Сол алғашқы қарқында-ақ мыңдаған қыршын жас, атан жілік, апай төс батырлар жер құшты. Иесінен айырылған жүйрік сәйгүліктер енді майдан шетіне ойнақтап жүздеп шықты. Бірін-бірі қуып қылышпен шапқан, қарсы келе қалса айбалтамен айқара ұрған, жан түршігерлік қырғын өр сағат сайын қыза түсті. Айқай-шу, салған ұран, қару-жарақтың шақыр-шұқыр үрейлі үндері жер мен көкті басты. Адам денесі ат тұяғыменен саз балшықтай иленді. Соңынан осы қырғынды өз көзіменен көрген шежіреші: «бұрынды-соңды мұндай ұрыс болған емес, он шақырымдай жер жауынгерлерден көрінбей кетті. Қан өзен боп ақты» деп жазды. Осындай ені сегіз, ұзындығы он шақырымдай майданда екі жүз елу мыңдай әскер бір мезетте соғысты.

	Мамайдың атты әскері қандай айбар көрсете алса, орыстың жаяу жауынгерлері сондай төтеп бере алды. Орда қосындары бір тұста жеңілсе, орыс бұлықтарын екінші жерде ойсыратты. Ерлік екінің бірінің қолынан келді. Әсіресе орыстың атақты батыр-балуандары Сенька Быков, Васгок Сухоборец, Гриде, Хруцелец қоршаған Дмитрий Ивановичтің өзі жан шыдатпады. Олардан Орда батырлары да қалысқан жоқ. Адам басы доптай домалады.

	Қырқа үстінде үн-түнсіз ұрысқа қарап тұрған Мамай, бір мезет оң жағындағы Кен-Жанбайға:

	— Кәшіктәнемді ана тұстан сал! — деп орыс әскерінің сәл шегіне бастаған жерін көрсетіп шаңқ ете қалды.

	Тыпыршып безек қаққан Кен-Жанбай, қара көк атыменен екі құршысын шұбырта майданға құйындата шаба жөнелді.

	Бір топ торғауыттары қорғаған Мамай, сол адыр басында қозғалмаған қалпында тағы қатты да қалды. Жеңіс аспанға лақтырған бақыр ақшадай, екі жаққа алма-кезек түсті де тұрды. Әйткенменен Орданың әйгілі атты қосындары өзінің соғыскер екенін көрсетуге айналды, түс ауа орыс бұлықтары шегіне бастады.

	Бұны көрген, орманды төбе үстіндегі Владимир Серпуховский қылышын қынабынан суырып алып, атой салуға ыңғайлана берді. Бірақ тәжірибелі Дмитрий Боброк, Волын воеводасы, оған ақыра бұйырды:

	— Тоқта! — деді ол.— Сәл шыда.

	Тәжірибелі қолбасшы Дмитрий босқа ақырмаған екен, көп кешікпей, Орда әскерінің тегеурінді күшіне шыдай алмай орыс жауынгері бірте-бірте кейін топталып шегінді.

	Қандай істің болса да басталуы қиын. Орыс шебінің бір қанатының кейін ойысуы мұң екен, енді оған екінші қанаты да қосылды, тек Мәскеу князі өзі басқарып тұрған майданның орта шені ғана жауына төтеп беріп, табан тіреп қарсы тұрып алды. Бірақ екі қолынан әлі кеткен адам не істей алады, екі жақ қанаты бірдей ойсырай түсіп бара жатқан орыс бұлықтарының орта тұсы да, амалсыз, бірте-бірте кейін қарай сырғыды.

	Орта қосындары, әрі-беріден кейін, орыс жауынгерлерін желкелей шегіндіріп, Тан өзеніне қарай тықсыра жөнелді.

	Орданың ең ақырғы жасағы алдарынан өткен кезде ғана, Дмитрий Волынский:

	— Ал, қапы қалма! — деп Серпуховскийге бұйырды.— Жау әскерінің артынан ти!

	Бағанадан бері алақанына түкіріп әзер шыдап тұрған Владимир Серпуховский князьдің даусы кенет саңқ ете қалды:

	— Алға! — деді ол қылышын қынабынан суырып алып, сөйтті де, бір орнында билеп, ауыздығымен алысып тұрған тарғыл арғымағын тебініп қалды. Сол-ақ екен, тордан құтылған көк кептердей, тарғыл жүйрік аға жөнелді. Дүние жүзін «Ура! Алға!» деген айқай-ұран басып кетті. Орыстардың таңдаулы он мың атты әскері Танға қарай шегінген бұлықтарды өкшелей қуып бара жатқан Мамай қосындарының арт жағынан кеп тиді.

	Жер астынан шыққандай, жоқ жерден пайда болған, орыстың қалың атты жауынгерлерін көргенде, қыр басында тұрған Мамай санын салып қалып, айқайлап жіберді.

	— Қайда әлгі соқыр Иман! — деді.

	Соқыр Иман, Мәскеу князінің әскеріндегі Мамайдың саққұлақ тыңшы көрегені еді. Ол бағана, соғыс басталар алдында, өзі байланысып жүрген орданың бір әмірі арқылы Мамайға хабар берген. «Мәскеу князінің бөтен қолы жоқ, бәрі осы алаңда»,— деген. Ал Либке Ягойло мен Рязань князі Олегтің бұлықтарының соғыс басталғанша көрінбегенінен күптенген Мамай, бұл хабарға риза болып қалған. «Бары осы болса, Ягойло мен Олегсіз жеңерміз бұларды!» деген. Әрине, іздеткен соқыр Иман жоқ болып шықты. Оны тапқанмен қазір не пайда? Көп болса соқыр Иманның басын алар. Бары сол ма? Енді Мамай орыстан тапқан тыңшысына осы уақытқа дейін қалай сеніп келгеніне өзі таң қалды. Дүниенің бәрі бірдей сатылмайтынын сонда білді. Ызадан күйінген Мамай санын тағы ұрды.

	Арт жақтарынан орыстың қыруар атты әскері келіп тигенде, Орда жауынгерлері де жаман абыржып қалған. Ал қашып бара жатқан орыс булықтары өздеріне жәрдем жеткенін көріп кенет қайта бұрылып, өкшелеп келе жатқан жауларына тап берген. Екі жақтарынан қышқаштай қыса түскен орыс әскерінің ортасына түсіп, босқа қырылмайық деген Орда қосындары кенет дүр еткен. Енді амал жоқ, жан сауғалап, бұлар кейін сырғыды.

	Майдан бақытының кілт өзгергенін көріп, Орда қосындарының жеңілетінін бірден түсінген Мамай, қасына асыға жеткен Кен-Жанбайға:

	«Шамаларың келгенше ұрыса шегініңдер! — деп бұйырды да, өз торғауыттарының басшысына.— Тарт атыңның басын Ордаға! Бұл жолы жеңілдік! Ендігісін келесі жолы көрерміз! — деді.

	Мамай бастаған топ Воронеж өзенінің жағасында қалған ақұрығына қарап шаба жөнелді.

	Өздерінің сан қолданған тәсілдерінен Орда әскері енді өздері таяқ жеді. Енді олар, тап-тап берген көкжалдарға, желке жүнін үдірейтіп, кейін бұрылып арс-арс етіп, айбар шеккен арлан,бөрілердей, соңдарына түскен орыс жауынгерлерімен жүре ұрысып келді де, жазық далаға шыққан кезде, астарындағы сәйгүлік жүйріктеріне сеніп, кенет тым-тырақай қаша жөнелді.

	Мәскеу князін, Тан өзенінің бойындағы осы жеңісі үшін соңынан Донской деп атаған, Киевтік Русьтің негізін салған Мономахтың ұрпағы Дмитрий Иванович басқарған орыс әскерінен Орда қосындары осылай жеңілді. Куликов даласында екі жақтан жүз жиырма мыңдай адам қырылды. Орыстардың бұл жеңісі жүз елу жылдан бері Алтын Орда хандары қанап келген зорлықтан, дағдарыстан құтылудың басы болды. Қылышынан қан тамған қиянатшыл Орданы күйретуге жарар күш бар екенін әлем көрді.

	Бірақ бұл жеңіс Алтын Орда үстемдігінен босанудың тек басы ғана еді. Орыс елі оның қарамағында тағы да жүз елу жылдай қиянатта келді.

	Ал Мамай болса, қалған әскеріменен өзінің Ордасына қайтты. Жығылған күреске тоймайды деген, Вожа мен Куликов даласында жеңілгеніне қарамай, ол қайтадан орұсут еліне аттануға дайындала бастады. Бірақ ойлағанына жете алмады. Сол Мамай жеңілген 1379 жылы Ақсақ Темірдің арқасында Алтын Орда тағына отырған Тоқтамыс, баяғыда 1223 жылы Сүбэтей ноян орыс пен қыпшақтың әскерін жеңген Калка өзенінің жағасында келесі жылы Мамай қосындарымен кездесті. Екі әскер арасында тағы қырғын ұрыс болды. Мамай тағы жеңілді. Тағы Қырымға қашты. Бірақ бұл жолы құтыла алмады. Тоқтамыс жағына шығып үлгірген өзінің кешегі серіктері, оны Каффа қаласында өлтірді. Он сегіз жасынан бастап, алтын тақ үшін қырық жылдан астам күрескен асау ақырында үш құлаш жерге көміліп тынышталды. Оның мойнында жүз мыңдаған жандардың жазықсыз төгілген қаны кетті. Артында Мамай деген үрейлі атының белгісі боп алты жүз жылдан бері жойылмай келе жатқан Сарықұмдағы «Мамай қорғаны» аталған Орда бекінісі мен қандай қолбасшы болмасын қадірі тірісінде екенін жұртқа ескертіп, ел аузында «өлдің, Мамай — қор болдың!» деген жалғыз ауыз сөз қалды.

	Ал Тоқтамыс құр ғана Мамайды өлтіріп қойған жоқ, Қырымды алды. Мамайдың істей алмағанын ол істеді. Қайтадан Мәскеуді шапты. Қайтадан Мәскеу князьдігін және Русьтің бөтен князьдерін Алтын Ордаға алым-салық төлер бағынышты етті. Бірақ бұның бәрі уақытша жеңіс еді. Куликов қырғынынан бұрын Алтын Орда екі көзді көреген болса, енді бір көзінен айырылған соқыр, бұрын екі құлағы бірдей естігіш саққұлақ келсе, қазір бір құлағы естімейтін саңырау, бұрын екі қолы, екі аяғы бірдей сау денелі жан еді десек, енді бір қолынан айырылған шолақ, бір аяғынан айырылған ақсаққа ұқсады. Он екі мүшесінің жартысына таяуы жоқ алып, қандай алып болса да, жарты алып, Куликов ұрысынан кейінгі Алтын Орда осындай күйге жеткен.

	Жарайды, өлер Мамай өлді. Сонда оның одақтастары Либке князі Ягойло мен Рязань князі Олег қайда қалды? Орда әміршісі мен Мәскеу князінің ұрысына келеміз деп тұрып неге келмейді?

	Әлде келіп пе еді?

	Жоқ, келген жоқ. Айлакер, қорқақ, тек ел тонауға, қаннен-қаперсіз жатқан қалаларды ғана шабуға шебер Ягойло, Тан өзенінің жағасына ат шалдырып жететін жерде тоқтап, Рязань князі Олегтің келмегенін сылтау етіп, әрі қарай жүрмеген. Ертеңіне Куликов даласында Мамайдың Дмитрий Донскойдан жеңілгенін естіп, таяқтан қорыққан бұралқы иттей, құйрығын қысып алып, артына қарамай кейін зытқан.

	Опасыз жанға дауа жоқ.

	Ал Рязань князі Олегке не болды? Бұ да сондай ма еді?

	Жоқ, Олег ондай емес. Мамайға болысуға Ягойломен уәделескен жеріне келмей қалды деп бұған кінә тағу жөн бе? Жөн емес. Ол осы орыс жерінің басын біріктірем деген Ярослав Мудрыйдың ұрпағы емес пе? Ортақ өгізден оңаша бұзауды таңдады десек те, ол орыс князі екенін ұмытты деуге біздің қандай қақымыз бар? Әлде Алтын Ордадан көрген қорлығы аз ба еді? Сонау Батудан бастап Орда хандары күні кешегіге дейін Рязань жерін үнемі шауып, тонап келген жоқ па еді? Соның бәрін қалай ұмытады?

	Тәкаппар, намысқор Олег қарсақ тымақты, құлын жарғақты көшпенділердің жуан қоныш хандарының алдында тізе бүгіп, басын иіп тұрғанын қалай ұмытады. Жоқ, Рязань князі бұның бәрін ұмытпаған, кешірмеген. Сол себептен де Мамайға жәрдем беруге келмей қалған.

	Жарайды, солай делік.

	Онда кешегі қанды ұрыстан қалжырап қайтып келе жатқан, Рязань арқылы өтпекші болған Мәскеу жерінің бояр-жауынгерлерін ол неге тонады? «Соғыстан оралған Мәскеу адамдарының үстіндегі киімдеріне дейін сыпырып алып, тырдай жалаңаш етіп жіберіңдер!» деп қарамағындағы жасақтарына неге бұйрық береді? Тан өзенінен өтуге орыс жеңімпаздары күндіз салған көпірлерін Олег адамдары түнде неге бұзды?..

	Бұл орыс жеңісінен қуанған орыс князінің қылығы ма?

	Әлде «Жыланды үш кессе де кесірткелік күші бар» деп ойлап Мамай Дмитрий Донскойдан жеңілгенмен, оның Ордасы күйреп, күлі көкке ұшқан жоқ қой, опасыз қылығы үшін әлі де ол ертең Рязань жерін қайта шабады деп қорықты ма? Мамай алдында өзінің кінәсін осылай жұмақ болып істеп жүр ме? Саған жәрдемге келуге үлгере алмадым, бірақ сені жеңген жауынды мен де шаптым демек пе?

	Жоқ, жоқ, Олег Мамайдың да, Донскойдың да көркейгенін тілемеген. Екеуінен де қорыққан, екеуін де жек көрген. Оның бар көксегені Рязань князьдігін аман алып қалу, соны қүшейту. Сол себептен ол, ыңғайы келген жерде екеуінің де аяғынан шалуға тырысқан.

	Ярослав Мудрыйдың ұрпағы болса да, ол өзіндей князьдермен бақталастырған феодал емес пе, Рязань князі Олег өзінің феодал екенін еш уақытта да ұмытпаса керек-ті.

	Феодал деген сөз бәріне түсінік беретін секілді.

	Жарайды Олег сүйтсін, ал сонда бүкіл орыс жерін біріктірем деген Дмитрий Донскойдың қылығын қалай түсінеміз?

	Олегтің «өзіне қарсы шықпайтын» уәдесін алып, Мамайға қарсы аттанып бара жатқанында ол Рязаньға тимей-ақ қойсын. Ал бірақ соғыстан қайтып келе жатқан жауынгерлерін Олег тонап жатқанда Донской неге үндемейді? Жарайды, кеше Мамайға қарсы аттанғанында Олегтің Мәскеу әскерінің соңынан тимегеніне риза болсын Донской. Сол үшін Олегтің күнәсін кешсін делік. Немесе, Олегті жазалауға соғыстан қалжырап қайтып келе жатып, Донскойдың мүмкіндігі болмады делік.

	Бірақ оған қандай мүмкіндік керек еді? Рязань князіменен соғыс ашуға батылы бармады ма? Қала берді Олегті соңынан неге шаппады, жазаламады?

	Әлде «бірімізге біріміз тимейік» деп Олегпен уәделесіп, сол сөзінен шыға алмады ма? Жерінен өтіп бара жатқан Мәскеу бояр, жауынгерін тонағанын, Тан өзеніне салған көпірлерін Олег адамдары бұзғанын князьдің уақ қылығы санады ма? Осы Олегті тарих алдында «опасыз» деген атқа қалдырмай, Рязань князінің өздеріне болысқанын Дмитрий Донской ел-жұртына неге айтпады? Неге халқына жарияламады? Дмитрий Донской Мамайдан да, Тверьден де, ешкімнен де қорыққан жоқ еді ғой.

	Олегке ол әлде «опасыз» деген атты дұрыс көрді ме? Демек, осы қарғыбауды, өзіне лайық санағандай Рязань князі Куликов қырғынынан кейін үш жыл өткен соң да тағы бір адам түсінбес қылық көрсетті.

	Ал Мамай, серіктерімен Воронеж өзенінен өткен бойы, арғы бетке сәл аялдаған. Араға күн салып Куликов қырғынынан қалған орыс бұлықтары да өзеннен өтіп жауларыменен тағы айқасуға бата алмады.

	Дмитрий Донской жеңіс берген тағдырмен бұдан әрі ойнағысы келмеді.

	Жаралы жауынгерлерін ерлерінің арттарына өңгерген, жас талдан салы істеп, соған жатқызған, не ат үстіне жарайтындарын екі жағынан сүйемелдеген Мамайдың сыңсыған қолы, енді, ауылдары тұрған Қырым мен Үзі өзендерінің төменгі сағасына қарай беттеді.

	Жауынан жеңілген қалың әскер қанша сұсты көп болғанымен, жұртқа қарар беті жоқ қаралы еді.

	Әсіресе қанды көз Мамайдың кейпі жан шошынарлық: қабағы жауар бұлттай түксиіп, басы төмен салбырап кеткен. Екі иінінен су кетіп, салбырай түскен денесі есік пен төрдей қара айғырдың үстіне байлап қойған, қымызы таусылуға айналған орта сабадай, атының әр қимылынан босаң селкілдейді.

	Мамай басын бір көтермейді.

	Тек өз жерлерінің тұсына келгенде, «ой, бауырымдатып!» қалың қолдан бөлініп, ауылдарына қарай шаба жөнелген жігіттердің даусы шыққанда ғана, «бұл қай ұрудың жасағы екен?» дегендей, басын бір көтереді де, одан әрі қарауға беті шыдай алмай, тағы көзін төмен түсіріп жібереді.

	Бірте-бірте осылай жол бойы әскерін таратқан Мамай, екінші аптаның басында ғана, қыс қыстауға малға жайлы қалың тоғайлы, бітеу біткен қамысты Үзі өзенінің төменгі шеніндегі соңынан Мамай қорғаны аталған өз ордасы тұрған жерге жетті.

	Еңселі боз ордасының түндігін жауып алып, ас-су татпай, қара жерді бауырлай, басын бір көтермей ол ұзақ жатты...

	Екінші тәулікте ғана Мамай орнынан түрегелді.

	Сол сәтте-ақ ол болған оқиғаның мән-жайын, қанша шығын болғанын, қанша адам өлгенін айтып Ескі Қырымдағы бұл кезде Абдолланың орнында отырған Гияссиддин Мұхамедханға кісі жіберді.

	Бұнысы оның әрине Қырым ханынан қорыққандығынан, не оған бағыныштылығынан емес еді, ғұрып, бұрынғы салтты сақтаған түрі болатын.

	Есеп беруге ханға өзі бармай, кісі жіберуінің өзі Мамайдың хан алдында жауапкер еместігін көрсететін.

	Бұл хабарды естігеннен кейін ханның өзі Мамай ордасына келетінін білетін.

	Сол күні Мамай бүкіл әмір, ру басшыларын Ордасына шақыруға бұйырды.

	Ал өзі тағы да ойға шомды.

	Тағы да қара қарғадай, екі қолын арқасына қайтара ұстап, теңселе боз Ордасының ішін кезді.

	Жалғанда құлап қалған дәреженің биігі жаман, жанындай жақсы көрген әйелдің күйігі жаман. Алтын Орданың ұлы тағынан дәмесі мол Мамайға, арманына жеткелі тұрғанда орыстардан Куликов даласында жеңілуі у ішкендей жанына қатты батты. Және бұл жеңілуден құр ғана ел-жұрт алдында өзінің қадірінің төмен түсіп кеткені ғана емес, Алтын Орданың да абыройына өзінің зор нұқсан келтіргенін Мамай жақсы түсінген... Ал Алтын Орда ма, Ақ Орда ма, Мамай Ордасы ма, бөтен елдерге, әсіресе орыс қауымына бәрібір ғой. Қандай қасқыр отарыңды шабады, арланы ма, бөлтірігі ме, кім оны саралап жатқан, бұ да сондай. Тек аңшыға осы қасқырды соғып алса болғаны. Мамайдың Куликов даласында жеңілуі — ол орыс еліне Алтын Орданың жеңілуі. Қандай қиын істің болса да басталуы мұң, Куликов даласындағы жеңіс, енді орыс елін бұдан әрі қанағаттандырары сөзсіз. Осыдан бұл елдің Алтын Орда үстемдігіне енді мүлдем қарсы шығуы, бағынбауы ықтимал. Онда Алтын Орда қандай күйге ұшырамақ? Қарамағындағы елден таяқ жеген орда, әрине, әлсіреген Орда, құлауы да алыс емес Орда.

	Мамай тағы бір орнында тұра алмады. Тағы боз орданың ішінде теңселе адымдай жөнелді.

	Орыс еліне күшінің жетер-жетпесін әбден саралай біліп алмай, бүкіл Алтын Орда абыройын бүйтіп айрандай төккені Мамайға жүрегіне біз сұққандай, жанын ауырта батты.

	Ол өкініш, ашудан демі бітіп, бір сәт қозғала алмай тұрып қалды.

	Қайтадан адымдай бастады.

	Бұл жолы өз қамын ойлады.

	Ұлы Шыңғыс хан үшінші баласы Жағатайдың «қандай хан абыройсыз хан?» деген сұрағына, тағынан түсіп қалған хан абыройсыз хан» деп жауап берген. Мамай Донскойдан жеңіліп, ел көзінде қадірі қанша төмен дегенмен де, ол әлі Орда әміршісі ғой. Ал билік қолында тұрған әмірші жауынан жеңілсе де, бөтен сәтсіздікке ұшыраса да бәрібір қарамағындағы жұрттың тағдырын шешушісі ғой... Мамай да өзін осылай сезінген. Сондықтан Куликов даласынан қайтқаннан бері Орда қамын ойлаумен болған. Бірақ билік деген не? Қолыңа ұстаған қыран құсың. Бабын тауып, сала алсаң, ол қанды көз қасқырды да, бұлаңдаған қызыл түлкіні де алады. Ал бабын таба алмасаң, тұғырында жөндеп ұстай алмайсың, құсың қанша темір тырнақты болса да, ештеңе іле алмайды, тіпті өзіңді тастап айдалаға ұшып кетуі де ғажап емес. Билік те осындай. Оны мықтап ұстай білу керек. Мамай ақымақ әмірші емес еді. Ол осы уақытқа дейін жұртты өзіне бағындырып ұстап келсе, онысы жауын жеңе білгендігінен. Ал Куликов даласындағы айқас оның осалдығын, жұрт сенгендей күшті емес екендігін көрсетті. Тағы осындай айқаста жеңілер болса, Мамай Орда билігі түгіл, жапанда жалғыз қалатынын түсінді... Сондықтан да ол қолынан ел билігін қалай жоғалтып алмаймын деп жанталасты. Ал сол билікті жоғалтпаудың жалғыз ғана жолы бар еді. Ол орыс еліменен қайтадан соғысып, оны жеңу. Сөйтіп өз абыройын да бұрынғы қалпына келтіру.

	Мамай осы шешімге тоқтады. Орыстармен қайтадан соғыспақ болды.

	Сол үшін ханға хабар берді, қарамағындағы әмірлерге, ру басшыларына Ордама жиналсын деп бұйырды.

	Әмірлер, ру басшылары, би, батырлар дер кезінде жиналды.

	Мамай бекер кісі жібермеген екен, Ескі Қырымнан Гиассиддин Мұхамед ханның өзі де келді. Бұл Жошының бесінші баласы Сыбаннан тараған Бас Темір Сұлтанның кенжесі еді. Қапсағай, ұзын бойлы, Мамайдың алдынан шығар ерлігі жоқ, хан деген атқа мәз кісі.

	Тіркестіре тіккен еңселі қос боз орданың ішінде орданың игі жақсылары, ел басқаратын батыр, би, әмірлері тегіс жиналып болған кезде уәзір, нөкерлері арттарында шұбырған Мамай мен Гиассиддин хан үйге кірді.

	Қарсақ тымақ, күміс белбеу көшпелі елдердің би, батырлары мен тұрғын жұрттардың, алтын, күміс, зерлі шапанды құндыз, түлкі бөрікті әмір, даруғашылары хан мен әміршіге тік тұрып иіліп сәлем берді.

	Хан мен әмірші төрдегі жібек көрпенің үстіне қатарласа отырды.

	Жұрт жайғасып болғаннан кейін, Қырымның атақты муфтиі Шарафаддин ишан, өткен айқаста құрбан болған Орда жауынгерлеріне арнап, қоңырқай әдемі даусыменен құран оқып шықты.

	Құранды бітіріп муфти:

	— Әмин! — деді.

	Үйдегілер де:

	— Есіл азаматтарға тие берсін!

	— Топырақтары торқа болсын!

	— Ұжмаққа кіргізсін оларды алла тағала! — десіп, қойдай жамырап беттерін сипасты.

	Осы уақытта Ордаға Мамайдың бала жастан серігі, белінде қанжары бар, қара сұр өңді Қастүрік әмір кірді.

	— Алдияр Мамай, алып келсін бе? — деді басын иіп.

	— Алып келсін! — деді Мамай иегін сәл көтеріп.

	Аздан соң төрт жігіт қол-аяғы кісенделген ұзын бойлы, қара бұжыр, бір көзін шел қаптап, аппақ боп ақшия қалған еңгезердей орысты ордаға кіргізді. Бұл Мамайдың орыс жеріндегі тыңшысы соқыр Иван еді. Мәскеу мен Рязань жерінің Алтын Орда мен қатынас жүргізіп келген белгілі сәудегері болатын. Бір жағы Мамайдың арнаулы саққұлағы, Мәскеу, Рязань жерінде не болып жатыр бәрін Ордаға жеткізетін, сенімді тыңшысы. Мамай бұның айтып келген хабарларын, соңынан сан рет тексерттіретін. Бәрі де үнемі шын болып шығатын. Сондықтан да «Мәскеу князінің бар әскері осы» деген сөзіне сеніп, Мамай Серпуховский мен Боборук Волынскийдің орманда тығулы тұрған он мың атты әскерінің барын білмей қалған. Мамайдан кезінде соқыр Иванды қанша іздетсе де таба алмаған. Сөйтсе де, кекшіл Мамай, өзі шегініп бара жатып, орыс жеріне жігіттерін тастап кеткен. Оларға: «Қайтсендерде маған соқыр Иванның өзін не басын әкеп беріңдер» деген. Епті ертөлелер айлаларын асырып, үйінде тығылып жатқан жерінен түнде кеп бас салып, сәудегерді шынжырлап Ордаға алып келген. Қазір төрт жендет қоршаған, кісендеулі қара бұжыр кісі осы соқыр Иван.

	Мамайдың қырағы сау көзі, суық зәр атып тұтқынға қадала қалды. Ал қанталап кеткен екінші қыли көзі соқыр Иванды алып келген жендеттерге түсіп, олардың ала бөтен зәресін алды. Орда да ұлыс иесі ханның отырғанына қарамай, кісендеулі есірейді Мамай өзі тергей бастады:

	— Иә, соқыр Иман, Орданың құрығының ұзын екенін білмейтін бе едің, бізді алдап, қайда құтылып кетемін дедің? — деді. Мамай тамағына тығыла қалған ашуды әзер басып.— Кәне сөйле!

	Жендеттердің ұрғанына көнектей боп ісіп кеткен еріндерін тұтқын сәл қыбырлатып, даусы шығар-шақпас боп жауап берді.

	— Не жайында? — деді ол Мамайға тұнжырай көз тастап.

	— Не жайында екенін білмейсің бе?! — Мамай ашудан демін әзер ала, тұтыға сөйледі.— Бізге неге опасыздық істедің? Мәскеу князінің атты әскерін жасырып қойғанын неге айтпадың?

	— Айтқым келмеді!

	— Солай де! — Мамай қасқыр көрген арландай дүрдие қалды.— Мүмкін Рязань князі Олег те сен тәрізді бізге қастық ойлап, ұрыс болар жерге келмей қалған шығар?

	Олег пен Мамайдың арасындағы құпия сөзге соқыр Иванның да қатынасы бар еді. Сол себептен де Орда әміршісі бұл сұрақты тұтқынға әдейі беріп отыр.

	— Жоқ,— деді соқыр Иван,— князь Олег, сендерге емес, өзінің туған еліне опасыздық істеді. Оны да алдаған менмін! Мәскеу князінің әскерінің бір бөлегі кейінде, қалай жасақтарыңмен Мамайға қосылуға жол шексең, солай сенің мұндағы жұртыңды, қосындарыңды шаппақ олар,— дедім... Соған сеніп, Олег, саған қосылмай, қалаларын күзетіп қалды... Өз үйін өрт алғалы тұрғанда досының жанып жатқан алтын сарайын қайтсін! Бірақ ол туған ел-жұртына опасыздығын соңынан істеді. Мәскеу князі әскерлерін кейін шегіндіру үшін Тан өзеніне көпір салдырса, Олег жасақтары түнде оларды бұздырды.

	— Неге?

	Мәскеу князінің арғы бетте жартылай қалған әскерін сен қайта оралып кеп шапсын деген болар... Ал сен таяқ жеген иттей, құйрығыңды артыңа тығып алып...

	— Тарт тіліңді! — деді тұтқынның бас жағында тұрған бас жендет, қолындағы қамшысымен оның басынан осып жіберді.

	Күп-күрең боп кеткен Мамай оған ештеңе демеді. «Бәсе неге қайта оралмадым? Артыма неге бұрылып қарамадым. Басына таяқ тиген асаудай қаша жөнелдім!.. Қап! Қап!»

	Ал басына қамшы тиген тұтқын тілін тартқан жоқ. Ол Мамайға өшіге қараған қалпында.

	— Князь Олегтің ойын түсінбеген өз топастығыңнан көр! — деді,— князь Олег саған емес, сен оған опасыздық істедің! Ол Мәскеу князіне қолынан келер қастығын аяған жоқ. Рязань жерімен майданнан қайтып бара жатқан Мәскеу жауынгерлерін өз адамдарына тонаттырды, қолына түскен князь боярларының ат-көлігі, олжалары түгіл, үстеріндегі киімдерін шешіп алып, өздерін жалаңаш жіберді.

	Мамай тұнжырай түсті. Мәскеу князі жинаған жасақтардың тарап кеткенінен хабардар Мамай, осы мәжіліс ашардың алдында, жеңіл әскермен өзіне опасыздық істеген Рязань князінің жерін дереу шаппақ болған. Енді Мамай ол ойынан қайтты. Бірақ, жылан шаққан адам, ала жіпті аттаудан қорқады, соқыр Иванның алдауынан әбден запы болған әмірші, «Рязань жерін шаппасын деп осы мені тағы алдап тұрған жоқ па екен?» деп күдіктене қалды. Дегенмен анығына жетпей тағы Рязань жеріне тиісуді жөн көрмеді. Егер тұтқынның айтып тұрғаны рас болса, онда өзіне дос князьді қас етудің қандай қажеті бар деп ойлады Мамай.

	Ал тұтқын сөзін жалғай түсті.

	— Бірақ князь Олег босқа жанталасты. Оның күні санаулы. Өзіне істеген қастығын Мәскеу князі Дмитрий Иванович ұмыта алмас. Бүгін болмаса ертең князь Олегтің түбіне жетеді...

	Мамай тағы түсінбеді. «Рязань князін құртатын ойы болса, Мәскеу князі неге әскерін таратып жіберді? Анау-мынау жеңіл қолменен Рязань князін жеңе алмайды... бұны қалай ұғуға болады?».

	— Жарайды? — деді Мамай.— Князьдерімен өзім есептесе жатармын. Ал сен неге опасыздық істедің? Әлде төлеген алтыным аз болды ма?

	— Аз төлеген жоқсың. Бірақ сен екі нәрсені білмедің.

	— Нені?

	— Біріншісі — дүниені, алтын тақты, тіпті бақыт-бақты да алтынға сатып алуға болады. Бірақ адамның жүрегін, жақынына, өсіп-өнген жеріне махаббатын сатып алуға болмайды.

	— Сонда мен саған әбден сенді деп ойлайсың ба?

	— Жоқ, әрине. Мен түгіл өзіңнің үзеңгілес серіктерің Бегіш, Қарабақауыл, Қастүрік, тіпті өзің хан көтерткен мынау қасында отырған Гияссиддин Мұхамед ханға да сенбейсің... Алтынға сатып алдым деп орыстың бір саудагеріне шын сенсең, сен Мамай боласың ба?.. Екінші қатең, міне, осы сенбестігіңнен туды. Есіңде бар ма, осы болатын қырғыннан бұрын маған Ордаңның маңына жиналып жатқан әскеріңнің қанша екенін, соғысқа қалай дайындалып жатқандарын, неге көрсеттің. Маған сенгендігіңнен бе? Жоқ, көңілінде арамдығы болса қорықсын, өздерін шапқалы тұрған қандай керемет күштің келе жатқанын орыс князьдеріне айта барсын деп әдейі көрсеткен жоқсың ба? Орыстардың күні бұрын зәре-құтын алғың келген жоқ па едің? Әрине, сөйттің! Әрине, сенің қисық қылышты құмырсқадай қаптаған атты әскеріңді алдымнан өткізгенде менің шошынғаным да, қорыққаным да рас! Әсіресе жауды қалай шабу керек екенін елестеткен әскеріңнің ойынын өз көзіммен көргенімде орыс бұлықтары мұндай қаһарлы күшке шыдай алмас деп күмәндандым да! Бірақ Мәскеу князі Дмитрий Иванович қорыққан да, күмәнданған да жоқ. Мен оған көргенімнің бәрін айтып бардым. Ал содан ол өзіне керекті қорытынды істеді. Сен соғысты жүргізуде бұрынғы әдетіңе қандай өзгеріс кіргізсең, о да өз әскерінің соғысу тәртібін соған қарай өзгертті. Ол аз болғандай, басқа да шаралар істеді.

	— Қандай?

	— Мен сенің ескеріңнің санын мөлшерлеп айтқам, князь Дмитрий Иванович соған қарай бұлықтарын көбейтуге тырысты. Әрине, ол дәл сенің қосындарыңа башна-баш келетін әскер жинай алған жоқ, бірақ білтелі мылтықтары бар жауынгерлерінің бірталай болғанын есепке алсаң, сан жағынан әскерін пара-пар ете алмағанмен, күш-қуат, қару-жарақ жағынан саған төтеп бере алатын шеп құра алды.— Соқыр Иван кенет тоқтай қалды. Ол үй іші толған адамдарды бір шолып өтті.— Осының бәрін мен саған неге айтып тұрмын, Мамай әмірші! — деді ол тағы Мамайға тесіле қарап. Шынын айтып жанын арашалап алғысы келіп тұрған шығар деп ойларсың... Жоқ, олай ойлама! Мен сенің қандай кекшіл, қатыгез екеніңді білемін. Сен бәрібір мені тірі қалдырмайсың. Өзіңнің істеген қатеңнің өшін бәрібір менен аласың. Ал мен айтсам...

	— Иә, сен айтсаң? — Мамай сәл алға қарай еңкейе түсті.

	— Менің Мәскеу князімен байланысты екенімді екі-ақ адам білетін еді, екеуі де кешегі қырғында сенің бұзықтарыңның қолынан өлді.... Жауыма айтқан сырымды, ертең достарым да естиді... Туған ел-жұртым мені қарабет санамасын деп әдейі айтып тұрмын.

	Мамай соқыр Иванның сөзіне таң қалды.

	— Сонда сенің қандай адам екеніңді Қалталы Иманның баласы жұртқа айтпайды деп ойлайсың ба? — деді ол бірдемені аңғарғысы келгендей.

	— Неге айтады? Айтпауға тиісті.— Кенет соқыр Иван түксие қалды.— Өзің білесің, менен артық сенің қандай сенімді адамың бар еді? Ешкімің де болмайтын. Ал сөйткен адамың, өзіңе қастық ойлап келгенін білсең, сен Орда маңайындағы орыстардың, тіпті өз шаруасымен жүрген жай саудагерлердің біреуіне де сенуді қоясың... Мүмкін бәрін де қырып тастарсың. Ал оның Донскойге қандай керегі бар? Ел басқаратын адам әрқашанда сыр сақтай білуге тиіс. Ал князь Дмитрий Ивановичтің сенен артық бір қасиеті бар, ол әрқашанда халықтың тағдырын шешеді деген сырын сақтай біледі... Тіпті, кейде қасындағы серіктеріне де айтпайды. Ол сен істеген қатені істемейді.

	— Қандай қатені айтасың?

	— Жаңа айттым ғой, сен маған мақтанайын дедің бе, әлде қорқытайын дедің бе, өзіңнің әскеріңді көрсеттің... Ал князь Дмитрий Иванович сенің әскеріңнің соңынан келіп тиісетін, сонау орманға тығып қойған он мың жауынгерін ешкімге де, қасындағы ең сенімді князь-боярларға да айтпапты. Тек сол әскерлерді басқаратын князь Серпуховский мен воевода Боборук қана білген. Сол себептен де орыс жауынгерлері арттарында сенетін күштері болмағандықтан сендермен жан аямай соғысқан. Солай соғысуға жауынгерлерін шақырып князь Дмитрий Иванович өзі де майдан ортасында болды.

	— Сонда тоғай ішінде Мәскеу князінің он мың әскері тығулы тұрғанын сен де білмедің?

	— Білгем жоқ. Князь Дмитрий Иванович айтқан жоқ.

	— Егер ол айта қалса ше?

	— Бәрібір мен сендерге ашпас едім ол сырды. Бірақ князь Дмитрий Иванович олай ойлаған жоқ. Менің сендерге қызмет істейтінімді біледі. Сондықтан айтпады.

	— Сонда Мәскеу князі саған сенбегені бе?

	— Сенбеді. Және дұрыс сенбеді. Егер сен менен бірдемеден күмәнданып, тақымыма қыл бұрау салып қинар болсаң, аузымнан шығып кетер деп ойлаған болар.

	Мамай бұрынғысынан бетер түнере қалды. «Қаншама қате жібергені, соқыр Иманнан өзінің де сәл күдіктенгені рас еді ғой. Бұны әскерімді көрсетіп қорқытқанша, күмәнім бар, неге тақымына қыл бұрау салып, неге бар сырын айтқызбадым. Бұның Мәскеу князьдерімен шын байланысты екенін білгенімде, көп нәрсе дәл бүгінгідей болмайтын еді ғой! Әттең! Әттең». Мамай енді өз бармағын өзі шайнап, жаман қынжылды. Кенет оған тағы бір сұмырай ой келді. «Дәл осы соқыр Имандай Рязань князі Олег те мені құр алдап жүрмесе нетсін!.. Майданға келмей қалғанына қарағанда солай тәрізді ғой... Рас, мынау соқыр иман оны опасыз санап, ұрысқа неге шықпай қалғанын дәлелдеп тұр... Бірақ олай болған күнде күні бүгінге дейін Мәскеу князі оны неге шаппайды? Әлде Одақтасы болған соң тимей жүр ме? Онда Олег князьді неге жұртқа опасыз қарабет етіп қояды? Қайткен күнде Олег те ұлы князь емес пе? Әлде? Әлде?..» Кенет Мамайдың есіне жаңа ғана Дмитрий Ивановичтің бұның адал адам, өзінің тыңшысы екенін жұртқа жария етпейтін себебі есіне түсті. «Иә, иә,— деді тағы Мамай ішінен,— айқас әлі біткен жоқ, сондықтан Олегтің өз адамы екенін жұртқа білдіргісі келмей ме, әлде? Алтын Орда сенер Олег секілді князьдің өзіне әлі керек болары сөзсіз ғой. Иә, иә, солай тәрізді. Бірақ князь Олегті мен де білмеймін бе?.. Ол Мәскеу князінің бақ күндесі... Өзгеге бағынудан гөрі, өзгелердің өзіне бағынғанын тілейтін мансапқор жан. Ондай адамның Мәскеу князьдігінің өсуін тілеп Алтын Орданы сатуы мүмкін бе? Әй, білмеймін. Алтын Орда бұған да керек тәрізді...»

	Бірақ Мамайдың ойын соқыр Иван бөліп жіберді.

	— Көп жыл сырлас болдық қой, Мамай билеуші,— деді ол,— саған шыным емес, тіпті кейде өтірігімнің де жәрдемі тиген кездері болған. Сол ескі достығымыз» үшін сенен бір өтінішім бар.

	— Айт! — деді, ауыр ойдан арыла алмай тұрған Мамай.

	— Мені қинамай жендеттердің біреуі жүрегіме қанжарын сұғып бірден өлтірсін.

	— Сөйтіңдер,— деді Мамай жендеттеріне жай бірдемені айтқандай баяу үнменен.

	Осы кеңесте қайтадан орыс елімен соғысу мәселесі шешілді. Мамай әр әмір, ру басшылары, би, батырларға, тұрған қалалардың дәруға-әмірлеріне қарамағындағы жұрттан қаншама жауынгер, ат, қару-жарақ алынатынын өз аузыменен айтып берді. Осы бұйрығын орындауды бақылайтын Орданың ең басты адамдары Бегіш, Қарабақауыл, Қастүрік тәрізді кісілерді айта келіп, кенет тоқтап қалды.

	— Кен-Жанбай батыр қайда? — деді ол әлденеден сескенгендей қобалжи.

	Қара битікші6 Сақып Тұра орнынан түрегелді.

	— Әлдияр билеуші Мамай би,— деді ол басын иіп,— осы мәжіліске Кен-Жанбай мен Арғынның Қарақожа батырын шақыруға жіберілген шабарман жаңа ғана келді. Екі батыр қарамағындағы елдерін алып, осыдан бір апта бұрын Тоқтамыс ханның жеріне өтіп кетіпті.

	Мамайдың жүрегі дір ете қалды. Бірақ сыр бермеуге тырысты. Тағы сан түрлі күмәнді ойлар, абалай жармасқан қабаған иттердей, ой, ақыл сезімдеріне жармаса кетті. Ең алдыменен Мамайдың ойына келгені, Кен-Жанбай, Алтын Қарақожа секілді қанды көйлек серіктерінің бұны бастап, Алтын Орда ханының қарамағына қарай ауысуы. Мұның өзі Ордасының әлсірегенін, жұрттың бұған сенімсіздене бастағанының белгісі екенін аңғарды. Сонымен бірге өзінің тағы да бір қиын затты аңғармай қалғанын түсінді.

	Расында да Мамай Мәскеу князьдігімен соғысуға дайындалудың қамында жүріп Алтын Ордаға жақында хан болған Тоқтамысты тіпті есінен шығарып алған. Кен-Жанбай мен Қарақожа тәрізді әйгілі батырлары қарамағындағы жұрты мен осы Тоқтамыс билеп тұрған Алтын Орда жеріне қарай көшті дегенді естігенде, ең алдыменен өз арасына шығыс, теріскей-шығыс жағынан қандай қауіптің туғалы тұрғанын бірден ұқты. Өйткені Ақ Ордамен бірігіп кеткен Алтын Орданың, егер басқара білер, ұйымдастыра алар билеушісі болса, орасан үлкен күшке айналатынын ол жақсы білетін.

	Сөйтсе де, өз қаупі жұртқа ірткі салмасын деген Мамай бойын дереу жинап алды.

	— Жарайды, Кен-Жанбай мен Қарақожа батыр опасыздық істеді деп қара жамылып күңіренбелік,— деді ол.— Алдаспанымызды қамсыз қайрап, әнеугі аңғалдықтар Күлік даласындағы біз ұшыраған сәтсіздікке мәз болып елеуреп жатқан Мәскеу князьдігін шабуға мықтап дайындалалық.

	Әрине, дәл осы сәтте Мамай, бұл барып Мәскеу князьдігін емес, бұны келіп Алтын Орда қосындары шабатынын білген жоқ.

	Жалпы, Мамайдың батырлығына, айлакерлігіне қарамай, алдын қырағы болжай алмайтын үлкен кемшілігі еді. Сол алдын болжай алмағандығынан өзімен теңдесіп қалған, тыныш жатқан орыс еліне барып тиісті. Сол алдын болжай алмағандығынан Тоқтамыс билей бастаған Алтын Орданың өзіне қазіргі мезгілде ең үлкен қауіп екенін білмей қалды.





ЕКІНШІ ТАРАУ

	Хан сарайынан Едіге асыға шығып кетті. Дәл осы сәтте Тоқтамыс өзінің үзеңгілес серігі тәкаппар Едігенің ашулы кеткенін бірден ұқты. Шығып бара жатқан батырының бетін көрмесе де тіп-тік ұстаған басы мен күдірейе қалған желкесінен оның шамданып қалғанын түсінді. Онысын сонау ашу қысқан, ренжіген кезінде кәусеріле түсетін жауырыны, әдеттегісінен сәл сіресе түсетін иықтары да аңғартты. Және Едіге сарай тәртібі бойынша ханға әдеттегісіндей иіліп сәлем беріп тұрмады, басын болар-болмас иді де, кілт бұрылып шыға жөнелді.

	Жоқ, Тоқтамыс бұған қапаланған жоқ, бүгінгі істі істегенде өзі де осылай болатынын білген. Бұл шешімге де әдейі барған. Бару керек деп түсінген.

	Тоқтамыс Ақ Орда тағына отырысымен-ақ, Орыс хан тәрізді бүкіл Жошы ұлысын өзіне бағындыруды арман еткен. Сол үшін қалың әскермен Еділ — Жайыққа аттанған. Алтын Орда төңірегіндегі талас-тартыстан әбден шаршаған Орда әмірлері, ру басшылары — би, батырлары, әйгілі Ақсақ Темірдің өзі қолдаған, әскерін берген Тоқтамыс жағына шығып кеткен. Осылай жолы болған Ақ Орда ханы Еділ — Жайық бойына келіп Сарай-Беркедегі Алтын Орда тағына отырған. Әрине, бүкіл Жошы ұлысын билеймін деген адам ең алдыменен Алтын Орда тағына отыруы керек. Тоқтамыс бұл арманына жеткендей еді. Бірақ Алтын Орда тағына жету, ол әлі бүкіл Жошы ұлысын билеу емес екен. Алтын Орданың көп жері — Бүкіл Қырым, теріскей Кавказ, Үзді мен Тан өзендерінің Жайыққа дейін төменгі тұсы Мамайдың қолында... Және бұл тұста бүкіл Жошы ұлысының Еділ — Жайыққа дейін жетіп Қыпшақ қауымы жайлап, ал батыс жағы он сан Орманбет, Ноғайлы тайпасы атала бастаған. Хаджы-Тархан, Азақ, Каффа, Судак тәрізді қалалары бар бұл өлке, теңіз арқылы сыртқы жұртпен сауда-саттығы мол болғандықтан, Қыпшақ даласының өзге тұсынан анағұрлым бай болатын. Жошы ұлысының билігін бүтіндей қолына алу үшін, Тоқтамысқа енді Мамайды құртып, оның Ордасын өзіне тегіс қарату керек еді.

	Мамай оңай жау емес, Тоқтамыс Сарай-Беркені алысыменен, осы айқасқа дайындала бастаған.

	Болашақ күресін ойлаған Алтын Орда ханының, Қырым мен Сақыстан билеушісінен саясат ісінде бір артықшылығы болды. Есіл-дерті орыс князьдерін өзіне бағындыруды арман етіп жүрген Мамай Алтын Ордаға көңіл бөлмесе, ал Тоқтамыс Қырым Ордасында не болып жатыр, күні-түні бақылап отырған. Мамай Ордасынан көзін алмаған Қыли көз, қанды ауыз Мамайдың Мәскеу князінен Куликов даласындағы жеңілгені алғашқы кезде бұны қуантпаса, ренжіткен жоқ. Әлі әбден бабына жетпеген орыс князьдері дәл қазір Алтын Ордаға аттана алмайтынын білетін. Ал Мамай болса, егер орыстарды жеңіп, күшейіп ала алса, сөз жоқ, бірден аузын Алтын Ордаға салады. Сол себептен бір ретте оның Донскойдан жеңілгеніне қуанып қалғандай еді, бірақ бұл қуанышынан Тоқтамыс тез қайтқан. Өйткені Мамайдың Мәскеу князінен жеңілуі, жалпы Жошы ұлысының жеңілуі, жалпы Жошы ұлысының жеңілуі екеніне ол шек келтірмеген. Тоқтамыс орыс елінің бұл жеңісі былай күшеюі өз Ордасына да қауіпті екенін жақсы түсінген. Сол себептен ол тезірек Мамайды құртып, Жошы ұлысын Өзбек, Жәнібек кездеріндегідей, күшейтіп алуға асықты. Алтын Орданы осылай, бұрынғысындай кемеліне жеткізген күнде ғана орыс елінен қорқу түгіл оны бір кездегідей қайтадан бағындырып аламыз деп ойлады. Сол себептен де ол Мамай Ордасына бұрынғыдан да тесіле қарай бастады... Міне осы кезде Тоқтамыс Кен-Жанбай мен Қарақожа батырлар Мамайдан бөлініп, өз тайпаларымен Алтын Орда жеріне көшіп келтенін естіді.

	Тоқтамыс қос батырды дереу өз сарайына шақыртты.

	Кен-Жанбай мен Қарақожа екі күн өткеннен кейін хан сарайына келді. Мұнда Тоқтамыстың өзге нөкер уәзірлерінен бөтен Едіге де бар еді. Кен-Жанбай Кенегес руынан болатын. Бұл ру бір кезде Құмкент төңірегін мекендейтін. Бертін келе Хазбин бидің тұсында Қырымға ауысып, он бес жылдай Мамай қарамағында жүрген. Кен-Жанбайдың балалық шағы Құмкентте Едігемен бірге өткен. Бұның әкесі де ел басқарған белгілі кісі болған.

	Едіге де қос батырмен құшақтасып амандасты. Ағайын-туыс, ел жайын әрі-бері сөйлескеннен кейін ханның нөкер-уәзірлері шығып кетті. Сарайда енді тек төртеуі ғана қалды.

	Сонда ғана Тоқтамыс Куликов оқиғасын сұрады. Майданның қалай болғанын, немен тынғанын Кен-Жанбай тәптіштеп айтып берді. Сөзінің аяғында ол:

	— Мамайдың қатесі көп болды,— деді.— Сосын жеңілдік.

	— Қандай қателерді айтасың? — деді Тоқтамыс, сәл қозғалып.

	— Орыс елімен соғыспау керек еді,— деді Кен-Жанбай.

	Тоқтамысқа бұл сөз ұнамаған тәрізді.

	— Here? — деді ол қабағын сәл түйіп.

	— Олардың күкіртті, білтелі мылтықтары бар. Және көбі темір сауытты, дулығалы. Найзалары да біздікінен ұзын...

	Кен-Жанбай «орыс елі қазір бізден күшті» деген сөзді айта алмай тұрғандай.

	— Жарайды,— деді Тоқтамыс,— орыс елінің мылтығы болса, Мамайдың сол мылтықтың оғындай жүйрік, жан шыдатпас атты әскері бар емес пе еді?

	— Ең үлкен қате осы атты әскерден шықты емес пе. Мамай Қалталы Иманның баласының тоғай арасында тығып қойған он мың атты әскері барын білмей қалды ғой.

	— Міне бұл Мамайдың ең үлкен қатесі,— деді бағанадан бері үндемей отырған Едіге,— жау саны сенің әскеріңнен кем болса да, әрқашанда оны бір жарым есе көп санауың керек. Жауынгерлеріне де солай деп түсіндіруі қажет еді. Сонда сенің сыпайларың өзінен көп жауды жеңу үшін ерлігіне ерлік қосады. Жаны үшін күреседі. Көп жауына, өзі аз болса да, ерлігін қарсы қояды. Өйтпесе өзінен бір жарым есе астам дұшпанынан жеңілетінін біледі. Ақылды қолбасшы әрқашанда осылай істеу керек. Майданға ол қолында бар әскерінің екі бөлегін салып, бір бөлегін кейін ұстауға міндетті. Мамай осылай еткенде, соғысқа соңынан кірген он мың атты әскері дым да істей алмайтын еді.

	Тоқтамыс Едігеге ойлана қарады. «Дұрыс айтады. Әскерді соғысқа осылай тәрбиелеу бұл да бір ойланатын дүние екен. Дегенмен осы Едігені жауынгерлері босқа қадырлемейді-ау... Ойы тым терең... Мұндай адамның сенің сол қанатыңның қатардағы бір әмірі болып жүре беруі неғайбыл. Ал әскер басы — әмір әл мұра істеу о да қауіпті.

	Демек бұны тезірек сынаған жөн болар. Қашанғы сезіктене беремін?».

	Кен-Жанбай Едігенің соңғы айтқанына көнгісі келмегендей сынай көрсетті.

	— Ал Мамай басқаша ойлады,— деді ол Едігеге қарап.— Алдында тұрған орыстың бар әскері дегеннен кейін ол Орданың бар күшін бірден төгіп, жау әскерін біржолата құртып жібермек болды...

	— Иә, орыстың бар әскері алдында тұрса, өйткені де дұрыс еді ғой,— деді Тоқтамыс,— бірақ олай болмай шықты емес пе?

	— Жалғыз бұл емес, Мамай шу дегеннен қателесті,— деді Кен-Жанбай.

	— Тағы қандай қатесін айтасын? — Тоқтамыс «Көне, айт! Айт! Бізден ештеңеңді жасырма» дегендей Кен-Жанбайға тесіле қарады.

	— Қате шу дегеннен болды. Мәскеу князімен соғысамын деп Мамай Либке князі Жағайла мен Рязань князі Үлпекпен одақтасты. Екеуі де ұрысқа келмей қалды.

	— Қарға қарғаның, көзін шұқитын ба еді? — деді Едіге.— Одан да, Кен-Жанбай, сен бізге Мамай орыс шебін қалай шапты, соны айтшы. Ұзын найзалы, темір киген, қаз-қатар сіресіп тұрған жау шебін, тікелей ат қойып ала алмайтынын Мамай білмеді ме? Қандай жаңа тәсілге сенді?

	— Бар пәле Мамайдың сол жаңа тәсілінен ғой. Жоқ, тіпті жаңа тәсілдің өзінен емес, оны күні бұрын Соқыр Иманға көрсетуінен болды.

	Мамайға соғысқа кірместен бұрын көктемнен бастап әскерін үйреткен. Бірнеше әскери ойын өткізген. Екі жақтың жекпе-жек айқасы өтісіменен, дауылпаздар қағылып, Мамайдың жалауы көкке сырық бойы көтерілген шақта, біздің қосындар иін тіресіп тұрған жау шебінің үш жерінен — ортасынан, екі қанатынан тиюге тиісті еді. Тигенде бұрынғыдай, лек-лек боп емес, ұшып бара жатқан қаздар тәрізді, үш бұрыштанып жау шебіне кіруі керек-ті. Осы үш бұрыштың сүйір ұшында, Каффа ұсталары істеген найза өтпес көк сауытты, аттарының кеудесіне де темір қалқан жабылған, бес жүз салт атты әскер болатын. Осы сүйір ұшты алдыңғы жасақ соңындағы екі қанатына қарай кеңи беріп, әлгі үш қолдың ең артқысы қатарласып кетсін делінген. Және алғашқы шапқан бес жүз адамнан құрылған сүйір ұшқа айналған жасақтармен, оның кеңіте түсетін соңғы қатарлардың жауынгерлері жауға қарай аттарын пәрменінше шаптырып, темір ұшты найзадай жау шебіне тұтаса кірген қалың әскер жау бұлықтарын аттарымен таптап, қылыштарымен шапқылап быт-шытын шығаруы керек болатын. Мұндағы ен үлкен мақсат қаз-қатар иін тірескен орыс саптарының тәртібін бұзып, опалаң-топалаң ету еді. Сосын әр жүздік, мыңдық қатарлары бөлшектенген, бірі мен бірі сайланысын бұзып алған орыс бұлықтарын қоршай түсіп, ал үстінен шоқпардың, қылыштың астына алуларымыз керек еді.

	— Ал орыстар өйтулеріне мүмкіндік бермеді ме? — деді Тоқтамыс.

	— Жоқ, мүмкіндік берді. Мүмкіндік бергенде қандай. Біздің найзаның ұшындай сүп сүйір боп шапқан сауытты жасақтарымыз үстеріне келіп қалған кезде, олар қарсылық етпей, бір сот үш жерден қақ айырылды. Бар пәрмендерімен жауды аттарының кеуделерімен ұрып, аяқтарының астында таптап арна саламыз деген жігіттер, сол шапқан қарқындарымен орыс жауынгерлері тасалап тұрған, ор, жыраларға кеп, бірінің. үстіне бірі құлады... Ал орыс сыпайлары біздің әскерлерімізді сабын бұзбай, қоршалана тұрып қарсы алды. Олардың тәртібі емес, біздің ұрыс тәртібіміз бұзылды. Сол, алғашқы қарқында-ақ біз үлкен апатқа ұшырадық. Амал жоқ, атты әскеріміздің жаудан сытылып шығып, қайта түсетін не қашқан болып, соңымыздан шұбырта қудырып, кейін бұрылып қайта тиісетін айлаларымызды пайдалана алмадық. Орыс әскерімен араласып кеткен біздің жауынгерлерімізге енді жауымен қоян-қолтық алысуға тура келді. Орданың көп жауынгерлері аттарынан түсіп, жаяу алысты. Мұндай қоян-қолтық ұрысқа үйренбеген бізге бұл қырғын оңайға түспеді, сонда да көптің аты көп қой, баһадүр, мың бастарының арқасында, қайтадан тәртіпке келген біздің сыпайлар ұрыстың орта кезінде жеңе бастап еді, Мәскеу князі бізден қулығын асырды. Біріншіден, күні бұрын ұрысу тәртібімізден хабардар болып қалғандықтан, соның ыңғайына қарай шептерін қайта құрып алып, бізге еркін соғысуға мүмкіндік бермеді. Ал екіншіден, біздің бар әскерімізді бірден ұрысқа кіргіздіріп, өзі соғыстың дер кезінде орманға тығып қойған атты әскерін пайдалана алды...

	— Расымен Мамай орыстардың көмекші күші жоқ деп ойлады ма? — деді Едіге.

	— Қалай шатысқанын өзі де білмей қалған тәрізді.

	— Ал сонда атақты Кен-Жанбай батыр қайда еді?

	Кен-Жанбай көзсіз ер, асқан мерген, осы тұстағы Дәшті-Қыпшақ батырларының ең даңқтысы еді.

	— Біз Мамайға сендік.

	Тоқтамыс кенет тұнжырай қалды.

	— Сол сеніміңді ақтамағаны үшін оны тастап кеттіңдер ме? — деді ол.

	Бағанадан бері үндемей отырған Қарақожа батыр:

	— Алдияр хан, соңымызға ерген тайпамызбен өз ел-жұртымызға келіп қосылғандығымызды опасыздыққа санайсыз ба? — деп сол қозғалып қойды.

	— Иә, біз бұдан әрі Ноғайлы қауымында қалуды жөн көрмедік,— деді Кен-Жанбай.— Соңымыздан ерген халықтың болашағынан қорықтық. Бүгін жеңілген Мамай, ертең тағы жеңілмесіне кім біледі. Ал соғыспа деп айтуға бата алмадық. Өз дегеніне қарсы шықсаң Мамайдың кектене қалатыны әйгілі жәйт.

	— Сонда Мамай орыспен қайтадан соғыспақ па? — деді Тоқтамыс.— Оған күшті қайдан алмақ?

	Тоқтамыс Кен-Жанбайға бағанадан бері айта алмай отырған сұрағын берді. Оған Мамайдың өткен соғысының тарихынан гөрі, алдағы ойы, әскери күші, қарамағындағы жұрттың күй-жағдайы, Мамайға деген көзқарастары қымбат еді. Өйткені Алтын Орданың қыруар жерін иемденіп, Қырым мен Сақыстан тұрғын елінің мол байлығын пайдаланып отырған Мамаймен өзі соғыспақ еді. Оның қарамағындағы Қырым, Сақыстанды қайтадан Алтын Ордаға бағындыруды жақын уақыттағы мақсаты көрген. Бұ да түбі орыс еліменен шайқасатынына шек келтірмеген. Бірақ мәдениеті, өнеркәсіп мүмкіншілігі өзінен жоғары тұрған орыс елін Мамай тәрізді, тек Қырым мен Сақыстанның қару-жарақты күшіменен ғана жеңіп алам демей, онымен бүкіл Жошы ұлысының, Өзбек пен Жәнібек кезіндегідей, әбден біріктіріп және күшейтіп алған соң айқаспақ еді. Сондықтан Жошы ұлысын бүтіндей басқару — енді Тоқтамыстың көкейкесті арманына айналған. Егер осы арманына жете алса, оған бұрынғысынан да шарықтай бастаған Ақсақ Темір де бәлендей қауіпті көрінбеген. Демек, кешегі өзін осы таққа отырғыздырған Ақсақ Темірмен де бұның бір айқасуы күмәнсіз еді. Өйткені басқа әміршіге бағынатындай Тоқтамыс қарапайым жан емес, және Жағатай ұлысының қолтығына кірер Алтын Орда да ондай ұсақ хандық емес. Бұл әлі де жан-жағынан ит талаған көкжал арлан қасқыр. Егер жараларынан жазыла алса, өлі талай Мауараннахр, Ақсақ Темірлерді қан-қақсата алады. Ал сол Алтын Орданы бұрынғы айбарлы халіне келтіру үшін бүгінгі таңда Тоқтамысқа ең керегі Мамай Ордасын өзіне бағындыру еді. Бұл тұста Кен-Жанбайдың Мамай Ордасы жайында бүгінгі айтып тұрғаны Тоқтамысқа көп нәрсені аңғартты. Алтын Орда ханы Мамайдың мықты жағын да, осал жерін де біліп алды. Мамай Ордасындағы Кен-Жанбай мен Қарақожа батырлар басқарған Арғындар мен Кенегес руларының елеулі бөлегінің Қырым әміршісін тастап Алтын Орда жеріне көшіп келгені Едігеге тіпті ұнаған жоқ. Жоқ, бұл жағдай Едігеге өзінің Мамаймен бір руға қазір Ноғайлы аталған Маңғыт руына жататындығынан, немесе Мамайға жаны ашығандығынан ұнамай қалған жоқ. Мамайды құрту керек екенін Едіге де мақұлдаған. Бірақ жасынан би атанған қырағы Едіге бұл кешудің Алтын Орда қарамағындағы екі елдің, яғни, Ноғайлы, Қыпшақ деген екі тайпаның іргесін бөле бастағаны екенін түсінген. Әрине, осы бүгінгі бөліну, бұдан жүз елу жыл өткеннен кейін өзінің ұрпағының төртінші буыны — атақты Мұса, Жаңбыршы билерден тараған немере шөберелері Шейх-Мамай, Алшағыр, Орақ, Телағыс, Сейтектер Ақ Орданың орнын басып қалған Қыпшақ тайпасына қарсы шығып, осы хандықтың Сарайшықта әйгілі ханы Қасымды өлтіріп, оның баласы Тагир тұсында, Ноғайлы жұрты Қыпшақ елімен соғысарын білген жоқ. Жоқ,. Едіге бүгінгі Алтын Орданың бірі батыс, екіншісі шығыс босағасы. болған ағайынды, Ноғайлы, Қыпшақ екі тайпаның бөлініп, Қыпшақ қазақ атанып өз алдына хандық құрып, шаңырақ көтеруіне әлі жүз жыл толмай жатып, әлден бәз-баяғы бақталастық, жер-су таластық себептерімен бөлшектене бастағанын ұнатпаған. Рас, тарих Едігенің бұл қарсылығына қарамаған.

	Жоқ, Едіге замана өзгерісін, болашақтың тарих жолдарын болжай алмаған. Ал бүгін Кен-Жанбай мен Қарақожа қарамақтарындағы елдерін ертіп Мамай Ордасынан бөлініп шыққанын, ол тек жаман ырымға санаған. Мамайдың басына ауыртпалық түскен шақта бұл екеуі опасыздық істеді деп есептеген. Көңіліне күдік кірген Едіге өзін ұстап тұра алмады.

	— Ал егер Тоқтамыс хан қан майданда бір жауынан жеңілсе, сендер қайда қашасыңдар?

	— Жұрттың бәрін өзің дейсің бе? — деді Кен-Жанбай малдасын шарт жүгініп алып.— Мен келсем, өз тайпаммен өз еліме, өз Ордама келдім.

	Кен-Жанбайдың бұл сөзі Едігенің Алтын Ордадан бір кезде Ақсақ Темірге қашқанын бетіне басу еді. Едіге түнере түсті. Бұл екеуі бала жастан бірге өскен. Едіге Әмір баласы болғандықтан, Құмкенттегі өзі тұстас серіктерінің ойын төбелестерінде іштеріндегі төресі, басшысы саналатын. Жастай Едігенің үстемдігін көріп өскен Кен-Жанбай, оның досы да, қасы да еді. Ал Қазір бүкіл Дәшті Қыпшақка есімі аян, әйгілі батыр, Едігенің әмірлігіне де, тегеурінді мінезіне де қарағысы келмеді. Бала жастан іште жатқан наразылық бірден сыртқа шықты. Анау жанына батар бірдеме десе жағасынан ала түсуге бар.

	Тапқырлығы, ақылдылығы үшін бала жастан ел арасында Едігені текке би демесе керек-ті, ол өзіне шапқалы тұрған қабаған арланды жуасытқысы келгендей:

	— Ие, сендер жалғыз келген жоқсыңдар ғой, қарамақтарыңдағы елдеріңді ала келіңдер, бұл көп жағдайды өзгертеді,— дей салды.

	Едіге кенет Кен-Жанбайға қарады. Бұны көрмегелі жиырма жылдай болып қалған еді. Жас кезінде Кен-Жанбай жас бөлтірік тәрізді болатын, демек түбі көкжал қасқырға айналатыны өр мінезінен байқалып тұратын, бірақ жастығынан ба, әлде әлі қанға құмарланып үйренбегендігінен бе Едігеге қарсы шаппайтын, көбіне айтқанына көне беретін... Ал қазір? Едіге оған тағы ойлана қарады. Қарсы алдында әлі шарт жүгінген, екі көзі қанталап кеткен Кен-Жанбай отыр. Айнымаған, шабуға ыңғайлаған көкжал қасқыр...

	Едіге кенет жымиды. Оның есіне бала жастарындағы бір оқиға түсті.

	Жігіт бола бастаған кездері еді. Кент сыртына бір топ жасөспірімдер аңға шыққан. Қару-жарақтарын қостарына тастап, таяу өзенге ат жалдатып, суға түсіп келе жатқан. Кенегес руының екі мерген бала жігіті — Кен-Жанбай мен Көкжалды өзгелерден бұрынырақ кеткен. Бірі садақты, екіншісі садақсыз. Кенет алдарынан бір қызыл түлкі зып етіп жүгіріп өтіп, шоқша тобылғының арасына кіріп кетеді. Кен-Жанбай оны бірінші көреді. Жақын қалған қостарына жүгіріп барып садағын әкелгенше Көкжалды түлкіні атып үлгіреді. Садағын алып келген Кен-Жанбай «Ең алдымен мен көрдім, түлкі менікі» деп жабыса кетеді. Көкжалды бермейді. Екеуі төбелесуге айналады. Осы кезде бір жасөспірім балалармен Едіге келеді. Екеуі өмір баласына жүгінеді.

	— Былай болсын,— дейді Едіге үкім айтып.— Бір бала түлкіні Кен-Жанбай көрген жерге ұстап тұрсын. Кен-Жанбай, сен атасың, егер түлкіге тигізсең — түлкі сенікі, тигізе алмасаң — Көкжалдікі. Ал ұстап тұрған балаға тигізсең, құнын төлейсің.

	— Жарайды,— дейді Кен-Жанбай.

	Едіге Кен-Жанбай мен Көкжалды көрсеткен жерге, бір бишара кедейдің баласына түлкіні басына көтерте ұстатып қояды. Бала қорықса да, әмір ұлы айтқан соң амалсыз, түлкіні ұстайды...

	— Егер баланы жазым қылсаң, дейді Едіге Кен-Жанбайға,— құнына әке-шешесі не тілейді, соны бересің. Егер қанға қан деп өзіңнің басыңды тілесе, басынды бересің!

	— Болсын! — дейді екі көзі шатынап кеткен қайсар Кен-Жанбай. Сол Кен-Жанбай осы. Сондағыдай екі көзі ұшқын атып шатынап тұр. Кен-Жанбай бала ұстап тұрған түлкінің дәл басынан тигізіп, олжалы болған. Өзге жұрт жоқ жердей қатерге іліккен баланың аман қалғанына қуанса, бұл түлкіні Көкжалдыға жібермегеніне, өзінің дәл тигізгеніне шаттанған.

	Қазір Едігеге қарап, дәл сондағысындай екі көзі оттай жанып, ештеңеден сескенбейтінін көрсетіп, сестене қалған. Едіге Кен-Жанбайға таңдана «шіркіннің қайсарлығын-ай!» деп көзін аударып әкетті.

	Ал Едігенің мінез-құлқын жақсы білетін Тоқтамыс іштей қаупі бар әмірін бір мұқататын сәті келді деп ойлады. Бұрын да Алтын Орда ханы «қызымды берген күнде де әкесін өлтіргенімді ұмыта қояр ма екен? Және Ақсақ Темір бұны өз Ордасына алып қалмай, неге маған қосты?» деп күмәндана беретін. Оның үстіне жас бәйбішесі, әйгілі сұлу Садат-бегім: «Осы Едігеден құтыл, саған қараған түрі маған ұнамайды, қызыңды берсең, оны місе тұтпай, әлі тағыңнан дәметіп жүрмесе нетсін...» деп соңғы кезде мазасын ала берген. Әйелінің сөзіне Тоқтамыс риза болып қалған. Бұрын ол Едіге жайында бірен-саран өсек те естіген. Енді міне, соңындағы жұртымен өзі келіп қосылып отырған қос батырға, хан айтар билікті, баса-көктеп Едігенің айтып тұрғаны мынау!

	Тоқтамыс Кен-Жанбай мен Қарақожа батырға жылы шырай көрсете қарады.

	— Едігенің сөзіне ренжімеңдер,— деді Тоқтамыс.— Қандай ойменен былай сөйлеп тұрғанын соңынан түсінерсіңдер. Ал ақ иық қыран қос батыр, соңдарыңдағы елдеріңді ертіп, өз ұяларыңа қайтқандарыңа Алтын Орда ханы біз риза. Ризалығымыз соншалық, ерген жұрттарың біздің даладан қалаған жерлерінен қоныс алсын, көшіп-қонған шығындары бар, өзге жұрттай емес, әбден жайласқандарынша, екі жыл бойы Орда мұқтажына еш алым-салық төлемесін. Сонымен бірге алтын семсер Кен-Жанбай, бүгіннен бастап мына тұрған атан жілік арыс кеуде Қарақожа батырыңды қоса, Алтын Орданың бас тіреулері болып саналар ұлысының сол қанатына жататын Жошы, қос Дәулет, Құдайберді, Қобыланды, Шуақ, Уақ, Шора тоғыз батырымның басшысы өзің боп Ордамда қал! — Тоқтамыс сөзім қайсыңа қалай тиді дегендей сәл тоқтай қалды. Едіге сұп-сұр боп кетті. Әлгі айтылған сегіз батыр, өз тайпаларының қосындарын басқарып Алтын Орданың сол қанатына жататын. Және бұл Дәшті Қыпшақтың қосындары сол қанаттың негізгі күші саналатын. Осы батырлардың бас батыры болу деген сөз әлгі қосындар Кен-Жанбайдың қарамағына кіреді деген сөз еді. Егер Едіге тәрізді жеке қол басқарып жүрген үш-төрт өмірлерді санамағанда, сайып келгенде, Кен-Жанбайға «сен сол қанат әскерінің басшысы боласың» деген мағынада айтылған еді бұл сөз. Ал сол қанаттың бас қолбасшылығы ақылына, ерлігіне Тоқтамыспен майданға қатар жүріп Алтын Ордаға көрсеткен еңбегіне қарағанда, Едігеге берілуге тиісті еді.

	Бала жастан өзінен төмен жүрген Кен-Жанбайға, Тоқтамыстың бұл дәрежені бергісі келіп тұрғанын, Едіге ханның арам ойын бірден ұқты. Жауар бұлттай түнере қалуы да осыдан еді. Ал Тоқтамыс сілтеген таяғының Едігенің ауырып жүрген жеріне дәл тигенін, сәл аңғарып, оның сол ауырған жерін бұдан да ауырта түсейін дегендей, сәл кідірді де, сөзін қайтадан жалғай түсті.— Едіге өмір, менің бұл шешімімді сіз дұрыс дейсіз бе? — деді хан Едігеге сәл бұрылып.

	— Алдияр хан маған бұл сұрақты ақылы жетпей беріп тұрған жоқ қой деймін,— деді ол басын сәл иіп.— Ал менің ойымды білгіңіз келсе Кен-Жанбай батыр бұдан да үлкен дәрежеге де лайықты.

	Сөйтті де басын тағы сәл иіп, тізесін бүкпей сарайдан шыға жөнелді.

	Едігенің ашуланып кеткенін үйдегілер тегіс ұқты. Тоқтамыс «саған сол керек» дегендей сәл күлімсірей, үн-түнсіз тына қалды.

	Кен-Жанбай не дерін білмей, жерді құр шұқылай берді. Тек еңгезердей Қарақожа батыр ғана «бірің өліп, бірің қал» дегендей сол маңғаздана отырған қалпынан бүлк етпеді. Демек, үй іші, кенет біреу өлгендей тітіркене қалды. «Осы істегенім дұрыс болды ма?» дегендей әлденеден қобалжып, Тоқтамыс сазара түсті.

	Дүниенің күндізгі әуре-сарсаңын ұмытып, бар әлем мүлгіп, ұйқыға кеткен. Таң қараңғысы тарай бастаған кез. Аспанда ай сәулесі де таусылып, жер жиһан бір сәт тыныштыққа енген. Тек оқта-текте әлдеқайдан қасқырдың серіктерін шақырып ұлығаны, не кенет түлкінің тырнағына ілігіп қалған, үкінің не жапалақтың шар еткен даусы естіледі...

	Кез еді таңсәрісі мүлде жуық,

	Кеткен-ді түнгі самал жел де суып,

	Келеді сары белден төмен құлап

	Топ адам, жүрістері жедел, суыт.

	Жал-құйрық жерге түсіп көміп жатқан,

	Кер төбел жорға мінген көбік атқан.

	Ақ сары топ алдында сұлу жігіт

	Тұлғасы анадайдан көзді тартқан,

	деп ақын айтқандай, таң біліне Жейхундарияның ашулы толқынды жағасын жағалап, қалың біткен жиде, қарағаш, тоғай-ормандарын бетке ұстай, бір топ жігіт үстірт жүріп келе жатыр. Мінгендері кілең қара көк текежаумыт жүйріктер. Жалғыз-ақ топ алдында келе жатқан кісі ақсары сұлу өңді жасы отыздардан асып кеткен, өткір көзді, қалың қабақты, қошқар мұрын, балуан денелі адам. Өзгелерден еңсесі биік, атқа отырысы да бөлек. Астындағы есік пен төрдей теңбіл қара көк жорғасын, баяу ғана сипай қамшылап, ер үстінде бір қырындай отырып қайдағы жоқ тәтті ойға кеткендей. Түн қараңғысына да, үреймен тынған қалың орман-тоғайларға да, толқыны долдана жағасын ұрған қара көлеңкедегі сұсты Жейхүндарияға да еш көңіл аудармай, анда-санда күлімдеп қойып, өз ойымен келе жатыр. Бұл сол кезде Ақсақ Темір Ордасында қызметте жүрген Едіге еді. Осы түнгі оқиға бұдан он жыл бұрын болған. Түнгі салтаттылардың беті, Хорезм хандығына жататын, Жейхундарияның сол жақ жағасынан үш фарсахтай жерде тұратын Маңғыт кенті еді. Ноғайлы елі боп кеткен Маңғыт руы ол кезде Дәшті Қыпшақ пен Мауараннахрдағы ең көп жұрт болатын. Бұл ел тек қана Дәшті Қыпшақтың күнгей-батыс жағын ғана емес, Хорезмнің батыс тұсын да «он сан үйлі Ноғайлы» деп келетін жырға қарасақ, бұл қыруар жер еді. Әр түмен он мың кісіден қырылып, он түмен бір сана саналатынын еске алсақ, сол тұстың өзінде Ноғайлы елі миллионнан асып түседі екен. Қаншама жұрт! Ал қазір...

	Осы Ноғайлы елінің Хорезм жеріндегі бас қаласы қазір Едігелер келе жатқан Маңғыт кенті болатын. Едіге осы Маңғыт шаһарының даруғашысы Сидақ бидің қызы Садат-бегіммен осыдан бес-ақ ай бұрын, бір ұлан асыр үлкен тойда кездескен. Махаббат деген бір сиқырлы күш қой, бірін-бірі қатты ұнатып, жолығар мезгілдерін уәделесіп қалған. Қыздың сабағынан үзілгелі тұрған алмадай, әбден піскен кезі еді. Демек, ол қандай балдай тәтті болғанымен Едіге сөз берген күнінде келе алмай қалған. Белдеуден аты, белден қару-жарағы кетпеген жорықшылық заман, Ақсақ Темірдің әмірімен ол Сығанақ жаққа жорыққа жол шеккен. О жақта жеті айдай жүріп кейін оралғанында Едіге қыздың өтініші бойынша әкесі, Маңғыт даруғашысы Сидақ, Садат-бегімді Тоқтамысқа тоқалдыққа бермекші болғанын естіген. Ажарына ақылы сай қыз Едігеге өте ұнаған еді, енді өкініштен бармағын шайнап қала берген. Бірақ, осыдан бір жеті бұрын қыз Жезаққа, бір апасының үйіне төркіндеп келген кезінде, Едіге онымен тағы ұшырасқан. Бүгін-ертең ұзатылғалы тұрған Садат-бегім, жат елде көш жөнекей жолығуға, аяғына тас батырмай аңдып жүрген күзетшілерінен қорқып, Маңғыт маңындағы тойға кездесуге осы бүгінгі күнді атаған. Едігенің топ жолдастарын ертіп, ат сабылтып келе жатқаны, қыздың сол күнгі күтем деген сөзі еді. Таң қылаң бере жігіттер Едіге мен Садат-бегім уәделескен тоғайдың тұсына жетті. Едіге жорғасын әудем жерде қалған серіктеріне тастап, әрі қарай жалғыз жүрді. Күтем деген жуан еменнің жанында қыз тұр екен. Аппақ жүзі балбырап үзіліп кетуге таяу қыпша белі бұраң қағып Едігені көрісіменен қыз қарсы жүрді. Сәл сарғайып ашыла бастаған қара көлеңке мақпал түнде Едігеге қыз шық моншағы жуған аппақ гүл тәрізді көрінді... Осы бір таңның нәзік гүлін қаттырақ ұстаса үзіліп кетердей сезінді Едіге... Сөйтсе де еркелеткісі келгендей, ақырын құшақтап бауырына қысты. Қыз да әбден құмартып, сағынып қалған екен, «белімді қатты қыстың» демеді...

	Жас жастың тілегі бір, жібектің түйіні бір, бие сауымдай өткен мезгіл, бұларға қас қағым сәттей білінбеді. Тек таң әбден атып, күннің шығуы жақын екеніне белгі беріп, орман ішін бозторғай мен бұлбұл тамылжыған үндерге бөлегенде ғана бұлар құшақтарын жазды.

	Сынық мінезді қыз бұрынғысынан да сынып қалған еді.

	Өр мінезді Едіге әлденеге ренжігендей.

	— Менен бұрын кіммен ойнап едің? — деді.

	Қыз кенет ерке-шора мінезіне салды.

	— Ұнамай қалдым ба?

	— Жоқ, неге!..

	— Ұнаған болсам атыңның артына мінгестір де дәл қазір алып кет. Өзіңе деген менің көңілімді содан білерсің...

	— Жоқ, сонда да...

	Қыз кенет тағы өршелене қалды.

	— Жарайды, айтайын, Тоқтамыспен!

	Едіге тұнжырай түсті.

	— Қалайша? Ол қашан кездесіп еді?

	— Екі айдан асып барады.

	Едіге енді түксие қалды.

	— Сонда мен Тоқтамыстың баласын әлдилемекпін бе? Жұрт күлер...

	Қыз сасқан жоқ:

	— Сұлтан Уәйіз-Дағ бекінісіне барып келе жатқан Тоқтамыс біздің үйде қонып жатқан сол күні кешке таман көршіміздің құла биесіне біздің үйдің азбан айғыры шапқан. Соны көрсетіп, тәңірім тағатымды бұзды... Түнде Тоқтамысты қабылдадым. Таңертең Тоқтамыс әкемнен менің қолымды сұрады. Ал егер сол құла бие буаз болса, мен де екіқабатпын... Ал қысыр қалса менде де ештеңе жоқ...

	Сол күні түс кезінде, атын тағалатпақ боп құла биесі бар ұстаның үйіне Едіге келді.

	Ұстаның әйелі берген қымызды бір-екі рет ұрттап:

	— Қымызыңыз тәтті екен бірақ сұйықтау ма қалай? — деген.

	— Сусынға деп ұстап отырған жалғыз биеміз еді. Биыл жазғы тұрым айғыр қостырып едік, суалайын деген болар, сүті тым сұйықталып барады,— деген ұстаның әйелі.

	Сол күн түнде Едіге Садат-бегіммен тағы кездескен. Құла биенің ішінде құлыны бар екенін айтқан.

	Садат-бегім буынсыз жерге пышақ салдырмаған, Едігені жақсы көре тұрып, амал жоқ, құшақтасып айырылған. Бірақ осы құшақтары шын ыстық құшақтар екен, соңынан Садат-бегім Тоқтамыстың үйіне келін болып түскеннен кейін де аулы аулына көршілес қонатын Едігеден байланысын айыра алмаған.

	Ұрлап ішкен ас тәтті ме, әлде Едігенің қасиеті бірте-бірте артты ма, Садат-бегім көңілдесін ұзақ уақыт көрмесе, кәдімгідей құса болып, оның келуін аңсап күтетін күйге жетті.

	Оның әр келмеген күнін жіпке тізген тәспідей бір-бірлеп санайтын болды.

	Жан жүрегі тек Едіге үшін жаралғандай, ол келмесе тар кеудесін тартыл мысық тырнап жатқандай, өзін қоярға жер таппады. Оның үстіне Тоқтамыс үнемі жорықта болып, жас денесі өрттей жанып, жан азабын жеңе алмайтын күйге түсті. Бөтен еркектерге қарағысы да келмеді. Күндіз-түні ойлайтыны тек Едіге болды. Ал Едіге келмеді. Алабұртқан асау көңіл бұрынғысынан да күйіне түсті.

	Сөйтіп, жүргенінде Тоқтамыстың үлкен бәйбішесі дүние салып, енді Орда бәйбішесі Садат-бегім болды.

	Садат-бегім бұл дәрежесін енді аяғына басқысы келмеді.

	Едігені қанша жақсы көргенмен, Алтын Орда ханының сүйген әйелі жас бәйбішесі екенін ұмытпады.

	Сөйтіп жүргенінде қайтыс болған бәйбішесінен туған Тоқтамыстың қос сұлуы — Ханеке, Жәнекенің кішісі Жәнеке Едігемен құпия кездесіп жүреді екен дегенді естіді.

	Садат-бегім Едігені бұрынғысынан да аңсай күтетін болған.

	Ал Едіге бүкіл Мауараннахр, Дәшті Қыпшаққа әйгілі сұлу еркешора жас Жәнекенін ләззат оты жеңді ме, әлде өгей болса да Садат-бегім Жанекенің шешесі ғой деп ойлады ма, әйтеуір Тоқтамыстың жас бәйбішесімен байланысын мүлдем тоқтатты.

	Алғашқы кезде Едігенің келмегенін Тоқтамыстың қаһарынан сескеніп жүр ме деп ойлаған.

	Өйткені Тоқтамыс пен Едігенің арасында терең ор жатқанын ол шу дегеннен сезген. Бұндай жағдайда Едігенің бір есепте абайлы болуын да дұрыс көрген.

	Сөйтсе...

	Садат-бегім Тоқтамысқа «қызың бөлен» деуге бата алмаған. Егер жұрт айтып жүрген сөз өсек боп шықса...

	Садат-бегім не болса да Едігемен өзі сөйлеспек болған.

	Екі ауыл жайлауға қатар қонған жаздың ортасында ретін тауып Едігемен кездескен.

	Жас бәйбіше жүрегі оттай жанып, оған құшағын жая жанына келгенде, Едіге қарамай кеткен.

	Құр ғана қарамай кеткен жоқ, қойнына жылан салып жібергендей суық сөз айтқан.

	— Ойнадық, күлдік, енді жетер,— деген ол.— Баяғыдай бұлаңдаған жас емессің, көңіліңнің желін басар кезің келді.

	Садат-бегім кенет тамыры суалып кеткендей, сұп-сұр болып қалған.

	— Одан да мені ана жас Жәнекеге айырбастадым десейші?

	— Айырбастаса несі бар? Бұлаңдаған жас Жәнеке кімнен кем?

	Едіге Садат-бегімнің өзінен біржолата көңілі қалсын деді ме, оған бұдан да қатты сөз айтқан.

	— Сенен әбден жеріп болдым! — деген.

	— Ә, солай дейсің бе? — деді Садат-бегім кенет тұншыға сөйлеп.

	Едіге жауап бермеген қалпы кете барған. Садат-бегім орнында тұрып қалған.

	Жоқ, ол Едігенің артынан жүгірген де жоқ, өкініп жылаған да жоқ. Отызға жетпеген, бүкіл Алтын Орда ханының жас бәйбішесін Едігенің «бұлаңдаған жас емессің... сенен жерідім» деген сөздерінен жан азабы, ар азабы найзадай қадалып, бір орнында тұрып қалған.

	Жалғанда шын жақсы көрген намысқор әйелдің сүйгенін жек көруінен қиын ештеңе жоқ. Ондай жек көре қалған әйел, кешегі сүйгеніне деген қандай жауыздық шешімге болса да барады.

	Ондай әйел, және өзімшіл кекшіл болса, өз терісінен жерінген жылан тәрізді, кешегі махаббатынан тез құтылуға тырысады.

	Ал Тоқтамыстың жас бәйбішесі бұрынғы сынық мінезді Садат-бегім қыз емес еді. Едігенің кеше ғана түкті кеудесінің астында, бойы балқып, көңілі шалқып аузына келген ең тәтті сөзімен аймалап, күйіп-жанып жататын Садаттан, кенет ол бүкіл Дәшті Қыпшақтың әміршісі Алтын Орда ханының өзінің ар намысын қорғай алатын, бетінен ызғары шыққан, ызғар бәйбішесіне айналды.

	Бір сәт ақ жүзінің қаны қашып, кетіп бара жатқан Едігенің артынан тесіле қарап, ол сұр жыландай ысқырына:

	— Тұра тұр, Едіге мырза,— деді.— Дәл бүгінгі сөзің үшін әлі зәрімді іштірермін!

	Тоқтамыстың Едігеге деген қастығының күшеюіне осы сүйген бәйбішесі Садаттың Едігеге қарсы әрекеттері дем берген.

	Жалғанда жақсы көрген әйеліңнің жауыңа айналғаны, тыныш жатқан өзеннің тасыған дарияға айналғанымен тең.

	Ол қауіптен қалай өтесің, қай жеріне көпір саласың — айыру қиын.

	Тұнай дариясындай мол суы емес, шатын өзен Калка екінші мәртебе ұлы қырғынның куәсі болды. Бірінші рет осы өзеннің бойында Жылқы, яғни 1223 жылы маусым айының он бірі күні монғолдың Жебе мен Сүбэтәй баһадурлары басқарған қосындары орыс пен қыпшақтың бірлескен қалың қолын жеңген. Жаз бойы жазық дала қан сасыған.

	Міне, осы өзеннің жағасында тағы екінші рет ұлы қырғын болмақ. Тоқтамыс Алтын Орда қисық қылышты, сүйір ұшты найзалы, қыпшақтың тоқпақ жал, тапал кер торыларын мінген жер қайысқан қосындарымен, Қырым мен Сақыстан билеушісі Мамайдың сыңсыған қалың әскері қан майданда кездеспек.

	Демек, өткен жылы ғана Куликов даласында орыстардан жеңілген Мамай қолдарында сан жағынан да, сапа жағынан да олқылық бар тәрізді. Әлде бұл Мамайдың өзінің олқылығы ма, әйтеуір жауынгерлерінің жүздерінде сол жасқантандық байқалады.

	Расында да, Мамайды бұрынғыдай өзін өр көкірек тәкаппар ұстар күйі жоқ еді. Жылан шаққан адам ала жіпті аттауға қорқады. Қанша ер жүрек болса да жауынан бір мәртебе қатты жеңілген батыр ұрысқа қайта шығарында әрқашанда күпті келеді.

	Осылай әскеріне көңілі толмағандықтан ба, әлде дүние шіркіннен суи бастағаннан ба Мамай нағыз бір өлім іздеп жүрген адамдай, әскері Калка өзенінің жағасына жетісіменен Тоқтамысқа елші жіберген. «Екеуміздің де жүз мыңдаған жауынгерлеріміз бар, ертең соғысқанымызда біразы қырылатыны мәлім, осыншама жұрттың обалына қалмайық, бәленің басы сен екеуімізде ғой, егер қорықпасаң, Тоқтамыс хан, жекпе-жекке шық. Жазмыш шешсін, қайсымыз өлсек, тірі қалғанымыз сол жеңген болсын, әскерімізді босқа қырмай, солай келіселік. Қайсымыз өлсек те, тірі қалғанымызға Алтын Орданың әскері бөтен жауларымызбен, әсіресе орыс князьдерімен соғысуға керек» деген.

	Баққұмар әскери қолбасшысының бұл аузынан шықпайтын сөз еді.

	Әсіресе Мамай тәрізді өзгелерге үстемдігін жүргізу үшін жүз мыңдаған адамның тағдырына қарамайтын кісіден бұл күтпеген шешім еді.

	Не десек те Мамай осылай деп елші жіберген. Неге бүйтті? Жалғыз ғана ойға қонар себеп, Мамай жеңемін деп сірә әскеріне сенбеген болуы керек.

	Айлалы, саясатшыл, қанкөй Мамай сондықтан өз басын бәйгіге тіккен тәрізді.

	Абыройсыз жеңілуден абыройлы өлімді таңдағаны хақ оның.

	Бұл оқиға көкек айының аяқ шенінде болған.

	Үзі, Тан өзендерінің суы биыл тез қайтып, жер ерте кепкен. Алтын Орданың әскерлері де кеше осы араға жетіп, шатырларын тіккен.

	Мамай елшілері келгенде Едіге, Кен-Жанбай, Орыс қожа тәрізді серік әмір, батырлары қоршаған Тоқтамыс, жаңа ғана қосындарының қару-жарақтарын, ертең болатын ұрысқа дайындықтарын тексеріп, шатырының алдында атынан түсіп жатқан.

	Тоқтамыс шатырына кіріп, Мамай елшілерімен оңаша сөйлесуге шыдамай, олардың келген себептерін жұрт көзінше сұрады.

	Кесіп алса қан шықпас Қастүрік Қырым билеушісінің жолдамасының бір сөзін өзгертпей айтып берді.

	Тоқтамысты қоршаған топ тына қалды.

	«Не айтар екенсің? дегендей Едіге Тоқтамысқа мысқылдай қарады.

	Едігенің көзіне көзі түсіп кеткен Тоқтамысты кенет ашу басып кетті. «Жаның тәтті, жекпе-жекке шығуға қорқасың,— деп тұрсың ғой, Едіге мырза,— деді ол ішінен — ондай су жүрегің мен бе едім».

	Ол бір сәт Мамайдың тілегін қабылдамақ болды. Бірақ бұл ойынан тез қайтты.

	— Қарадан шыққан Мамай менің ұлы Шыңғыс тұқымы хан екенімді білмейтін бе еді? Қараны тең санап, хан жекпе-жекке шықпас болар,— деді сазара қалып.— Қардың басын қар алар, ханның басын хан алар, егер менің садақты қалай тартып, қылышты қалай сермейтінімді көргісі келсе, шапыраш көз Мамайға айт, шығарсын жекпе-жекке Шыңғыс ұрпағы ана Гиассиддин Мұхамед ханды!

	Едіге сәл езу тартты. «Бәсе, өзім де ойлап едім, қанды көз Мамайға жекпе-жекке шыға қоймаса керек еді деп... Жолын тауып кетті». Қорқақ Тоқтамыс қарсы шыға алмайтынын Едіге білетін.

	Тоқтамыс Едігенің езу тартқанын көзі шалып қалды. Ол сөзін жалғай түсті.

	— Ал шапыраш көз Мамай ерлігі шыдатпай бара жатса, шықсын онда жекпе-жекке мына Едіге әмірге! Тең-теңімен тезек қабымен деген!

	Бұнысы бір жағынан «сен де қарадан шыққансың» деп Едігені мұқату еді.

	Ол енді «Қалай, ұнады ма менің сөзім?» дегендей пішін көрсетіп сәл басын иді, сөйтті де қылышын қынабынан көтере түсе берді де, қайта салып, тарс еткізді.

	Тізерлеп отырған елшілер орнынан түрегелді.

	— Қысқасы,— деді Тоқтамыс оларға,— шапыраш көз Мамайға айта бар, шебін ертең күн шыға шабамын! Дайындала берсін!

	Қара сұр Қастүрік жауап бермеді. «Ұқтым!» дегендей тағы тізесін бір бүкті де, атына қарай аяңдады.

	Қасындағы екі жолдасы да, ханға басын иіп, аттарына қарай шегіншектеп барып, кілт бұрылып басшыларының соңынан ере жөнелді.

	Тоқтамыстың Қастүрікке бұрыннан да өші бар болатын. Оның серіктері тәрізді, ханды құрметтеп кейін шегініп барып бұрылмағанын сылтау етіп, арт жағында тұрған нөкерлеріне:

	— Ана Қастүрікті ұстап алып, басын алыңдар,— деді. «Нағыз бір қонақтарға қой сойыңдар» дегендей жайбарақат, немқұрайлы сөйлеп.— Біздің сәлемімізді Мамайға ана екі сұмырайы да жеткізеді.

	Бірақ Қастүрік Тоқтамыстың осылай бұйырарын білді ме, кенет «Ерке-Қоян» деп айқайлап жіберді. Шатыр сыртында шылбырын ерінің басына жай іле салған, бүкіл Қырым мен Сақыстанға әйгілі жүйрігі — Ерке-Қояны жайылып жүрген жерінен иесінің даусын естісімен, әдеттегісіндей, оқырана жанына жетіп келді. Тізелерін сыртылдата ұрған қынаптарынан қылыштарын суырып алып, Тоқтамыстың нөкерлері Қастүрікке жеткенінше, Ноғайлының батыры атының үстіне ырғып мініп те үлгірді, қас қағым мезгіл өтпей құйындата, жөнелді.

	— Ат жіберме! — деді Тоқтамыс он жағында тұрған Кен-Жанбайға.

	Кен-Жанбай ықшам қимылдап, садағын тартып қалды. Туғалы бір жебесі көздеген нысанасын алмай түспейтін, бүкіл Дәшті Қыпшаққа аты шыққан асқан мерген Кен-Жанбай, Мамайды жамандыққа қиса да, кешегі өзіменен бір сапта болған батырды өлімге қимады, садағын сәл жоғары көтере меңзеп, Қастүріктің өзін емес, басындағы бөркін ұшырып түсірді. Ноғайлы батырынын құтылып кеткенін көрген Тоқтамыс ызадан күліп жіберді.

	— Кен-Жанбай да мүлт кетеді екен-ау! — деді ол әйгілі мергенді дәл көздемей атты ма деп күдіктеніп.

	Бірақ бір жамандықтың бір жақсылығы бар, осы бүгін айрылып қалған Қастүрік батырдың күні ертең өзінің бақкүндесі Мамайдың ажалына себепкер боларын Тоқтамыс та, оның жанындағы серіктері де білген жоқ.

	Алдағы болар қырғыннан, судай төгілер адам қанынан күні бұрын хабар бергісі келгендей, күннің көзі бүгін қып-қызыл боп қанталап, адамның зәресін ала шықты.

	Таң сәрісінен жер-көкті аймалай баяу соғып тұрған көктемнің салқын сау мал желі де тына қалған.

	Жер кебе ду ете түсетін көгал шөптің бастары да қимылдамайды. Әр жерде шоқ-шоқ боп өсіп қауыздарын жарып үлгірген қызғалдақтар ұрысқа кіргелі тұрған жауынгерлерге, жайшылықтағыдай көздің жауын алған сәнді-салтанатты жер шоғындай емес, жасыл далаға теңбіл-теңбіл боп төгілген адам қаны тәрізді көрінеді...

	Кербез әлем бүгін ерекше керенау тартқан.

	Ұрыста кім өледі, кім тірі қалады — бәрі белгісіз жәйт. Сол белгісіздік бүгін де адамның көңілін қобалжытып, жүрегін ойнатып, мазасын алып барады.

	Ал, соңыра, ұрыс басталып кеткеннен кейін, жауынгерлер бұл сезімінен мүлдем құтылады. Оның бар ойы өзі тірі қалып, басқаның өлуі болады. Сондықтан ол қылышын аянбай сілтейді. Найзасын аянбай қадайды. Біреу бұны өз жанын сақтау үшін қорыққанынан істейді, ал басқа біреуі өзгені өлтіру үшін ерлігім деп санайды. Бірақ кісі өлтіру—ерлік емес. Адамның жаны шошынар жамандық! Әттең, не керек, ешқайсысы да осы қан төгудің неге керек екенін, қап төкпей де өмір сүруге болатынын ойламайды!

	Бар армандары тек өлтіру! Өлтіру!

	Хан айтты, әмірші айтты, «анау әскер сенің қасың, сен тек оны қыра біл, өлтіре біл!»

	Ал ол әскерге де хандары бұйырады, әміршілері бұйырады. Олар сендерді өлтірулері керек.

	Неге? Неге өлтірулері керек? Кім үшін?

	Ал Мамай мен Тоқтамыстың қарамағындағы елдер—бұрыннан бір ел боп келген, тілі де бір, діні де бір, тек Мамай Ордасының Ноғайлысы көп, Тоқтамыс Ордасының Қыпшағы басым.

	Неге бұл тайпалар бірін-бірі қыруы керек? Әлде бұларға Алтын Орданың алып даласы, сансыз өзен көлдері жетпей ме? Жоқ, бәрі де жетеді. Бәрі де бар.

	Он да неге соғысады? Неге бірін-бірі қырады?

	Неге? Неге?

	Жоқ бұларға бәрі де жетеді. Тек Мамай мен Тоқтамысқа Алтын Орданың тағы жетпейді.

	Онда сол екеуі соғыссын! Бұлар неге соғысады?

	Алданған, арбалған сорлы халық!

	Күштілердің дегеніне бағынған сұрқия заман!

	Иә, сондықтан да сол күштілердің екеуі, Мамай мен Тоқтамыс, өзгелерге дегенімізді істеткіземіз деп жер мен көкті алып жатқан сансыз қосындардың алдарында тұрған жоқ па?

	Иә, иә, бәрі солай! Солай!

	Екі адамның тілегі, екі тайпа елдің мақсатына арналған заман!

	Найзағайдың отымен өртеп жіберетін тілектер!

	Күн сәл көтерілген кезде лек-лек боп шеп ұстаған қосындарының алдымда тұрған, жал-құйрығы жерге төгіліп жатқан күлсары тұлпар мінген, көк темір сауытты, дулығалы Тоқтамыс оң қолын көтерді. Сол сәтте Ақсақ Темір әскерінің әдетінше ондаған зұрна, керней, дауылпаздар қосылып, әскерлерді, соғысқа шақырған үрейлі әуендерін ышқындыра, тарсылдата адамның зәресін алды. Сөйткенше, Тоқтамыстың құршысы сырғауылға байлаған ақ туды аспанға көтерді. Сол-ақ, екен, әр мың басы, жүз басы өздерінің жауынгерлерінің алдындағы ұстайтын жігіттеріне «көтеріңдер!» деп бұйрық берді. Енді ұшы қиыры жоқ шексіз даланы сан түрлі ту, жалаулар басып кетті. Дәл осы кезде өкпек жер тұрып, ағашқа байланған құлаш-құлаш шүберектер тулай толқып теңіз тәрізді ойнай жөнелді.

	Бұқа басының бейнесі салынған ақ ту Ақ Орданың бас жалауы болатын. Тоқтамыс Алтын Орданың қызыл шашақты сары алтындай сарғылт туына ауыстырып үлгермеген-ді. Ал ол ту Мамай қосындарының үстінде желбіреді. Калка өзенінің сол жақ жалпақ жазық өлкесі, бір мезет енді бір жағы дені ақ, екінші жағы дені сарғылт түсті, желмен ойнаған, желбіреген жалауларға көмілді.

	Кенет дабыл әуендері тына қалды, тек аттардың жер тарпып, пысқырынғандары, жауынгерлердің әлдеқандай оқыс қимылдағандай, тосын шыққан жарақтарының темір дыбыстары ғана естіледі.

	Қазір көшпелі елдердің әйгілі атты әскерлері біріне-бірі қарсы шаппақ. Бұлардың соғысу тәсілдері де, құрылыстары да, тіпті ұрысқа жұмсар қару-жарақтары да бірдей. Әр сыпайда қисық қылыш, өткір ұшты найза, екі жақтарында да жебеге толған екі қорамсақ, арқаларында садақ, ер басына ілген ай балта, сол жақ қарларына іліп алған өгіз, түйе терісімен қаптаған қайың шыбығынан өрген қалқан, кейбіреулерінде тақымына қыстырып алған бұзау бас шоқпар көрінеді: Бар қарулары осы. Соңыра ұрыс кезінде жауынгерлер осылардың өздеріне ыңғайлы, әбден жаттығып алғандарын ғана пайдаланады. Біреу айбалтаны дұрыс көрсе, ал басқа біреуіне шоқпар ыңғайлы тәрізді. Демек, көбі атам заманнан көшпелі елдің негізгі қарулары болған шоқпармен найзаға үйір.

	Шабуыл әуені бітісімен Тоқтамыс қолын көкке жайып:

	— Жолымызды оң ет алла тағала! — деді. Сосын қосындарына қарады. Ал, жігіттер, аттаныстарың оң болсын! Сөйдеді де кенет күре тамыры білеудей боп ісіне, бар даусыменен айқайлап жіберді.— Алға!— деді ол. Сол сәтте ту ұстаған жігіт астындағы атын тебініп қалды.

	Қосындар шу дегенде желе-шоқытып, сосын бірте-бірте аттарын қыздыра, кенет сонау алыстан қарасы көрініп тұрған жауларына қарай шаба жөнелді. Нүкіл даланы қосын-қосын боп алып кеткен, бірінің соңынан бірі алға қарай лап қойған әскерлер, жар қабақты ұруға келе жатқан дауылды күнгі теңіздей, долдана толқып, өрши түсіп бара жатыр.

	Тоқтамыс қолдарының қозғалғанын көріп алыста қарауытып тұрған Мамай әскері де алға қарай ұмтылады. Жоқ, Мамай қосындары баяу жүріп келеді. Өйткені бұлардың қатарында генуялықтардың жалдама бұлықтары да бар еді. Олар асықпай жүріп келе жатқан. Көшпелілердің әйгілі атты әскерлері солардың қарқынына қарай, озбай, қатарласа жылжиды. Тек құйындатқан Тоқтамыс әскері таяп қалған кезде ғана Мамайдың атты қосындары да шепті бұзып оларға қарсы шапты. Екі жақтан бірдей шыққан ұрандардан жер жарылғандай.

	— Аруақ! Аруақ!

	— Иә, алла!

	— Қарақожа!

	— Кен-Жанбай!

	— Мамай!

	— Мамай!

	— Боз інген!

	— Мамай!

	— Тоқтамыс!

	Ұран салмаса қылыштары өтпейтіндей, найзалары қадалмайтындай. Кенет дауыл тұрғандай жер мен көкті жан басып кетті. Бір мезет екі әскер бетпе-бет келіп те қалды. Күнгей мен Теріскейден көтерілген дауыл енді бір тұсқа келіп қабысты. Ұрыс болып жатқан жердің үстіндегі шаң, тозаң жан осы араға бір тұтасқан, бұлт орнаған.

	Тек аздан кейін ғана барып, ат шабыстары тоқталып, екі әскер қоян қолтық айқасқа кіргенде ғана ұрыс барысы бірте-бірте айқындала бастады.

	Тоқтамыс әскері көп еді. Және Мамай бұлықтарынан гөрі, тегеурінді болатын. Ол сол арындатып шапқан қалпы, алғашқы қарқында-ақ, Мамай қосындарының қатарын бірден жасқандырып тастаған. Мамай сыпайлары да, майданға әдеттегі соғыс киімдерімен кірген. Темір дулығалы, шынжыр сауыттылары мың басы, әмірлері ғана. Ал жауынгерлердің ішінде сауыт кигендері некен-саяқ. Тек генуялық бұлықтардың әскерлері ғана көк темірге оранған. Аттарының сауыры, кеуде, бастарында да жеңіл темір қалқандары бар. Сондықтан да олардың қимылдары өзге жауынгерлердікіндей емес, баяу, сараң. Денелерін құрсаған темір сауыт, ауыр қарулар шапшаң ұрысуға мүмкіндік берер емес. Бұлардың, артықтығы, қатар тұрып ұрысқанда, темір шептерін бұзу өте қиын. Бірақ генуялық жауынгер ұзын найзаларын түйрегенше, астындағы құлакерін секіртіп кеп дәл төбесінен қос қолдап шоқпарымен ұрған Қыпшақ жігіт оны жерге бірден омақата құлатады.

	Сауытсыз денеге кірш-кірш кірген көк найзалар. Кенет қылыш орып жерге домалап түскен дулығасыз бастар. Қос қолдап ұрған айбалтадан қақ бөлінген алып денелер. Кісінеген жылқы, өкірген адам.

	Осының бәрі не үшін?

	Тоқтамыс шу дегеннен-ақ Мамай бұлықтарын ойсырата жеңе бастады. Ал Мамай бұл жолы соғыс жүргізуде тағы бір қате жіберді.

	Аузы күйген үріп ішеді, соңына әскер тастамай Куликов даласындағы ұрыста қапы қалған Қырым билеушісі бұл жолы ең тәуір деген үш қосынын ұрысқа түсірмеген.

	Қалқа бойында бұлар тығылатын қалың орман, не жынысты жыра, сай болмағандықтан, бұл қосындардың жазық даладағы алыстағы шебінде қалдырған.

	— Сендер ұрыс болып жатқан жерге екі бие сауымдай мезгіл өткен шақта келіндер,— деген Мамай,— Оған дейін біз жеңіле қоймаспыз, Тоқтамыс қосындарын біраз мыжғылап тастармыз. Ал сендер сол мезгілде келсеңдер, құдай бұйыртса шаршаған жаудың түбіне жетерсіңдер-ақ...

	Бірақ Мамай бұл жолы да қателескен еді.

	Мұндай айланы ұрыста қолданатын жер бар да, қолданбайтын жер бар. Ол Тоқтамыстың соғыс жүргізу тәсілін білмеген. Ал Алтын Орда ханы Ақсақ Темір тәрізді жау күшін ең алғашқы шабуылында-ақ ойсыратып тастауды мықты ұстаған. Сондықтан ол Мамай ордасының әскеріне бар күшіменен тиген. Мамайдың қылшылдаған жиырма қосыны жеңіліп, кейін шегініп бара жатқанда, ұрысқа жаңадан кірген үш қосын не істей алады? Қырым мен Сақыстан жауынгерлері орыс әскеріндей, өз жері, өз суы үшін табан тіреп, өлуге не жеңуге бел буған жұрт емес, беттері бір қайтып қалғаннан кейін, жаңадан күш қосылды деп қарсыласып тұра алмады, жан сауғалап қашуға айналды. Ал Мамайдың жалдама бұлықтары Тоқтамыстың бықыған әскерлерін жеңіп, олжаға батпайтынын білген соң, енді өздері жау қолына олжа болып қалмауларын ойлап, үстеріндегі ауыр сауыт-сайман, қару-жарақтарын тастап, бірінші боп кейін қарай боса жөнелді. Бұлардан өзге сыпайлары да қалғысы келмейді. '

	Осылай Мамай бұлықтары Тоқтамыс әскерінен де оңбай жеңілді.

	Жеңген жағы жеңілген жағын тіпті аямады, енді кейбір әлі де қарсыласқан топтары, жан-жағынан қоршап алып, қойдай қырды.

	Осынау жан шошырлық адам баласының бұзық қылығынан ұялғандай күн де таңертеңгі атқанындай, тағы да қызара алабұрта барып батты.

	Мүмкін Мамай әскерінен тірі жан қалмас па еді, қайтер еді, әйтеуір қайғыдан қара жамылғандай боп түн келді...

	Қырым мен Сақыстан қосындарының тоз-тоз болған қалдықтары, өліктерін көмуге де әлдері жетпей, түн қараңғысын пайдаланып кейін шұбырды...

	— Бұл жолы да жеңілдік,— деді Мамай ызадан жылардай боп серіктеріне,— қалғанын келесі жылғы айқаста көрерміз!

	Бірақ қасында тұрған Қарабақауыл да, Қастүрік те, Бегіш мырза да үндеген жоқ.

	Ең жақын деген серіктерінің бұның «келесі жылғы айқаста көрерміз» деген сөзін мақұлдап, еш қайсысы ештеңе демегенінен Мамай ең сенімді өмірлерінің де бұдан әрі соңынан ермейтінін ұққандай болды.

	Ол үн-түнсіз атының басын бұрып кейін қарай аяңдай берді.

	Осы кезде ай туды. Жер беті ақселеуленіп сәл ағара түсті.

	Өліп жатқан жауынгерлерінің өліктерін көргісі келмей, Мамай басын жерден көтермеді.

	Тек әлден уақытта, «соңымнан ешкім ерді ме екен?» дегендей артына ұрлана қарады.

	Өзінің күзетші — нөкерлерінен бөтен ешкім көрінбеді. Қарабақауыл да, Қастүрік те, Бегіш мырза да бөтен жолмен бұрылып кеткен тәрізді...

	Мамай көп кешікпей өзінің тіпті жалғыз қалатынын сезді.

	Кенет ол басын көтеріп алды.

	— Тірі болсам, әлі де алысармын! — деді ол тыныш түнді үркіте бар дауысыменен айқайлап.

	Сөйтті де шаба жөнелді.

	Мамайдың жігерлі қимылы жан бергендей нөкер күзетшілері де аттарына қамшыларын басты.

	Ашудан, ызадан көзінен жасы сорғалаған Мамай ат жалын құшып ұзақ шапты. Шапқан сайын көңілі дүрліге түсіп, өзін-өзі баса алмады. Тек астындағы аты зорығып құлағанда ғана өзінің жұрттан бөлініп кеткенін білді. Қараңғы түнде жалғыз қалған Мамай бірінші рет қорқайын деді.

	Тоқтамыс жеңіс тойын тойлап, әскерін Қырым мен Сақыстан өңіріне кіргізе бастағанда, Мамай сонда ғана шын жеңілгенін білді.

	Соңғы күйреуінен кейін жұрт алдында абыройы да, қадірі де жоғалған, кешегі Қырым мен Сақыстан билеушісінің, жеріне кіріп келе жатқан жауына қарсы шығар еш күші жоқ еді. Соғыстан қалған әскері әміршісінің бұйрығын күтпей-ақ үйді-үйіне тарап кеткен.

	Бұның жанында Мамаймен қуанышы да, қайғысы да, қылмысы да бірге болған бір-екі әмірлері, туыс-туғандары, жүзге тарта нөкер күзетшілері ғана қалды.

	Және өзіне ғана бағынатын кәшіктәне — жеке жасағы тарап кетпеген-ді.

	Ал кешегі үзеңгілес, түмен басы серіктерінен, бала жасынан бірге өскен тек Қастүрік қана соңынан қайтып келген.

	Жақсылыққа ма, жамандыққа ма бұның келгені!

	Демек, іштей үрейлі Мамай Қастүріктің қайта оралғанына қуанарын да, қуанбасын да білмеген.

	Тек соңынан барып білді, жүрегі құрғыр босқа сескенбеген екен. Ал Қарабақауыл, Бегіш мырза бастаған ел-жұртқа ықпалы бар өзге әмірлер: «Осыншама жұртты қырғыздырып, ел-жұрттың қарғысына қалған бұл Мамайдың бізге енді қандай пайдасы бар? Осыған ереміз деп қарамағымыздағы елдерге әбден жексұрын атандық. Одан да есің барда еліңді тап деген, Тоқтамыс жағына шығайық» деді. Ал біреулері «Тоқтамысқа ұстап берейік» деп ақыл салды. «Өлтіріп, басын апарып берейік, сонда Алтын Орда ханы біздің де күнәмізді кешеді» дегендер де табылды. Қысқасы, кешегі серіктері бүгін Мамайды өздеріне құрбан еткілері келді. Мамайға құдайдай табынған әмірлері енді оның өз басына қауіп тудырды.

	Тоқтамыстан жеңілгеннен гөрі, кешегі серіктерінің опасыздығына жаман қапа болған Мамай, енді өз басын аман алып қалудың жолын іздеді.

	«Құлан құдыққа құласа, құрбақа құлағында ойнайдының» кебі енді келді.

	Тек өзің күшті болсаң ғана жұрт сені қорыққанынан сыйлайды.

	Ал қолынан күші кеткен Мамай бір сәт шұлғаудай жұмсарып, сасайын деді.

	Әйткенмен, жан сақтауға оның әлі де сенері бар еді.

	Онысы бөлен жылдан бері әмір болып, жұртты қан қақсатып жинаған дорба-дорба алтын күмісі мен інжу, маржан, асыл тас, гауһарлары — дүние-қазынасы еді. Сол алтын қазынасына сенген Мамай, баспана сұрап Каффа қаласының билеуші купецтеріне Қастүрікті жіберді.

	Қала басшылары ақылдасып, кеңесіп Мамайға Каффа қаласына тұруға рұқсат етті.

	Бірақ шағын жасағы қорғаған, ұзын көшенің бойын алған керуендерімен көшіп келген Мамайдың, ондаған адамдар әзер көтерген сандықтар толған алтын, күміс, асыл тастарын, жанат ішік, торқа шапан, дүние-мүліктерін көрген Каффадағы купецтер мен қала билеушілері, кенет басқа ойға көшті.

	«Бұл байлық неге біздікі емес, қаңғып жүрген қыли Мамайдікі? Бұларды өзіміз иемденейік» деді.

	Міне, сонда барып Мамайдың бала жастан бергі досы, үзеңгілес серігі Қастүрік өзінің кім екенін көрсетті. Әрине, Қастүрік Мамайдың алыны емес, басына қызықты. Оның басы өзінің басын ажалдан құтқарады деп ойлады. Бірақ қателесетінін білмеді.

	Мамай Каффа қаласының теңізге таяу жерінен бағасын екі есе артық төлеп генуялық бір бай саудагердің кең сарайы — үлкен тас үйін сатып алды. Саудагердің таспен қоршалған далиған қорасының ішінде қызметшілеріне деген жеке шағын жайлар, алыстан келген керуеншілер жататын рабат, мүліктерін қоятын үлкен-үлкен қоймалары да бар еді. Осының бәрін бір айдың ішінде Мамай жақсы жайларға айналдырды. Байлық не істетпейді, бұрынғы тас қоршауын тағы биіктетіп, қақпаларының алдына күзетшілер қойып, бүкіл сарай аумағын кішігірім қала бекініске айналдырды. Кешегі Қырым әміршісі осы бекініс-қалашығының ішіне өзінің алты қатынын, бес баласын, ағайын туысын ғана емес, өзімен бірге еріп келген әмір, нөкер-жасақтарын да, олардың үй іштерін де орналастырды. Және ешкім бұл бекініс сарайларға Мамайдың өз ұлықсатынсыз кіріп-шыға алмайтын етті. Тек қаламен, сыртпен сұраусыз қатынасуға Қастүрік пен кәрі серігі және ұзақ жылғы битікшісі Тібіт пандиты Сұрайға ғана рұқсат берді. Сұрай құр ғана битікшісі емес еді, ұзақ жылдан бері Мамайдың қазынасын басқаратын. Орда маңындағы жұрттың ой-пікірін біліп жүретін әміршінің ең сенімді көз-құлағы болатын. Битікші өте білгір, көреген адам еді. Және Мамай оған сенетін. Қырым билеушісін бұл да алдап көрген емес.

	Мамай cap далаға боз ордасын тастап, тас үйге кірген күнінен бастап кілт өзгерген. Көк аспанды еркін кезген ақ иық қыран, тар темір торға қамалғандай, бұны сұрқай даланың ұшы-қиыры жоқ ұзақ жолындай бір мәңгі бітпес қайғы басқан. Оның үстіне соңғы кезде кешегі өзінің қарамағындағы әмірлердің бұны өлтіріп не тірідей Тоқтамысқа ұстап бермекші болғандарын естіп, көлеңкесінен де қорқатын кеселге ұшыраған.

	Сол себептен осы тас қорғанның ішіндегі жақын туыс-туғандары да, тағдырын өзімен бірге бір арқанға байлаған әмір, жауынгер серіктері де ыңғайы келген шақта бұны Тоқтамысқа ұстап бергелі жүрген қастары тәрізді көрінген. Осылай қорыққан Мамай Каффаға алғашқы келген кезде іші пысып жігіттерімен қала сыртына аңға шығып жүрсе, енді оны да қойған. Тіпті Сарай үйінің тас дуалды қорғанынан әрі аяғын басуды да доғарған. Бұрын өзге әйелдерінен ана-ғұрлым сенімді санап, көбіне жастайынан қосылған үлкен бәйбішесі Ханым-бегімнің үйіне жиі қонып келсе, соңғы кезде тіпті осы кәрі әйелінің өзінен көңілі секем алып, есік терезесі темір торлы, сарайдың ең түкпіріндегі жеке бөлмесіне жалғыз қонуды шығарған. Және жұрттан қорқатыны соншалық, тіпті сарайының түкпіріндегі өзі жатқан оңаша бөлменің терезесі мен есігін сыртына түні бойы ұйқы көрмейтін күзетшілер де қойдырды.

	Жалғыз ғана кәрі пандит битікшісі Сұрайға ғана сенді.

	Оның бүйтуінің себебі де бар еді. Көзге көрініп тұрмаған қауіпті адам жүрегіменен сезеді.

	Бір күні кәрі битікші Сұрай оған:

	— Қастүрік қалаға тым көп шығатын болды,— деді.

	— Неге?

	— Бір сұмдыққа бастағалы жүрмесе жарар еді.

	— Қандай сұмдықты айтасың?

	— Бұл заманда опасыздық деген аз емес қой, оны кейбір генуялық бай купецтермен көргендер бар...

	Мамайға ерген жұрт Каффаға үй іштерімен тегіс көшіп келген. Тек кіші тоқалымен ғана келген Қастүрік еді. Алғашқы кезде Мамай неге бүйтті? Үй ішімен тегіс неге көшіп келмеді? деп ойлаған. Бірақ Қастүріктің өзге қатындары мен аға інілері үлкен екі ауыл болғандықтан, «қарамағындағы бүкіл ауыл-аймағын шұбыртып жүруді дұрыс көрмеген шығар» деген де қойған. Және бала жастан бірге өскен, ең сенімді досының бұл қылығын жамандыққа жорығысы келмеген. Әйтсе де, кәрі битікшінің сөзі, сондағы ұмытылып кеткен күдігін қайта оятты. Бірақ, ескі досын жамандыққа қимады.

	— Жақсы,— деді ол битікшіге.— Дегенмен әбден анығына жетіңіз. Әлі уақыт бар ғой.

	Мамайдың бұл кезде мінез-құлқы тағы өзгере бастаған. Өмір бойы қан кешіп, жаулармен айқасып, ел билеп, алыс-жұлысқа үйренген Мамайдың жаны, өзін қоршаған мұндай дәрменсіз тыныштықтан үркіп, тіпті «осы мен неге тірі жүрмін?» деген сұрақты да өзіне өзі сан берген. Осыдан барып, қолынан ештеңе келмейтініне көзі жеткен сайын, бүйтіп тірі өлік болып жүргенімше өлгенім жақсы деген ойға да тоқталғандай еді. Көңілін әлсін-әлсін алаң еткен осы үрейлі сезімнің арқасында Мамай жан-жағындағы жұртқа да, дүниеге де, тіпті, қастары мен достарына да «немқұрайды» қарай бастаған. Оның сап-сау өткір оң көзінде бұрынғыдай от емес, кімге болса да «не істегің келсе, соны істе» дегендей бір тұманды мұң пайда болған. Қорланған әбден намыс жеңген Мамай бірақ өзін-өзі өлтіруден алыс еді. Өйткені, ол өмірді әлі де жақсы көретін, әлі де жер басып жүргісі келетін... Әрине, кәрі битікші Қастүрік жайында білгенін күнде Мамайға жеткізіп тұрған. Ақыры оның көзі қанды көйлек серігінің генуялық купецтермен бірігіп, өзін өлтіргелі жүргеніне әбден жеткен.

	Соңынан ерген жалғыз жолдасының бұл опасыздығы Мамайды таң қалдырды. Бірақ ол Қастүрікті өлтіруге бұйрық бермеді. Оның өзін қалай өлтіретінін көргісі келгендей, еш шара қолданбады.

	Неге қолданбады?

	Ол енді Қастүріктің өзін өлтіретінін анық білді, бірақ қай күні өлтіретінін білмеді.

	Сол күнді білгісі келгендей Қастүрікке тимеді.

	Осындай кезде Мамайға келе жатып кенет Сұрай битікші жүрегі қабынып кетіп дүние салды.

	«Оқасы жоқ, бәріміз де өлеміз» дегендей Мамай оған бөлендей қайғырған жоқ. Енді Мамайдың Сарай-Бекінісінің билігі Қастүрікке көшті. Ең ақырғы рет отпен ойнағысы келген Мамай, «сен мені қалай өлтіреді екенсің, көрейін» дегендей, оған бұрынғысындай сенімін көрсете берді.

	Ал Мамайды өлтіру оңай емес еді. Есік біткеннің бәрінде күзетші, қорған ішінде аттары ерттеулі, сырттан жау келсе Мамайды қасық қандары төгілгенше қорғайтын жасақ бар...

	Бірақ Қастүрік айласын асырды. Жасақ жігіттері таң ата тәтті ұйқыға кеткен кезде, есік алдында тұрған күзетшілерге: «бара беріңдер, сендердің орындарыңа бөтен кісілер тұрады» деп бәрін үйлеріне жіберді, сыртқы қақпаны ашты.

	Қораға ұрланып кірген генуялық купецтерді, өзі басқарып Мамай жатқан бөлмеге алып келді. Бөлменің есігін тартып қалып, қатты ашып, үйге ең алдымен өзі кірді. Ұйқылы-ояу жатқан Мамай басын көтеріп алды.

	— Қастүрік, сенбісің? — деді ол ширақ сөйлеп.

	— Иә, менмін,— деді Қастүрік,— сені өлтіруге генуялықтар келді.

	Мамай шошынған жоқ.

	— Иә, білемін,— деді ол,— сәл кешірек келдіңдер ғой, таң атып қалған жоқ па...

	Қастүрік Мамайдың өте баққұмар екенін білетін. Мына сөзінен қолынан билік кеткеннен кейін, өмірдің оған еш маңызы қалмағанын түсінді. Қастүрік даңқ, атақ, бақ үшін Мамайдың өліммен ойнағанын сан көрген, бірақ оны дәл мұндай, дәрежесіз өмірді тіпті ештеңеге санамайтын адам деп ойламайтын.

	Міне осы тұста үйге генуялықтар да кірді. Төсегінің үстінде көйлекшең отырған Мамайдың еті арыған тарамыс денесіне жан-жағынан генуялықтардық қанжарлары қадалды.

	Бұлар қанжарларын суырып алғанда Мамайдың әр жерінен қаны бұрқырап атқан өлі денесі төсек үстінде жантая сылқ етті.

	Қастүрік беліндегі ұзын қанжарын суырып, Мамайдың сирек сақалынан ұстап, шықшытты басын кесіп алды да, беліндегі әшекейлі қоржынына салып, үйден шығып кетті.

	Бөлме-бөлмелерді жайлап үлгерген генуялықтар Мамайдың қатын баласын шулата сандықтары толған асыл қазына, алтын, күмістерін тонауға кірісті.

	Генуялықтардың Сарай ішін алып қойғанын білген Мамайдың шағын жасағы, аттарына міне сала жан сауғалап қаладан қаша жөнелді.

	Ашу қысқанда қыли сол көзі шапыраштана, ал сау оң көзі от шашып тұтана қалатын, Алтын Ордадан Қырымды бөліп алып ең алғашқы билеген қанкөй Мамай дүниеден осылай өтті.

	Оның қанды есімін, қанды ісін содан бері өткен жүздеген жылдар да тарих бетінен жоя алмады.

	Ал Қастүрік Мамайдың қыли көзді басы салынған дорбаны қанжығасына байлап, осы күндері Ескі Қырымда жатқан Тоқтамысқа алып келді. Қарға қарғаның көзін шұқымайды, Тоқтамыс Қырымнан Мамайды қуғанмен, Шыңғыс ұрпағы Гиясиддин Мұхамедті қуған жоқ. Хандығынан түсіргенмен осы араға аймақ бегі етіп қалдырған.

	Ал Мамайдың әскерін өз әскеріне қосып, әмір біткендерді Алтын Орда әмірлері еткен.

	Қастүрік ауыл сыртында атынан түсіп, қоржынын арқалап, Тоқтамыс отырған боз ордаға кіріп келді.

	Бір тізерлеп сәлем берді де, хан алдына еңбектей барып арқасындағы дорбаны алдына қойды.

	— Алдияр, тақсыр, ұлы мәртебелі Алтын Орда ханы Тайқожа ұғлы Тоқтамыс,— деді тізерлеп отыра қалып.— Сен жеңдің, біз жеңілдік, иілген басты қылыш кеспес, өз қолыммен бауыздаған қас жауың Мамайдың басын әкеп тұрмын, білместікпен саған істеген күнәмді кешірерсің деп басымды иіп, аяғыңа жығылдым.

	Тоқтамыс мойын жағы қан-қан боп күреңденіп қатып қалған Мамайдың басын қоржыннан алып, сақалынан ұстай жоғары көтеріп жұртқа көрсетті де, өзі оған қадала қарады.

	— Шіркіннің ең болмаса көзін жаппаған екенсің,— деді, сөйтті де Қастүрікке бұрылды.— Мамай менің өз басымның қасы емес, Алтын Орданың қасы еді. Бұны дұрыс өлтіргенсің. Ал сен менің өз басымның қасы едің, Мамайды өлтіргенің үшін сол қастығымды кештім. Бірақ, Мамай екеуің бір күні туған құрдас екенсіңдер. Қырық жыл бойы үзеңгілеріңді жазбай жауларыңмен қатар тұрып соғыстыңдар. Алтын Ордаға зияндарыңды да бірдей тигізіпсіңдер. Дүниеге бірдей келген екенсіңдер сол фәни жалғаннан да бірдей өткендерің әділетті тәрізді. Серігіңді өлтіріп, өзің тірі қалғанда кімге мұра боласың? — Сөйдеді де Тоқтамыс әдеттегісіндей, жайбарақат сөйлеп отырған кісідей, есік жақтағы нөкерлеріне қарады. Даусын өзгерткен де, көтерген де жоқ.— Мынаны да бауыздап, Мамай екеуінің басын бірге көміңдер,— деді. Құдай қоспаған бастарын біз қосалық.

	Қастүрік түрегелді. Жанымды сақтай гөр деп Тоқтамысқа жалынған да жоқ, кішірейген де жоқ. Қандай опасыздық істегенін өзі де түсінді.

	— Мамайдай боздағымды бекер өлтірген екенмін! — деді кенет ол өкініп.

	— Иә, сөйттің,— деді Тоқтамыс.— Адасқанның алды жөн, арты соқпақ...

	Тоқтамыс Мамайды жеңіп, Қырым мен Сақыстанды өзіне қаратып алғаннан кейін Алтын Орданың жаңа ханына қаһар көрсетіп, шын белдесіп қарсы тұрарлықтай ешкім қалмады. Енді осы күнгі Алтын Ордаға да Хаджы-Тарханнан бастап бұрынғы Бұлғар Шаһары тұрған жерге дейін бүкіл Еділ бойы, теріскей Кавказ, Қырым, Сақыстан, Шығысындағы Ақ Орданың жері, бәрі-бәрі кірді. Тек осыдан бір жыл бұрын Ақсақ Темір жаулап алған Хорезм ғана кірмеді. Енді Алтын Орданың осы жұртқа салған алым-салығына, өзінің жеңген әскерінен түскен қару-жарақ, тағы басқа дүние-мүлік олжасын қосқанда, тағы екі жүз мыңдай кісіні сапқа тұрғызуға мүмкіншілігі жетті. Жоқ, ол дүние-мүлік, қазына тек жаңа қосындарын ғана қаруландыруға жараған жоқ, артығын өзімен бірге бұрын майданға қатысқан серіктеріне бөліп берді. Көптен бері өзгені тонаудың орнына, өзі тоналуға айналған Алтын Орда жауынгерлері еңсесін көтерейін деді. Бұлардың алдында Тоқтамыстың абыройы аса түсті.

	Жәнібек өлгеннен бері әр ханның сойылығының астында кете бастаған ел-жұрт. Алтын Ордаға баяғы Өзбек, әз Жәнібектің Ордасының шаңырағын құлатпайтын, қайтадан көтеріп бұрынғысындай мығымдайтын жаңа хан келді деді.

	Тоқтамыс өзі де осылай ойлады.

	Енді ол өзін ұлы қолбасшы ретінде сезінді.

	Өзгелер де осылай ойлай бастады.

	Абыройы, дәрежесі көтерілген Тоқтамыс, бұдан әрі Бердібек ханға дейінгі орыс елінің Алтын Ордаға бағынышты болған кезін көкседі. Бұл халықты дегеніне көндіріп Алтын Орданың шалқып тұрған кезіндегідей қайтадан өзіне алым-салық беріп тұратын етпекші болды. Русьтің Куликов даласындағы ұрыстан кейінгі бірлігі күшейіп, Алтын Орда құрығынан шыға бастаған жағдайына көнгісі келмеді. Ең алдыменен Мәскеуге, ұлы князь Дмитрий Ивановичке және орыстың басқа да князьдеріне бәрінің қасы Мамайды жеңіп, өзінің Алтын Орда тағына отырғанын хабарлап жаушылар жіберді. Және көп кешікпей Төле Бұғы мен Мөкше биді елші етіп аттандырып орыс князьдерінің бұған бұрынғыдай алым-салық төлеп тұруға тиісті екенін ескертті. Бірақ бұнысынан ештеңе шықпайтынын түсінген Тоқтамыс сол күннен бастап орыс князьдерін айтқанына күшпен көндіру үшін соғысқа жасырын дайындала бастады. Бұл тұста саудагерлердің Алтын Ордамен сауда-саттығы қарым-қатынасы әбден күшейген болатын. Өзгесін қойғанда орыс саудагерлері Алтын Орда астанасы Сарай-Беркенің өзіне апарып заттарын сататын күйге жеткен. Ал, осы саудагер, купецтердің ішінде өз елінің Алтын Орда үстемдігінен зәбір көріп келе жатқанына жаны ашитын, тезірек бұл Орданың қиянатынан құтылуды тілейтіндері де аз емес-ті. Олар Алтын Орданың ішкі жағдайын, қандай күші барын, алдағы уақытта қандай жорықтарға дайындалып жатқанын, бәрін біліп, өздерінің князьдеріне айтып келетін. Тоқтамыс орыс саудагерлерінің бұл қылықтарымен таныс болатын және соқыр Иманға сенген Мамайдың қандай күйге ұшырағанын Кен-Жанбайдан естіген-ді. Сондықтан ол соғысқа дайындала бастаған күннен-ақ елдеріне ешқайсысы хабар жеткізбесін деп Алтын Орда жерінде жүрген орыс саудагерлерін тегіс қырып тастауға бұйрық берді. Мұндай қанішер қатыгездікті сауда адамдарына бұдан бұрын еш Алтын Орда ханы тіпті қылышынан қан тамған Бату да істеп көрмеген. Бұны енді Алтын Орданы көтерем деген Тоқтамыс істеді. Оның жендеттері Дәшті Қыпшақ пен Қырым, Теріскей Кавказдағы бүкіл орыс купецтерін бір түнде қырып тастады. Олардың қазынасын, дүние-мүлкін екіге бөліп, бір бөлегін Орда қорына түсірді де, ал екінші бөлегін сол купецтерді өлтірген жендеттеріне, олардың тығылып жатқан жерлерін көрсеткендерге үлестіріп берді. Оңай олжаға кенеліп дәндеген қанішерлер ертеңіне, тіпті купецтерді ғана емес, кейбір ат айырбастау, көлік сатып алу тәрізді өз жұмыстарымен Алтын Орда жеріне қалай жай шаруаларды да заты орыс болса өлтіріп, дүние ақшаларының аз-көптігіне қарай, бұрын талап алды. Мұндай жағдайды, Алтын Орда ханының әскерін жинап, жорыққа дайындалып жатқанын Мәскеу князі Дмитрий Иванович алғашқы айларда білмеді. Тоқтамыс бұнымен қоймады, ол Болғарға өзінің жасақтарын аттандырды. Еділ бойында сауда-саттық жүргізіп жүрген бүкіл орыс кемелерін қиратып, дүние-мүліктерін Орда қазынасына әкеп тапсыруды бұйырды. Бірақ бұл ісінен Тоқтамыс пәлендей кенеле қойған жоқ. Өйткені, бүкіл Еділ бойындағы сауда жүргізетін кеме жолдары орыс купецтерінің қолында болатын, олар бұл сұмдықты сезіп қалып, кемелерін Болғар жерінен жоғары әкетіп, біразын құтқара алған.

	Тоқтамыс өзінің Алтын Орда ханы болғанын тек орыс князьдеріне ғана хабарлап қойған жоқ, бұрыннан Алтын Ордамен тілектес, Мамай кезінде тіпті орыстарға қарсы одақтас болған Либке князі Ягойлоға арнаулы жарлық жіберген. Бұл жарлық бойынша Либке князьдігі бұрынғысындай Алтын Орда қол астында екенін ұмытпауы көрсетілген. Тоқтамыс бүгінгі таңда Мамай сынды орыс жерін шабуға Либке князінің әскері керек деп санамаған. Бірақ өзі жорыққа шыққан кезде, Ягойлоның орыс князьдерімен қосылып кетпеуін көздеген.

	Тоқтамыс әрине Қырым мен Сақыстанды шапқанын місе тұтпаған. Орыс қалаларын тонап, одан да көп олжаға белшесінен батпақ болған. Әсіресе оның көздегені ең алдыменен Иван Калитаның кезінен бастап әжептәуір көтеріліп және байып қалған Мәскеу князьдігі еді. Онда да Тоқтамыс тек орыс қалаларын тонап олжаға батуды ғана мақсат етпеген. Оның ойы тым алыста жатыр еді.

	Ал орыс халқының ежелден еңбек сүйгіштігі, мемлекет байлығы бөтен елдерді шабудан, тонаудан емес, елінің жер жыртып, егін егіп, балық аулап, адал еңбек етуден табатыны оның күшті жұртқа айналуына көне заманнан себеп болып келген.

	Орыс халқы бейбітшілік өмір үшін туған халық еді. Ол шу дегеннен керемет бай, орман-тоғайлы, мол сулы, егін егуге қолайлы жерге ие болды. Орыс елі жайлаған өлке жері сілкініп, жарылып от шашатын апатқа ұшыраған емес. Өздері шенінен шығып, керемет боп тасып, жағаларында отырған елдерді қырсыққа ұрындырып көрмеген. Ауа райы, қысы қатты суық, боранды-шашынды болғаныменен, көктемі, жазы, күзі біркелкі тыныш, шаруашылыққа қолайлы келетін. Әрине, Мәскеу, Кама, Ока өзендерінің бойлары Ніл, Жолбарыс, Ефрат өзендерінің жағаларындай құнарлы емес-ті. Мұнда мақта, не болмаса жүзім, алма, алмұрт тәрізді сан түрлі жемістер өспейтін. Орыс жерінде не шықса да бәрі еңбекпен, михнатпен шығатын. Сондықтан бар күн көрері осы еңбегі болғандықтан бұл жұрт бөтендерді шабудан, тонаудан гөрі бар ынтасын, күшін еңбегіне, еңбегі арқылы тұрмысын жөндеуге жұмсайтын. Ол қолына мылтық алудан гөрі, балта, күрек ұстауды жақсы көретін. Бірақ орыс елі, осындай маңдай терін сорғалатып бейнеттеніп, бар керегін алып отырған жер суын ешкімге бергісі келмейтін. Өзі барып бөтен елдердің жерін тартып алмағанымен, өз жерін шабуға келгендермен күресуге ерлігі де, табандылығы да жететін.

	Бұл жұрттың тағы бір айырмашылығы бар еді. Ол — орыс елі қаулап өсіп келе жатқан ел еді. Және күн көрсетпей отырған көшпелі ел мемлекеті Алтын Орданың қиянатына қарамай, оның мәдениеті де, шаруашылығы да, шығыс көршілерінен жоғары болатын.

	Тоқтамыс орыс елінің бүгінгісінен гөрі келешегінен қорықты. Сондықтан ол Русьті құр ғана алым-салық төлеп тұратын мемлекет етіп қалдырмай, біржолата Алтын Орданың бір ұлысына айналдырмақ болды. Сол себептен де Тоқтамыс Мамайды жеңгеннен кейін, әскерін орыс жеріне жорыққа шығуға жылдан артық дайындады... Куликов даласындағы ұрыстан жеңілген Мамайдай қапы қалмайын деді. Және әскерінің санын, соғысу тәсілін ешкім білмесін деп, жорыққа шыққан күніне дейін бәрін құпия ұстауға тырысты. Бірақ сыбырлағанды құдай естімей ме, жүз мыңдаған әскердің аттанысқа дайындалып жатқанын жасыру қиын еді. Тек бұл қалың қолдар қай жаққа аттанады. Ақсақ Темір алып қойған Хорезмге ме, әлде Ақсақ Темір шабуға дайындалып жатқан Иранға ма? Не болмаса алтын Ордадан құтылғысы келген Руське ме? — Ешкім анығын білмеді. Тоқтамыс та әзірге өз ойын ашық айта қоймады. Сөйтсе де, Алтын Орданың қалың қосындарының орыс жеріне аттанатынын ең алдымен Дәшті Қыпшақпен іргелес отырған Рязань князі Олег түсінді. Шынында Тоқтамыстың купец біткендерді қырып, Еділ бойындағы орыс кемелерін жоқ етуге тырысқанына қарағанда Алтын Орда ханының қай жаққа ат басын бұрарын білу қиын да емес еді.

	Міне Тоқтамыс су қайтысыменен орыс кемелерін жоюға Болғарға жіберген қосындарын өкшелей, Ит, яғни 1388 жылы жаздың бас шенінде, сыңсыған қалың әскерімен өзі де Еділдің арғы бетіне өтті.

	Шекарадағы тоғай-ормандардың, қамыс, шілдердің арасына тығып қойған сақшы-сакмагондары7 арқылы Тоқтамыс қосындары орыс жеріне келе жатқанын Олег енді анық көрді. Бұны дереу Мәскеу князі Дмитрий Иванович хабарлады.

	Бірақ Куликов қырғынынан кейін ойсырап қалған орыс әскерінің Тоқтамыстың бықыған қосындарына қарсы шығатын күші жоқ еді. Сөйтсе де Дмитрий Донской Мәскеуді оңай жауға беруден тіпті аулақ болатын. Амал жоқ, Тоқтамыстан қорғанар дәл қазір қол астындағы бұлықтары жеткіліксіз болғандықтан, боярларға «шамаларың келгенше қаланы бермендер» деп өзі Нижний Новгород, Суздаль, Белозер жерлерінен әскер жинауға шұғыл жүріп кетті.

	Ол расында да Мәскеуді жауға береміз деп ойламады. Дәрімен ататын зеңбіректері бар қала бұл келгенше өзін қорғай алады деп сенді.

	Жұрт та осылай ойласын деп қатын-баласын тегіс Мәскеуге тастап кетті.

	Ал Рязань князі Олег бес-алты боярыменен Тоқтамыстың алдынан шықты.

	Өзінің Мамаймен одақтас болғанын айтып, қысқа жолменен Алтын Орда әскерін Мәскеудің дәл іргесіне алып бармақшы болды.

	Тоқтамыс Олегке нанды. Рязань князінің жолбасшысы етті. Тоқтамыс енді бірге қару-жарағыңмен қосыл деп Тверь князі Дмитрий Константиновичке де жаушы жіберді. Ал Олегтің қылығын кейбір орыстың зерттеушілері «Олег бұны Орда әскері Рязань жерін шаппасын деп және Дмитрий бұлықтар жинап жатқан князьдіктерден Тоқтамыстың бетін бұрғалы, бұны әдейі істеді» деп жазды.

	Ләйім, солай болғай да...

	Бірақ Мәскеу князьдігінің байлығына қызыққан және Мәскеудің орыс елінің бас қорғаны екенін білетін Тоқтамыс неге бөтен жаққа — Суздаль, Нижний Новгород, Белозерге бұрылуы керек еді?

	Әлде орыс елін бағындырам деген адам қазір қорғанар күші жоқ, бұл елдің бас қамалы Мәскеуді алуды білмейтін ақымақ па еді?

	Әлде Рязань, Нижний Новгород, Суздаль, Белозер қалаларына тигізбей Олег Алтын Орда әскерін Мәскеу іргесіне алып барғанында бұл қаланы жау ала алмайды деп сенді ме?

	Ондай күмән болса князь Дмитрий Донской қаласын тастап бөтен князьдіктерден әскер жинаймын деп Мәскеуден неге кетті?

	Орда әскерінен қорғануға князі сенбеген қалаға, әлде қорғана алады деп Олег сенді ме?

	Ал Мәскеу қорғана алмаса, Орда әскерлері оны аямай шабатынын, тонайтынын, адамдарын қойдай қыратынын білмеді ме?

	Сонда қалай болғаны, Мәскеу жұрты не болса о болсын, тек Рязань халқы ғана аман қалсын дегені ме Олегтің бұл қылығы?

	Бәрі түсініксіз. Түсініксіз.

	Ал Алтын Орда әскері Ока өзенінен өтіп жатқан кезде бұларға қосылуға Нижний Новгород — Суздаль князі Дмитрийдің балалары Василий мен Семен інісі Борис келді. Князь Дмитрий Константиновичтің өзі сырқаттығын сылтау етіп Тоқтамысқа қосылмай қалды.

	Қысқасы, Олег пен Нижний Новгород — Суздаль князінің балалары қосылған Тоқтамыстың жер қайысқан қалың әскері жаздың ортасында Мәскеудің іргесіне кеп тоқтады.

	Орыс зеңбіректері-туфяктары Мәскеуді, әсіресе Кремльді қорғауға жарады. Қаланы бермеуге бүкіл Мәскеу тұрғындары көтерілді. Балта, айыр, шалғы ұстаған бұқара, өзінің аз жауынгер әскерімен қосылып, көк темірге бөленген қалыптасқан Алтын Орда қосындарына қарсы тұрды. Тоқтамыс әскері қалаға кіре алмады, ызаланғандарынан Мәскеудің шетін өртей бастады.

	Амал жоқ, Тоқтамыс қулыққа бармақ болды.

	Ол Кремль боярларына елші етіп князь Василий мен Семенді жіберді.

	Олар Мәскеу боярларына «Босқа қырылмаңдар. Егер өз еріктеріңмен шаһарларыңның қақпасын ашсаңдар, Тоқтамыс сендерге тимейді, келісім сөзге келіп шамаларына қарай соғыс құнын алып кейін қайтады» деді.

	Сырттан көмек келе қоймаған және азық-түлік қорының қаланы ұзақ ұстап тұруға жетпейтінін білетін боярлар Василий мен Семен князьдерінің сөзіне сенген. Өз еріктерімен қаланың қақпасын ашқан. Тек Либке князі Ольгердтің осы Мәскеудегі немересі Остей ғана бұл жалған уәдеге көнбеген. Қасындағы бірнеше жігіттерімен шапқыншыларға қарсы шығып, ұрыс үстінде өлген.

	Дегенмен осылай алдаумен Тоқтамыс әскері Мәскеуге кірген.

	Ең алдымен Кремльді алған.

	Бірақ Тоқтамыс уәдесінде тұрмаған. Сол Мәскеуге кірген күні таң атқанша Алтын Орданың қанды қылыш жасақтары өздерінің хандарының бұйрығы бойынша жиырма бес мыңға жуық Кремльдің ішіндегі әскер, боярларды өлтірген.

	Алтын Орда жауынгерлері Кремльді алып, орыс әскері мен боярларын қан-жоса етіп қырып жатқандарын қала тұрғындары біліп қалып, енді Кремльдің өзін қоршап, ішіндегі Тоқтамыс жауынгерлерін құртуды ойлады.

	Ал Мәскеуге қауіп шын туа бастағаннан-ақ, Мәскеу боярлары князь Донскойдың айтқанына қарамай оның үй ішін Костромаға жүргізіп жіберген.

	Ал бұл кезде князь Владимир Серпуховский де, Дмитрий Донской да біраз әскер жинап қалған еді. Мәскеуге жәрдемге келуге оларға көп дегенде бір жетідей уақыт керек болатын. Бірақ олардың келуіне Василий мен Семен князьдер шыдамады. Донскойға опасыздық істегілері келді ме, әлде Мәскеу қаласын майдан орнына айналдырып, көшелерін тағы да қан сасытудан қашты ма, Мәскеу боярларын Тоқтамысқа тізе бүктіріп, онымен келісім сөз жүргізуге көндірді.

	Мәскеу боярларының көнбеске де амалдары жоқ еді.

	Алтын Орда жауынгерлерімен күресуге күштері жетпеген. Ал сырттан ешбір көмек келмеген. Құр ерлікпен не істей алады? Күшің жетпеген жағдайда ерлік тек өлімге апарады. Ал Мәскеу боярлары өлгілері келмеді. Амал жоқ, олар Тоқтамыстың дегеніне көнді.

	Енді Тоқтамысқа Өзбек пен Жәнібек ханның кезіндегідей орыс елі орасан көп салық пен сый-сыяпат төлеп тұратын болды. Осылай Мәскеуден көп олжаға батып, жолындағы бірнеше қалаларды тонап, уақытша болса да, орыс елін өзіне тізе бүктіріп, Алтын Орда ханы қалың әскерімен Сарай-Беркеге қайтты.

	Ол жолы Тверь қаласына да бұрылмақшы еді, бірақ келе жатқан Владимир Серпуховскийдің бұлықтарынан сескеніп кідіруді қауіпті көрді.

	Ал Алтын Орданың әскеріне мол сулы Ока өзенінен өткел тауып беріп, Мәскеуге тікелей алып барған Олег қандай пайда тапты? Тоқтамысқа Мәскеуді тонатты. Ол аз болғандай Алтын Орда әскері кейін шегініп бара жатып Рязань жерін де аяған жоқ, тонап, өртеп өтті.

	Сонда Олег нені құтқарды?

	Ештеңені де кұтқарған жоқ.

	Сасқан үйрек артыменен сүңгиді дегендей бұл айыбы аз болғандай, ол соңынан Мәскеу князьдігінен өзінің тоналған қалаларының, шабылған жерінің құнын сұрады.

	Тіпті өз әскерін алып Алтын Орданың қосындарымен күйзелген Мәскеу жеріне аттанды.

	Осындай адамды, орыстың жоғын жоқтар ұланы, жауға шабар қыраны деуге бола ма? Одан да Олегті опасыз деген дұрыс тәрізді. Жарайды, опасыз-ақ болсын Олег. Ал қаласы күйреген, елі күйзелген, ыза мен қайғыға батқан Мәскеу князі Дмитрий Донской ондай опасыз адамнан өшін неге алмады? Алтын Ордаға күші жетпегенмен, Рязань князіне жететін еді ғой.

	Неден қорықты? Рязань князі біржолата Алтын Ордамен бірігіп кетіп, одан әскер алып өзіне тағы қарсы шығады деді ме?

	Содан ба? Әлде орыс князьдігінің басын қосуды тілек еткен Донской, ойлағаны ақталмай, не істерін білмей алас ұрған Олегтің онсыз да өртенген жанын одан әрі өртегісі келмей, сабырлық істеді ме? Соғыспен жеңгенше ақылмен жеңейін деп соңынан оның баласы Федорға өзінің қызы Софияны берді ме? Ұлт тілегін кектен артық санады ма? Олегті құртқанда кімді мұқатады? Тек орыс князьдерінің арасын аша түсіп, күшімізді азайта түсеміз деді ме?

	Солай тәрізді...

	Дегенмен Олег қылығын Донской да, осы күнге дейінгі тарих та ашқан жоқ.

	Ал сыры ашылмаған тарих — ол ішінде алтыны бар қобдиша тәрізді. Әркім-ақ өз кілтіменен аузын ашып, алтынына кенелмекші болады. Мейілдері.

	Ал уақытша болса да Мәскеуді бағындырып қайтқан Тоқтамыс, төбесі көкке жеткендей қуанышты еді. Ол бұдан әрі зорлығымен, қанды қылышымен Алтын Орданы бұрынғы айбарлы шағына жеткіземін деп сене бастады. Өзін шын Алтын Орда ханы санады. Сол себептен де, Ақ Орда тағына бұны Ақсақ Темір отырғызып, бұрын Тоқтамыс өзін оның қарамағында санап келсе, енді әр жеңісінен кейін ол Жағатай ұлысының әміріне бой ұсынбайтын өзін жеке ханмын деп білді. Және хан болғанда қандай, әлі де Мауараннахрды үш орап алатын Алтын Орда ханы емес пе бұл! Өзін өзі осылай мәртебелі сезінген Тоқтамыс Мәскеу жорығынан қайтқаннан кейін Хорезмде өз атынан алтын ақшалар құйдырды. Бұл қылығы Тоқтамыстың саяси бетін ашты. Осының алдында Алтын Ордадан Хорезм жеке мемлекет болып бөлінген. Ал оны Ақсақ Темірдің Мауараннахрға қосып алмақ болып жүргенін Тоқтамыс білетін. Және осы тұста Хорезмді басқарып отырған әмірші Сүлеймен Софыны Әмір-Темір өзіне бағынышты, ұсақ әмірі санай бастағаны да бұған мәлім еді. Сөйткен Хорезмде бұл өз атынан ақша шығарды. Бұнысы кешегі өзінің әміршісі Ақсақ Темірге «Хорезмнен қолыңды тарт, бұл менің жерім» дегені еді. Әрине, Ақсақ Темір бұны бірден түсінді, бірақ алыстағы Иранда жорықта жүріп, бұл мәселемен белсене шұғылдануға мұршасы жетпеді.

	Ал Алтын Орданы бұрынғы қалпына жеткіземін деген Тоқтамысқа тек Хорезм ғана емес, әлі көп нәрсе жетпейтін еді. Әсіресе Теріскей Иран, Әзірбайжан да оның есінде болатын. Бұл жерлерді Алтын Орда хандары ежелден — сонау Бату заманынан өзінікі санап келген. Әзірбайжан мен Теріскей Кавказды соңғы жаулап қайтқан Алтын Орданың ең бір айбынды ханы Жәнібек еді. Бірақ оларды иемдену Жәнібек хан дүние салған 1357 жылмен біткен. Содан бері бұл жерлер өз бетінше жүріп жатқан. Енді оларды Ақсақ Темір алмақ. Міне Ақсақ Темір мен Тоқтамыстың ойларының біріне-бірі тағы қарсы түсер тұсы. Түбі Әмір-Темірмен шайқасатынын Тоқтамыс көптен бері түсінген. Бірақ оны жеңе ала ма? Мауараннахр билеушісінің қандай қолбасшы екенін және оның қанша күші барын білмейді ме, әрине біледі. Сөйте тұрып... Жоқ, Тоқтамыс та өзін ақсақ Темірден кем санаудан аулақ еді. Мамайды жеңіп, Мәскеуді өзіне тізе бүктіргеннен бері жұрт та Тоқтамысты ұлы әскери қолбасшылардың қатарына қосқан. Тоқтамыс бұны да біледі. Сөйтсе де, өзін қанша жиһангер көргенмен Тоқтамыстың Әмір-Темірден қаупі аз емес-ті. Сондықтан ол көтеріліп келе жатқан Ақсақ Темірге тізе қосып қарсы шығайық деп Египет сұлтанына да елші жібермек болды.

	Рас, бұның бәрі алдағы істер еді. Ал бүгін ол, Мәскеу жорығынан олжалы қайтқанына арналған ұлан-асыр той істемек болды. Оған бүкіл Алтын Орданың жүз бастарынан бастап, ең жоғарғы түмен басшыларын әмір, батыр, билерін тегіс шақырды... Осы тойда Тоқтамыс іштей өзіне қас санап жүрген адамдарының бірі Едіге батырды қорламақ болды. Ал Едіге Тоқтамыстың абыройы, дәрежесі көтерілген сайын, оған шынында да, қастаса түскен. Өйткені азу тістері шығып қалған екі арлан ырылдаспай бір астаудан ет жеп, су ішпесе керек-ті...

	Бірақ Тоқтамыс бір нәрсені білмеді. Біреуді ұрғың келсе, оны тұра алмайтындай етіп ұр. Құр алақаныңмен бетінен тартып қалғаныңнан ештеңе шықпайды. Ол да атып тұрып өзіңді ұрады.

	Тоқтамыстың Едігені қорлағаны соңынан осылай боп шықты. Алтын Орда ханы, жатқан жыланның құйрығын басып, басын қайырылтып келтіртіп түбі өзін шақтырды.

	Алтын Орда жеңісіне арналған той, қыркүйектің аяғында хан Ордасы күзгі жайлауынан астанасы Сарай-Беркеге қайтар алдында болды.

	Еділ өзенінің оң жақ сағасындағы жасыл шалғыны күз таяп сұрқай тартып кеткен жазық далаға быжынай ақ шатыр, боз ордалар тігілді. Бұл хан ауылдарына келер қонақтарға арналған жаңа жайлар еді.

	Сан қилы тұлпар, жорға мінген әмір, бекзада, би, батырлар, хан ауылына деген тарту-таралғылармен топ-топ боп аттарынан түсіп жатыр. Әр Орданың алдында төрт бес қазан көтерілген. Сойылған ту бие, жас құлын, қозылардың еттері бұрқ-бұрқ қайнауда. Әр ақбоз үйдің босағасында бес биенің терісінен жасалған сабадағы қымызды күмп-күмп пісіп тұрған басына орамал байлап алған жас жігіттер... Әр шағын ауылдың сыртында қаз-қатар тартылған желілер. Желі бойы әлі ер тоқымы алынбаған қонақтардың қаз мойын арғымақтары мен тоқпақ жалды жүйріктері...

	Ауыл үсті ың-жың дауыс, абалап үрген ит, айқайлап сөйлеген кісілер.

	Дүние шіркін бір қызық базар тәрізді. Жұрттың бәрі мәз-мәйрам.

	Тек хан Ордасының есігінен мезгіл-мезгіл кіріп-шығып жүрген Тоқтамыстың кіші бәйбішесі Садат-бегімнің ғана көңілі той болып жатыр-ау деп селт етер емес...

	Ақшыл жүзі бозара қалған, қарақат көзіне қайғы шөккен.

	Және бір қылмыс істейтін адамдай ретсіз қобалжулы... Кеше қасында қарындасы Бақыт-Жамал мен Темірбек ханнан туған жиені Темір-Құтлық оғлан және Тоқай-Темірдің тағы бір ұрпағы Құнжақ оғлан бар, бір топ серіктерімен хан Ордасына Едіге де келген. Тоғыз нарға тартқан тарту-таралғылары бар...

	Ал хан сарайына күні бүгінге дейін бас сұқпаған. .

	Аттан түсісімен ол серіктерін ертіп Тоқтамыстың шешесі, Хорезм билеушісі Қоңырат Софылардың әулетінен шыққан тоқсанға таяп қалған Шотан-Құнжақ бәйбішенің боз ордасына сәлем бергелі кіріп кеткен.

	Садат-бегім өз ордасының алдында тұрып мұны көрген.

	Сол сәттен бастап бұдан маза кеткен. Дегенмен, сыртынан аңдып жүріп жас бәйбіше, ымырт жабыла берген кезде екі үйдің арасында Едігемен кездесіп қалған.

	Бөтен сөз айтуға мезгіл тар болып:

	— Осылай ат құйрығын мәңгі кескеніміз бе? — деуге ғана шамасы келген жас бәйбішенің.





— Иә, деген Едіге,— сол айтқаным айтқан!

	Жас бәйбіше кілт бұрылып жүре берген.

	Сол күні түнде Едігенің тағдыры шешілген. Ақсақ Темір ордасында жүрген кездерінен-ақ Тоқтамыс пен Едігенің арасында бақкүндестіктен туған терең ор бар екенін ұққан сұлу Садат-бегім Едігемен арасы алшақтаған күннен бастап, сол орды тереңдете түсуге тырысқан. Бұл тек Едіге ғана емес, өзінен көркі артып, сүйгенін тартып әкеткен Жәнекеге деген де өштігі еді. Және бұл орды ол білдірмей тереңдете түсті.

	Едігемен айырылысқан күннің ертеңіне жас бәйбіше хан күйеуіне:

	— Сіз осы Едігеден қатты қорқасыз ғой деймін,— деді.

	— Оны неден айттың? — Жақтырмаған Тоқтамыстың қабағы түйіліп кетті.

	— Жалғыз мен емес жұрттың бәрі де сүйдейді — деді жас бәйбіше.— Қорықпасаңыз... Үйге кіріп келгенде, мысы жеңе ме хан басыңызға қарамай селк етіп, орныңыздан көтеріліп кете жаздайсыз.

	— Қайдағы жоқты айтады екенсің! — деді Тоқтамыс шамдана.

	— Бекер десеңіз... Өзіңіз бір байқаңызшы.

	— Қалай? — деді Тоқтамыс.

	— Едіге келе жатыр дегенде ана қымыз ішіп отырған алтын кесеңізді шапаныңыздың етегіне қойыңыз... Егер ол кіріп келгенде етегіңіз көтеріліп кетіп қымызыңыз төгіліп кетпесе мені өтірікші деңіз...

	Ханымның айтқаны дұрыс боп шықты. Бір күні Тоқтамыс қымыз ішіп отырғанында боз ордаға Едіге кіріп келді. Едігенің түсі жалпы суық болатын. Ақ сұр бетінің қанын ішіне тартып, боп-боз боп, түкті қабақтарын түксите, үлкен өткір қаракер көздерімен тесіле қарап, үйге кенет кіріп келгенінде кім болса да бір сескеніп қалатын. Бұл жолы да солай болды. Тығыз іспен, рұқсатсыз, тас қабағы түйіліп қанын ішіне тартып боп-боз боп Ордаға кенет кірген Едігеден Тоқтамыс селк етіп, қолындағы кесесін түсіріп ала жаздады. Әнеу күнгі әйелінің «орнынан ұшып тұрғың келгендей қозғалып қаласың» деген сөзі миына кілт түсіп, Тоқтамыс өзінің тұрғысы келгендей орнынан қозғалып қалғанын да аңғарды.

	«Шіркіннің түрі қандай суық еді, оңашада кездессең...»

	Едігені бұрыннан жек көретін Тоқтамыс енді одан ретін тауып құтылудың жолын ойлайды.

	Ал жас бәйбішесі оның бұл ойын ұшықтыра түсті. Кейде түс көрген болады. «Түсінде Едіге Тоқтамыстың алтын тәжісін киіп жүреді. Ханеке мен Жанекені ат артына мінгіздіріп тартып әкеткендей болады...»

	Бұның бәрі Тоқтамыстың Едігеге сенімсіздігін, наразылығын оятады. Оны өзінің болашақ шын дұшпаны санай бастайды. Бақталастықтан туған бір-біріне деген іштегі салқындық бірте-бірте енді нағыз аязға айнала түсті.

	Ал Садат-бегім Едігеге деген өшпенділігін ұмытпады.

	Міне, бүгінде, Едігенің ақырғы сөзін естігеннен кейін, хан көңілін таба білген жас бәйбішесі, ұйқыға кетіп бара жатқан күйеуіне:

	— Осы Едіге тым басынып барады. Үлкен әжеме сәлем беруге барғанын сылтау етіп, көрдіңіз бе, кешеден бері Ордаға кіріп, ханға тәжім етпей жатқанын? Алтын Орда ханы сіз емес, дәл өзі тәрізді алшаң-алшаң басады. Бұнысы да ештеңе емес қой, сірә осы шіркін өзіңе қастық ойлап жүрмесе нетсін... Ымырт үйіріле бастаған кезде әлденені күңкілдесіп бес-алты батырдың ауыл сыртында оңаша сөйлесіп отырғанын көргендер бар.

	Тоқтамыстың ұйқысы шайдай ашылған.

	Едігеден құтылатын кез болды ғой деп ойлады. Таңертең Кен-Жанбайды шақырып алып:

	— Бүгін Ордаға Едіге келді. Сені тоғыз батырдың басшысы еткенімді көре алмай жүр... Түбі бізге дос болмайды. Өшір үнін! — деп бұйырған.

	Кен-Жанбай шошып кеткен.

	— Алар кегім, өштескен жерім жоқ, қалай өлтірем? — деген ол.— Едіге анау-мынау кісі емес, соңында қыруар елі бар, жазықсыз батырын өлтіртіп жұрт мені тірі қоя ма?

	— Жазығы болады,— деген Тоқтамыс,— Алтын Орданы балағаттаса одан артық қандай жазық керек?!

	Кен-Жанбай үндей алмаған.

	— Және оған хан Ордасында отырғанда тимейсіңдер,— деген Тоқтамыс.— Той үстінде, ордада кісі өлтіру — қауіпті. Атына мініп жүріп кеткеннен кейін, айдалада өлтіресіңдер...

	Тоқтамыстың айтқанын істемегенде қандай шара қолданарынан хабардар Кен-Жанбай шын абыржыған. Және Алтын Орда ханы Кен-Жанбайдың орындамасын білсе, бұған мұндай үлкен сырын босқа ашпаса керекті. Әйгілі батыр бұл арада айлалы ханның Едіге мен екеуінің басын бірдей өлімге тартып тұрғанын түсінді. Кен-Жанбайға не Едігені өлтіру керек, не өзі Тоқтамыс жендеттерінен өлуге тиісті. «Бір амалын табармын» деп ол Тоқтамысқа:

	— Жақсы! — деді.— Тек қасыма өзім тілеген батырларымды алайын!

	— Болсын!

	Бірақ Кен-Жанбай бала жаста бірге өскен жолдасын өлімге қимады. Бір сенімді жігіт арқылы Едігеге хабар берді. Бүгінгі күн оған қауіп. Өзінің тұлпарымен бірге желіде байлаулы тұрған аттардың күні бұрын бәрінің оң жақ үзеңгісін алдырып тастасын деді Едігеге.

	Және сол күні, таңертеңгісін тағам алдында қолына су құйып тұрған бір мосқал құл:

	— Ер жүректі Едіге,— деді сыбырлай,— Мен Маңғытпын, кімнен қайдан білдің деп сұрамаңыз. Бүгін сізге ханым екі алтын шараның оң жағындағысынан қымыз құйса ішпеңіз...

	— Неге? — деді Едіге басын көтеріп,— у сала ма?

	— Жоқ, удан да жаман... Сізді қорлау үшін ол шарадағы қымызға ханым... қосады,— күл тым ақырын сөйледі. Едіге құлдың «қосады» деген сөзінен нені қосатынын ести алмай қалса да, бірден түсінді.

	Бозғылт түрі бұрынғысынан да бозара қалды. Ашу қатты қысқанда Едігенің осылай қанын ішіне тартып түсі тым қуқылданып кететін әдеті еді.

	Ал мосқал құл ханымның шын берілген құлы еді. Өзінің істегелі тұрғанын Садат-бегім Едігеге айтып бар деп әдейі жұмсаған. Садат-бегімге, дәреті қосылған қымызды Едігенің білмей ішкенінен, біле тұрып ішкені керек еді. Онда өшінің қайтатынын ойлаған. Ал намысқор Едіге егер ішпесе, үндемей кете алмайтынын тағы біледі. Онда Орда ішінде жанжал шығады. Тоқтамыстың бұдан тілегенінің өзі де осы еді.

	Едіге болғалы тұрған істі Темір-Құтлық пен Құнжақ оғлан үшеуі ақылдасты да, бірер сенімді жігіттерін шақырып алып, әлденені тапсырды. Күн сәскеден көтеріле үшеуі сәлем беруге хан Ордасына беттеді.

	Бұлар еңсесі биік боз үйге кіргенде, орда іші толған игі жақсылар екен. Тоқтамыс өзі төрде отыр. Оң жағында әйгілі екі үш Шыңғыс ұрпағы әмірлер, сол жағында жүзге жеткен Сыпыра жырау. Онымен тізерлесе Ноғайлы, Қыпшақтың би батырлары...

	Едіге сәлем беріп үйге кіріп келгенде, жалғыз Тоқтамыс емес, қатарласа отырған бекзада, әмір, батырлардың біразы-ақ селк еткендей болды. Расында да, іштей ашуға тұншыққан Едігенің онсыз да суық түрі бұрынғысынан да бетер аяздана қалған еді. Тоқтамыс сәлем алып болғаннан кейін, иегін көтеріп қана Едігеге отырар жерін көрсетті.

	Бұл Кен-Жанбайдан сәл төмендеу, босаға жаққа таяу орын еді. Хан бұларды қорлағалы жай батырлардан әдейі төмен отырғызбақ екенін үйге кірген хан ұрпақтары Темір-Құтлық пен Құнжақ оғлан да, Едіге де жақсы түсінді. Сөйтсе де сыр білдірмей, үшеуі де, Тоқтамыс көрсеткен жерге қатарласа орналасты.

	Хан қылығы жай емес екенін сезген жұрт, бірден тына қалды. Ал қарт Сыпыра жырау әлденеге көңілі толмағандай төмен қарап ақырын басын шайқады.

	Тоқтамыс үйге кірген Ноғайлының әйгілі батыры Едіге мен оның қасындағы атақты орыс ханның ұрпақтары екі жас жігітке мән бермегендей сұс көрсетті. Бұлар келместен бұрын айтып отырған әңгімесін соза түсті.

	— Сөйтіп,— деді Тоқтамыс,— Ақсақ Темір Хорезмді келіп алыпты. Едіге де хан сөзіне құлақ қоймағандай сес көрсетіп екі көзін бірдей сұлу болса да ызбарлы, ызбарлы болса да сұлу, қымыз құйып отырған ханымнан алар емес. Ал ханым әркімнің ордадағы дәрежесіне қарай, алдындағы алтын шарадан біресе алтын, біресе күміс кесеге уыздай сары қымызды, құйып әдемі, келген, күміс белбеулі дәйекші жігітке беріп отыр. Енді ол сол жағында оқшаулау тұрған күміс шарадан Едігеге арнап қымыз құйды. Ойы бірдемеге бөлініп кетті ме, алтын ожаумен құйған қымызы кесе ернеуінен асып жерге төгіліп кетті.

	— Едіге қайным шөлдеп отыр екен,— деді ол бір түрлі кекете күлгендей боп.— Мына кесені сол кісіге әдейілеп беріңізші, сусыны қана ішсін...

	Едіге бұрынғыдан да бозара түсті.

	Ол үн-түнсіз сәл отырды да, күміс белбеуіндегі қынабынан алтын кездігін суырып алды. Кеседегі қымызды айқыш-ұйқыш кесті де, кездігіменен былғап-былғап жіберіп жұтып салды. Сөйтті де, орнынан түрегеліп, ханға бұрылмастан, Сыпыра жырауға бір қарап бас иіп, тәжім етті де есікке қарай жүре берді. Темір-Құтлық пен Құнжақ оғландар да орындарынан атып тұрып Едігеге ерді. Үшеуі бірдей үйден шығып кетті.

	Ешкім оларға тоқта деген жоқ. Тоқтамыс үн-түнсіз сазара қалды.

	Аздан кейін Орда босағасын солқылдата шапқан аттардың дүбірі естілді. Осы уақытта ғана үйден Кен-Жанбаймен бірнеше батырлар сытылып сыртқа шығып кетті. Аздан кейін олар үйге қайта кірді.

	— Хан тақсыр,— деді Кен-Жанбай әлі үн-түнсіз сұп-сұр боп отырған Тоқтамысқа.— Тентек Едігені ұстап әкеп, Сіздің алдыңызда кешірім сұраттырсақ деп едік, ұстай алмай қалдық. Біреу аттарымыздың оң жақ үзенгісін тегіс алып тастапты. Біз атымызға мінгенше ол ұзап кетті. Ал Едігенің атақты Теңбілкөгіне мал жетпейді.

	Тоқтамысқа енді ғана тіл біткендей.

	— Қуыңдар! — деді кенет.— Алыңдар менің Қынық-өкленімді. Алдыма не өзін, не басын әкеп салыңдар!

	— Тоқтаңдар! — деді кенет Сыпыра жырау дауыстап.— Алтын Орда ханы, Сен Едігенің кім екенін білмейтін бе едің? Он бесіне жетпей би аталған ол Баба Түкті Шашты Әзиз әулиенің ұрпағы емес пе? Айып өзіңде бола тұрып, қалай оның басын әкел дейсің?

	— Қайдағы айып? — Тоқтамыс та безерлене қалды.

	— Асыл тұқымды жылқы лай суды ішпейді. Егер менің айтқаныма сенбесең, іш ана оқшау шараның қымызын өзің! Ішпейді екенсің, ақылды сөзге ақымақ тоқтамас болар, айтарыма құлақ сал. Кесендегі қымызыңды кездігіменен кескілеп, қалдығын есігіне шашып кетсе Едіге, күнім туғанда шаңырағыңды құлатып, Ордаңның күл талқанын осылай шығарамын дегені! Едіге сынды ер ұлдың өйту қолынан келмеген күнде де, үзенгілес серігіңнің қастасқанының өзі қан майдан! Ал ол құба ұл кетер-ақ, Ақ Еділден өтер-ақ, Әмір-Темірге жетер-ақ! Өзіне ош ағайын қолына шоқпар етер-ақ! Одан саған не пайда?

	Сыпыра жырау сәл тоқтап, қайта сөйледі.

	Екі түйе сүйкенсе, ортасында шыбын өледі. Тоқтамыс пен Едіге тәрізді екі көкжал шайқасса ортасында тағы сол сорлы халық күйрейді. Ал, хан, ол халық сенің күйреуге айналған Орданды жаңадан жөндеуіңе керек. Жоқ, Тоқтамыс хан, Едігені Ақсақ Темірге жіберме, өзіңе пәле тілеме. Соңынан қусын мына батырларың, жалынып жалбарынып Едігені алып келсін! Ат-тон айыбыңды тартып, жібіте көр ер жүрегін!

	— Болсын! — деді Тоқтамыс, сөйдеді де, кенет толқып кетіп Кен-Жанбайға қарады.— Уа, кенегестен шыққан Кен-Жанбай дүлділім, Алтын Таққа ерке едің, Алтын Орда басына керек бөркі едің, Шап Едігенің соңынан, тілін өзің тап! Айтқаныңды екі етпесе, жұрт алдында бердім уәдемді!

	Қыпшақ пен Ноғайлының әйгілі тоғыз батыры Есентай ұлы Құдайбердіні, Монтай руынан шыққан Қос дәулет ерлерді, Арғынның ақ иығы Қарақожаны қара Қыпшақтың ардагері Қобыландыны, Ақбалтыр ұлы Уақты, Монбұр ұлы Шуақты ертіп, қара халықтың өзі тәрізді даңқты ұлдарының сөзін жерге тастамас деп, Кен-Жанбай батыр Едігенің соңынан қуып берді.

	Бұлар Еділ өзенінің жағасына жеткен кезде Едіге қасындағы Темір-Құтлық пен Құнжақ оғлан үшеуі арғы бетке шығып үлгірген екен. Сонда, әрі қарай кеткелі тұрған Едігеге Кен-Жанбай өзінің атақты шақыру-толғауын айтқан.

	Ай Едіге, қайт сана,

	Қайтып Еділ өт сана,

	Еңсесі биік боз Орда

	Еңкейіп сәлем бер сана

	Ерні жұқа сары аяқ

	Ер сарқытын іш сана.

	Ал қара кіс үстінде

	Тон береді ки сана

	Көк ала жорға ат мініп,

	Көк дабылпаз байланып.

	Тұтам бауы сары алтын

	Ақ сұңқар құс береді,

	Көл айнала шүй сана!

	Сонда Тоқтамысқа қаны қарая өшіккен Едіге «Мен кетермін, кетермін. Са-Темірге жетермін» деп басталатын атақты толғауын айтып Алтын Ордаға оралмай, Жағатай ұлысының жеріне кете барды.

	Артынан Тоқтамыс хан, тек бұл үшеуінің ғана кетпегенін, соңынан қоштасқалы барған Жәнеке қызын Едігенің өзімен бірге ала кеткенін естіді. Алтын Орда ханы Едігеге бұрынғысынан да жаман өшіге түсті.





ҮШІНШІ ТАРАУ

	Ақсақ Темір бірдемеге ренжісе, ашуланса, өзгелердей бұлқан-талқан болмай, кенет сабырлана қалатын. Ондайда Жағатай ұлысының әміршісі «болғанда ашу — пышақ ақыл — таяқ, сол таяқ кеми берер жанған сайын» дейтін қағиданы еш уақытта есінен шығармайтын. Мұндайда ол айтар үкіміне де, берер кеңесіне де сақ келетін. «Ауыздан шыққан сөз, атылған жебе — қайтарып ала алмайсың». Бұл оның бас иген шешімі болатын.

	Неғұрлым Ақсақ Темір үндемей тұнжырай қалса, со ғұрлым Орда маңы оның ашулы екенін білетін.

	Бүгін де Әмір-Темір қабағынан қар жауып түнере қалған.

	Бүгін де Мауараннахр билеушісі орасан ашулы еді. Жақында ол Иранға барып қайтқан. Теріскей Иранды, Әзірбайжан жерін шауып көп олжамен оралған.

	Бірақ өзі бірден Самарқантқа қарай жүрмей, кіші бәйбішесі Моғол Қажыбектің қызы Шолпан-Мәлік-акә ару ордасы тұрған бір бүйірдегі Яссыға бұрылған.

	Иранға аттанарда Әмір кеңесі болған. Құсайын, Аббас секілді сақ әмірлер «Сіз Иранға аттанған кезіңізде, Мауараннахрды мына Ақ Орданың көшпелі елдері шауып жүрмесе нетсін, бұларға сену қиын ғой» деп қауіптерін айтқан. Ақсақ Темір күлген.

	— Онда мен сол көшпелі ағайындарың тимейтін жағдай істейін. Әскерің қорғай алмайтын шекараңды дініммен қорғайын. Әулие санаған Қожа Ахмет Яссауидің моласының орнынан керемет үлкен мешіт салдырайын. Атын да сол әулиеге арнайын. Қожа Ахмет Яссауи мешіті дейін. Әулиенің құр моласына табынатын жұрт, оның мешіті тұрған жерді шабуға құдайдан қорқар,— деген.— Және бұл мешіт біздің Қыпшақ даласына деген діни аттанысымыздың ошағы болсын.

	Атақты Саит-ата әулиенің ұрпағы Қожа Ахмет Шахыдиуана әулие Ақсақ Темір тумай тұрып, осы Сейхүндарияға құятын Яссы өзенінің бойында өмір сүрген. Аңыз бойынша, пайғамбар жасына жеткенде «мен Мұхаммед әулиеден артық емеспін» деп жер астынан үйшік қазып алып, соған кіріп кеткен-мыс.

	Халық сол Қожа Ахмет тұрған жерді киелі санап табынып, басына түнейтін болған. Осы арадан сыртқа атып жатқан бұлақ суын шипалы деп зәм-зәм суы: нан кем көрмеген.

	Иранға жорыққа жүрер алдында бір кезде осы Қожа Ахмет Яссауидың зираты тұрған жерге Ақсақ Темір мешіт орнатуға бұйырған. Бұны салатын Бағдаттан келген жас шебер де табылған.

	Мұндай үлкен ғибратхана не хан сарайы құрылысы басталарда, сол жайдың қожасы өзі бірінші қышын салып, ал біткенде ең соңғы қышын өз қолымен қалауы — ежелгі дәстүр болатын.

	Ақсақ Темір болашақ Қожа Ахмет Яссауи мешітінің ең алғашқы қышын өз қолыменен қойды. Ал бұл мешітті бітіруді, осы тұстағы ең жақсы көретін кіші бәйбішесі Шолпан-Мәлік акәға тапсырды. «Мен қайтып оралып үлгіре алмасам, соңғы қышын да өзің қала» деді.

	Шолпан-Мәлік Ақсақ Темірдің осыдан бір жыл бұрын алған әйелі еді. Жас келіншек атағы жаңа жайыла бастаған ерімен бірге осы Иран жорығына барғысы келген. Бірақ Ақсақ Темір оны осы Қожа Ахмет Яссауи мешітін бітіруге қалдырды.

	Өзге уақытта қандай жорыққа шықса да алты әйелінің біреуін, не толып жатқан ханзада-құмаларының ең көрікті, ең жасын алып жүретін Әмір-Темір бұл жолы ондай әдетінен бас тартқан.

	Ақсақ Темірдің бүйтуіне себебі де бар еді. Ол әйел затына өзгелердей емес ерекше көзбен қараған. Дүниеде еркекке арман болар үш түрлі әйел бар: сұлу, ақылды, опалы деген Әмір-Темір, ал сұлу әйел өміріңнің көркі, ақылды әйел — үйіңнің көркі, опалы әйел — төсегіңнің көркі.

	Солай деген Ақсақ Темір өзі қырықтан асып бара жатқанда өте ұнатып алған қатыны осы Шолпан-Мәлік акә еді. Ол сұлу және опалы әйел еді. Тек Шолпан-Мәлік акәнің қаншалық ақылды екеніне Ақсақ Темірдің көзі жете қоймаған.

	Мауараннахр әміршісінің өзге әйелдерінен тәжірибесі кем, былтыр ғана алған жас қатынына Қожа Ахмет Яссауи мешіті екі хандықтың шектескен жеріне салынатын үлкен ғибадатхананың құрылысын тапсырғандағы бір ойы — бір жағынан осы әйелі Шолпан-Мәлік акәны сынау да еді. «Қалай салдырар екен, мен ойлағандай тұрғызуға ақылы жетер ме екен?» деген.

	Міне, сол мешіт салынып біткен. Сонау Иранда жүріп Ақсақ Темір Яссы шаһарында тұрғызылып жатқан мешітке Шолпан-Мәлік акәнің қышты Яссыдан төрт фарсақ тұратын Қорған Төбеден тасытқанын естіген. «Қорған төбе топырағынан құйылған қыш өзге жердікінен көп асыл болған соң әдейі алдыртты. Және ол арбамен, түйемен тасытқан жоқ, сол маңайдағы жұртты тегіс жинатып алып, қатар тұрғызып, бірінің қолынан біріне бергіздіріп, қышты Яссыға жеткіздірді» деген Ақсақ Темірге бұл хабарды әкелген нөкері. «Отыз шақырымдай жерден қышты бұлай тасытуға қаншама жұрт, қаншама күш керек» деп ойлана қалған-ды Әмір-Темір. Және бұл хабаршы: «Мешіт орнын өзіңіз көрсетіп, ең алғашқы қышын да өзіңіз қалап кеткен соң сіздің бұйрығыңызды бұздырмау үшін, мешіт салынатын жерден тым таяу өтетін Яссы өзенін сонау орта тұсынан бұрып бөтен арнамен ақтыратын етті. Өйтпесе, жақын өзеннен жер дымқылданып, түбі мешітті құлататын, не шөктіретін көрінеді» деген. Бұл жұмыстың оңайға түспегенін Ақсақ Темірдің әйелінің құр көрікті және опалы ғана емес, өзіне лайық ақылды екеніне көзі жете бастаған. Сол себептен де Яссыға жеткеннен кейін, оның күнгей жағында өз Ордасында сары майдай сарғайып төрт жылдан бері күтіп отырған Шолпан-Мәлік акәға бұрылмай тікелей мешітті көруге тартқан.

	Жорықтан қайтқан кезде алдынан қатындарының шығуын Әмір-Темір жаман ырым санайтын. Осыны білетін Шолпан-Мәлік Ордасынан тыс жерде әмірді қарсы алуға бата алмаған.

	Жас бәйбішесін көруге өзі де асығып келе жатса да, сонау бір көш жерден үстіндегі көгілдір күмбездері көк аспанмен ұштасып, көзді тартып тұрған ғажайып ғибадатхана Ақсақ Темірді еріксіз өзіне сүйреп алып келді.

	Әмір-Темір зәулім мешіттің көркіне, сырттағы, өрнек, іштегі сырларына риза болып қалды. Бір тәбітіндегі қазылған құдықтың шелекпен алынған шипа суынан өзі де ішті.

	Енді ол серіктерімен, мешіт имамы Сәйт Қожаға еріп ішкі баспалдақтармен жоғары шықты. Салалап тұрғызылған екі кішірек, бір үлкен аспан түстес көк нәл қосқандай көгілдір бояумен сырланған күмбездердің жанына барып көрді.

	Ең үлкенінің қасында тұрды. Ай мүсіні қадалған төбесіне қарады. Кенет қабағы жабылып кетті. Күмбездің дәл күнбатыс жақ ұшында екі қыш сиятындай бос тұрған жерді көрді. Ақсақ Темір өзі болса өзі, өзі болмаған күнде осы мешітті салдыруға тастап кеткен әйелі — Шолпан-Мәлік қалайтын ең ақырғы шықтардың орнына қойылмағанын білді. Осындай үлкен мешітті салдыруға үлгіргенде, ең соңғы екі қышты неге қаламағандарына таң қалды.

	— Соңғы қыштары неге қойылмаған? — деді Ақсақ Темір Сәйт-Қожаға қарап.— Әлде мешіт біткен кезде Шолпан-Мәлік бикені шақырмап па едіңдер? Мен жоқта ақырғы қышты менің жұбайым қоюға тиісті еді ғой.

	— Мәртебелі Әмір-Темір, сіздің жұбайыңыз Шолпан-Мәлік бике шақырылған. О кісі келген...— Имам ар жағын айтуға бата алмай тоқтап қалды.

	— Айт! — деді Ақсақ Темір.— Ол неге қоймады?

	— Қыш болмай қалды.

	— Қалай болмай қалды? Осындай зәулім ғибадатхананы тұрғызуға қыш жеткенде, ең ақырғы жерге табылмаулары қалай?

	— Мәртебелі Әмір-Темір,— деді имам — Сіздің ғибратлі, ғизатлі жұбайыңыз шақырылған. Ол бір топ қыз-қырқын серіктерімен осы біз тұрған жоғарғы алаңға да шыққан. Бірақ осы мешітті салған Бағдат шебері жас Мүлиддин бұрын сіздің жұбайыңызды көрмеген екен. Айдай сұлу аяулы Шолпан-Мәлік бикені көргенде таң қалып, есі кетіп, күмбез үстіне сіздің жұбайыңыз шығып қалайды деп қолына ұстап тұрған қыштарын түсіріп алды. Осы арадан домалаған қыштар бірден жерге барып жетті. Оларды қайтадан алып келгенше, сіздің жұбайыңыз күткен жоқ, жігіттің өзіне соншалық ғашық боп есі кеткеніне ашуланды ма, сөз айтпай кетіп қалды.

	Ақсақ Темір езу тартты. Бірақ көзі күлген жоқ.

	— Мешіт салатын шеберлер-ақ менің қатындарыма ғашық бола береді екен — деді ол, дөрекі сөйлеп,— Шолпан-Мәлік бике екінші рет келуіне болмады ма?

	— Болмады,— деді имам басын ие түсіп.— Үш күннен кейін Шолпан-Мәлік есінен адасуға жақын жүрген Мүлиддин шеберді Ордасына өзі шақырды. Ұзақ сөйлесті. Ымырт жабылмай Ордадан шыққан Мүлиддин содан кейін мешітке оралған жоқ. Ұшты-күйлі жоқ болды да кетті. Сірә жүріп жатқан керуендердің біреуіне ілесіп Бағдатына біржолата кетіп қалған тәрізді. Ал Шолпан-Мәлік бике, ұмытып кетті ме, қышты қалаймын деп бізге ештеңе айтқан жоқ.

	Ақсақ Темір бұдан артық ештеңе сұрамады, аяғын сылти басып, төменге түсіретін баспалдаққа қарай беттеді.

	Ал ол ештеңе айтпағанмен Әмір-Темірдің өте ашуланып қалғанын қоршаған жұрт бірден түсінді.

	Шынында да Мауараннахр билеушісі ашулы еді. Жоқ, ол ең сүйікті әйелінің, жас бәйбішесінің адалдығына еш уақытта шек келтірмеген. Шолпан-Мәлік опасыздық істейді-ау деп сезіктеніп ашуланған жоқ. Кім біледі, бұ да бар шығар, адам іші сыр сандық қой, кім оның бар пернесін доп баса алған. Демек, бұ жолы ол шын ашулы еді. Осы жорығынан сонау Иранның теріскей жағын тегіс өзіне бағындырып келсе де, көңілі бір түрлі көтерілмей, ренжи түскен. Оның үстіне мешіт күмбезіне қаланбай қалған екі қыш оқиғасы қосылды...

	Ақсақ Темірдің бұл жолғы ашуы тереңде жатқан және ол жақсы көрер Тоқтамысының опасыздығынан туған.

	Жағатай ұлысының әміршісі Жетісу мен Шығыс Түркістан моғолдарын жеңіп, Мауараннахрды біріктіріп алғаннан кейін енді қанды көзін бөтен елдерге тіккен. Әсіресе, Ақ Ордаға Тоқтамысты отырғызған жылынан бастап, Қыпшақ даласының көшпенділерінен қауіп келмейді деп ойлап, ол енді Мауараннахрға Хорезм мен Иранды қосып алуды арман еткен. Бұл екі бай мемлекетті жаулап алса Мауараннахрдың ұлы Ордаға айналатынын жақсы білген және соны көксеген.

	Сығанақтан Самарқантқа қайтысымен Ақсақ Темір Хорезм жорығына дайындала бастаған. Бұрын ол Мауараннахрды біріктіріп бүкіл Жағатай ұлысын бір мемлекет етеміз деп күрессе, енді оның бұл жолғы аттанысы Жағатай ұлысының үстемдігін бөтен елдерге жүргіземіз деген ең алғашқы жиһангерлік тілегінен туған.

	Келесі Жылқы, яғни, 1379 жылы Ақсақ Темір қалың қолмен кеп Хорезмді шапты. Барыс, яғни 1362 жылдан Хорезмді билеп келген Қоңырат руынан шыққан Софы әулеті Ақсақ Темірдің тегеуірінді қосындарына қарсы тұра алмады. Сүлеймен Софы Хорезмшах, Ақсақ Темірдің өзін тағында қалдырғанына риза болып, соғысудың қажет емес екенін аңғарып, дереу Әмір-Темірге бағынып, қол көтеріп шыға келді. Хорезмді Жағатай ұлысына қосып алған Ақсақ Темір енді Иранға аттанбақ боп дайындыққа кірісті.

	Жағатай ұлысы Әмірінің тағы бір көрегендігі бар болатын. Бір мемлекетке айнала бастаған Мауараннахрды билеген осы он бес жылдай өмірінің ішінде Ақсақ Темір бөтен елдерге аттанысқа шыға жүріп, еш уақытта да өзінің орнына уақытша болса да, ешкімді атын атап тастап кетпейтін. Әмірлік шешім әрқашан да өзінің қолында қалатын. Алыс жорықтарда жүргенінде де, әр апта сайын Ордасынан шабарман келіп, ұлысына болып жатқан істі хабарлап тұратын. Әр шаһарды өздерінің даруғалары басқаратын. Күтпеген жерден тығыз шара қолданатын жағдай туа қалса астанадағы орда әмірлері тегіс жиналып әмір кеңесін шақырып, ондай істі бәрі бірігіп шешетін. Осы әмірлердің ішінде кейде үлкен балаларының біреуі болмаса біреуі қалатын. Кейде тіпті қалмайтын да. Көбіне, астанадағы жағдайларға бас-көз болып сырттан байқап жүрсін деп балаларының бір-екеуін өз биліктеріндегі шаһарларына тастап кететін.

	Осындай бір жорыққа аттанарда, өзіне жақын жүрген әмірлерінің бірі Аббас әлдеқалай:

	— Уа, ардақты Әмір-Темір,— деген — Барар жолыңыз алыс және қанша жүреріңіз белгісіз. Ал қалып бара жатқан Мауараннахрыңыз қазір балшықтан, құмнан, , судан құйылған қыш тәрізді. Жау қылышы өтпейтіндей өлі тас боп қатқан жоқ. Сондықтан уақытша болса да, орыныңызға біреуді қалдырмайсыз ба? — деген.

	— Сонда кімді айтар едің? — деп сұраған әмірші.

	— Адамның ең жақыны баласы ғой, Мираншах пен Омар шейхтің біреуін айтар едім.

	— Жөн айтпадың,— деген Әмір-Темір,— Әкеге бала жақын болса да, балаға билік жақын. Уақытша болса да әмір тағына отырып билікке бауыр басып қалған бала соңынан да сол билігін көксейді. Тақ жөніндегі әке мен баланың арасындағы араздық осыдан туады.

	— Онда көреген Әмір-Темір, серіктерінің біреуіне тапсырыңыз.

	— Қан майданда өзің жаяу қалып, атыңды беріп тапқан досыңды өз орныңа үйретіп қас етуің оңай,— деген Ақсақ Темір. Бірақ тағың мен қатыныңа үйренген адамнан серік іздеме, бақ күндес, жат ізде.

	Осы әдетіне сай Ақсақ Темір Жағатай ұлысының билігін тікелей ешкімге қалдырмай Темір-Мәлік хан жеңілгеннен кейін Маураннахрға қарап кеткен Сауран, Сығанақ, Отырар шаһарлары тұрған тұста Темір-Хожа, Ақ Бұқаға, Андуған8 өлкесін Самарқантты Аббас әмірге, Хорезмді Сүлеймен шахтың өзіне тастап, сондай-ақ өзге аймақтардың биліктерін әр әмірдің өздерін қалдырып, Ақсақ Темір 1385 жылдың басында қалың әскерімен Иранға аттанды.

	Ал Ақсақ Темір Шыңғысхан тәрізді шабар елінің ішкі жағдайын, әл-қуатын, әскери күшін, күні бұрын тыңшы, сақшылары арқылы әбден біліп алмай жорыққа шықпаған.

	Бұл жолы да ол Иранның ішкі жағдайымен әбден танысып үлгерген.

	Мешін, яғни 1356 жылы Теріскей Иранды жаулап алған Жәнібек Теріскей және Оңтүстік Әзірбайжанға хан етіп баласы Бердібекпен бірге елу мың Алтын Орда әскерін тастап кеткен. Бердібек әкесі Жәнібектің сырқат екенін естіп, өзі Сарай-Беркеге сапар шеккенінде әлгі қыруар әскері Әзірбайжан жерінде қалған. Хансыз қалған жауынгерлер шауып алған елдеріне көп қиянат көрсеткен. Тал түсте біреудің қызын, әйелін тартып алу, не дүние-мүлкін тонап кету, бұларға әдетке айналған. Мұндай қорлыққа шыдай алмаған Табриз шаһарларының тұрғындары Алтын Орда сыпайларына қарсы қолдарына қару алып Әзірбайжанға Жалайыр руынан шыққан Иран жеріндегі көшпелі елдердің әулеті Уаисты хан көтерген. Осылай Иран жерінде Жалайыр руынан шыққан хандар басқаратын көшпенді елдің мемлекеті пайда болған. Бұл хандық — мемлекетке Күнгей Әзірбайжан мен Теріскей Әзірбайжанның (осы күнгі Советтік Әзірбайжанның) жерлері, батыс Иранның біраз тұсы және Бағдат шаһарынан бастап араб Ирагі кірген. Бірақ бұл түркі — монғол руларының үстемдігін жүргізетін хандық, тақа берік хандық емес еді. Жалайыр хандары қарамағындағы тұрғын жұртқа ғана емес, өздері тәрізді көшпелі елдердің, мал шаруашылығымен шұғылданатын жұрттарына да қатал тиді. Қарамағындағы елдің қаққанда қанын, соққанда сөлін алды. Әсіресе, осы тұста Әзірбайжанды басқарып отырған Ахмет Сұлтан халыққа өте беймаза болды.

	Міне сондықтан Әзірбайжан тайпалары мұндай билеушіден Ақсақ Темірдің өзі дұрыс болар ма деп, Мауараннахр әміршісін дәмелене күтті.

	Бұл қатыгездіктеріне қарамай өзара қырылысып жатқан Жалайыр сұлтандарының хандығының ұзақ өмір сүре алмайтынын және жергілікті елдің алдында өзінің бағасының өсіп тұрғанын білетін Ақсақ Темір алғашқы жорықтарында-ақ Иранның Теріскей Күншығыс жағын алды. Содан кейін Кавказдың арғы бетіне, бай өлкелеріне тікелей жол ашатын Әзірбайжанның күнгей жағын жаулау саясатына кіріскен Ахмет Сұлтанның қиянатына әбден мезі болған Табриз тұрғындарының арасында Ақсақ Темірдің құпия жіберген адамдарының сөздеріне құлақ қоятын қадірі бар кісілер табылған. Осындай жағдайда Мауараннахр мен Жалайыр хандығы Сұлтаниясымен әскери майданда кездескен. Ақсақ Темір жағы жеңген. Бірақ Әмір-Темір әрі қарай жеңісін ұлғайтып, Сұлтанияның орталығы Табризды алуға бармаған. Хорезмдегі Сүлеймен Софының Алтын Орда жағына шықпақшы болып жатқанын естіп, мүмкін кейін шегіну керек бола ма деп тоқтап қалған. Ал бұл кезде Ираннан көзін алмай, аңдып отырған Тоқтамыс, енді өзінің кешегі қожасына азу тісін көрсететін уақыт жетті деп түсінген.

	Ахмет Сұлтанның Ширвандағы сүреғалы Ибрагиммен құпия келісіп, сол Тышқан, яғни 1385 жылы қыстың орта шенінде мұзы қатқан Дербент өзенінің бойымен «Темір қақпадан» шығып, Ширваннан өтіп, Тоқтамыс тоғыз түмен қолыменен Табриздың түбінен бірақ көрінген. Ал бұл тұста даруғасыз қалған Табриз тұрғындары тәуекел деп келіп қалған жауына қарсы тұрмақ болды. Шаһардың тар көшелерінің бойына қамал-кедергілер жасап, үлкен-кішісі қалмай қолдарына қару-жарақ алды. Сегіз күн бойы Тоқтамыс әскері қалаға бас сұға алмады. Қыстың суығында жорыққа шыққан жеңіл атты әскердің қолынан ештеңе келмеді. Сонда барып Тоқтамыс Мәскеуге істеген зұлымдық қулығын Табриз тұрғындарына да қолданды. Егер екі жүз елу мың тұман алтын жинап берсеңдер, қалаларыңа тимеймін, тек ат шалдырып, ас ішіп қайтамын! — деді. Тоқтамыстың бұл сөзіне сенген қала саудагерлері Алтын Орда ханының сұраған көп алтынын әзер-әзер дегенде тауып берді, қаланың қақпасын ашты. Осылай шаһарға кірген Тоқтамыс әдетінше дереу уәдесін ұмытты. Өз сөзін өзі бұзды. Табризды тас-талқан етіп шапты. Жазықсыз жұртты қырды. Өзінің шын қанішер жауыз екенін көрсетті. Соңынан Иран тарихшылары «Тоқтамыс істегендей жан шошытарлық жауыздықты, Табриз шаһары Шыңғысхан шабуылынан кейін бұрынды-соңды көрмеген еді» деп жазды.

	Көп жұрты, әсіресе жастары қылыштан өлді. Көбін Тоқтамыс өз Ордасына құлдыққа алып кетті.

	Күнгей Әзірбайжанды осылай тонап, Тоқтамыс келесі, Сиыр жылы кейін қайтты. Алтын Орда кетісімен, бүкіл Теріскей Иранды өзіне қаратпақ болған Ақсақ Темір қалың әскерімен Табризге кірді. Бір қойға екі көкжал қасқыр таласқандай. Ақсақ Темір мен Тоқтамыс бай Әзірбайжанды бір-біріне қимайтыны енді анық болды.

	Ұлу, яғни, 1377 жылдың қысын Ақсақ Темір атты әскерінің тебініне қолайлы Қарабақта өткізді. Ал жаз шыға Тоқтамыстың қосындары Дербенттен өтіп Дағыстандағы Самур өзенінің жағасына келді. Осы өзеннің бойында Ақсақ Темірдің баласы Мираншах пен Хожа-Сейфуддин әмір басқарған Мауараннахрдың қалың қолымен Тоқтамыстың әскерінің негізгі бұлықтары кездесті. Тоқтамыс әскері жеңіліп, Дербент арқылы кейін қайтты.

	Сонда барып Алтын Орда тағына кеше өзі отырғызған Тоқтамыстың қылығы Ақсақ Темірді шын ашуландырды. Тоқтамыстың бұл жолғысы, әрине, Ақсақ Темір иеленіп жүрген Хорезмде өз атынан ақша шығаруы емес-ті. Бұл тікелей жауласу еді. Сондықтан Ақсақ Темір Тоқтамысқа кенет өлердей өшіге қалды. Бірақ бір істі бастап оны аяқтамай бөтен іске кіріспейтін Мауараннахр әміршісі, жорыққа алған бетін өзгертіп, Алтын Орда әскерінің соңына түспеді, сол бойы Иранның ішіне қарай кіре берді. Ал Тоқтамыс болса, кешегі досы, бүгінгі жауына айналған Әмір-Темірдің Мауараннахрда қалған әскерінің шамалы екенін біліп, Иран мен Кавказды былай тастап, келесі, яғни 1388 жылдың жазында қалың қосындарымен Жағатай ұлысына аттанды.

	Міне сонда Ақсақ Темірдің айтқаны шындыққа айналды. Өздері әулие санаған, ата-анасы іздеп барып әдейі түнейтін Қожа Ахмет Яссауидың зиратының орнына салынып бітуге айналған зәулім мешітті көріп, Тоқтамыстың бұл жаққа аттандырған Ақ Орда батырлары Қарақожа, Қос Дәулет, Уақ, Шуақ қосындары Яссы шаһарын яғни Түркістанды шапқылары келмеді. Тоқтамыс енді, Яссыға тимей, оны орағыта жүріп Шығысындағы Сығанақтан өтіп Жағатай ұлысының Дәшті Қыпшақпен шектесіп жатқан ең бірінші бекінісі саналатын Сауранға таяды.

	Тоқтамыстың әмірлері Бек-Жарық оғлан, Исабек, Сатқын батырлармен Қыпшақ руларының қолбасшылары Кен-Жанбай, қос Дәулет, Уақ Шуақ, Қобыланды басқарған қалың әскер Сауран әмірі Темір-Қожабектің әскерлерімен айқасты. Осы кезде Әндижанның Ақсақ Темірдің баласы Омаршейх пен Самарқанттан Сүлейменшах, Аббас Әмір басқарған қолдары да келіп жетті.

	Енді екі әскер Отырардан бес фарсахтай тұрған Шұқылықсай деген жерде кездесті. Тағы үлкен қырғын болды. Тағы жазықсыз жандар ажал тапты. Тағы сұр топырақ қызыл қанға боялды.

	Бұл жолы Ақсақ Темір әскері жеңілді. Омаршейх қолының қалдығымен Андуғанға шегінді. Сүлейменшах, Аббас әмірлер ұлыс Ордасы Самарқантқа келіп, ұлы қаланы қорғауға дайындалды.

	Ал мықты бекінісі бар, мол жұртты Самарқантты алу оңайға түспейтінін түсінген Тоқтамыс, енді Отырар түбінен кілт бұрылып, Хорезм арқылы Бұхарға беттеді. Тоқтамыс әскері көп күн соғысты, бірақ бекінісі мықты Бұхарды ала алмады. Олар Мауараннахрдың бөтен Қаршы, Хорезм секілді қалаларын тонап, атақты Зандижар-Сарайды өртеп, Жейхундарияны жағалай Дәшті-Қыпшаққа қайтты.

	Тоқтамыстың бұл шабуылын шабарман жеткізгенде Ақсақ Темір Иранның күнбатыс жағының біраз жерін тонап болып, Иранның атақты ақыны Хафиз туатын Шираз шаһарында еді.

	Бұның алдында, Темір Тоқтамысқа екінші рет қатты ашуланған.

	Тоқтамыс Мауараннахрға аттанарынан үш ай бұрын Хорезмге өзінің құпия елшілерін жіберген. Осы тұстағы Хорезмнің билеушісі Қоңырат руынан шыққан Сүлейменшахпен тіл табысып, Хорезмде Ақсақ Темірге қарсы көтеріліс ұйымдастырылған. Ақсақ Темірге қарсы жұрт, бұл өлкедегі Жағатай ұлысы әмірінің жағындағы бекзадаларды, әмірлерді, өлтіргенін өлтіріп, өлтірмегенін қаладан қуып, Хорезмді Алтын Орда құрамында деп жариялаған.

	Осы хабарды естігенде Әмір-Темір көгере қалшылдап бір ашуланған.

	Енді міне екі жылдың ішінде Ақсақ Темірге Тоқтамыстың істеген қастандықтарының үшінші хабары жетіп отыр.

	Әмір-Темір бұл қастандықтардың зардабы тек Мауараннахрға ғана емес Иран мен Иракты жаулап алып жатқан жеңістеріне де қырсығын тигізетінін түсінді. Тоқтамысты үйрететін кез туды деп ойлады ол.

	Ақсақ Темір дереу Шираздан Османи Аббас әмір басқарған таңдаулы атты әскерін Изем арқылы Самарқантқа аттандырды. Сәл кешіге, Қоян, яғни 1388 жылдың Мұхарам9 айының аяқ кезінде бір қосын әскерімен өзі де Самарқантқа беттеді.

	Кенет Жейхұндарияға құятын Бағдаден арнасынан өтіп, Өргенішке қарай жүрді. Ақсақ Темірдің бері қарай бұрылғанын естіп Сүлейменшах Суфи Өргеніштен Алтын Ордаға қашты. Ал Хорезм жұртына ашуланған Әмір-Темір Хорезмді тонап, Өргеніштің бар тұрғындарын тегіс Самарқантқа көшіруге бұйырды. Қала біржолата қиратылып орнына арпа егілсін деді.

	Әрине, Ақсақ Темірдің қанішер жендеттері ғасырдан ғасырға ұлғайып, көркейіп келе жатқан, Хорезмшахтардың сән-салтанатты сарайларды тұрған ұлы шаһарды жермен-жексен етпек болды. Бірақ өйтіп біржолата құртып жібере алмады.

	Дегенмен ұлы Өргеніштен осы күнгі Көне Өргеніш деп аталатын қаңсыраған, құлазыған құр қалдықтары қалды. Ұлы Өргеніш біржолата бітпегенмен, бітудің аз-ақ алдында еді.

	Ал Ақсақ Темір енді Яссыға беттеді.

	Міне, ол Қожа Ахмет Яссауи, қазақтар күні бүгінге дейін Ғазірет сұлтан деп атайтын ғибадатхананың үстінен түскеннен кейін, сонау көкпен тілдескен мешіттің етегінен Ақсақ Темір көгілдір күмбездеріне қарап ұзақ тұрды.

	Жақсы көрген әйелінің опасыздық жолға түсуінің себебі осы сенсің ғой дегендей ол бір сәт күмбездерге ашулана көз тастады.

	Ақсақ Темір жас бәйбішесі Шолпан-Мәлік акәнің де, бұның ұзақ уақыт келмегеніне шыдай алмай опасыздық істегеніне сенді. Және сол күнәсінен қорқып мешітті тұрғызған шеберді қашыртып жіберді деп ойлады.

	Әттең қолына түсер ме еді ол шебер. Өзі шапқан Әзірбайжанның ұлы ақыны ісләм дініне қарсы шыққан Нәсімидей оның тірідей терісін сыпырып алар еді-ау! Әрине, Ақсақ Темірдің көзіне шөп салу — бұл қылмыс, шариғатты бұзу. Ондай адамдар, кім болса о болсын, ісләм дінінің ең қатты жазасын тартулары керек!

	Иә, солай. Ал шын жақсы көрген қатынының опасыздық істегені ол тіпті кешірілмейтін күнә.

	Екі есе кешірілмейтін күнә.

	Ақсақ Темір кенет ақсаңдай басып, мешіттің күнбатыс жағында көрініп тұрған жас бәйбішесінің ордасына қарай асыға жүрді.

	Соңынан ере түскен серіктеріне:

	— Сендер, рабатқа барып тынығыңдар, таң ата Самарқантқа жүреміз,— деді ол өзінің нөкерлерімен ғана бөлек кетті.

	Боз Ордасының босағасында қолын қусырып, басын иіп, екі беті дуылдай жанып, үш жылдан бері көрмеген ерін аңсап тұрған жұбайы, әмірдің қан-сөлі қашып сұрлана кеткен түрін көргенде шошына қалды.

	Әмір біреуге ренжісе, не өкпелесе оны адам деп менсініп бетіне қарамайтын.

	Сол әдетіне сап, есік алдында мөлиіп тұрған жас қатынына көзінің қырын бір аударды да, нөкерлерін сыртқа тастап, Ордаға жалғыз кірді.

	Жаңағы көз қырын салғанда «шіркіннің сұлуы-ай! дегендей рақымсыз сұрғылт сонау қой көзінде бір болмашы сәуле жарқ ете қалағандай еді, өкпе-ашу тағы билей жөнелді ме, қайтадан сұстана түсті.

	Ақсақ Темір әйеліне бұдан әрі тіпті қараған жоқ.

	Шолпан-Мәлік енді шын сабырсыздана бастады.

	Жаңа ғана ерін күтіп гүл-гүл жанып қызара балбырап тұрған екі беті, кенет қаны қашып боп-боз боп кетті.

	Ақсақ Темір көбісін босағаға тастады да, мәсісімен төрге шықты. Басындағы көгілдір сәлдесін жайлап қана алып, тақиясын қайта киді.

	Сосын ғана тіл қатты, бірақ әйеліне қарамады.

	— Мына мешітті салған ұста қайда? — деді ол.

	— Білмеймін.

	— Қалай білмейсің?

	— Ордаға қонаққа шақырғанымнан кейін оны көргем жоқ.

	— Ордаға қонаққа шақырғаннан кейін дейсің бе? — Ақсақ Темір одан бөтен ештеңе сұраған жоқ. «Ендігісін бәрін өзің айт» дегендей кенет әйеліне тесіле қарады.— Иә?

	Шолпан-Мәлік кенет күліп жіберді. Ол бәрін түсінді. «Дүние жүзін жаулап алам деген, қылышынан қан тамған жиһангер де Жай адамдай қызғаншақ, тар келеді екен-ау» деді ол ішінен.

	— Оқиға былай болды,— деді Шолпан-Мәлік қатын жайраңдай Әмірдің қарсы алдына тізе бүгіп,— Мешіт біткеннен кейін ақыры қышын қоюға ұста мені шақырды. Мен нөкер қыздарыммен бардым. Күмбез үстінде тұрған жігіт, жоғарғы алаңға көтерілген кезімізде мені көріп,— Шолпан-Мәлік еркелей күлді — көркіме таң қалғанынан қолына ұстап тұрған қыштарын түсіріп алды. Қыштар домалаған қалпында жерге барып жетті. Мен бәрін де түсіндім. Жігітті аяп кеттім, қыштардың орнына өзі құлап кетпегеніне қуандым. Ол бейшараны бұдан әрі күйдірмейін деп кетіп қалдым. Жердегі қыштарды құлдардың жоғарыға көтергенін күтпедім. Бөтен жолы келермін дедім. Мешіт сондай көрікті салынған екен, маған өте ұнады. Ал сол мешітті тұрғызған дарын иесі жігітті аяп кеттім: оны жүрегінде кенет пайда болған кеселден арылтқым келді. Ертеңіне өзін қонаққа шақырдым. Жігітті нөкер қыздарыммен бірге тік тұрып күттік, құрметіне шарап іштік, би биледік, ән салдық. Жігіт те ішті, о да би биледі, даусы әдемі екен, о да өлең айтты!..

	— Иә, сосын!

	— Нөкер-қыздарым кеткен соң, жігітке тағы тағам бердім, алдына бір қызыл бір көк жұмыртқа қойдым, «Мынаны жеңіз» дедім. Асқа тойып отырса да, мен өтінгеннен кейін жеді. Маған ғашық болғаны соншалық, егер мен оған «у іш» десем у да ішер еді. Жұмыртқаны жеп болғаннан кейін мен одан: «Қай жұмыртқаның дәмі артық екен?» деп сұрадым. «Екеуі де бірдей, дәмдерінің еш айырмашылығын көре алмадым» деді жігіт. Сонда мен оған: «Әйел заты да осы жұмыртқалардай, тек сырттарының жылтырлығы ғана өзгеше келеді. Ал бәрінің табиғаты, бойларындағы қасиеті бір. Сен менің құр сыртымды көріп ғашық болдың, ал мен де өзге әйелдердей ғана жанмын... Өзіңді өзің босқа отқа салма, Әмір әйелінің сен теңі емессің, өзіңе ылайық кісіңді ізде...» дедім.

	Жігіт менің сөзімді ұқты. Үйден боп-боз боп шығып кетті. Содан кейін оны көргем жоқ. Ал сіздің келе жатқаныңызды естігеннен бері қуанғанымнан жігітті де, қыштарды орнына қоюды да ұмытып кетіппін. Жаңа есіме түсіп отыр...

	Ақсақ Темірдің рақымсыз көздері енді бірте-бірте жыли бастады. «Сұлу әйел — өмірдің көркі, ақылды әйел — үйдің көркі, опалы әйел — төсектің көркі» деп босқа айтпаған екем деді ол ішінен, ал осындай үш қасиеті бірдей келген мына Шолпан-Мәлік әміретімнің көркі болуға ылайықты екен. Жоқ, бұны бар жорығыма өзіммен бірге алып жүрем».

	Ол енді әйеліне күлімсірей қарады.

	— Алдымен маған ана шарабыңнан бір кесе құйып бер,— деді ол белбеуін шеше бастап — сосын, ана күзетшілерге айт, әрірек барып тұрсын және ешкімді кіргізбесін...

	Аздан кейін әйгілі Ақсақ Темір дүниенің бәрін есінен шығарды. Мешітті де, сол мешітті салған жігітті де, сол мешітке жетпей қалған қышты да ұмытқан. Ұмытқаны соншалық, Әмір-Темір салдырған Қожа-Ахмет Яссауидың сондағы ең жоғарғы күмбезіне қаланбаған екі қыштың орны осы күнге дейін бос тұр.

	Сірә, Ақсақ Темір өз қолымен істейтін істі аяқтауға бөтендер бата алмаған сияқты.

	Ал Тоқтамыс Алтын Орданы бұрынғы қалпына келтіру үшін екі саясатты мықты ұстау керек екенін жақсы түсінетін. Бірі — күшейіп келе жатқан Мәскеу князьдігіне өзге князьдіктерді қарсы қойып, қайткен күнде де орыс елінің басын біріктірмеу. Екіншісі — қазір бүкіл Мауараннахр, Жетісу, Қорасан, Хорезмді өзіне қаратып алған және Иранның көп жерін шауып үлгерген Ақсақ Темірді бұдан әрі ұлғайта бермеу болатын. Бұл тұс, Ақсақ Темірдің әлі Кавказдың арғы бетін, кіші Азияны, Үндістан мен Қытайды шабатын әйгілі жорықтары басталмаған тұс еді. Тіпті Иран мен Иракты да тегіс өзіне бағынышты етіп те үлгірмеген. Ал Ақсақ Темірдің дәл бүгінгі қарқынын бәсеңдетіп қарыштай адымдаған аяғына тұсау салмаса, түбі Алтын Орда ажалы осы Күншығыстағы туыс-көршісінен келетініне Тоқтамыс шәк келтірмеген. Сол себептен де ол екі жағына бірдей, Батысы мен Шығысына алақтай қарай берген. Оларды өзінен асырмау саясатын көп ойланған.

	Орыс елінің басын біріктіртпей, князьдерін біріне-бірін қарсы қойып ұстау, бұл Алтын Орданың талай сыннан өткен, ескі әдеті. Тоқтамыс та осы жолды мықты ұстады. Мәскеу князьдігі орыс елінің басын біріктіре алмауы үшін оған Нижегород пен Тверь княздігін қарсы ұстады. Ол үшін Мәскеу князьдігінің ескі жауы Борис Константиновичті Нижний Новгород князі етті. Ал Тверь князі Михаилды Мәскеу князі Донскоймен қатар қоюға тырысты. Тіпті Владимирдің ұлы княздігін осы екі князьға бөліп бермекші де болды. Демек, Тверь князі Михаилды өзіне жақын санайтынның белгісі етіп оның баласы Александрды Ордада ұстады. Ақырында үш жыл өткеннен кейін оны алдымен Царьградқа жіберіп алып, сосын қасына елші қосып, қошаметпен Тверьге қайтарды. Ордада болу бір үлкен бақыттай, орыс шежіресі оны соңынан Ордалық Александр деп атады. Ал Мәскеу князьдігі тағы күшейіп кетпесін деп, шабуылдан кейінгі бітім бойынша бұл князьдіктен төлейтін борышының үстіне шамадан тыс бір мезеттік салық салды. Қысқасы, Мәскеу князьдігіне орыс елін біріктіруге мүмкіндік бермеді.

	Ал Ақсақ Темір билеген жағатай ұлысына келсек, оған салық салмақ түгіл, одан салық алмай өзі аман тұрса соған да қанағаттанатындай жағдайда еді. Бірақ Тоқтамыс бұған қанағаттанғысы келмеді. Қайткенмен Ақсақ Темірден жоғары тұруды ойлады. Ал ондай тілек соғыссыз орындалмайтын еді. Сол себептен Тоқтамыс сәрсенбінің сәтті күні, Қоян, яғни 1388 жылдың шауал10 айының отызы күні, орұсуттардан, черкестерден, бұртастардан, болғарлардан, қыпшақтардан, ноғайлардан, аландардан, Қырым Каффа, Азақ-Тана тұрғындарынан және башқұрт жігіттерінен құрылған, «Зафар-нәме» кітабында жазылғандай, «ағаштың жапырағы мен жаңбырдың тамшысынан да «көп» қалың әскермен күншығысқа аттанды.

	Дәшті Қыпшақтың қарлы даласынан ақпанның қалың бораны басталмай тұрып, бұл әскер Түркістан жерінің шетіне жетті. Осы арада Алтын Орда ханы қосындарының біразын, Сауранды алуға Қалдауыт, Елжиғыш оғлан бастаған тобын Сейхүндариядан өтіп Мауараннахрға бүйірден тиетін етіп Ұржық-Зернұқ жеріне жіберді.

	Ақсақ Темір бұл кезде өзінің астанасы Самарқантта еді. Тоқтамыстың қосындарының келіп қалғанын естіп (Тоқтамыс әдейі жорыққа шығатынын ешкім білмесін деп қыстың ортасында аттанған) Самарқантпен өзі туған өлкесі Кештің қосындарын алып, манғыла ретінде Елжиғыш оғланның қолы тұсқа беттейді-ау деген жерге — Сейхүндарияның бергі бетіне Ордасын тікті. Және осы араға қосындарыңмен тезірек келіңдер деп Әндіжандағы баласы Омар-шейх пен Гераттағы ортаншы ұлы Мираншахқа ат шаптырды. Бұлар жарлықты алысыменен Сейхүндарияның жағасына жетуге асықты. Ал Ақсақ Темір Ұржық-Зернұқтағы Тоқтамыстың әскері кейін шегініп, құтылып кетпесін деп Елжиғыш қосындарының ар жағынан шығуға осының алдында ғана Самарқантқа Алтын Ордадан қашып келген Құнжақ пен Темір-Құтлық оғландарды жөне Шейх-Әлі батырды жіберді. Едігені жанында қалдырды. Енді өзі дереу Елжиғыш қосындарын шаппақ болды. Өзге әмірлерінің «Әндіжан мен Гераттан шыққан қолдар келсін» дегендеріне «Бүгін істелетін шаруаны, ертеңге қалдырмау керек, ертең не боларын қайдан білесіңдер» деп көнбеді. Ертеңіне Сейхұндарияның бергі даласында екі әскер кездесті. Тағы қан судай аққан ұрыс басталды. Тоқтамыс тағы жеңілді. Майданда өлгені майданда өлді. Біразы суға кетті. Аман қалғандары Сейхұндарияның ар жағында күтіп тұрған Құнжақ-Оғлан, Темір-Құтлық оғлан, Шейх-Әлім батырдың жасақтарының қолынан қаза тапты.

	Қыс биыл өте суық болды. Түкірген түкірік жерге түскенше мұз боп қатып қалатын аяз басталды. Бұрын мұндай қатты қысты көрмеген Ақсақ Темірдің әскерлері Елжиғыштың қосындарының қалдығын қуып Сауранға барудан бас тартты. Аяз осы қалпында тұрса Дәшті Қыпшақ жерінен келген Тоқтамыс жауынгерлеріндей қысқа лайық жылы киінбеген жігіттерін қол-аяқтары үсіп қиналар деп Ақсақ Темір бар әскеріне Самарқантқа қайтуға бұйырды.

	Ал Әмір-Темір Самарқантқа жеткенінде астана шаһарының түбіндегі қышлақтарда Балхы, Бақлан, Құндыз, Бадахшан, Жезақ, Герат, Хутлян, Хисардан келген қаптаған әскерлер тұр екен.

	Ақсақ Темір оларды қайтармады. Наурыздың алғашқы күндерінен бастап, ол осы бықыған қолдарға әскери ойын ойнап, соғысқа дайындалуға бұйырды.

	Ақсақ Темірдің әскері жалпы осы кездегі көшпенділердің әскерлері Шыңғысхан кезіндегідей ондықтан, жүздіктен, мыңдықтан, түменнен құрылатын. Әр жауынгер өзінің қай он басына, мың басына, түмен басына жататынын жақсы білетін. Сондай-ақ: әр ондық, жүздік, мыңдық, ұрыс кезіндегі шабуыл, шегінулерін қалай өткізетіндерін және қай қосынның қай жерінде, қай тұсында тұрулары керек екенін күні бұрын әбден жаттап алатын.

	Ақсақ Темір әскері де, Шыңғысхан сыпайларындай, тек аттаныс, жорық кезінде ғана халықтан жиналатын. Өзге уақытта олар жайшылықтағы шаруаларымен, мал баққаны малын бағып, егін еккені егінін егіп жүре беретін.

	Әрі Әмір-Темір әскерінің Ұлы әлем билеушісі Шыңғысхан бұлықтарынан бірталай айырмасы да болатын. Ең үлкен айырмасы — Шыңғысхан қосындары тек атты жауынгерлерден тұрса, Ақсақ Темір қолдары, тек атты әскерлер ғана емес, жаяу бұлықтардан құрылатын. Бұл жаяу әскер сыпайлары көшпенді елдердің жігіттерінен емес, тек қала тұрғындарынан, дихан, ұста-зергерлерден ғана алынатын. Және Шыңғысхан кезіндегідей, соғысқа жарайды дегеннің бәрінен бірдей емес, тек қала тұрғындарының соғысқа жарайды деген белгілі бөліктерінен ғана жиналатын. Жорықтың үлкен-кішілігіне қарай, әскерге жалпы қала тұрғындарының екіден, үштен тіпті кейде төрттен бір бөлігі шақырылатын.

	Ақсақ Темір жорыққа аттанар алдында әр ұлысқа, әр қалаларға әскер жинайтын әдейілеп уәкілдер — табашылар жіберетін. Олар әскерге шақырылған жігіттердің қару-саймандары, мініп келген аттары, жорыққа жарай ма, жарамай ма бәрін тексеретін. Ақсақ Темір де, Шыңғысхандай, соғысқа, жорыққа керек заттарын, қару-саймандарын, ат-көлігін, тіпті ине-жібіне дейін әскер қатарына шақырылған жауынгерлердің өздеріне міндеттеген. Ақсақ Темірдің бұйрығы бойынша әр жауынгер отыз жебесі мен садағын, қалқанын, қылышын, найзасын өзі ала келуі керек. Және екі салт атты жауынгерде ерттеулі жетекте бір бос ат, әр он кісіде бір шатыр, бір шот, бір орақ, бір ара, бір балта, бір арқан, бір өгіз не жылқы терісі, бір қазан, бір біз, жүз ине болуға тиісті.

	Әр табашы бәлен ұлыстан, не аймақтан бәлендей жауынгер әкелем деп Әмір Ордасымен шартқа отырған. Ақсақ Темір бұл табашыларды риза ете білген. Ал олардың әкелген адамдары, не қару-жарақтары, мінген аттары ұнамаса, ондай табашыларды мықтап жазалаған. Әмір-Темірдің осындай мінезінен қорыққан табашылар шамалары келгенше Ақсақ Темірге өткізетін жауынгерлерінің ойдағыдай болуына қатты тырысқан. Сондықтан да Ақсақ Темір сыпайлары өз заманының ең қару-жарақты, ең дұрыс киінген, ең денсаушылығы күшті әскері саналған...

	Жорыққа аттанған қолдарының алдында маңғыласы, оның алдында күзетшілері. Бұл шағын жасақты Ақсақ Темір кезінде «Қарауыл» деп атаған. Қарауыл алдарынан не көрді, не болып жатыр бәрін артындағы маңғыла басшыларына жеткізіп отырған. Бұл қарауылдардан бөтен, әр қосынының, әр түменінің өзінің ертөлелері болған. Бұларды хабаршы деген.

	Ақсақ Темір әсіресе жол көрсететін кісіге — қылауызға өте көңіл бөлген. Бұл өтірік айтпайтын, алдамайтын және әскер жүріп бара жатқан жолды, тау, суды өте жақсы білетін кісі болуы керек. Мысалы Ақ Ордаға аттанғанда ақсақ Темірдің қылауызы Тоқтамыстың өзі болған. Ол Сейхұндарияның орта шенін жақсы білгені соншалық айсыз тастай қараңғы түндерде де, Мауараннахр әскерін бір рет те адастырмай, баратын жерлеріне дәл жеткізіп отырған.

	Егер Ақсақ Темір әскері жолай тоқтап, не түнейтін болса, жау келеді-ау деген жақтың алдыңғы тұсынан ор қазып шапартұры қойған.

	Сондай-ақ, соғысқа кірер алдындағы әскерді құру тәртібін де Ақсақ Темір Шыңғыс кезіндегіден көп өзгерткен.

	Алғашқы кезде Ақсақ Темір әскері былай құрылған, Ортада да ең негізгі қол, ал екі жағында — екі қанаты: оң қанаты, сол қанаты. Әр қанаттың бүйірінен жау тисе, қарсы тұрар қанбала — жасағы сондай-ақ қарауылы болған. Ақсақ Темір осылай әскерін жеті бөлімнен — жеті қолдан құрған. Орталық қол екі жағындағы екі қанаты, оларға берілген екі қанбала, екі қарауыл. Әскерді былай құрудың өзіне тән кемшілігі болған. Ол кемшілік орталық — негізгі қолдың өз қанбаласының, өз қарауылының жоқтығы еді. Орталық қолдың көп қимылы, өз бетіменен жеке кете алмаған, екі жағындағы қанатының жағдайымен байланысты.

	Мысалы, Ақсақ Темір мен Құсайын әмір Чинас пен Ташкент Ордасындағы соғыста, моғол Ілияс-Қожадан жеңілуін алайық. Құсайын әмір оң қанаттың басында тұрған. Бұл қанаттың қанбаласын арат Тіленші Ұлжайту әмірлер басқарған. Сол қанаттың қолбасшысы Ақсақ Темір өзі болған. Бұл қанаттың қанбала бастығы Сары Бұғы, қарауылын Темір-Қожа оғлан билеген.

	Негізгі әскери қолбасшылардың бәрі екі қанаттың төңірегінде тұрған. Ал Ілияс-Қожа, екі қанатқа көңіл бөлмей, кәдімгі ашуланған сүзеген бұқадай, бар күшіменен негізгі орталық қолды ұрған.

	Күтпеген жерден маңдайға кеп тиген тақтай, дүлей моғолдар тікелей кеп өздеріне тарс қойғанда, төтеп бере алмай орталық қол, тым-тырақай қаша жөнелген. Негізгі әскері шегінгеннен кейін, екі қанаттағы Ақсақ Темір мен Құсайын әмір де ештеңе істей алмаған. Сөйтіп моғолдардан жеңіліп қалған.

	Осы Жылан, яғни 1365 жылы болған ұрыстан жиырма алты жыл өткеннен кейін, көп тәжірибе алған Ақсақ Темір, биылғы, жылқы, яғни 1390 жылдың қысындағы әскери ойында ұрысқа түсер әскер тәртібін басқаша құрды.

	Енді ол бар күшін, әрқайсысының қанбаласы, қарауылы бар жеті қолға бөлді. Бұрын негізгі көңіл қанаттарға ғана бөлінсе, енді қанаттардың маңызын төмендетпей, ортадағы қол күшейтілді. Оған да қанбала, қарауыл және сауыт киінген маңғыла берілді.

	Әскердің дәл ортасына ұрыс кезінде тікелей Сүлеймен-шах мырза басқарған Сұлтан-Мұхамед қолы қойылды. Сұлтан-Мұхамед бас қосынымен осы өзінің қолының соңында тұрды. Одан кейін ұрысқа ең соңынан кіретін Ақсақ Темірдің тікелей өзінің қарамағындағы әскерінің соңғы негізгі күші — жиырма қосыны орналасты. Оң жақта қанбаласын Хожа-Сейфуддин басқарған Мираншах қолы, сол қанатында қанбаласын Бердібек басқарған Сары-Бұғының бұйрығындағы, Омар-Шейх Мырзаның қолы шеп құрды.

	Ұрысқа ең алдыменен Сүлейменшах, Мираншах, Омаршейх мырзалардың қолдары кіруге тиісті болды. Қайсысы бұрын кіреді, ұрыс болатын жердің жазық, таулы жағрафиялық ерекшелігіне байланысты. Осы үшеуінен кейін соғысқа бас қосынымен Сұлтан Мұхамед қолы түседі (бұның ұрысқа ана үшеуімен бірдей кіруі де мүмкін). Содан кейін барып, ұрыстың аяқ кезінде Ақсақ Темір өзі басқарған кілең батыр, жас жігіттерден құрылған ең ақырғы жиырма қосын кіреді. Жау әскерін қашыратын, жеңетін ең ақырғы күш міне осы қосындар болулары керек.

	Ал осы қалың әскерді Дәшті Қыпшақ жеріне жол көрсетіп, алып баратын қылауыздар, жеңіл жасақтары бар, Тоқтамыстан қашып келген Едіге, Темір-Құтлық, Құнжақ оғландар еді.

	Ақсақ Темір үшеуін әмір сарайына шақырып алып, осы шешімін айтқанында Едігенің ойына, «Жау әскерін өз жерімізге басқарып баруымыз дұрыс болар ма екен?» деген ойына алғашқы күмән кірді.

	Қосындарын осындай тәртіппен құрған Ақсақ Темір Жылан, яғни 1390 жылдың күзінің ақырғы айы — Желтоқсанның аяғында Сейхундариядан өтіп қалың әскерімен Ташкент жанына ордасын тікті. Қолдары қыс бойы Парсин мен Шинал арасындағы жазық дала әскери ойында болды. Өзі Ходжелідегі Маслихат мешітіне барып, құран оқып, тілек тілеп қайтты. Мешіт мұриті, ишан, карилеріне пітір, садақа ретінде он мың кепек динарларын үлестіріп, қайтадан Ташкентке оралды.

	Ақсақ Темірдің көптен бері ұстамалы ауруы болатын. Кенет денесі құрысып, аузынан көбігі ағып жатып қалатын. Осы жылдың ортасынан бері сол ауруы ұстамай, Әмір-Темір іштей қуанышта жүретін. Маслихат мешітіне барып пітір, садақа үлестіруінің де бір себебі осы аурудан құтылдым ба деген үміті еді. Енді міне сол сырқаты жиі-жиі келіп қырық күндей жатып қалды.

	Ақпан айының бас кезінде Ақсақ Темір ат үстінде жүруге жарады. Осы күндері Қорасаннан Мираншах келді. Пир-Мұхаммед-Жангер мырза мен Үлықбектің әкесі, үлкен ұлын Шахруқты мемлекетін басқаруға тастап, бүкіл Ордасын Шолпан-Мәлік акәден өзге барлық қатындарын Самарқантқа қайтарып, өзі қалың әскерімен Алтын Орданы шабуға, Дәшті Қыпшақ жеріне жүрмек болды.

	Міне осы күндері Ақсақ Темір Ташкенттегі Әмір сарайына Едігемен Құтлық Темір, Құнжақ оғландарды шақырды. Мауараннахр билеушісі өзіне керек адамдарға өте жомарт болған. Алтын, күмісін, торқа, жібегін аямаған. Бұл үшеуіне де Тоқтамыстан қашып келгеннен кейін, қойындарына құмай салып, үстеріне жеке-жеке боз орда тігіп берген. Үйірлеп жылқы айдатып, есігінің алдына қызмет етер құлдары мен күңдерін қойған.

	— Мырзалар ештеңеден тарықпасын, өздерін мұнда да, өз елдеріндегідей сезінсін,— деген.

	Әмір сарайына Темір-Құтлық пен Құнжақ оғлан ертерек келген. Бұлар бөтен жерде аң аулап жүргендерінде «Әмір-Темір шақырып жатыр» деген хабар алған. Әскер аралап кеткен Едігені күтпей, таза құндыз торқа ішіктерін кие салып Әмір сарайына асыға жеткен.

	Өзін Шыңғыс ұрпағына күйеу санайтын Ақсақ Темір екі жігіттің жасына қарамай қошаметпен қарсы алды. Мырзаларды жасаулы дастарқанға өзінен жоғары отырғызды. Астарына шәйі көрпе салдырып, шынтақтарына аққудың мамығынан жасалған, аппақ жастықтар тастатты.

	— Әмір сарайы демеңдер, көсіле-созыла отырыңдар,— деді ол күлімсірей,— өзгелерге Әмір болғанмен сендерге жездемін ғой.

	Қатыгез Ақсақ Темір керек кезінде ақ жарқын, биязы бола білетін.

	Бұлар Қытай фарфорынан жасалған әшекейлі кеселерін қолдарына алып Ақсақ Темір өзі құйып отырған көк шайды іше бастаған кездерінде, үйге «ассалаумағалейкүм» деп Едіге енді.

	Мырзалармен жүргізетін құпия сөздерді ешкім естімесін деп Ақсақ Темір шайды өзі құйып отырған.

	Әмір-Темір әрқашанда өте сақ кісі еді. Бұл сақтығынан ол ешуақытта опық жемеген.

	Боп-боз боп, қалың қабағы түксиіп, алақандай көздері тұнжырай қарап Ордаға сәлем беріп Едіге кіріп келгенде, есікке сәл бұрылған Ақсақ Темірдің бойы шымырлап кетті. «Шіркіннің түрі қандай суық еді» деді ішінен. Мауараннахр билеушісі Алтын Ордадан келген осы бір жігітке қанша құрмет көрсетіп, өзіне жақындатқысы келсе де, жүрегінің түбінде жатқан бір күпті сезім оны ұстай беретін.

	Ал түбі кімнің қас, кімнің дос болатынын Ақсақ Темір айыра да білетін. Рас, Тоқтамысты танымағанын ол өзі де мойындаған. Бірақ Тоқтамыс емес алтын тақ айыпты деген бұған. Алтын Орда ханының өзіне істеген опасыздығын ол заңды деп түсінгендей еді. Өзі де сондай жан болған соң, солай ойлаған. Жақсылық істеген, Әмір дәрежесіне жеткізген Құсайынды өзі аяды ма? Даңқ, атақ, дәреже дегендер адамгершілік қасиеттерден Ақсақ Темір тәрізділерге әрқашанда жоғары тұрған. Сол себептен де ол Тоқтамысты түсінген. Тоқтамысқа опасызсың деп айып таққысы келмеген. Бар шешкені өзімен бақ таластыруға айналған Тоқтамысты құрту ғана болған. Жоқ, Алтын Орда тағына Тоқтамыс па, әлде басқа біреу ме, кім отырса, сол отырсын, Ақсақ Темірге бәрібір еді. Тек Алтын Орда, Сейхүндарияның Орта шеніне сонау Еділ өзеніне дейін жайлап жатқан Алтын Орда, жаңа ғана айбынды ел атанып келе жатқан Мауараннахрына қауіп туғызатын Ордаға айналмаса жетеді. Ал Алтын Орданың ондай мүмкіншілігін пайдаланбас үшін, Мауараннахр әміршісінің айтқанынан шықпайды деп Тоқтамысты хан көтерткен еді ғой. Бірақ одан не шықты? Сөйткен Тоқтамыс енді Алтын Орданың бар күшін пайдаланып Мауараннахрға қауіп тудырмақ! Ондай ханның тіпті Ақсақ Темірге керегі жоқ. Одан да, Тоқтамыс құрысын да, оның орнына Ақсақ Темірдің айтқанынан шықпайтын басқа адам отырсын. Ондай адам кім? Темір-Құтлық па? Әлде Құнжақ оғлан болар? Жоқ, бұл екеуінің де ел алдында қадірлері жоқ. Қол бастап, жау қырған емес. Не көсем болып жұрт алдына түсіп алған абыройлары жоқ. Мұндайлардан қанша қолтықтасаң да, үлкен хан шықпайды. Әлде Едіге ме?.. Жоқ, бұл да болмайды. Бұл бір қамыс арасында жүрген жолбарыс тәрізді, жүрісі де епті, түрі де суық. Едіге өзінің шығар күнін күткен адам. Егер мұндай кісінің қолына Алтын Орда тәрізді алыптың тізгіні тиер болса, өзіңе бағынады деп үміттенбе! Мұндайлар өзіңді бағындыруға тырысады.

	Тоқтамыстан аузы күйіп қалған Ақсақ Темір, қазір Алтын Ордаға кімді хан қоюды емес, сол Алтын Орданы өзіне тізе бүктіруді ғана ойлады. Алтын Орда шын тізе бүксе, оған отырғызар хан табу қиын емес.

	Едіге де Ақсақ Темірдің ойын аңғарып қалған. Тоқтамысқа берген жәрдемін өзіне бермесін бірден ұқты. Әйткенмен бас жауы Тоқтамыс қой, қасыңның қасы сенің де досың, ал Ақсақ Темір Тоқтамыстың қасы. Сол себептен, Едіге Мауараннахр Ордасында болуға шыдап баққан және Тоқтамыспен тезірек майданда кездесуін күткен.

	— Жоғары шық,— деді Ақсақ Темір дәл қазір Иранды, Қорасанды шауып атағы жер жара бастаған Мауараннахрдың билеушісі емес, әшейін бір қонақжай адамдай.— Өзге әңгімені шай іше отырып сөйлеселік...

	Мауараннахр жұртының басың қосып мемлекет еткен қатыгез Ақсақ Темір еш уақытта да өзінің кім екенін ұмытпайтын. Орда иесіне қарама-қарсы жайғасып, шай ішіп отырған Едігеге кенет бұлармен сөйлесіп отырған мынау қастарындағы Ақсақ Темір біреу емес, екеу тәрізді боп көрініп кетті. Бір Әмір шай беріп отырған қарапайым, меймандос, мынау жай адам, екіншісі — рақымсыз қара сұр, қанішер өзі білетін Ақсақ Темір. Әрине, шын Ақсақ Темір екіншісі.

	Мауараннахр билеушісі шай арасында бұл үшеуін, жеңіл жасақ беріп Дәшті Қыпшақ жеріне әскерлеріне жол көрсетуші — қылауыз етпекші болғанын айтты.

	— Жол алыс. Тоқтамысты жөнге келтіру үшін, мүмкін Еділге дейін баруға тура келер,— деді ол. Сосын сөзінің аяғында,— ал мұндай үлкен аттанысқа шыққанда қасыңның жер, суын білу — оның әскерінің жайын білуден кем қасиет емес,— деді.— Әрине білмеген жердің ой, қыры таныс емес соқпағы көп. Бұған сендерден ыңғайлы ешкім жоқ.

	Ақсақ Темір «Егер Тоқтамысты жеңсек, сендердің біреуіңді хан қоямын» деген жоқ. Шынын айтқанда Темір Құтлық та, Құнжақ оғлан да осындай бір жылы сөзден дәмеленген еді.

	Әмірдің ондай ойдан аулақ екенін бұрыннан да аңғарып жүрген Едіге сөзді бөтен жағынан бастады.

	— Алдияр, Әмір-Темір, көреген падишах,— деді ол сәл басын иіп,— Сіздің бізге көрсетіп жүрген құрметіңізге, алдағы жорықтағы бізге жүктемек міндетіңізге, көп рахмет. Әділетті Әмір-Темір көрінгенге мұндай сенім білдірмесе керек-ті. Сіздің бұл сеніміңізді ақтау бізге борыш. Оны адал ақтайды деп сеніңіз. Әйтсе де, менің өз басымда бір тілек бар...

	Ақсақ Темір кесесін жерге қойды. Малдасын құрып отырғанда кеселді аяғы ұйыңқырап қалған екен, сәл созды да:

	— Айт тілегіңді,— деді.

	— Дәшті Қыпшақ жерін, мына отырған қос арлан Темір Құтлық пен Құнжақ оғландардан артық ешкім білмейді. Қылауыздыққа осы екеуі де жетеді ғой деймін. Ал Тоқтамыста менің ала алмай жүрген әкемнің кегі бар. Жалғыз әкемнің емес, онда өз басымның да өшпейтін өшім, бітпейтін дауымның көп екені сізге де мәлім шығар. Айтар сөзім: сілтер семсерімді оның қанына батырмай көңілім көншір емес. Менің орным алдыңғы айқасар шепте тәрізді. Егер қисаңыз жеке түмен беріңіз, қас жауыммен қан майданда бетпе-бет кездесейін. Сеніміңізді ақтайтыныма міне нан!

	Едіге алдында жатқан тандыр нанды алып жоғары көтерді.

	Кенет Ақсақ Темір ойлана қалды. «Бір сәтке сөйткен де дұрыс болар ма, қалай? — деді ол ішінен,— Едігенің Тоқтамыспен аянбай күресері сөзсіз. Сүйретіп салған тазы қасқыр ала алмайды, бұйрыққа көніп соғысқа барғалы тұрған әмірлердің көбі Едігеден кем түсері хақ. Жоқ, дегенмен, бұған бірден сенуге әлі ерте. Бір түмен де он мың әскер бар. Менің түмендерім одан кем, көп дегенде тоғыз мыңнан аспайды. Бірақ тоғыз мың да қыруар күш қой. Едіге тәрізді, әрі шешен, әрі батыр, айлакер түмен басының қолына түссе қандай айбынға айналатыны белгілі. Едіге Тоқтамысты өлтіруге барғанменен, Алтын Орданы мүлдем күйретуге бара ала ма? Қанына тартпағанның қары сынсын демей ме? Басына түскен бір сын сағатта ол қанына тартып кетіп жүрмесіне кім кепіл?.. Жоқ, жоқ, асықпаған жөн...»

	Ақсақ Темір баяу сөйледі.

	— Қасқа салар балтаңды тасқа салма, тасыңды алғанмен, соңынан қасынды ала алмас. Сен тәрізді асыл беренді қынапқа ұстаудың қажеті жоқ, өзім де сол өзің айтқандай түмен басы, тіпті қол басы етпек болып едім,— деді ол аздан кейін.— Бірақ бұл жолғы қылауыздардың маңызы ерекше. Екі оғлан екі-ақ қолға жарайды. Ал Сұлтан-Мұхамедтің қолын жасағыңмен өзің алып жүресің. Бұл орталық қол. Оның адаспауы, таныс емес жерде қателеспеуі — жеңісіміздің бір шарты.— Ақсақ Темір тағы сәл үндемей қалып, қайта сөйледі,— Сосын... Тоқтамыста менің де кешпес кегім бар. Басы қайсымыздікі болады — оны жазмыш көрсетер, ер жігіттерге не ортақ — майдан ортақ емес пе... Түбі түмен басқаруды керек деп тапсақ Дәшті Қыпшақ жеріне барған соң көрелік. Ал әзірге, Едіге мырза, біздің өтінішімізді қабыл алды ғой деп сенеміз.

	Едіге өзіне Ақсақ Темірдің сенбей отырғанын түсінді. Ол ішін өртеп алай-түлей әкетіп бара жатқан ашуын әзер басып:

	— Құп, алдияр тақсыр,— деді.— Айтқаныңызды қуанышпен қарсы алдым!

	Демек, Едігенің «қарсы алдым» деген сөзді тым еркін айтқанынан оның бұның әміріне көнгісі келмегенін Ақсақ Темір де түсінді.

	Ол іштей күлді.

	— Тағы қандай өтінішіңіз бар, Едіге мырза? — деді, Ақсақ Темір.

	Едіге бірден жауап берді.

	— Сіздің жендеттеріңіз мен жоқта жасағымның бір жігітін ұстап әкетіпті. Егер мүмкіншілігі болса босатып беруіңізді сұраймын.

	— Ол қандай жігіт? Қылмысы неде?

	— Еш қылмысы жоқ,— деді Едіге. Менің жасағымда Жезақ Қыпшағынан Жантай, Кентай, Нұртай деген үш ағайынды жігіт бар еді. Соның кішісі Нұртай өткен сәрсенбіде менімен бірге түлкі аулауға шыққан. Ал кеше: «өткен сәрсенбі күні сен күні бойы жасағыңнан кетіп, Ташкент базарынан қайтып келе жатқан шаруаларды тонапсың» деп жендеттеріңіз алып кетіпті. Екі ағасы бірдей «аһ» ұрып қайғырып отыр...

	Ақсақ Темір тіктене қалды.

	— Кісі тонаудың үлкен айып екенін, ондай қылмыс үшін өлім жазасы берілетінін олар білмейді ме екен?

	— Біледі. Бірақ мәселе басқада ғой. Ол жігіт ешкімді тонаған жоқ. Сәрсенбі күні таңертеңнен кешке дейін менімен бірге болған. Егер оны кісі тонады десеңіз, ұлы мәртебелі Әмір, онда мен де сол қарақшылардың бірі болуға тиістімін ғой.

	— Егер ол жігіт сеніменен бірге болса, онда маған бұрын неге айтпадың?

	— Ол жігітті Сіздің жендеттеріңіздің алып кеткенін бүгін ғана естідім. Кеше Сүлейменшах Ордасында болып, тым кеш оралдым.

	— Енді ол жігіт жоқ...

	— Түсінбедім, мәртебелі әмір...

	— Соңғы кезде жол тонайтын қарақшылар көбейіп кетті. Тыйым салу үшін, қылмыс үстінде қолға түскен бес-алтысын жұрт көзінше бастарын алыңдар деп жарлық бергем... Ал кеше сондай адамдардың бесеуін өлім жазасына бұйырған. Жұртқа үлгі болсын деп. Жаңа есіме түсіп отыр, солардың ішінде сенің жігітің де бар болатын. Қолдарына жазықты адамдар түспегеннен кейін, менің жендеттерім, жазықсыз адамдарды алып келген ғой.

	— Өйтуге бола ма, алдияр тақсыр!

	— Болады! — деді Ақсақ Темір шімірікпестен.— Егер жүздеген, мыңдаған адамдарды ел тонау тәрізді қылмыстан тыямыз десек, бес кісінің өмірінде тұрған ештеңе жоқ. Бүкіл денеңді алып бара жатқан кеселден бір саусағыңды құрбан етіп құтыла алсаң, кім сені айыптайды? Бұл да сондай!

	Өзі де кісі өліміне ойыншық тәрізді қарайтын Едіге, әйтсе де шыдай алмады.

	— Кінәлі адамдар үшін кінәсіздер жауап берсе, онда әділеттік деген қайда қалады?

	— Ол бөтен мәселе. Әрине кінәлі адамдар үшін кінәсіздерді өлтіру — ол қылмыс. Мен тек сенің сұрағыңа ғана жауап бердім. Ойлаған мақсатыңа жету үшін, ештеңенің де кедергі болмау керек екенін ұғындырдым.

	— Сонда ана екі жігітке інісі жайында мен не айтуым керек?

	— Қатеден өлтірілді екен де.

	— Бар айтарым осы ғана болуға тиісті ме, алдияр әмірші?

	— Неге? Сендердің жазықсыз інілеріңді өлтірткен жендеттердің де Әмір-Темір бастарын алуға үкім берді де!

	Енді сөзге Темір-Құтлық кірісті.

	— Япырмай, бостан-бос бірнеше адамның басы кететін болды ғой,— деді ол.

	— Неге «бостан-бос» дейсің? — деді Ақсақ Темір,— Мен өзімнің дегеніме жеттім. Қараңдар да тұрыңдар, кісі тонаған қарақшылардың бастарының алынғандарын көрген адамдар ертеңнен бастап ондай қылмысқа бармайды. Әрине, ана өлген бес жігіттің үстіне тағы бес-алты кісінің өмірі бостан-бос шығын болатын болса, бұл жақсылық емес. Әсіресе әр сыпайдың өзі санаулы соғыс алдында. Бірақ оларды өлтірмеске болмайды. Әділетсіз Әмірдің халық алдында еш қадірі болмайды.

	Едіге Ақсақ Темірдің қандай адам екенін жаңа түсінгендей болды. «Иә,— деді ол ішінен, — сенің бар ой-арманыңды түсініп отырған Ақсақ Темірден өзімен түбі теңбе-тең түсер адамды хан етуді күту қиын болар». Ол осы сәтте, ыңғайлы келген күні Ақсақ Темір Ордасынан кетуге бел буды.

	Ал Мауараннахр билеушісі бұл кезде жазықсыз өлтірілген жалғыз жігіті үшін, жалған жала жапқан бес жендетінің басын алуға өзінің диван басшысына бұйрық беріп жатқан.

	Ол осындай істеріменен, аңқау елге әділетті саналған.

	Жылан, яғни 1389 жылы қаңтар айының жиырма екісі күні, Ақсақ Темір Ташкентті тастап қалың қолмен Дәшті-Қыпшаққа қарай беттеді. Сейхүндариядан, бір кезде Жошы әскері өткендей, көрікпен өгіз терілеріне ауа толтырып, үстіне тақтай салып, көпір істетіп әскерін арғы бетке шығарды. Қолдарының алдындағы маңғыларына қылауыз етіп Темір-Құтлық оғланды, Сүнжек және Осман батырларды белгілеп, тікелей Отырарға қарай жүрді. Осы тұста, түнде қаннен-қаперсіз ұйықтап жатқан Тоқтамыстың қарауыл жасағының үстінен Осман батырдың маңғыласы дәл түсіп, Алтын Орда жігіттерін орындарынан тұрғызбай біразын шауып өлтірді. Жау қолынан аман құтылған қалдығы Ақсақ Темірдің сан жетпес самсаған әскерінің Отырарға таяп қалғанын Тоқтамысқа жеткізді. Бұл кезде Тоқтамыс әскері Шыңғыршыны, Құшты қоршап, жан-жағынан тонап, бірақ бекініс-қалаларды ала алмай үлкен ұрыс үстінде еді.

	Ақсақ Темірдің үлкен күшпен өзіне қарсы шыққанын естіген Тоқтамыс бір сәт қатты абыржыды. Негізгі қоры, тынысы Еділ — Жайықта қалған Алтын Орда ханы алыс жерден кеп, Мауараннахрдың екі жүз мыңнан астам, қылыштың жүзіндей қылшылдаған әскеріне төтеп бере алмайтынын бірден ұқты. Жеңсе де жеңілсе де, Ақсақ Темірдің қалың әскерін өз жерінде, сонау Еділ — Жайық бойында қарсы алмақ болды. Қосындарына енді Дәшті-Қыпшаққа қайтатындарын жариялады. Сөйтсе де, бәз-баяғы екі жүзділігіне салып, Ақсақ Темірге «жаздым, жаңылдым» деп елшілер жіберуді ұйғарды.

	Күннен-күнге ұлғайып бара жатқан Жошы мен Жағатай ұлыстарының арасындағы араздық Ақсақ Темірмен бетпе-бет келіп белдесіп күреспей шешілмейтінін білетін Тоқтамыс кенет сондай жағдай туғанында, бірден тайсалып шыға келді.

	Өйтпесіне болмайтын еді, Ақсақ Темірде қазір екі жүз мың жауынгер болса, мұнда бар болғаны жүз мыңға жетпейтін ғана әскер бар еді. Және бұл қосындар да жаз бойы соғысып, шаршап, әжептәуір кеміп қалған.

	Ал Қыпшақ Сұлтанбек би басқарған Тоқтамыстың елшілері келгенде Ақсақ Темір Ордасы Отырарға жақын Қара-Саман деген жерде тұрған. Алтын Орда ханының елшілерін ордасына шақыртты. Жеке ақбоз үй тіккіздіріп, жылқы сойдырып, елшілерді мұндайда қадірлі қонақтарға істелетін ғұрып-әдет дәстүрлерімен орда адамдарына тік тұрғызып күттіртті.

	Тек өз шатырына қонақтар кіргенде ғана, дос жұрттың елшілеріне істейтін құрметін көрсетпеді. Қонақтардың сәлемін отырған орнынан тұрмай қарсы алды. Иегін көтеріп:

	— Жоғары шығыңдар — деп төрді меңзеді де қойды.

	Қызыл жібек фарсы кілемінің үстіне жайғасқан үш елшінің басы Сұлтанбек би, малдасын құрып отырып алғаннан кейін, Ақсақ Темірге қарады. Сосын түлкіге түскелі тұрған қыран бүркіттей шүйіле сөйлей жөнелді.

	— Бабама бабаң ерген, ұрыс, соғыстың қызығын да, қайғысын бірдей көрген, атам қызыңды алған, әкем қызын берген, туыс-құдандал екі жұрт едік,— деді ол бір сәт қабағын түйе,— Егінді жерге ел қонбас, егесе берсе ер оңбас, еңсесі биік болса да, әйгілі Алтын Ордамнан еңкейіп келіп отырмын. Ханымның орындап бұйрығын, қорыққаным емес, сыйлығым, белдеуіңе байланды желден жүйрік тоғыз тұлпарым, өзіңе арнап әкелген, балдағы алтын мынау сұңқарым...

	Ақсақ Темір есік алдында тұрған нөкерлерінің біреуіне иек қақты. Ұзын бойлы, ұзын мұртты нөкер, еңкейе жүріп, сәнді қимылдап, Сұлтанбек бидің жанында отырған қаба сақал елшінің қолындағы балдағы саусақтай Сом алтын тұғырынан ақ сұңқар құсты алып, Ақсақ Темірдің иығына отырғызды. Мауараннахр билеушісі ежелгі дәстүрді сақтап, құсты «алмаймын, әкет» деген жоқ, бірақ берілген сыйлыққа мән бермегенін білдіргісі келгендей, иығындағы құсқа бұрылып та қарамады.

	Ал Сұлтанбек би, сөзін жалғай түсті.

	— Түсі сары біткенмен, бірдей емес алтын, мыс. Қателесті әнекей, хан басымен Тоқтамыс. Сол қатесін түсініп, істеп отыр кішілік... Оң жағында отырып сарқытын ішкен ұлы едім, сол кісінің қамымен таққа жеттім, түледім. Кешсін дейді сол балаң, Әмір-Темір тәңірім, бұдан былай бұзбаймын берген еш бір әмірін... Өле-өлгенше қастық етпеймін, айтқанынан кетпеймін, қатемді тек кешсін деп, жіберді біздей елшісін...

	— Жоқ, кешпеймін! — деді кенет тау бүркітіндей саңқ ете қап Ақсақ Темір.— Қан майданда бетпе-бет кеп алысса кешер едім, өйткені алтын тақ, дәреже, бақ деген адамның өмірінен де жоғары ұлы армандар. Ол адамның өзінен де күшті. Сол арманы үшін менімен ашық алысса, айыбын бір жолға кешер едім. Ал Тоқтамыс менің сан істеген жақсылығымды ұмытып, өзім Иран мен Иракты бағындырам деп соғыста жүргенімде, арқама пышақ салғандай, тыныш жатқан елімді шапты. Өзгесін кешсем де бұл опасыздығын кеше алмаймын! Адамның қатесін, білместігін кешуге болады. Ал опасыздығын кешуге болмайды!

	Ақсақ Темір бұл сәтте өз басының өзгелерге істеген опасыздығын мүлдем ұмытты. Бір мезет ол Тоқтамысқа қандай жақсылықтар еткенін, соған қарамай, оның бұған істеген қастықтарын саусағыменен санап, қыза сөйлеп кетті. Сөйлеген сайын өзін-өзі ұстай алмай, екі езуінен көбігі шашырап, рақымсыз көздері кенет от шашып, қанталап долдана түсті.

	Ұстамалы қояншық ауруы тағы басталғалы тұр екен деп үй ішіндегілердің зәре-құты қалмады. Ақсақ Темір мұндай ақылынан адаса қызынуы сирек болатын. Ал болған сәттерінде, ол ештеңеге қарамайтын, кейде тіпті не істеп, не қойғанын да білмей қалатын. Осындай жыны ұстаған бір тұста көптен бері өзіне ұнамай жүрген Хорезмнің бір мырзасын, беліндегі қанжарын суырып алып, жүрегіне сұғып өлтірген.

	Тағы да бір сұмдыққа ұшырап қалармыз деп қорыққан уәзір, нөкерлері Ақсақ Темірдің қасынан аулағырақ сырғи түсті. Бірақ Мауараннахр әміршісі осылай қызына сөйлеп келді де, кенет су сепкендей бірден басылды. Иығында отырған алтын баулы ақ сұңқарды «бұл қайдан келді?» деп таңырқағандай қарады да қолымен жерге итере салды.

	— Осылай! — деді Ақсақ Темір.— Тоқтамысқа еш кешірім жоқ. Екеуміздің таласымызды енді қан майдан шешсін!

	— Құп алдияр, Әмір-Темір! — деді Сұлтанбек би сәл басын иіп,— Алтын Орда ханы Тоқтамысқа біз Сіздің сөзіңізді өзіңіз айтқандай етіп жеткізерміз!

	— Сіздер менің сөзімді енді Тоқтамысқа жеткізе алмайсыздар,— деді Ақсақ Темір даусын көтермей.

	Елшілер үрейлене қалды. Сұп-сұр боп кеткен Сұлтанбек би.

	— О не дегеніңіз? — деді.— Қастасқан жұртты достастыруға жүрген елшілерге бұрынды-соңды еш хан әмір қиянат істеп көрген жоқ.

	— Өзгелер істемесе, мен істеуге мәжбүрмін,— деді Ақсақ Темір.— Кешеден бері сендер менің бар әскерімді, қару-жарақтарымды тегіс көріп болдыңдар емес пе? Мамай істеген қатені мен істей алмаймын. Сендерді де өз ордама қалдырамын. Жол көрсететін қылауыз етемін.

	Өлтіреді екен деп зәре-құттары қашып кеткен елшілер әзер дегенде естерін жинады.

	— Сонда Сіздің жауабыңызды Тоқтамысқа кім айттап барады? — деді әлден уақытта Сұлтанбек би, өзінің елші екені есіне түсіп.

	— Ешкім де айтып бармайды,— деді Ақсақ Темір.— Ертең таңертең біз шабуылға шығамыз. Менің қандай жауап қайтарғанымды Тоқтамыс өзі сонда біледі.

	Бірақ Тоқтамыс Ақсақ Темірдің жауабын күтіп әуре болмады, осыншама әскер жинап, қыс бойы босқа дайындалмағанын Мауараннахр әмірінің соғыспай тоқтамайтынын түсініп, соңдарына шамалы қалқан қалдырып, сол түні Сауранды тастап Қыпшақ даласына қарай бет алды. Бұл жолы Қожа Ахмет шайхы әулиенің мешіті тұрғанына қарамады, Яссыны ондырмай тонап, қалың әскерімен үстірт жүріп, тікелей Алтын Орда астанасы Сарай-Беркеге тартты.

	Ақсақ Темір қолдарынан да көп әскер жинап, Тоқтамыс жауын енді Еділ — Жайық даласында қарсы алмақ болды.

	Бірақ сонау Сейхүндарияның жағасынан Еділ бойына дейін созылған алып Дәшті Қыпшақты, Бату-ханнан бұрын да, кейін де, бірде-бір әскер бір сапарында өтіп көрмегенін есіне алып Тоқтамыс Ақсақ Темір қолдары Еділге дәл биыл келе қояды деген ойдан алыс еді.

	Ал шындық Тоқтамыстың қателескенін көрсетті.

	Ақсақ Темір, Тоқтамыс әскерінің шегінгенін ертеңінде білді. «Тіл» ұстап әкелуге Қарақан батыр мен Дәулетшах мерген басқарған қос атты қырық таңдаулы жігіттерін Тоқтамыстың соңынан шаптыртты. Қажы-Сейфуддин әмірді бас етіп алыс жолға жарамайтын ауру-сырқауы бар ақұрығын мал-мүліктерімен Самарқантқа қайтарды. Өзі қалың әскерімен Дәшті Қыпшаққа қарай қозғалды.

	Қос аттарын кезек-кезек ауыстырып мінген Қараман батыр мен Дәулетшах мерген басқарған қырық жігіт, Сарысу бойында Тоқтамыстың тастап кеткен қалқанының бір бөлегіне кездесті.

	Намаздыгер мен намазшам арасында екі жасақ арасында қысқа ұрыс болды. Тоқтамыс жігіттері жеңіліп, осы арада тең жартысынан айырылып, аман қалғандары атының шабысына сиынып, кейін қашты.

	Қолға түскен екі-үш жігітті ұстап Қарақан мен Дәулетшах Ақсақ Темірге алып келді.

	Үш күннен кейін Сарысуға Мауараннахр қолдары да жетті. Қолға түскен жігіттерден, Тоқтамыс қосындарының өзінің арбалы, жаяу, аттылы ауыр әскерімен жете алмайтын жерге кетіп үлгіргенін Ақсақ Темір де білді. Енді ол әскерін жорық тәртібіне келтіріп, шөлейт даладан әбден жүдеп келген ат көліктерін тойындырып, суарып осы Сарысудың бойында тағы үні аптадай аялдады. Сосын биыл қатты тасыған Сарысу басылған кезде, көпір тауып батыс жағасына өтіп, бір қалың ел көшкендей, жеті қолын бірінен соң бірін шұбыртып, Қарақұмды жағалап, Қызылжыңғылдың үстіменен баялышты, көкпекті сұр даланы көктей кезіп, Ұлытауға қарай беттеді. Жайшылықта салт атты кісі екі түнеп жететін Шідерліге есек, қашырына азық-түлігін тиеген, өгіз, түйесіне шапар, тұрыларын жүктеген құма, қатындарын доңғалақтары дағарадай екі аяқты арбаға отырғызып, жаяулы, атты дүниені алып кеткен қалың әскер он күн дегенде әзер жетті. Күншығысы мен Теріскей жартасты Шідерлінің тұнық, терең көлімен, оған келіп құятын шағын өзенінің өн бойына шатырларын тігіп көкек айының шеніне дейін Ақсақ Темір қолдары тағы аялдады. Осы арада Алтын Шоқы деген кішігірім таудың етегіндегі бір түйетасқа Әмір-Темір өзін ұлы Тұран сұлтаны атап көкек айының жиырма сегізі күні, араб пен көне жағатай тілінде, ұйғыр әрпіменен сегіз жол етіп, екі жүз мың әскермен Тоқтамысқа қарсы аттанып бара жатқанын жаздырды. Содан кейін осы арадан теріскей күнбатысында он бес фарсахтай жерде жатқан Ұлытауға қарай беттеді. Жолай мол сулы Сырлы Кеңгір, Қара Кеңгірді жағалай, бір кезде Жошы Ордасын тіккен Жаңғабыл өзенінің бойына он күн дегенде жетіп, Ақсақ Темір тағы шатырын тікті. Осы арадан ат шаптырым жердегі Қара Кеңгір өзенінің жағасындағы Жошының зиратына Мауараннахр әміршісі құран оқып, тізе бүгіп, тәжім етіп қайтты. Ертеңіне Айыртауды бөктерлей өтіп, үш күннен кейін Ұлытауға жетті. Дәшті Қыпшақтың дәл ортасында тұрған әйгілі осы таудың басына шықты. Таудың биіктігіне таң қалды. Ұлытаудың теріскейінде, сәл кішілеу Кішітау тұр. Ар жағында біртіндей төмендеп кеткен, тізбектелген таулы, дөңесті Арғынаты қырқалары жатыр... Күнгейінде ойлы-қырлы боп сонау Бетпақдала, Қара құмдарға дейін барған жалпақ алқап. Шығысында, Көкше теңізге дейін созылған белес-белес жоталы үнсіз атырап. Ақсақ Темірдің көңілін тек Батыс жақ жері ғана бөлді. Бұл көктемнің кенже қызы— құлпырған Көкек айы ғой. Көк жиекке дейін көсілген көгілдір тартқан жасыл дала... Шетіне тіпті көз жетер емес. Сәл теріскейлеу өңірінде адамның екі көзі тәрізді жарқырап Ақ көл мен Шойынды көл көрінеді. Ал сол көлдер жатқан кербез дала нағыз бір дүние жүзіне жайылған сан өрнекті әсем кілем тәрізді. Тек ұшы-қиыры жоқ. Ақсақ Темірдің кенет жүрегі қобалжып кеткендей болды. Қашан бұл даланың шетіне шығады? Қашан бұл ұшы-қиыры жоқ атыраптың ар жағындағы Алтын Орда кіндігі Сарай-Беркеге жетеді? Жалпы жете ала ма? Тоқтамыс та, бұның жете алмайтынына сеніп, соғыспай кейін шегінді ме? Ол Дәшті Қыпшақтың осы алыптығын өзіне әдейі аңғартып тұрған күзетшісі тәрізді басын бұлт сүйген Ұлытауға өшіге қалды. Қасындағы Едігеге:

	— Егер менің екі жүз мың жауынгерім бір-бір тасынан алса, осы тау қанша кішірер еді? — деді.

	Ирак, Иран, Хорезмді шапқан кездерінен сол елдердің салтанатты сарайларын, күмбезді ғибратханаларын күйретуге құмар боп әдеттенген Ақсақ Темірдің мінезіне қанық Едіге, Дәшті Қыпшақтың мынау жазық өлкесінде осы Ұлытаудан өзге күйретер ештеңе таба алмай, Мауараннахр билеушісінің табиғаттың өзі жаратқан осы керемет тауды құртқалы тұрғанын түсінді. Сар даланың алып күзетшісіндей, Кішітау мен құшақтаса сүйір басы, көк аспанға найза ұшындай қадала біткен, көркем тауды күйреттіруге Едіге қимады.

	— Тек сүйір басы ғана мұқалар еді,— деді ол, сол тұнжыраған қалпында. Сөйтті де кенет бір оқыс ой түскендей серпіле қалды.— Ал құмырсқадай қаптаған жауынгерлеріңіз егер осы араға бір-бір тастан үйсе, сіздің атыңызды мәңгі-бақи дүниеге қалдырар Ұлытаудай зәулім биік, бір тау пайда болар еді,— деді ол.

	Атақ, даңқ кімнің көңілін толқытпаған. Ақсақ Темірге Едігенің сөзі ұнап кетті. Мысыр патшалары Хуопсе, Гизе тәрізді пирамидалар тұрғыздырса, бұл солардан биіктігі кем емес қолдан тау жасатады. Сол күні ол, әрбір жауынгерін бір-бір тастан әкеп осы араға тау орнатсын деп бұйрық берді. Екі жүз мың жауынгер екі күнде Ақсақ Темірдің тілегін орындады.

	Сол қолдан жасалған биік Ұлытаудың күншығыс жақ қойнауында әлі тұр. Бірақ Ұлытаудай заңғар биік емес. Егер Ұлытауды қарт ата санасақ, бұл тау, сол қарт атаның бір өгей немересі тәрізді, қойнауында қарақатты бауы, қойнын жарып шыққан тас бұлағы жоқ. Тек екі жүз мың жауынгердің қолымен жасалған осы тауды бұзып, тасын санасаң, Ақсақ Темірдің Алтын Шоқы түйетасына жазған сөзінің рас екенін білдірер екі жүз мың деген санды кездестірер едің...

	Атаққұмар бір әмірдің бұйрығына бола босқа кеткен қаншама еңбек!

	Егер сол екі жүз мың әскер ешкімге керек жоқ тау тұрғызғанша, екі мың фарсах егін ексе қандай пайдалы болар еді!

	Амал қанша, бір тентектің бұйрығынан екі жүз мың адам шыға алмаған сұм заман!

	Ертеңіңе Ақсақ Темір әскері батысқа қарай қозғалды. Бір жеті өткеннен кейін қалың әскері Ұлытау мен Торғай өзенінің арасындағы даланың дәл ортасында жатқан Үлкен Жыланшық өзеніне жетті. Оның ар жағында тағы сегіз күндей жүріп, Ақсақ Темір қосындары Торғай мен Ырғыз өзендерінің ортасындағы, Күнгейі Манқанаймен, Теріскейі Ақтастымен шектескен далаға кеп тоқтады. Ақсақ Темір Анақаркүюнге Ордасын тікті. Жеті қолының маңғыласы Батыстағы Ырғыз өзенінің жағасына шатырларын тіккенде, ақұрығы Шығыстағы Торғай өзенінің жағасында қалды.

	Міне осы арада Ақсақ Темір бір шешімге келді. Жайшылықта, сонау Жошы заманынан, Қаракеңгір, Сарыкеңгір, Ұлытау, Кішітау, Арғынаты, Ақкөл, Шойындыкөл, Үлкен Жыланшық, Торғай, Ырғыз өзендерінің бойында жаз бойы сыңсып отыратын Дәшті Қыпшақ ауылдары, Ақсақ Темір әскері Сарысудан шыққанынан-ақ жұтуға келе жатқан айдаһардан қашқандай бұл арадан үшті-күйлі жоғалған. Бүкіл Ұлытау маңындағы жұрт, Теріскейіндегі Есіл, Нұраға қарай ойысқан. Ал, Ырғыз Торғай алқабындағы елдер Ұлықұм, Балақұмнан бастап, Арал теңізімен жалғасып жатқан құмды далаға қарай көшкен. Сөйтіп Ақсақ Темір әскері келе жатқан тұста Дәшті Қыпшақтың бірде-бір аулы қалмаған.

	Ал Самарқанттан Қаңтар айының басынан қозғалған қалың қол, төрт айға таяу мезгілде өзімен бірге алып шыққан азық түлігін тауысуға айналған.

	Талап алатын, сатып алатын жолында ел жоқ, ал Ақсақ Темір қолдары жорыққа аттанғанында соңынан еріп жүретін, кішігірім көшпелі қала тәрізді Мауараннахр саудагерлерінің көші, азықтың бағасын он есе, кейде жиырма есе қымбаттатқан. Бұрын бес кепек динар тұратын қойдың бағасы енді жүз кепек динарға көтерілген. Оның өзі де табылмады. Ақсақ Темір бүкіл әскеріне нан жеуді тоқтатып, арпа көжесіменен қоректенуді бұйырды. Бұл да бәлендей жәрдем бермеді, қалың әскер көп кешікпей ашығуға айналды. Ал ашыққан қарулы әскер ол шынжырынан босаған қабаған арландар тәрізді, ызаланса, иесін қабудан да тайынбайды. Әскердің арасында ашулы күңкіл де шыға бастады. Бұдан әрі жауынгерлер ашықса, қандай қауіп туғалы тұрғанын түсінген Ақсақ Темір, енді Ырғыз бен Торғай өзенінің ортасындағы күнгейінде Маңқанаймен, теріскейінде Ақтаспен шектесіп жатқан, ұзындығы жиырма, көлденеңі қырық фарсахтай жазық даланы қоршап, аңға шығуға бүкіл әскеріне бұйрық берді.

	Бұл оқиға мамыр айының он алтысы күні болды.

	Бел сызығы жүз жиырма шақырымдай алаңды дөңгелене қоршай, екі жүз мың жауынгер тұрды. Ақсақ Темір аң аулауды жауға шығумен тең көретін. Көптеген соғыс жүргізу тәсілдерін аңды аулау әдістерімен тексерген. Өткен жылғы күзде осы биылғы әскерді құрған тәртібімен Әндижан өлкесіне аңға шыққан. Бір жағында жау шебі — долы сұрғылт толқынын көкке атқан асау Жейхүндария, екінші жағында — қылауызы, қарауылы, маңғыласы бар оң қол, сол қол, орталық шағын жасақтары. Орталық жасақтың артында бас қосындарымен жақсы көретін үлкен ұлы Шахрухтың тобы. Соңында өзі басқарған жиырма бұлық бекзада әмірлері...

	Жейхүндарияға қарай жиырма шақырымдай жерден зұрна, кернейлерін барылдата, барабандарын гүрсілдете, дарылдата алға қарай жүрген.

	Бір жағында долы дария, екінші жағында қауіптілігі одан да асқан өзі басқарған аңшылар. Ақсақ Темір өзінің жаңа әскери тәсілінің артықтығын сонда көрген. Бұлардан бір де бір аң қашып құтыла алмаған. Бірінші жасақтан арқырай шауып құтылған жолбарыс, екінші топқа — Шахрух тобына кеп найзаға іліккен. Ал одан құтылғандары Ақсақ Темір ханзадаларының шебіне кеп, садақ жебелерінен ажал тапқан.

	Бұл жолы да Ақсақ Темір әскерлері нағыз ұрысқа шығардай сап құрды. Тек жеті қолы бөлек-бөлек емес, бір қолдай тұтаса жаз басындағы жасыл шөбі белуарға жетіп қалған, қызғалдақ, сарғалдақты бүкіл дүниені алып кеткен, жұпар аңқыған хош иісті жалпақ даланы қоршай дөңгелене тұрды.

	Әбден ашыққан әскер қолына не түссе де аяр емес. Таң сарғайып ата бастаған шақ. Маужыраған дала. Кенет ЬІрғыз, Торғай өзендеріне су ішуге келе жатқан бөкен, марал топтары көрінді. Сол сәтте-ақ барабандар ұрылып, зұрналар барылдап, тыныш ауаны шошыта ойнай жөнелді. Екі жүз мың қалың әскер шебін жазбай, алғашқы кезде аяңдай, сосын желіске сала алға ұмтылды.

	«Бұл не пәле?» дегендей суға таяп қалған киік, бұғы, бөкен, маралдар, құлақтарын едірейтіп, сәл тұрды да, бұларды құртқалы келе жатқандар көбінің бұрын көрмеген тұрпайы, жан шошырлық қос аяқты хайуандар екенін байқап, кейін қарай ата жөнелген.

	Бұл тұста Дәшті Қыпшақта жылқы көп пе, әлде құлан мен бұлан көп пе, әлде қоян мен бөкен көп пе, айыру қиын еді. Дүниені алып кеткен үйір-үйір бұғы, марал, жайран, құлан... Қасқыр, түлкі, қарсақ, құндызға да сан жетпесе керек-ті, Аулап жатқан, атып жатқан адам жоқ, олардың бірін-бірі қырудан қолдары босамаған.

	Сәске көтеріле қоршалған алаң тарыла түсті.

	Жиырма-отыз шақырымға қашып келген аңдар, зәре-құттарын алған, зұрна, керней барылдарын, барабан, дауылпаз дүңкілдері тағы естілді. Енді олар жанымыз қалар ма екен дегендей, әрі қарай, алаң орталығына қашты.

	Ал алаң аумағы тағы тарыла түсті. Андарды, аланды дөңгелете қоршаған темір шеңбер, құрсауын жазбай қысып келеді.

	Аңдар енді тағы әрі қашты, бірақ, көп кешікпей батыстан шапқан бөкендер өздеріне қарсы келе жатқан шығыстан қашқан басқа бөкендерге жолықты.

	Күнгейден қашқан киік, теріскейден шапқан киіктерге ұшырасты. Енді олар қайда барарларын білмей, бірінің соңынан бірі үйір болып шұбырып, тарыла түскен алаңның ішіне айнала жүгірді.

	Ал жан алғыш үрейлі үндер таяй түсті.

	Шаба-шаба шаршаған құралай көз жас бөкендер, шаршағандарынан өкпелері өшіп, көздері бадырая жасаурап, жер бауырлап жата-жата қалды.

	Ең алдымен тұтаса қарая, сосын анықтала, қолдарына жалаңаш қылыш, көк найза, шойын бас шоқпарларын ұстаған сол зәре-құттарын ұшырған дүлейлердің өздері де жақындай берді.

	Шеңбер енді тіпті тарыла түсті. Аңдар бұдан да әрі соғылыса түсті. Ал жылан ініне кірді. Қоян қасқырдың бауырына тығылды. Бөкен, киік лақтарын қал-қалап үйірленді. Өмірінде естімеген айқай-шу, дабырдан зәре-құттары қашып қорыққан биыл ғана өрген жас лақ, құралайлардың жүректері жарылып өлді. Ақсақ Темір кеше аңға шығамыз деген бұйрығында «бірде-бір садақ тартылмасын, жебе ертеңгі соғысқа керек, құлан, киік, бұғы, маралдар тек қылышпен шабылып шоқпармен соғылып, найзамен шаншылып өлтірілсін» деген.

	Осылай белсызығы ат шаптырым жерге жуық алаңға бүкіл аңдарды қусырып тыққан Ақсақ Темір қанішерлері түс ауа, соңынан ұзақ жылға жыр болған, аң қырғынын бастады.

	Үш қатар боп шеп құрған екі жүз мың әскердің енді алаң ішіне екі қатары кірді. Сыртқа бірде-бір марал, бұғы өтпесін деп, күзете қалған соңғы қатар, аттарының басын оңға бұрып, бірінің соңынан бірі тізіліп баяу аяңдап, алаң шеңберін тарылта берді. Ажалдан құтылам деп сыртқа қарай қашқан құлан, бұғы, киік болса, қылыштарымен басын алып түсті, не қайын сойылымен ұрып өлтірді. Ал алаң ішіне кірген жүз мыңнан астам атты әскер, қарсы келген бәкеңді қақ маңдайынан бұзау бас шоқпарымен соқты, жанай қашқан маралға көк найзасын өкпесіне дейін қадады, жүйрік атқа жеткізбей орғыған құланды қақ тірсегінен сойылмен ұрып құлатты, не істерін білмей сасып тұрып қалған киіктің қалтылдаған басын қылышымен орып түсірді.Ал жаяу жауынгерлер де бос тұрмады, белдерінен ұзын қанжарларын, қоныштағы жалпақ пышақтарын суырып алып, шөп үстінде тыпырлап жатқан құлан, киіктерді бауыздады, кейбіреулері бөкен, маралдарды терілерінен айырып боршалап соя бастады. Тек бұл сойқаннан барыс, қасқыр, түлкі, қарсақтар ғана құтылды. Еттері жеуге келмегендіктен оларға ешкім тимеді. Бірен-саран дүние қоңыз сыпайлар ғана терісіне қызығып, даланың қызыл түлкісі мен, қара құндызын соғып алды. Жазықсыз жануарларды осылай қыру түске таманнан басталғаннан бесінге дейін созылды.

	Бұл сойқанға Ақсақ Темір мен бірге оның сүйікті жұбайы Шолпан-Мәлік әкә да қатысқан. Ол ерімен үзеңгілесе қатар жүріп, талай киікті, жас маралды құлатты. Ақсақ Темір оның қылығына, найза сілтеу шеберлігіне сүйсіне қарады. Осылай бөкен, киікке қатар қимылдап келе жатқан Ақсақ Темірдің, сойқан аяқталар кезде бір сәт оң жағындағы әйеліне көзі түсіп кетті. Әп-сәтте сұрлана қалды. Қалың тобылғысының арасында өкпесі ұшып, тығылып жатқан жас бөкен, үстіне келіп қалған аттылы жауынгерлерден шошып, ұшып тұрып үп-үлкен құралай көзі жаудырап, сен де мен тәрізді нәзік жансың ғой дегендей, Шолпан-Мәлік әкәнің үзенгісінің астына тығыла берген. Қаршығадан қорқып, адамға тығылған көгершін тәрізді. «Жұбайым, не істер екен?» дегендей Ақсақ Темір атының басын тежеп тұра қалды. Әйеліне жалына қараған бөкеннің жаудыр көзін бұ да көрді. Оған неге екені белгісіз, бөкеннің қорыққан, аянышты үлкен көздері өзінің осы бір сұлу жұбайының, бұл ашуланған кезде не істерін білмей, абыржып жаудырай қарайтын пәк сезімді көздеріне ұқсап кетті. Өмірінде аң түгіл адамды аяп көрмеген Ақсақ Темір кенет өзіне тығылған ақ бөкенді, сол бөкендей сұлу жанды жұбайының ажалдан арашалап алып қалғанын тіледі. Неге келді оған мұндай сезім, өзі де білмеді. Бірақ жұбайы жылардай боп қараған ақ бөкенге, сұлу қарақат. көздерін бір қадады да үзеңгісінен сәл көтеріле түсіп, қолындағы алмас қылышымен мойын тұсынан шірене кеп тартып қалды. Бөкеннің басы анандай жерге ұшып түсті.

	Жаңа ғана жаудырап тұрған мөлдір көз, «мені өлтіруге қалай қидың?» дегендей, Шолпан-Мәлік әкәға жасы мөлтілдеп, аз уақыт қарап жатты да, бірте-бірте нұры жоғалып, сөніп кетті.

	«Не болар екен?» деп қозғалмай тұрған Ақсақ Темір мұны да көрді. Кенет оның ойын жанындай жақсы көрген әйеліне деген жиіркеніш билеп кеткендей болды. Сол сәтте ол әйелге тек тұр, ақыл, опалылық қана керек емес екен, оларға ең алдымен жібектей жұмсақ жан сезімі, аяушылық атты ұлы қасиет керек екен деді. Егер әйелдерде біздей қатыгез, жан аямайтын қатал болса, дүниені тек жауыздық қана билеуі мүмкін деді. Ол бұл кезде өзінің істеп жүргендері, кеше Мауараннахрға бағынғысы келмей, тәуелсіздіктерін қорғаған Иран, Ирак, Хорезм, Қорасан, Жетісудің жазықсыз жұртын қырғандарын, ал бүгін осыншама аңдарды жусатып салғанын, қанішерлік деп ойламады. Бұның бәрін бар әлемді Мауараннахрға бағындыру ісі деп білді. Ал әйелінің қылығын жауыздық деп санады. Түсініп көр бұдан кейін Ақсақ Темірді?!

	Ақ бөкеннің басын қылышының бір сілтегенінен алып түскеніне мәз Шолпан-Мәлік әкә енді жан-жағына масайрай қарады. Күйеуінің өзі туралы не ойлап қалғанын білмеді. Тек мен өлтірер тағы қандай аң бар деп алмас қылышын жалаңдатып алға қарай ұмтыла түсті.

	Ал, дәл осы «ерлігіменен» айдай сұлу Шолпан-Мәлік әкә өзін Ақсақ Темірді өзіне жақындата түсудің орнына алыстата бастады.

	Бесін ауа аң аулау да бітті. Бағана ғана жасыл шалғыны белуардан асып, жұпар аңқып жатқан дала, енді топырағы қара күрең қанға боялған қасап даласына айналды, әр тұста төбе-төбе болып үйіліп жатқан құлан, марал, бөкен, бұғы, жайран, киік еттері... Пышақтарын, қанжарларын жалаңдатқан жауынгерлер. Біреулер оларды боршалап сойып жатыр. Ал басқа біреулері сол еттерді осы арадағы ащы көлдің тұзды суына малып, күнге кептіріп, желге соқтыруда. Тобылғы жағып киік маралдарды бүтіндей үйітіп, не найзаға шаншып ыстап жатқандар да аз емес.

	Бүкіл дала жанған от, көтерілген қазанға айналғандай.

	Қан мен еттің жылымшы иісіне жиналған қарақұс, құзғын, қонуға жауынгерлерден қорқып, аспан бетін алып кеткен.

	Тағы да қанды төге түсіңдер дегендей қарқ-қарқ етіп қарғалар қарқылдайды.

	Дүниенің өлімтік құмар бар жаман құсы осы араға жиналғандай.

	Қарға, құзғын, қара құсқа толған аспан ала теңбіл.

	Дәл осы кезде, қан-жоса болған далаға рахаттана қарап тұрған Ақсақ Темірдің қасына Едіге келді.

	Ақсақ Темір ойын бөлмеген қалпында:

	— Дәл осылай Алтын Орданы қан-жоса етіп қайтсам жолым болды деп санар едім,— деді оған.

	— Әрине ғой,— деді Едіге, бірақ ішінен «еркіңе жібере берсе сен бұдан да сойқанын істерсің» деді. Едіге осыдан бір бие сауым бұрын, барлық әскер аң қырып жатқанда, шеткі күзетші қатарында қалған. Ақсақ Темір, жаламен өлтірткен Жәнекенің туған екі ағасы Қанеке мен Тінікейдің Алтын Орда жағына қашып кеткенін білген. Соңынан қуғыншылар жіберген. Ақсақ Темірге осыны хабарлауға келіп еді, енді ештеңе де айтқысы келмей қалды. Өзі де неге екенін білмеді, енді сол қашқын жігіттің қолға түспей кеткенін тіледі.

	— Алтын Орданы бұдан да жаман қан-жоса ететініңізге сөз жоқ,— деді Ақсақ Темірге.

	Ақсақ Темір үндемеді. Аздан кейін ғана:

	— Ләйім айтқаның келсін,— деді.

	Осы кезде Ырғыздың арғы бетіне жіберілген маңғыладан да хабар жетті. Темір-Құтлық «Ор өзеніне дейін еш жау жоқ. Біз осы араға бекіндік» депті.

	Жас етке тойынған жауынгерлер, күн бата қырған андарымен артынып-тартынып, батысқа қарай қозғалды.

	Құмырсқадай қаптаған қалың әскер кетіп еді, сол сәтте-ақ аң қырылған алаңда қарға, құзғын, қара құс қаптады.

	Көп кешікпей бағанағы қашып кеткен қасқыр, түлкі, борсықтар да қайта оралды.

	Қараңғы түсе қорқау қасқырлар да келді.

	Енді бірінің етін бірі жеген адамдардай, андар тойы басталды.

	Жер кебе елу мың әскерімен Яссыны тонап, Саураннан шыққан Тоқтамыс, еш жерге тоқтамай жедел жүріп Көкек айының аяғында Сарай-Беркеге жеткен. Мауараннахрды шабамын деп аттанып, енді өзін шаппақшы Ақсақ Темірді ерте келгендігінен, ол Мауараннахрға жер бетіменен барып, одан жер астыменен қайтқандай болған. Бірақ нәсілі жігерлі, өр көкірек Тоқтамыс, ұятынан күйреп қалмаған. Бетінің арын белге буып, дереу екі жүз мың әскермен келе жатқан Әмір-Темірмен соғысуға күрт дайындалған. Яссыдан бері қарай өтісіменен-ақ, ол Мауараннахр әскері жүреді-ау деген тұстарда отырған елдерге: «Кілең темір киінген бықыған әскермен Ақсақ Темір келе жатыр. Қолына түскендерінің біреуін тірі қалдырмайды. Малыңды, қатын-балаңды тартып алады, өзіңді өлтіреді, қызыңды күң, ұлыңды құл қылады. Біз Алтын Ордаға барып, оған қарсы тұра алар әскер жинап келгенше Ақсақ Темірдің жүрер жолынан кетіп, не теріскейіне, не күнгейін паналай тұрсын. Ал ат жалын тартып мінуге жараған жігіттерін жүйрік атқа мінгізіп, қару-жарағын беріп, ру басшыларының айтқан жеріне жіберсін» деп жан-жағына жаушылар шаптырған. Осындай хабар Ақ Орда әмірлеріне, Алтын Ордаға жататын ру басшыларына тегіс жолданған. Оларға қарамағындағы жұрттың тезірек әскер жинап, Сарай-Беркеге жету бұйырылған.

	Қысқасы соғыс дабылы Дәшті Қыпшақ жеріне сол көкек айының өзінде-ақ ұрылған.

	Ақсақ Темір келе жатқан жерлердің жылан жалағандай, ауылсыз, елсіз болулары да осыдан еді.

	Тоқтамыс бұйрығы Еділ, Жайық бойындағы, бұлғарлар, башқұрттарға да, Дәшті Қыпшақтың осы тұстағы бағынышты жұртына тегіс хабарландырылған.

	Сондай бұйрық Қырым, Сақыстан, аймақтарына да жеткен.

	Сойылы босағада сүйеулі, аты белдеуде байлаулы үнемі дайын тұратын Алтын Орда қарамағындағы елдердің әскері де тез жиналған.

	Мамыр айының басы кезінде-ақ жан-жақтан келген жауынгерлер Сарай-Беркенің маңында шоғырланып қалған.

	Сондай-ақ баяғы Мамайдың кезіндегідей жалдама бұлықтар Каффадан да, Кавказ бұртастарынан да келген.

	Бүгін-ертең бұлғар бұлықтары да жетулері тиісті еді.

	Тоқтамыс енді орыстардан да жалдама бұлықтар алуды ойлаған.

	Ақсақ Темірдің айтқанынан қайтпайтын мінезі Тоқтамысқа белгілі. Жалпы, Шығысынан қалың қолыменен Әмір-Темір келе жатқанда батысындағы, кеше ғана өзі шапқан орыс князьдерінің бұған осындай қиын кезде, өздерін қалай ұстайтыны Тоқтамысқа мәлімсіз еді. Шығысынан келе жатқан жауына бұл қарсы шыққан шақта, артынан орыс князьдері жоқ, бәрі емес, тіпті біреу-екеуі болса да, бүлік көтеріп жүрсе Тоқтамысқа қиын түсері даусыз. Күнгейіндегі Ираннан қауіп жоқ, кеше ғана Ақсақ Темір шауып кеткен. Содан әлі есін жинай алмай жатыр. Ал орыс елі... бұл бір садақтың пернесі тәрізді ел, қанша тартсаң да, үзіліп кетпейді, тез-ақ қалпына келеді, Бұл елді де кеше ғана өзі шауып, біраз күйзелткенмен, ал оның бүгін қайтадан бас көтермесіне сенбеді. Тоқтамыс тезірек орыс елі мәселесін ретке келтірмек болды. Ретке келтіру үшін оның бар ойлайтыны бәз-баяғы ескі саясат. Тағы сол орыс князьдерін біріне-бірін қарсы қойып, өзіне көтерілтпеу. Онда да белгілі, бір пәле шықса, тағы да сол қанша шапсаң да әлі де күшті Мәскеу князьдігінен шығады. Сондықтан да оған Нижний Новгород, Тверь, Рязань князьдерін қарсы қоюды ойлады.

	Нижний Новгород — Суздаль князі Дмитрий Константинович өлгеннен кейін, оның орнына өзіне, Мәскеуді алуға жәрдем берген балалары Василий мен Семенның бірін қоймай, Дмитрийдің інісі Борис Константиновичті қойған. Василийді сол Мәскеуден қайтқан жорығынан үйіне жібермей Ордада ұстап келген. Тек осыдан үш жыл бұрын, өткен Қоян, яғни 1388 жылы еліне қайтарып, Городец қаласына князь еткен. Сол жылы қыста Василий мен Семен князьдер, Мәскеу жасақтарының күшіменен Борис Константиновичті зорлықпен осы Городецке жіберіп, Василий оның орнына Нижегородқа өзі князь болған.

	Бұған көнгісі келмеген Борис Константинович өз орныма жібер деп жәрдем сұрауға Алтын Ордаға сапар шеккен. Бірақ бұл кезде Тоқтамыс Мауараннахр жорығына аттанып кеткен еді. Князь Борис оның соңынан қуып жетіп, отыз күндей жанында болған. «Менің оралуымды күт» деп Тоқтамыс оны Ұрұқтана деген жерде кейін қайтарған. Князь Борис Константинович Мәскеу князінің шын қасы еді. Тоқтамыс енді Аққозы оғлан басқарған жасақ қосып беріп, дереу Борис Константиновичи Нижний Новгородқа жүргізіп, өз орнына отырғызды. Енді бұл князьдің өзіне емес Мәскеу князіне қарсы тұратынына шек келтірмеді. Тверь князі Михаил Александровичи да баласы Александрмен өз ордасына шақырып алды. Осы ұрыстан қайтып келгеннен кейін князьдіктің жеріне жер қосып беремін деді. Сондай уәдені Рязань князі Олегке де берді. Ақыры осы князьдердің жеріне кісілерін жіберіп әскеріне жалдама жауынгерлер алатын болды.

	Батысын жөндеп алған Тоқтамыс, енді өзінің әскер құрамына кірісті. Орда маңына үш жүз мыңнан астам атты әскер жиналды. Дені Дәшті Қыпшақтың Ақ Орда руларынан, Қырымдағы ноғайлы, Еділ — Жайық бойындағы жұртпен, бұлғар, мөкше елдерінен еді. Өз жасақтарының басшылары сол кездегі Дәшті Қыпшақтың әйгілі батырлары Кен-Жанбай, Қарақожа, Уақ, Шуақ, Едігенің туған ағасы Исабек, Маңғыт батыры Хасанбек-Сарай, Үлкен Дәулет, Кіші Дәулет деп аталатын қос батырлар, он сегіз жасар Шора, Наурыз, Әлі, Хорезмнің кешегі билеушісі қоңырат Сүлеймен Софы, Ақ Бұғы, Көк Бұғы, Қырымдық Ақыл би, Күңгір би батырлардан бөтен, Тоқтамыс қолбасшылары етіп Жошы ұрпағынан шыққан Тас-Темір, Бекболат, Елжиғыш, Шынте оғландарды белгіледі. Әр қол өз сабында тұрып әскери жаттығуға кірісті.

	Каффа, Кавказ бұртастарынан құрылған он шақты жаяу бұлықтары болмаса, Тоқтамыс әскері тегіс атты жауынгерлерден еді.

	Сол себептен Алтын Орда ханы жаяу әскері көп Ақсақ Темірмен, Дәшті Қыпшақтың атты әскерінің өзіне тән артықшылығын пайдаланбақ болды. Ол Ақсақ Темірмен бірден соғыспай, қаша жүріп бетпе-бет кездесе қоймай, біресе әскерінің ана жерінен, біресе мына жерінен тиіп, мазасын кетіре ұрыспақ болды. Сөйтіп, алыстан жүдеп келген Мауараннахр бұлықтарын әбден мазалап, азық-түлік тиеген көштерінен қолдарын үздіртіп, титықтарына тиіп, шаршатуды ойлады. Осындай тұжырымға келген Тоқтамыс, атты әскерінің жылдамдығын пайдаланып, бір сәт Ақсақ Темір әскерінің бүйірінен кеп тиіп, Мауараннахр әскері бұларға бар күшімен бұрылғанда, заматта кейін шегініп, аздан соң жау қолдарының артынан кеп шаппақ болды. Қысқасы, бүкіл әскерлері бетпе-бет келген үлкен соғысқа бармай, тиіп-қашты ұрыспен, Мауараннахр әскерінің қуатын азайтып, мазасын да, уақытын да ала берем деді. Бұндай ұрыс елі де алыс және Алтын Орда қолдарындай күнде қосылып жатқан жаңа күштері жасақтары жоқ Ақсақ Темірге өте қолайсыз еді. Енді Ақсақ Темір қосындарының екі жүз жауынгерден тұратын жалпы санына хабардар Тоқтамыс, екі жүз елу мың атты әскерімен, тамыздың басында Еділдің бергі бетіне өтті. Өзінің жауынгер балалары Жәлелиддин, Құнжақ, Жаппарберді сұлтандарды бас етіп, он жаяу бұлықтарымен елу мың жауынгерін, заман қандай, заң қандай болады деп Сарай-Беркеде қалдырды. Және балаларына тағы да Еділдің арғы бетіндегі жұрттан елу мың әскер жинап, Ордадағы қосындардың санын жүз мыңға жеткізіп, ұрысқа дайын тұруларын бұйырды.

	Алтын Орда әскері бергі бетке шыққан күні, Тоқтамысқа Ақсақ Темірден қашқан Едігенің жігіттері Қанеке мен Тінеке де жетті. Олар Мауараннахр әскерлерінің қанша екенін қай жерден қашан шыққандарын, азықтары таусылуға айналып, жолай аң аулап жеп, қиындықпен келе жатқандарын айтты. Тоқтамыс өзінің соғысу әдісінің дұрыс екенін түсінді. Шамасы келгенше бос айқасты соза бермек болды. Және әлгі екі жігіт Әмір-Темір әскерінің жалпы жағдайын ғана хабарлап қоймады, қосындарының жаңа құрылыс тәртібін, соғысқа жеті қол боп кірмекші екенін де айтты. Міне осы арада Тоқтамыс бір үлкен қате істеді. Ақсақ Темірдің ол әскери дарынын қатты бағалайтын. Сондықтан бұ да Әмір-Темірге еліктеп, әскерін жеті қол етіп құрмақ болды. Мұнда Тоқтамыс үш нәрсеге көңіл бөлмеді. Біріншіден, Ақсақ Темір бұл жаңа құрылысымен әскерінің жауға шығу тәсілдерін бір жыл бойы әскери ойыны арқылы тексерген, жауынгерлерін әбден шынықтырған. Екіншіден, бұл жаңа құрылыста атты қосындардың, жаяу тұратын бұлықтардың қару-жарақтары да өзгеше, қолданатындары құр найза, садақ емес, бұларда шапар, тұра, тіпті білтелі мылтықтар да бар. Және бұлар шабуылдан өзге уақытта қазылған орлардың ар жағында тұрады. Ақсақ Темірдің ойы бойынша бұның жаяу әскерін ең алдымен жаудың өзі шабуға тиісті. Егер жау бұлықтары қозғалмаса, Мауараннахрдың атты әскері ұрысқа шығады. Олар ұрыс кезінде кенет кейін бұрылып, қашқан болып, жау қосындарын өзінің жаяу бұлықтарына бетпе-бет кездестіреді. Ал мұндай әдіске үйренбеген, шынықпаған Тоқтамыстың Сарай-Беркеден алдырмақ он бұлық жаяу әскері не істейді? Үшінші қатесі, бас қатесі, Ақсақ Темір өз әскерін жеті қол етіп, әсіресе маңғыласы, қанбаласы, қарауылы бар орталық қолдың артына тағы басқол қойып, одан кейін өзі жиырма қосынмен тұрғанда, ал соғыс басталғаннан кейін, тек алға қарай жүруге және жау әскерін майдан ортасына кіргізуге арнап құрған. Мұндай тәртіп, егер әскері жеңіліп, кейін шегінетін болса, тіпті ыңғайсыз еді. Онда алдағы жеңілген орталық қол, соңындағы бас қолға келіп тіреледі, ал бас қол, артындағы Ақсақ Темір өзі басқарып тұрған жиырма қосынға кеп ұрылады. Ал бұл қосындар шегінгенше, алдағы қолдар көп шығынға ұшырайды. Бұлай құрылған әскер шегінер болса, артында Еділ, Сейхүндария тәрізді; қарулы кісі өте алмас, өтсе де әзер өтер жалпақ, терең, долы толқынды өзендер тұрса, не істейді? Тегіс қырылады. Қырылмаған күнде де орасан көп шығынға ұшырайды. Ақсақ Темір әскерін осылай етіп құрғанда, еш уақытта артында бөгет болар жерге барып соғыспақ емес-ті. Тек алға, алға ғана жүру үшін құрған. Ал Тоқтамыс артында жойқын Еділ өзені барын ескермеді. Ежелгі көне қыпшақи әдіспен құрылған әскер, егер жеңіліп бара жатса, кейін шегініп, тіпті Еділді жағалай қашуына мүмкіндігі болатын, ал мынандай орталық қолы жиырма мың жауынгер, одан кейінгі бас қолы он мың, одан кейінгі ұрыс алма-кезек түсіп қызған жерде соғысқа кіретін, кем дегенде жиырма мың жауынгер бар, бас қолбасшының қарамағындағы тағы жиырма қосын тұрған, үш қатар етіп құрылған ауыр әскер, бұрынғы шағын жеке қолдардай, қалай болса солай тез бұрыла алады ма? Жоқ және бүйіріне қарай лып етіп қаша алмайды. Жеңіліп бара жатса қолдарынан бар келері кейін шегіну. Ал кейін шегінсе артында сұр толқыны айдаһарлардай иіріліп жатқан Еділ дариясы бар...

	Тоқтамыс бұл жағдайларды ескермеді. Қолға қол төтеп бере алады деп, бұл да ең бас ұрысқа әскерін Ақсақ Темірше құрып түспек болды.

	Дегенімен ол өзінің негізгі тәсілі — қаша соғысып, Әмір-Темірдің әскерінің бұл әбден титығына жетіп, соғысты ұзарта түсу ойынан бас тартпады.

	Осындай шешімге келген Тоқтамыс, ең алдыменен Еділден сал арқылы он бұлық жаяу әскерін еткізіп, содан кейін атты қосындарымен өзі өтіп, жаяу бұлықтарын алға қойып, шығысқа қарай қозғалды.

	Тоқтамыс ұрысты қайткен күнде де Сарай-Беркеден, тіпті Еділден қашық жерде өткізбек болған. Және атты әскеріне қолайлы жалпақ жазық даланы іздеген.

	Ал Ақсақ Темір әскерінің Мұхамед-Сұлтан басқарған маңғыласы таң ата Тобыл өзенінен өткеннен кейін, арғы беттегі көп әскердің жұртын көрді. Өздері жоқ, бірақ түнде жаққан оттарының орындары жатыр. Көше алмай қалған бір шағын ауылдың малына бара жатқан жылқышысын ұстап алып, қорқытып, содан ағаш арасында түнде келіп тығылып жатқан қару-жарақты, сауытты он адамның барын естіді. Құмари-жасауыл басқарған жасақ; жылқышының көрсеткен жерінен, түніменен қарауыл қарап, таң ата ұйықтап кеткен он жігіттің үстінен шықты. Жау келіп қалғанын сезіп, аналар атып-атып тұрды. Әттең, тұсаулы жүрген аттарына жетіп үлгірмеді. Енді олар қылыштарына жабысты. Бірақ аттылы жасаққа не істей алады жетеуі өліп, тірі қалған үшеуі қолға түсті. Осы кезде Тобылдың бер жағына шыққан Ақсақ Темірге тұтқындарды алып келді. Ақсақ Темір енді Тоқтамыстың қосындарының қайда және қанша екенін білді. Және Тоқтамыс та бұның әскерінің мән-жайынан хабардар екенін естіді. Тұтқындар Едігенің екі жігітінің қашып барғанын айтты. Тоқтамыстың әскерін қай тұстан іздеуі керек екенін түсінген Ақсақ Темір, әскеріне Жайық өзеніне қарай жүруге бұйрық берді. Алты күннен кейін Самур өзеніне жетті. Мамыр айының жиырма тоғызы күні қалың әскер Жайық жағасына келіп тоқтады.





Темір-Құтлық бұл өзеннің Айғыржал, Бүркітші, Кіші Салма деген үш өткелі барын айтты. Ыңғайлысы Кіші Салма деді. Бірақ өзеннің ар жағы қайың, талды екен, аңдып тұрған жау болар деп сезіктенген Ақсақ Темір, жоғары көтеріліп Тоқтамыс ойламаған басқа жерден көпір салуды бұйырды.

	Екі жағаға қыл арқан тартылып, тағы үстіне қамыс, тал, сырғауылдар салынған үрлеген өгіз терілерінен жасалған көпірден Мауараннахр әскері Маусым айының төрті күні тегіс өтіп арғы бетке бекінді. Барлаушылар Тоқтамыс қолдарының алыс жерде екенін айтты. Ақсақ Темір әскеріне тағы жолға шығуға бұйрық берді. Ауыр жеті қол, Тоқтамыс әскері тұр деген жерге таяғанда, Алтын Орда қосындарының тағы әрі қарай кеткенін білді. Ақсақ Темір бұлықтары тағы қозғалды. Маңғыла, қанбала, қарауыл, хабаршылар, бірінен соң бірі Тоқтамыс әскерінің қай жерде көрінгенін, қай жаққа қарай бет алғанын, тіпті кейде бүкіл аттылы қосындар екіге-үшке бөлініп, жан-жаққа тарап қетіп, қайтадан қосылатындарын, бәрін-бәрін жеткізіп тұрды. Осылай Тамыздың тағы оншақты күні өтті. Ақсақ Темір, Алтын Орда ханының, бұны соңынан ертіп, әбден қалжыратып барып соғыспақшы екенін түсінді. Оған алыс жерден келген, күннен күнге тағы азық-түліктері таусыла бастаған әскерінің шыдай алмайтынын білді. Әмір-Темірге жалғыз ғана жол қалды. Ол: әскері әбден әлсіремей тұрғанда, қайткенмен де Тоқтамысты тоқтатып, соғысуға мәжбүр ету еді. Осыған тоқтаған Ақсақ Темір ортаншы ұлы Омар-Шейхке, таңдаулы жиырма мың атты әскер алып, Тоқтамыстын әскерін қуып жетіп, оның маңғыласымен айқасуға бұйырды. Омар-Шейх әкесінің айтқанын істеді. Тоқтамыс амал жоқ, соғысуға мәжбүр болды. Дәл осы арада Алтын Орда ханы тағы бір қате жіберді. Намыс, ар дегендерді былай қоя тұрып, Омар-Шейх әскерімен жүре соғысып, әлі де болса, Ақсақ Темір қосындарын соңынан ерте, үлкен айқас күнін соза түсуі керек еді.

	Бұл кезде Ақсақ Темір Ордасы Шұрымшаға құятын Құндырша өзенінің арғы жағында тұрған. Бұл бұлғар даласының шеті еді. Тоқтамыс әскерінің маңғыласы Омар-Шейх атты қосындарыменен ұрысқа түскенін естігенде, Ақсақ Темір қуанып қалды. Бұл хабар кешке таман жеткен. Әмір-Темір әскеріне ертең таң ата ұрысқа түсетіндерін жариялады. Ал бүгін әскер біткен шатырларын тігіп, әр қос біреуден-екеуден қазан көтеріп, маңғылалар ор қазып, шеп құрып, шапар-тұрыларын қойсын деп бұйырды.

	Бұнысы бір жағынан соғыс алдында әскерін тынықтырып алу болса, екінші жағынан Тоқтамыс жауынгерлерінің күні бұрын зәре-құтын алу еді.

	Расында да, сол бір айсыз, бұлт басқан қара түнде шатырларын құрып, қазан көтеріп, жер-көкті алып кеткен Ақсақ Темірдің ұшы-қиыры жоқ әскерлерінің қаннен-қаперсіз дем алып жатқанын көргенде тек әскері ғана емес, Тоқтамыстың өзі де шошиын деді.





ТӨРТІНШІ ТАРАУ

	Куликов даласындағы ұрыстан да зор, Тоқтамыс пен Ақсақ Темір әскерлерінің айқасы, Тамыз айының он сегізі, дүйсенбі күні болды.

	Осының алдында бір апта бойы күн тағы бұлыңғыр тартып, жауынды-шашынды келген. Тек кеше ғана түс ауа аспан айнадай ашылып, кенет жарқырап күн шыққан.

	Екі жақтың әскері де күннің былай өзгеруін өздеріне жақсы ырым санаған. Ал Ақсақ Темір өз қолдарының ондықтарынан бастап, қосын, түмен әскери қол басшыларына дейін, ежелгі әдеті бойынша, үлке деп аталатын сыйлығын — жібек шапан, кәріс белбеу, барқыт тақия мен темір торлы сауыт үлестірген.

	Ал Тоқтамыс, ертеңгі болатын ұрыстың ескерткішіне жауынгерлеріне күміс жүзік, мүйіз шақша, одан жоғарыларына құндыз бөрік, күміс белбеу, ал бәріне тегіс Сарай-Берке шеберлері Шам болатынан жасаған күміс сапты асыл берен тартқан.

	Осылай үлке — тарту алып көңілдері көтерілген жауынгерлер, қалған олжаларына жау жағын жеңіп кенелмек боп ұйқыға кеткен.

	Екі жағы да таң сәріден тұрмақ еді, бірақ табиғаттың өзі атар таңдарының қорқынышты екенін күні бұрын хабарлағысы келгендей, таң қараңғысы тарамай жатып аспанды қап-қара бұлт жауып, кенет күн күркіреп, найзағай ойнады.

	Күннің күркірегені соншалық қатты болды, ер-тоқымдарын жастанып ұйықтап жатқан сыпайлар, үрейлене орындарынан атып-атып тұрды. Кей жылқылар тұсауларын үзіп, шұрқырай кісінеп далаға қашты. Сол мезетте, қара аспанды найзағайлар айқыш-ұйқыш тілгілеп, шелектеп жауын құя жөнелді. Бірақ бұл сұрапыл ұзаққа созылмады, жаңағы басталғанындай қас қағым сәтте сап тоқтады.

	Жауынгерлерден ұйқы мүлдем қашты, енді ешкім қайтадан жата алмады.

	Ақсақ Темір қараңғы түсе бүкіл қос, шатырлар алдарына от жағылып қазан көтерілсін деумен қатар, түн ортасы болмай, бірде-бір жарық, не от көрінбесін деп бұйырған. Және қатты сөйлеп, дауыс шығаруға да рұқсат етпеген. Мұндағы ойы жаңа ғана от жағып, қазан асып самсап отырған қолдарды, жау жағы, кенет ұрысқа көтерілген екен деп ойласын дегені еді. Көзге түртсе көрінбейтін түнде мұндай ой жау әскерін қатты қобалжытатынын ол жақсы білетін.

	Осындай жарлық алған әскер, таң қараңғысы тарамай-ақ, ешбір шақпақ жағып, от тұтатпай, үнсіз қимылдап киіне бастады.

	Әйткенмен, бір шамада құланиектеніп сарғая түсіп таң білінді. Әскер біткен енді тез қимылдап, түнде дайындап қойған астарын суықтай ішіп-жеп, аттарын ерттей бастады.

	Осы уақытта барабан, дауылпаздар ұрылып, тағы зұрна шиқылдап, керней барылдап, жауынгерлерді сапқа тұруға шақырды. Қасында қолбасшы балалары, ең жақын әмірлері бар Ақсақ Темір Күлсары тұлпарына қырындай отырып, бүгінгі ұрыс алдындағы әскерінің түрін, қару-жарақтарын, соғысқа кіретін қолдардың қалай құрылғанын өз көзіменен тағы бір көріп, тексеріп өтпек боп, қаз-қатар тізілген қосындарды аралап келе жатқан.

	Ақсақ Темірдің бүгін қабағы қатыңқы, түрі жүдеулеу көрінген. Жоқ, жалпы соңғы кезде Ақсақ Темір бұрынғысынан көп өзгерген-ді. Екі беті сұрланып, рақымсыз көздері бұрынғысынан да рақымсыздана түскен. Әмірдің бұлай құбыла қалғанын байқаған жақын серіктері себебін өзара қанша жорамалдаса да таба алмай қойған. Біреулері: алдағы болар ұрыстан сескеніп, көңіліне бір күдік кіріп жүр ме деп те ойлаған.

	Жоқ, Ақсақ Темір болар ұрыстан сескенген жоқ және жеңілем деп күдіктенбеген де. Қандай соғыс болмасын жауын жеңуі, оның әдетіне айналған.

	Әмір-Темірдің бұлай кенет қатулана қалуына ең алғашқы себеп болған Жайықтан өткеннен кейін, өзі өлтірілсін деп бұйрық берген әнеугі қолға түскен үш жігіттің ең кішісінің сөзі еді. Жоқ, сөзі емес, өзіне таққан айыбы болатын. Бұл жігіттің ана екі кәрілеу жолдасы бірден «біз Тоқтамыстың кісілеріміз, ханымызға берген антымыз бар, басымызды алсаң да ештеңе айтпаймыз» ден қасарысып тұрып алған. Ашуланған Ақсақ Темір дәл осы арада екеуінің басын алдырған. Сосын жастау келген үшіншісіне:

	— Тоқтамыстың әскері қанша, әйгілі батырлардан, әмірлерден кімі бар, қару-жарақтары қандай, білетініңнің бәрін айт,— деген.— Егер айтпасаң көрдің ғой, ана екі жолдасындай осы арада сенің басың алынады.

	Жігіт Тоқтамыс әскерінің Ақсақ Темір қолдарынан саны көп екенін, жаяу он бұлығы барын, өзгесінің бәрі атты әскерден тұратынын, қаруды орыс елінен, Ираннан, қалғанын Сарай-Берке шеберлерінің күні-түні соққанын, білетін сырының бәрін тегіс айтып берген.

	Қорқытып жігітті сөйлеткенінде Ақсақ Темір іштей мәз болған. Сосын ол:

	— Мына жердегі от орындарына қарағанда,— деді,— жақында ғана осы арада Тоқтамыс қолдары болғаны көрініп тұр. Олар неге шегінді? Бізден қорыққандарынан ба?

	— Жоқ,— деді жігіт,— Әмір басыңызбен соны да ұқпайсыз ба? Тоқтамыс алыс жолдан сендердің әскерлеріңнің шаршап келгенін және азық-түліктеріңнің таусылуға айналғанын жақсы біледі. Жігіттеріңді әбден шаршатып, аштықтан мүлдем әлсіретіп, сосын барып соғыспақ. Сол себептен сендермен бетпе-бет кездеспей, соңдарынан ерте, қаша жүріп келеді.

	Ақсақ Темірге «Әмір басыңызбен, соны да ұқпайсыз ба?» деген жігіт сөзі батып кеткен. Ол осы арада тұрған Едігеге қараған. Осы жолғы Ақсақ Темір жорығының бір демеушісі Едіге болатын. Ол Тоқтамыстан қашып келгеннен кейін, «Алтын Орданы оңай жеңесің және ол жақтан өте олжалы қайтасың. Олжа өз аяқтарымен келеді» деп Дәшті Қыпшаққа тезірек аттануға үгіттеген. Ал Едіге айтқан сол Алтын Орда әскері әлі соғыспай жатып, Ақсақ Темірдің жауынгерлерінің титығына жетуге айналған. Енді оның үстінде Тоқтамыс соғыспай осылай қаша берсе, оған не істей алады? Ақымақ болып, әскерін аздырып-тоздырып, күйзеліске ұшыратады. Бұл жағдайды расында қалай ойламаған? Ал енді бұның ондай істі күні бұрын болжай алмағанын бетіне салық етіп, бүкіл Орда әмірлерінің көзінше, «Әмір басыңмен осыны да білмедің бе?» деп мына қарапайым жігіттің өзі мазақ етіп тұрғаны мынау. Жоқ, Ақсақ Темір сөйтсе де жігіт сөзіне сенбеген. «Сен мені алдап тұрсың» деп басын алдырған. Тек артынан, тағы бір он шақты күн өткеннен кейін, өзі өлтірткен тұтқынның шын айтқанын білген. Мүмкін Ақсақ Темір қазір «сол жігітті босқа өлтірттім-ау» деп іштей өкініп, қабағынан қар жауып тұрған болар? Жоқ, жоқ ондай өкінішті бұл білмесе керек-ті. Ондай осал адам бүкіл әлемді жаулап алам деп атқа қонбас-ты. Жоқ, Мауараннахр билеушісін жігіттің басқа сөзі, оны өлім жазасына бұйырғаннан кейінгі айтқаны ашуландырған. Ақсақ Темір нөкеріне:

	— Мынаның да басын ал! — дегенде.

	— Мейліңіз,— деп жігіт сәл езу тартқан.

	Жігіттің өлімнен қорықпағанына Әмір-Темір таң қалған. Өлімнен қорықпайды екен, онда өз елі әскерінің бар сырын неге айтып берді?

	Әмірші түсінбеген.

	Өз еліне опасыздық істеген адам, бөтен елге де опасыздық істейді. Ондай адамды Әмір-Темір әр қашанда өлім жазасына бұйырған. Соны біле тұрып, сен маған неге өз әскерлеріңнің бар құпия сырын айтып бердің? — деген.

	— Құпия сыры емес — шындығын айттым. Неге айттым? Әмір басыңмен соны да түсінбедің бе? — деген жігіт тағы да кекете.— Түсінбесең есті... Тоқтамыстың ойын әдейі айттым. Саған еріп сорлаған мына екі жүз мың бейшара жұртты бостан-босқа қырып алмасын деп... Шындықты естісе, мүмкін кейін қайтар, қанды босқа төкпес, жұрттың көз жасын аяр деп ойлап едім. Ал сіз ондай адам емес екенсіз...

	— Қандай адам екем?

	— Адам деуге де қиын.

	Кенет Ақсақ Темір есіне осыдан екі жыл бұрын болған бір оқиға түсіп кеткен.

	Ақсақ Темір Табризды алып, өзіне қарсы шыққан қала тұрғындарын қанжоса етіп қырып: «кімде-кім маған қарсы шықса, осылай етемін» деп өзге жұрттарды да қорқытпақ боп, өлтірген адамдарының бастарын Сұлтан алаңына тау ғып үйдірген.

	Кейін, Самарқантқа қайтқалы тұрғанында бұған ақсақалды, осы қалаға белгілі қарт Сейт-Шейх келген.

	— Саған қарсы тұрам деп бес балам қаза тапты. Бастары әне ана алаңда! — деген Шейх терезеден көрініп тұрған бас сүйектерден жасалған тауды иегімен меңзеп.

	— Соларыңның құнын сұрамақсың ба? — деген Ақсақ Темір.

	— Жоқ, мен олардың құнын сұрағалы тұрған жоқпын,— деген Шейх.— Сенің қандай адам екеніңді білгелі келдім.

	— Қандай адам екенмін?

	— Оны өзің айт.

	— Сұра.

	— Онда маған мына сұрағыма жауап бер. Сен не үшін соғысып жүрсің?

	— Мауараннахр жұртының басын қасып, соны ұлы мемлекет ету үшін.

	— Сол үшін Иранды шаптың ба?

	— Иә, егер мен Иранды шаппасам, ол ертең мені шабады. Мауараннахр күшті ел бола алмай қалады.

	— Мауараннахрдың күшті ел болу үшін үйілген бастың қандай қатысы бар?

	— Кімде-кім Мауараннахрдың дегеніне көнбесе, айдауына жүрмесе, осылай бастары алынады деп істедім. Мауараннахрға бұл үйілген бастың қандай қатысы бар екенін түсіндің бе?

	— Түсіндім. Бірақ адамды аяу керек болмайтын ба еді?

	— Жоқ, болмайды. Адам — адамға қасқыр. Сол қасқырдың мен де бірімін.

	— Онда сен де хайуан болдың ғой.

	— Иә, мен де хайуанмын! Қасқырмын! — Кенет Ақсақ Темірдің қояншығы ұстап кеткен. Аузынан көбігі атып, екі беті бүлкілдеп, рақымсыз көздері қанталап, дір-дір етіп,— нағыз қасқырмын,— деген айқайлап. Сөйтіп қорқытып жұртты Мауараннахрға, өзіме бағындырмақпын! Мен өз жұртым, өз балаларым, өз жақындарымнан бөтен ешкімге ештеңе бергім келмейді! Жұртты қырумен, әлемді қанға бояумен бүкіл адамзатқа Ақсақ Темір деген атымды қалдыратын нағыз қос аяқты қанішер әміршімін! — Ол осылай көгеріп-қалшылдап келді де, әдеттегісіндей басыла қалған.— Түсіндің бе? — деген ол екі иінінен демін алып, езуінен аққан көбікті сүртіп, кенет әлсіреп.

	— Түсіндім,— деген Шейх,— және құдайдың да әділетсіз екенін де түсіндім.

	Ақсақ Темір қайтадан өзінің бұрынғы салмақты қалпына келіп:

	— Сендерді әлсіз, мені әлді еткенінен құдайды әділетсіз деп санайсың ба? — деп сұраған қариядан.

	Жоқ, одан емес,— деген Шейх,— Құдай әділетті болса бізді, адамзатты неге ақымақ етіп жаратты?

	— Адамзаттың ақымақ екенін неден білдің?

	— Ақылды адам жамандықты тез ұмытады. Ал ақымақ адам ондайды есінен шығармайды.— Шейх Ақсақ Темірге тесіле қараған.— Жаңа өзің айттың ғой: «Жұртты қырумен, әлемді қанға бояумен адамзатқа Ақсақ Темір деген атымды қалдырамын!» деп. Адамзат ақымақ болмаса, өзін қырған әлемді қанға бояған қанішерлердің атын неге сақтайды? Оның өзіне істеген жамандығын ұмытып кетіп, Мауараннахрдың басын қосқан, ел еткен деп, сендей қанішерлерді, неге ұрпақтан ұрпаққа дәріптейді? Ал сендейлер аз емес. Жарайды, тегеурінді мінездеріңмен бір елдің басын қосып үлкен мемлекет етіңдер -ақ, бірақ жалпы адамзатқа істеген қиянаттарыңа қарағанда, бір жұртқа жұмсаған жақсылықтарың не тұрады? Дым да тұрмайды! Анандай адам басынан тау жасап тұрып, Бұхар, Самарқанттарға, Регистон, Ишрат-хана, Шахизинда салдырғандарың кімге керек? Жоқ, ақылды адамдар, дүниеде сендейлер аз болу үшін, үрім-бұтаққа атағым қалсын деп қан төгіп, әлемнің тас-талқанын шығарттырмас үшін, сендейлердің аттарын бірден ұмытулары керек! Сендейлер дүниеде атаусыз қалуларың керек! Сонда ғана атақ, даңқ үшін адам бастарынан мынандай тау үймейсіңдер! Өзге қанішерлерге үлгі болмайсыңдар!

	Ақсақ Темірдің қазір көз алдында сондағы күйіне, ызалана сөйлеген қарт Шейхтың ашулы бейнесімен оның «Онда сен де хайуан болдың ғой» деген сөзі құлағында әлі тұр.

	Ал мына жігіт те бұны «Адам деуге де қиын» дейді. Ал Ақсақ Темір болса, осы қырғындарды, ұрыстарды өз басын дәріптейтін Мауараннахр елі үшін жақсылық істеп жүрмін деп түсініп келген. Иранды қырса, Иракты шапса, Өргенішті күйретсе, осының бәрін тек Мауараннахрды үлкен мемлекет ету үшін және мәңгі-бақи ұрпақтан-ұрпаққа өзінің ұлы атағын қалдыру үшін істеп жүрген. Ал қарт Шейх пен мына жас жігіттің сөздеріне қарағанда, бұның бәрі тек қанішерлік! Бұхара жұрттың қанын босқа төгу!

	Ақсақ Темірдің қалың қабағының түксиіп, кірпігінің кіртие түсуіне себеп болған осы сөздер еді. Жоқ, бұл сөздер оған ақыл салмаған, керісінше, өршелендіре түскен. Ол қарт Шейх пен жас тұтқынның сөздерінен бұдан әлі де қорықпайтын адамдар бар екенін білген. Бұндай адамдардың болуына себеп, бұл әлі қанды аз төккен екен! Тіпті аз төккен! Міне содан жұрт бұдан әлі тегіс қорықпайды! Қорқытуы керек. Ол үшін бүкіл жер шарын қанға бояу керек болса. Ақсақ Темір қанға бояйды! Ұлтарақтай сау жерін қалдырмай бояйды.

	Осындай ашудан, ызадан жүдеген Ақсақ Темір Тоқтамыс әскері жеткізбеген сайын, қолына түспеген сайын, қатулана, кектене қалған.

	Енді ол Тоқтамыстың осы қорлығына қарап, бүкіл Дәшті Қыпшақты қанға боямақ болған. Сардаланы сары қайғыға бөлемек болған.

	Бірақ Тоқтамыс оған бұлай еткіздірмеді. Ұстатпады. Ал тезірек қан төге алмаған, жауын қолына түсіре алмаған Ақсақ Темір, қайғыдан қан құсып, бұрынғысынан да жүдей түскен.

	Ол әскерін аралап шықты.

	Енді Ақсақ Темір қосындарының сырт бейнесіне, жалпы айбарлы түріне риза болып қалды.

	Ол үн-түнсіз атының басын бұрып шатырының алдына келіп, атынан түсті. Соңғы он жылдың ішіндегі Ақсақ Темір ордасының бас ишаны, Мауараннахр әміршісінің діни қолдаушысы Сәйт-Беркемен қатар құбылаға қарап таңғы намаздарына тұрды.

	Осы кезде бүкіл көкжиекті алаулата күнде шыға бастады. Ақсақ Темір намазын бітіріп, батыс жағына қарады, жауар бұлттай тұтасып тұрған Тоқтамыс әскерін көрді.

	— Ал, Сәйт-Берке Шейх, батаңызды беріңіз,— деді. Ұзын бойлы, ақ сақалы белуарына түскен Сәйт-Берке көкке қолын көтерді. Ақсақ Темірдің өзінен бастап, қасындағы өмір қолбасшысы, бекзадалары тегіс құбылаға қарап, бір дізерлей отырып, көкке қолдарын жайды.

	— Уа, мұсылмандар! Аспанда құдай, жерде Әмір-Темір бар. Сендерге қол көтерген адамдарды алла тағала қарғысымен атса, Әмір-Темір қылышыменен жояды. Әй, алла тағала, адал ұлдарыңның ақ тілектерін бер! Бұл сапарында да, ұлы Әмір-Темір жауын жеңдіріп, мәртебесін көтере гөр, әмин! — деді де Шейх бетін сипап, орнынаң түрегелді. Сөйтті де бір уыс топырақты Тоқтамыс әскеріне қарай шашты.— Ал, ұлы Әмір-Темір тілеген жағыңа аттан, жауыңды әлгі топырақтай шашып, жеңіп қайтасың!— деді.

	— Әмин! — деді тағы да Ақсақ Темір және оны қоршап тұрған әмір, игі жақсылары,— айтқаныңыз келсін, ұлы Шейх! — деп шулады.

	Әрине, осындай құдайға жалбарыну, елін шабуға келген Ақсақ Темір қосындарына қарғыс айтқан мұсылмандық әрекеттер Алтын Орда әскерлерінде де болып жатты.

	Өздерін шабуға келген Мауараннахр әскерін бұлар мұсылман елдері Иранды, Мауараннахрды шабуға барғандарын ұмытып кетті.

	Бастарына қиындық түсіп еді, мұсылмандықтарын есіне алды.

	Қазаншының еркі бар қайдан құлақ шығарса деген.

	Ақсақ Темір атына мінді.

	Ол қолын сәл көтерді.

	Сол сәтте зұрна, керней, дауылпаз, барабан бәрі кенет тағы жер мен көкті үркіте, шошыта, азан-қазан боп жорық дабылын ойнай жөнелді. Енді бір топ нөкер, Жошы -жалаушаларымен қолдарының алдына Ақсақ Темірдің өзі шықты.

	Ол күлсары сәйгүлігін тебініп қалды. Кенет ақ шашақты жасыл туы көкке көтерілді. Сол сәтте жаңа ғана бүкіл әлемді шошытқан жексұрын үндер кенет тынды. Ақсақ Темір жанындағы серіктерімен екі жүз қадамдай жер жүрді де атын кейін бұрып тұра қалды.

	Қабақтары түксиген қалың әскер, сусылдай екі жағынан өтіп жатты.

	Орталық қол мен Махмұт-Сұлтанның бас қолы өтіп болған кезде, Ақсақ Темір көк темірге бөленген өзінің жиырма қосынының алдына кеп тұрды.

	Бұлар да қозғалды.

	Міне жер дүниені алып кеткен Алтын Орда мен Мауараннахр қосындары бір-біріне таяп келеді. Жарты миллионға жуық адам. Алдарында жаяу әскерлері, олар кімді болса да шаншып жіберуге дайын көк найзаларын кезене ұстаған. Ұштарында өлім ойнаған көк найзалар мен салт атты жауынгерлердің бастарынан асыра көтерген алмас қылыш шығып келе жатқан күн сәулесіменен шағылысып, жарқ-жұрқ етеді. Түрлерінен ызғар жауған жауынгерлерде үн жоқ, тек аттарының пысқырғаны, қару-жарақтарының суық дыбыстары ғана естіледі.

	Жер қайысқан екі әскер бір-біріне жақын қалды. Әлі үн-түнсіз жүріп келеді.

	Дегенмен бұл үнсіз тұншыққан тыныштыққа Алтын Орда әскері шыдай алмады. Кенет Орталық қолдың маңғыласының басында келе жатқан Елжиғыш оғлан мен Кен-Жанбай бастаған топ «Алға!» деп қатты дауыстап шаба жөнелді.

	Ақсақ Темірдің жаяу қосын әскерлері найзаларының сабын бұрынғыларынан да қыса түсіп, кілт тоқтады. Олар шауып келе жатқан қалың атты әскерді найзаларының ұшыменен қарсы алуға ыңғайлана берді.

	Дәл осы сәтте Тоқтамыс қолы тапқырлық жасады. Өздеріне көк найзаларын тосқан Ақсақ Темірдің жаяу әскерінің шебіне келіп ұрынбады, оның дәл қарсы тұсына таяп келіп, кілт бұрылып, Ақсақ Темірдің оң қанатымен сол қанатына қарай ұмтылды. Осы сәтте Тоқтамыстың өз әскерінің оң қанаты мен сол қанаты да бірден Ақсақ Темір қосындарының шеткі қолдарына лап қойды. Осылай шу дегеннен-ақ Мауараннахр билеушісінің әйгілі жаяу әскерінің алдындағы шебі екі алып әскердің ортасында қалды...

	Аздан кейін арқар мен арқар, бұғы мен бұғы, қошқар мен қошқар мүйіз тірестіріп соғысқандарындай, Сүлеймен шах басқарған орталық қолға Тастемір-оғлан қарамағындағы Тоқтамыстың орталық қолы, сондай-ақ, Мұхаммед-Омар-шейх мырзасының сол қанатында, Бекболат оғлан мен Қарақожа батырдың сол қанаты, Хажы Сәйфуддинның оң қанатында Уақ пен Шуақтың оң қанаты, Ақсақ Темірдің жаяу әскеріне, аз да болса Тоқтамыстың мықты қаруланған он бұлықы қарсы келді.

	Куликов даласындағы ұрыста үш жүз мыңға жуық әскер бірден ұзындығы он, көлденеңі сегіз шақырымдай алаңда кездессе, мұнда жарты миллионға жуық жауынгерлер Құндыршы өзенінің Куликов даласынан екі есе кең атырабында бетпе-бет ұрысты. Куликов өңіріндей емес, мұнда аттылы қолдардың біресе кейін шегініп, біресе алға ұмтылып, ұрыс тәсілдерін көсілдіре пайдалануға мүмкіншіліктері болды. Тек әр қол өз қатарын, өз жауынгерлерін темір қоршаудағыдай жинақы ұстаған, Ақсақ Темірдің бір жылдан бері шынықтырып, әбден ойнатып салған, қалыптасқан жеті қолындай емес, аз күннің ішінде бірімен-бірі әбден шығысып ала алмаған Тоқтамыстың жеті қолы, тұтасқан жау әскерінің тегеуіріне шыдай алмай, біраздан кейін бөлектеніп, өзінің бұрынғы қосын-қосын боп жауымен алысатын әдістеріне көшті. Енді Тоқтамыс әскері темір тәртіптен гөрі, өзінің ерліктеріне, аттарының жүйріктігіне, шапшаң қимылдарына сенді.

	Ал Ақсақ Темір әскері жұптарын жазбай, табан тіреп, сол жеті қол қалпында қала берді.

	Күн сәскеге таянған кезде, майдан үсті тұтасқан шаңға айналды. Өкіре құлаған адамның жан дауысы, құлаған жылқының шыңғыра кісінегені, қару-жарақтардың сойыл-шоқпарлардың сарт-сұрт тиген дыбыстары, қылыш, алдаспандардың біріне-бірі түскен шақыр-шұқырлары естілді.

	Бүкіл Құндыршы алқабы тағы жылымшы қанның иісіне, ат тұяғы былш-былш таптаған адамның қып-қызыл боп боршаланған денесіне толды.

	Тек Ақсақ Темір мен Тоқтамыс қана өз қосындарымен майданға әлі түскен жоқ.

	Соғыс әбден қызды.

	Осы кезде әскерінің арт жағында тұрған Тоқтамыс дереу өз қарамағындағы кәшіктәне қосындарын ертіп, бүйірге қарай ұмтылды. Ол майданның оң жақ тұсынан құйындата өтіп, Мұхамед-Сұлтан шахтың бас қолының соңындағы, ұрысқа жаңа кіріскен Ақсақ Темірдің өз қосындарының артынан кеп тиюге ағызып келе жатыр. Бар ынтасы, ойы алдындағы жау әскерін жеңу болып, тек алдына қарай ұмтылған Ақсақ Темір, артынан жау жақындағанын білмей қалды. Міне енді аз мезгілде құйындата шауып, таяй түскен Тоқтамыс әскері, Ақсақ Темір қосындарының арт жағынан шықпақ. Содан кейін бірден Мауараннахр қосындарын күйретіп тастамақ. Бағанадан бері Тоқтамыстың ұрысқа кірмей тұрғандағы ойы да осы еді. Әттең, не керек, бұны, соғыстың жалпы барысын қыр үстіне шығып, бақылап тұрған сол қанаттың қолбасшысы Омар-Шейх көріп қалды. Ол дереу өз қолының әлі соғысқа кірмей тұрған бұлықтарын ерте сала, Тоқтамыс қосындарына кескестей шапты. Бұл кезде алдындағы Алтын Орданың әскерін кейін қарай сырғыта бастаған Ақсақ Темірге байланыс жасауылы Шеке табашы да келіп үлгерді. Ол Әмір-Темірге Тоқтамыс өзі басқарған Алтын Орда қосындарының бұның әскерінің арт жағынан шыққандарын хабарлады. Ақсақ Темір не істеу керек екенін шешіп болғанша, осындай хабарды оған Омар-Шейх шабарманы да жеткізді. Енді Мауараннахр әміршісі өз қосындарын кейін бұрып, Тоқтамыстың әскеріне қарай салды.

	Шу дегеннен-ақ Хажы-Сәйфуддин басқарған Ақсақ Темірдің оң қанат қолы, өзінің мықтылығын көрсеткен. Бұл қолдың дені маңғыт, қаңғылы жігіттері еді, ол бірден Тоқтамыс әскерінің Бекболат оғлан мен Уақ, Шуақ батырлар басқарған оң қанатын ойсырата бастады. Сол уақытта оң қанат қосындарына жәрдемге орталық қолдың қанбаласы Үлкен Дәулет пен Кіші Дәулеттің жасақтары келді. Енді Хажы-Сәйфуддин әскері шегінуге мәжбүр болды, бірақ мұны көрген Қыпшақтың Жеһаншах-Батыры мен Құлыншақ батыры өздерінің қият, барлас қосындарымен Уақ пен Шуақ басқарған Керей мен Атағай жасақтарына қарсы шапты. Енді көшпелі елдердің әйгілі қосындары бетпе-бет келіп айқаса кетті. Бірте-бірте жеңіс Хажы-Сәйфуддин қолының жағына қарай ауыса бастады. Осы тұста Тоқтамыстың бөлшектене бастаған орталық қолының бір бөлегіне Мираншах-Сұлтанның атты әскерлері ат қойды. Оған Оспан батыр басқарған Жезақ Қыпшақтарының қолы қосылды. Бүйірінен тиген жау әскеріне Тоқтамыстың орталық қолы төтеп беремін деп жүргенінде, оның дәл маңдай алдынан Сүлеймен-шах өзі кеп тиді.

	Ақсақ Темір жауынгерлерінің шебін бұзбай, тұтас қолдың тәртібін сақтағанының дәл осы ұрыста артықтығы байқалды. Тоқтамыстың орталық қолы шегініп еді, енді екі жақтың бас қолдары да кейін кетуге мәжбүр болды. Осы тұста Алтын Орда орталық қолының ең жауынгер қосындарын басқарып жүрген Қара-қожа батыр атының аяғы суыр ініне кіріп кетіп омақата құлады. Әйгілі ер орнынан атып тұрып, найзасын безегенше, үстіне дәл келіп қалған қарсы жақтың бір батыры оны қылышымен шауып үлгірді. Осы өлім Тоқтамыс әскерінің орталық қолының кейін шегінуінің басы болды. Енді Мұхаммед-Сұлтанның әскері алға қарай жылжи түсті.

	Бұл уақытқа дейін әскерінің денін өз қарамағына алып қалған Тоқтамыс әлі қозғалмай тұрған. Енді ол өз қосындарының сол қанатының қолбасшысы Исабекке «алға!» деген бұйрық берді. Алтын Орда қарамағындағы маңғыт пен барластың кілең ер жігіттерінен құрылған көпшілігі темір сауытты қосындар кенет Омар-Шейх сұлтанның дені селжүк түрікмендерінен тұратын жауынгерлеріне лап қойды. Сеңсең бөрікті, ылғи текежаумыт, ақалтеке, тұлпарлар мінген түрікмен селжүктері бүлк еткен жоқ, ақ қайың сойылдарын бастарынан көтере қарсы шапты.

	Міне сонда барып, ұрыс осылай қызып жатқан шағында Тоқтамыс өз қосындарын соңынан шұбырта, Ақсақ Темір қолдарының арт жағынан келіп тиген.

	Соғыс бұл кезде итжығыс түсіп жатқан.

	Ақсақ Темір әскері Тоқтамыс қолдарының оң қанатын ойсырата түссе, Тоқтамыс қосындары Ақсақ Темір әскерінің сол қанатын кейін шегіндіріп бара жатты. Ақсақ Темір әскері Тоқтамыс қосындарын дәл майдан ортасында жаяу бұлықтарымен кейін шегіндірсе, Тоқтамыс атты жасақтары Ақсақ Темір қосындарының артынан кеп тиді.

	Қазір сонау Құндаршы өзенінің бүкіл батыс жақ жазық даласы қан майданға айналған. Ұрысқа түспеген Ақсақ Темір мен Тоқтамыстың жанындағы шағын жасақтары ғана нөкер, хоршы, қорғаушылары ғана.

	Жерге ұшып түсіп жатқан бастар, дүңк-дүңк құлаған денелер.

	Бүкіл дала қызыл қанға боялған, өлген кісіге толған.

	Ал соғыс барысы, жазмыш деген бір алып дәу қақпақыл ойнағандай, біресе Мауараннахр, біресе Алтын Орда әскерлерінің пайдасына шығып, тепе-тең түсуде.

	Дегенмен Ақсақ Темір жағы бел алуға айналған. Әйтсе де Алтын Орда қосындары оңай жеңілмек емес.

	Ол әлі өзінің көптігіне сенетіндей.

	Бір сәт жеңіс Ақсақ Темір жағында болатыны анықтала басталды...

	Әйтсе де... Әйтседе, жан беру оңай ма. Алтын Орда жауынгерлері әлі де шегінер емес, шегінсе де қашар емес, кей тұстарда ызаланған жолбарыстай әлсін-әлсін алға ұмтылады.

	Соғыстың осылай орасан қызған тұсында қырқа үстінде тұрған Ақсақ Темір кенет өзіне ой салған суретті көрді.

	Ол оң жағында жүріп жатқан сұрапыл соғысқа қарап тұрып, арт жағынан, селжүктерді ойсырата жеңген Исабек жасақтарының өзіне тым жақын келіп үлгергенін көрмей қалған.

	Кілең теңбіл қара жүйрік мінген маңғыттың бес жүзге жуық жау-жүрек жігіттері топтарын жазбай жолындағы Мауараннахр жасақтарын жалаңаш қылыштарымен оңды-солды жайпай қарқындарын бір төмендетпей таяй түскен.

	Алдарында нардай қаракөк айғыр мінген Исабектің өзі. Жолындағы жауынгерлерді алдаспанымен айқара ұрып жігіттерін бастап келеді. Алтын Орданың бұл жан шыдатпас кілең өлермен батыр жігіттерінің тегеуірінді сесіне шыдай алмай, Ақсақ Темірдің алдыңғы қатардағы жауынгерлері сирей түскен. Бір мезет Исабек жасақтары қарсыларындағы селдір тартқан жау шебін қақ жарып аттарын Ақсақ Темір тұрған қыратқа қарай көсілдіре салды.

	Сірә ойлары, өзгені қойып Ақсақ Темірдің өзін қолға түсірмек, не өлтірмек.

	Қылыштарын күнмен шағылыстырып жарқылдатқан жау-жүрек жасақ таяп келеді.

	Қарқындары жан шыдатар емес.

	Міне енді жақын қалды.

	Ақсақ Темір тұрған қырат жарты шақырымнан кем.

	Аттарын бір секіртсе жетіп қалардай.

	Жазық далада, бөгет білмей, алмас қылышын үйірілте көк найзаларын жау кеуделеріне кезей ашулана шапқан кекті жасақтар қандай қорқынышты. Ақсақ Темір қобалжиын деді. Әмірге де жан керек.

	Ақсақ Темір, бір мезет, атының басын бұрып кейін қарай қашпақ болды. Жанын алғалы келе жатқан мынандай сұсты жаудан кім сескенбес. Бірақ қашсаң бітті, майданнан қолбасшысы қашқан әскер жеңілгенге саналады.

	Өзің жан сауғалап бара жатып, әскеріңе сен қалай «соғыса бер» дерсің? Бұндайда сенің әскерің де соңыңнан ереді.

	Бұл, әрине, жеңілу.

	Ал қашпай, безере шыдап тұру қиын. Жан тәтті. Әмір жаны, әрине, өзгелердікінен ана ғұрлым тәтті! Әйтсе де Әмір-Темір шыдап бақты. Әлі орнынан қозғалмай тұр. Дегенмен, ол атының басын кейін бұра берді. Ақырғы рет келе жатқан жауына қарады. Кенет атының басын қайта бұрды. Ол таяп қалған жауына бір бүйірден тигелі келе жатқан Едігенің қанбаласын көрді.

	Ең алдында темір басты шоқпарын білеп, қаракөк тұлпарын көсілдіре салып Едігенің өзі келеді.

	Інісін Исабек те көрді.

	Алтын Орда жауынгерлері оң бүйірлерінен шұбала жетіп қалған тосын жауынгерлерге бұрылды.

	Өз топтарынан едәуір алда келе жатқан ағалы-інілі екі батыр. Исабек пен Едіге, аттарының басын сәл еркіне жіберген қалпында ағызып, бірі шоқпарын басынан асыра көтере, бірі көк найзасын алыстан сыбана таяп келе жатыр.

	Расымен, бала күндерінен бірге өскен екі жігіт Ақсақ Темір мен Тоқтамыс екі мемлекет — Алтын Орда мен Мауараннахр үшін бірін-бірі өлтірмек пе?

	Сонда өз бастарына келер қандай бақыт, мұрат бар?

	Шынымен бірін-бірі өлтіретіндей жек көре ме?

	Өйтетіндей бұлардың ортасында қандай жылан жортты?

	Ақсақ Темір демін ішіне тартып қарай қалды.

	Жоқ Едіге туралы бұл қателесіп жүр екен, ол өзіне шын берілген дос екен. Бұны өлімнен құтқарғаны бір сәрі, ал туған ағасын өлтіргелі келе жатқанын қалай түсінесің? Мұндай қимыл тек бір ойдағы, бір жолдағы адамдардың арасында ғана болады. Едіге, Ақсақ Темірмен шын бір бағыттағы, бір тілектегі адам екен? Бұны көреген Әмір-Темір қалай көрмей қалды?

	Сөйткенше қарсы шапқан екі батыр бір-біріне арқан бойы таяп қалды.

	Ақсақ Темір сәл алға қарай қозғала түсті.

	Қазір Едіге сонау басы кішігірім қазандай шоқпарымен ағасын ұрады, не ағасы інісін мынау ыңғайлай ұстаған көк найзасымен түйреп өлтіреді.

	Ақсақ Темір Едігенің шоқпарын дәл өзі ұрардай ерінен көтеріле түсті. Осылай сәл мызғымай тұрды да, кенет отыра кетті.

	Едіге шоқпарын, Исабек найзасын бір-біріне сілтемеді, екеуі үзеңгілесе жақындап кеп, «амансыңдар ма?» деп айқайлап, сәлемдесе екі жаққа айырылып кетті. Енді Едігенің қара шоқпары Алтын Орданың басқа жігіттерінің бастарында ойнады. Ал Исабектің сүйір найзасы Мауараннахр жауынгерлерінің жүректеріне қадалды.

	Ақсақ Темірдің есіне сонау бір ерте кездегі оқиға түсті.

	Дәшті Қыпшаққа алғашқы аттанысы еді. Қаптаған Мауараннахр әскерінің келе жатқанын естіп, Іржі11 өзенінің бойында отырған қалың қоңырат ауылдары дүркірей көтерілген. Тегіс батысқа қарай қашқан. Ойпатта мал басындағы жалғыз үйге ешкім хабар бермеген. Шаңы аспанға шығып, жау әскерінің қарасы көрінгенде, бір пәленің келіп қалғанын түсініп, далада жүрген үй иесі — жас әйел, күйеуі жаңа ғана малдан келіп, белдеуге байлап қойған жүйрік атына жүгірді. Сосын есік алдында ойнап жүрген кішкентай інісі мен сіңлісін, бірін алдына, екіншісін артына мінгізіп алып, үш жасар ұлын құшақтап, ұйықтап жатқан байына «жау келіп қалды!» деп айқайлап оятып, өздері қаша жөнелгең.

	Ақсақ Темірдің нөкерлері соңынан бұл әйелді ұстап, Әмір-Темірге алып келген.

	— Байың мен балаңды емес, неге інің мен сіңліңді алып қаштың — деп сұраған одан Мауараннахр әміршісі.

	— Байымды өлтірсең, басқа бай табамын. Баламды өлтірсең бала тауып аламын. Ал інім мен сіңлімді өлтірсең, оларды қайдан аламын? — деген.— Әке-шешеміз әлдеқашан қаза болған, кім маған іні мен сіңлімді береді?

	Ақсақ Темір әйелдің сөзіне риза болып, байына да, малына да, өзіне де ешкімді тигізбей әрі қарай жүріп кеткен.

	Қанішер Әмір-Темірде де кейде мұндай жомарттық болған.

	Енді міне, Едіге мен Исабектің бір-біріне тимегенін көріп, сол әйелдің сөзі есіне түсіп тұр.

	Жарайды, қара халыққа бауырмалдық керек делік, ал би, батыр, бекзадаларға ол неге керек?

	Тіпті керек емес.

	Керек болмаған соң ғой, бір әке, бір шешеден туған осы Алтын Орданың әйгілі ханы Жәнібек өз ағасы Тыныбекті майданда өлтірген емес пе еді?

	Иә, сөйтті ғой, өйткені туысқандық, бауырмалдық деген бос сөзімнен, хан тәжісі, хан тағы деген мұрат хан ұрпағына әрқашан да биік тұрады.

	Халық, «таста тамыр, төреде бауыр болмайды» деп босқа айтқан ба?

	«Бірақ Едіге қара халықтан ғой. Сондықтан да ағасына қол көтермеді. Адам деген қызық басына қонғалы келе жатқан бақ құсын өзі үркітеді. Егер мені өлтіруге шапқан ағасы Исабекті Едіге мерт етсе ғой, мен одан немді аяйтын едім. Рас, оны алтын таққа отырғыза алмас едім, хан тағына өзімнің қолым жетпеген, Едіге мен тәрізді, Шыңғыстың бел ұрпағы емес, бірақ дүниенің бар биігі тек хан тағы ғана ма?

	Одан да жоғары бақыт-бақ бар емес пе... ол... Рас, мені ажалдан алып қалды. Онысына да рақмет. Сыйға сый, сыраға бал, бұл жақсылығы үшін мен де жақсылық істермін. Бірақ Алтын Орданың билеушісі ету үшін бұл аз. Бір Ақсақ Темірдің өмірінің құны аз! Оған мына Әмір-Темірдің қасы, оны өлтірмекші болған ана ағасының өмірі қосылуы керек еді. Оның шын сенетін адамы болу үшін, сенің оған деген достығың ғана емес, оның қасына деген сенің қастығың да керек. Өйтпеген адам әмірдің шын сенімді досы бола алмайды. Ал сенбеген досымды өзіммен тең түсер ел билеуші етіп қоя алмаймын».

	Ал Тоқтамыс Мауараннахр әскерін жеңуге айналғандай сезінді. Енді ол майдан ортасына қарай кіре берді. Міне осы арада Ақсақ Темірдің әскерін жеті қол етіп шебін бұзбай сақтай алғанының пайдасы тиді. Тоқтамыс әскері енді Ақсақ Темірдің орталық қолы мен оң қанат қолдарының ортасында қалды. Бірте-бірте, Алтын Орданың қалың әскерін күншығыс жағынан Мұхамед-Сұлтан мен Ақсақ Темірдің қосындары, теріскейінен Хажы-Сәйфуддин әмірдің оң қанат қолы күнгейінен Омар-Шейх мырзаның сол қанат қолы қоршады.

	Ұйтқысын бұзбаған Ақсақ Темірдің жеті қолы Алтын Орда әскерін өздерінің де қырылғанына қарамай алып тағадай тұтаса қоршап, шашау шығармай қыса түсті. Тоқтамыс әскерінің тек батыс жағын ғана жау қоршай алмаған. Тұтасып алған жау тегеурініне шыдай алмай, Тоқтамыс әскері бірте-бірте осы батысына қарай шегінді. Ал батысында сұр толқынды, жалпақ Еділ өзені жатқан. Міне осы арада Тоқтамыс үшінші, кешірілмес, ең үлкен қатесін істеді. Ол бар күшін төгіп, Ақсақ Темірдің сол қанатын, Омар-Шейх қолын быт-шытын шығарып, бар әскерімен Еділдің жағасымен жоғары, орманды-тоғайлы өзінің қарамағындағы — Бұлғар жеріне шегінуі керек еді. Сол жағындағы Еділге бір бүйірін беріп, Ақсақ Темір әскеріне дәл өздеріндей табанды шеп құрып алып ұрыса-соғыса шегінгенінде, тіпті жеңілген шағында да, дәл осы жолғыдай әскері орасан қырылмайтын еді. Бірақ өйтуге, өзі кеше ғана күшпен көндірген Бұлғар жұртына сенбеді. Жағамнан алып, бетімнен ұрады деп ойлады. Бірақ Бұлғар жұрты өйтпейтін еді. Ақсақ Темірдің Тоқтамыстан кем қанішер емес екенін олар да байқап қалған. Кезінде Алтын Орда хандарына қандай көнгісі келмесе, Мауараннахр әміршісіне де сондай көнбей күресетін еді. Өз тәуелсіздігін Тоқтамыстан қорғай ма, әлде Ақсақ Темірден қорғайды ма, оған бәрібір болатын, ал Тоқтамысты жақтамаған күнде де, Ақсақ Темірге құшағын ашып, Алтын Орда әскерін маңдайынан ұрмайтын еді, керісінше, жаңа шабуылшыға қарсы дабыл ұрып, Алтын Орда қосындарына қосылулары мүмкін-ді.

	Бірақ Тоқтамыс олай ойламады. Өзі қасқыр болған соң, жұрттың бәрін қасқыр көрді. Сондықтан жау қолдарымен алыса-жұлыса кейін шегіне берді. Ақырында «Зафарнәме» шежіресі: «Артында Еділ өзені, ал алдында жаналғыш жау қылыш» деп айтқанындай Алтын Орданың жүз елу жылдан бері шын мағынасында мұндай жеңілуді білмеген әйгілі әскері, екі оттың ортасында қалды. Өзінің бұл жолы Ақсақ Темірден жеңілгенін білген Тоқтамыс, бірінші боп сұр толқындарын баяу төңкеріп, саспай тулап жатқан Еділ өзеніне ат-матымен күмп берді.

	Тоқтамыс қосындары Ақсақ Темір қолдарынан оңбай жеңілді.

	Енді екі жүз елу мыңдай жауынгердің жартысына таяуы соғыста қаза тапты. Денелері Құндырша мен Еділ өзендерінің арасында қалды. Көбі жалпақ Еділден өте алмай суға кетті. Арғы бетке тек жүз мыңға жетер-жетпес қана әскер шықты.

	Ал жеңіске ие болған Ақсақ Темір Еділден өтіп, Алтын Орда астанасын шабуға қорықты. Әлі де Ұлы өзеннің ар жағындағы елдерден Қырым, Сақыстан, теріскей Кавказ, Бұғар, Тоқша жұрттарынан тағы да үш жүз мыңға жуық жауынгер жинап алуға Алтын Орда ханының мүмкіншілігі бар екенін түсініп, атының басын кейін бұруға мәжбүр болды.

	Ақсақ Темір Құндыршаның жағасында қаза тапқан жүз мыңға жуық жауынгерлерінің өлігін көміп, қалған әскерін тәртіпке келтіріп, бұл арада тағы бір жетідей аялдады. Содан кейін ғана қалың әскер шілденің орта шені тұсында Мауараннахрға бет алды. Бірақ Әмір-Темір қолдары келген ізіменен қайтпады. Ол Еділ өзенінің жағасымен күнгейіне қарай сәл төмен түсіп, содан кейін ғана барып шығысына жүрді. Міне осы арада ұлы жиһангер өзінің қандай қанішер бұзық екенін тағы көрсетті. Ақсақ Темір қосындары, қайтарында бағытын бұрып осы арадан өтеді деп ойламаған қыпшақтың көп рулары Еділ мен Жайықтың арасындағы жалпақ далада жазғы жайлауларында отырған. Әр көлдің, шағын өзеннің бойында, сан жетпес жылқылы, ақ боз үйлі бір-бір ауыл. Шілденің аспан айналып жерге түсетін ыстық кезі. Қыр түгіл, ойпатта өскен жуа, қымыздықтардың сабақтары сояуланып, белуардан келген қалың бір тұсы, көшпелі елдердің жылда рахатқа бататын тамаша шағы. Күннің ыстығына қарамай сары қымыз сапырылып, қыз беріп, қыз алысып бүкіл ел болып қызыққа кенеліп жататын. Ал қыз-бозбала түніменен тыныштық көрмей, алтыбақан құрып, ән шырқап, ақ сүйек ойнап, әзіл-әңгіме құрып, қуанышқа бөленетін. Ал биыл ер-азаматынан айрылған ел өте қайғылы еді. Өлім шықпаған отау жоқ. Үй біткеннің босағасына қара жалау байлап, үстінен қара бастұрықпен бастырған, сыңси қонған ақ боз ауылдар, алыстан ала қарға топтары тәрізді, көңіліңді құлазытады. Қарт ата, кәрі ана сөйлемейді, сыбырлайды. Сұлу қыз, әсем жігіт күлмейді, күбірлейді. Қара түндей түнермеген жан жоқ, қайда барсаң «ах!» ұрған кәрі ана, қарт ата, солқылдаған жас келіншек.

	Бірақ бұл ауылдар қайғының ең ауыры әлі алда екенін білмейтін. Ақсақ Темір қолдары енді қырық мыңнан үшке бөлінді. Еділ мен Жайық арасын үш бөлек, аумақ етіп бөліп алды. Әр аумақты қырық мың әскермен қоршап, баяғы Торғай мен Ырғыз өзенінің ортасындағы аңдарды қоршағандарындай, найза ұстар ер-азаматы жоқ, бейбіт жатқан осы қаралы жұртты темір шеңберін тарылта қысып, Ақсақ Темір қолдары қыруға, тонауға кірісті.

	Бірақ бұл жолы аң қаны емес, адам қаны сел боп ақты.

	Және бұл жолы аң денесі емес, адам денесі тау-тау боп үйілді.

	Бүкіл Еділ — Жайық ортасындағы өлке — шыңғырған, өкірген, сарнаған, зар жылаған дауыстарға бөленді.

	Ақсақ Темір жазықсыз жұрттың төскейіндегі малын, төсектегі қатынын алды.

	О шеті мен бұ шетіне көз жетпес рулы елді заматта тып-типыл етті.

	Жас жігіттерімен, сұлу қыздарын өздерімен бірге әкетті. Ұлдарын — құл, қыздарын қатын етуге әкетті.

	Өзгелердің бәрін қырды, қырмағандарының мал-мүліктерін тонап алып, өздерін қаңғыртып жіберді.

	Қыпшақтың әйгілі cap даласы, сарнаған, боздаған, жылаған, босыған жұртқа толды.

	Кешегі айбынды Дәшті Қыпшақтан күңіренген жер, күйзелген ел қалды.

	Ақсақ Темір құзғындары, әмірлерінен бастап, қатардағы жауынгерлеріне дейін байыды. Әр сыпай төрт қыздан, жиырма жылқыдан олжаға кенелді. Ал Ақсақ Темірдің өзі Дәшті Қыпшақтың аққудай сұлу бес жүз қызын құма етпек боп бірге әкетті.

	«Олжа өз аяғымен келеді» деп Едіге босқа айтпаған екен, үйір-үйір Дәшті Қыпшақтың қалың жылқысы енді Мауараннахрға айдалды.

	Ал осының бәрін сол Едіге көрмеді ме?

	Көрді. Көрмек түгіл осы жазықсыз жұртты жылатуға өзі де қатынасты.

	Сонда оған халық: «Ел қамын ойлаған Едіге» деген атты неге берді? Неге?

	Ел қамын ойлаған ер осындай бола ма екен?

	Болмайды!

	Онда Едігеге сондай ат берген халықтікі не?

	Осыншама олжамен қайтқан Ақсақ Темірдің жеті қолы тек Жайық өзенінен алыстаған соң ғана бастарын қосты. Енді олар Самарқантқа Шалқар көлі мен Арал теңізін басып, көне Жібек жолының сүрлеуіменен, Хорезм арқылы қайтпақ болды.

	Ал Арал теңізінің жағалауына кеп Ақсақ Темір шатырын тіккен күні Мауараннахр билеушісінің алдына Едіге, Темір-Құтлық пен Құнжақ оғландар келді. Әмір-Темірге үшеуі бірдей тізе бүкті.

	— Алдияр, Әмір-Темір,— деді Едіге.— Кең болсаң жеріңмен бол, ер болсаң еліңмен бол деген. Біздің де ағайын-туыс жұртымыз бар еді. Егер сіз рұқсат етсеңіз, сол жұртымызды сіздің қарамағыңызға көшіріп алып келсек деген ойда едік.

	Ақсақ Темір ойлана қалды.

	— Қалай көшіріп әкелмексіңдер? — деді ол. Қастарыңа әскер қосып беру керек бола ма? Әлде...

	— Жоқ,— деді Едіге.— Елімізді соңымызға ертуге өз басымыздың абыройы да жетеді.

	— Онда, болсын,— деді Ақсақ Темір.— Тек күздің суығына қалмай оралыңдар.

	Үшеуі де бастарын иді. Әрине үшеуі де соңынан Ақсақ Темірдің Ордасына оралмады. Уәдесінде тұрып, қайта оралды деген Құнжақ оғланның өзі де артынан, Темір Құтлық Алтын Орда ханы болғанда, соның қарамағына қашты.

	Ал Едіге мен Темір-Құтлықтың Мауараннахр әміршісінен біржолата кетуінің үлкен себебі бар еді. Ақсақ Темір әскері Тоқтамыстың қосындарын жеңіп, Жайықтан өтіп, бұрынғы Ақ Орданың жеріне жеткенге дейін, бұлар көп нәрседен дәмеленіп келген. Тоқтамысқа қарсы қою үшін Ақ Орданы Алтын Ордадан бөліп алып өздеріне береді деп ойлаған. Бірақ Ақсақ Темір оны істемеді. Істейін деген ниет те көрсетпеді. Едіге Әмір-Темірдің өзіне сенбейтінін енді анық түсінді. Сол себептен де «елімізді алып келеміз» деген сөзді сылтау етіп, олар Ақсақ Темір Ордасынан біржолата кетті.

	Не болса да Тоқтамысқа қарсы, Алтын Орда билігі үшін күресті өз беттерімен жүргізбек болды. Бірақ Ақ Орда билігін Алтын Ордадан бөліп алып, өз беттерімен билеп кете алмады. Шу дегеннен мұндай әрекет істеуге бата алмады. Кеше Мауараннахр билеушісімен бірігіп, осы жерді шапқан адамдарға тізгіндерін беруге қаралы жұрт көнбейтіндігін Едіге де, Темір-Құтлық та түсінген. Сондықтан олар, сол жылы күз бұрынғы Ақ Орда жеріндегі өздерінің ауылдарын, ағайын-туыстарын алып аталарының бір кездегі жаз жайлауы болған Қара Теңіз жағасына көшті.

	Осылай Едіге мен Темір-Құтлық Ақсақ Темірден біржолата алыстады.

	Ал Әмір-Темір болса, құс ұшып өте алмас даласы көп, сауда саттық жүргізер жөнді қаласы жоқ, ру-ру боп көшіп жүрген көшпелі Ақ Орда елдерін өзіне бағындырып, не балаларына билетіп қоюға пайдасыз деп санады. Және бұл жұртты үнемі Мауараннахр тәрізді тұрғын мемлекеттің қарамағына ұстаудың қауіпті екенін де ұқты. Сондықтан да өз Ордасына жуық арада қауіп тудырмас үшін, бұл елдерді аямай шауып, бар байлығы малы болса, сол малының тайлы-таяғына дейін қалдырмай Мауараннахрға айдап, ал көрікті деген қыздарын бірін тастамай Самарқантына өзімен бірге алып қайтуды дұрыс көрді.

	Расында да Ақсақ Темір жауынгер, көшпенді елдерден бекер қауіптенбеген екен. Жошының бесінші баласы Сыбанның ұрпағы осы кезде жаңа дүниеге келген. Бірінші Әбілқайыр, оның немересі Мұхамед-Шайбани елу жыл өтпей дәл бүгінгідей етіп Мауараннахрдың өзін шапты, Ақсақ Темірдің ұрпақтарын өздеріне бағындырды.

	Кекті кекпен, қанды қанмен жуған, опасыз аумалы-төкпелі қатыгез заман?

	Әскері Ақсақ Темір қолдарынан мықтап жеңілген Алтын Орда, босағасы солқылдағанмен, әлі де іргесі біркелкі берік еді. Алыптың аты алып, керек болса тағы да еркін үш жүз мың әскер жинап алатын Алтын Орда, Еділ өзеніне дейін келген Ақсақ Темірдің әскері қандай мықты және жаңа әдісті болса да одан шаңырағы құлап түспеген. Ыза кернеген Тоқтамыс, қайтадан күш жинап, Мауараннахр билеушісімен тағы бір белдесе күресуге дайындала бастады. Бұл жолы да Алтын Орданың ханы, жауынан таяқты қатты жеп көңілі шайлыққанмен, әлі де күресе алар, бойында жігер-қуаты бар, қайраткер екенін білдірді. Енді оған шығысындағы жауымен алысу үшін батысындағы көршілес елдерге көз қарасын, саясатын өзгертуге тура келді. Өйтпеске амалы да жоқ еді. Ақсақ Темірден бір қыры сынған Тоқтамыс әсіресе орыс еліне өзінің бұрынғы саясатын жүргізуге күші де, беделі де қалмаған. Жылан шаққан адам ала жіпті аттауға қорқады, содан ба, ол енді батысына қарай, бұрынғыдай емес, жалтақтай берген. Міне Тоқтамыстың осындай, Ақсақ Темір қамшысының етінен зардабы әлі тарала қоймаған кезінде, Ордаға Мәскеудің ұлы князі Василий Дмитриевич келді. Ол әкесі Донскойдың тегеуірінді мінезіне салып, Мәскеу князьдігінің жерін кеңейтуді талап етті. Мәскеу князьдігінің жерін кеңейтуде бір, оның орыс жұртына ықпалы күшейтуде бір. Осыны біле тұра, Тоқтамыс князь тілегін орындауға көнді. Ол дәл қазіргі жағдайында, өзіне тағы бір күшті көршісін қарсы қойғысы келмеді. Нижний Новгород, Суздаль князьдігін Мәскеу қарамағына берді. Осындай жеңіске жеткен Василий Дмитриевич Орданың арнаулы елшісі Аққозы мырзамен Сарай-Беркеден шықты. Өзі Коломна арқылы Мәскеуге беттеді де, қасындағы серіктерін Аққозы жасағымен Нижний Новгородқа жіберді. Нижний Новгород, Суздаль князі Борис Константинович бұл шешімге көнгісі келмей, Аққозы жасағына қарсы қарулы ереуіл ұйымдастырмақшы болып еді, бірақ сүйеніші Василий Румянец тәрізді ықпалды боярлар опасыздық істеп, Мәскеу князьдігінің жағына шығып кетті. Князь Бористы жалғыз қалдырды. Осы уақытта Нижний Новгородқа әскерімен ұлы князь Василий Дмитриевичтің өзі келді. Князь Борис Константиновичтің қатын-балаларын қала-қалаға бөліп жіберіп, өзін шынжырлап қараңғы тас қамалға қаматты. Осылай өзін-өзі еркін санаған Мәскеу князі, қаһарын енді кеше Тоқтамыс қолын Мәскеу, Кремліне кіргізуге себепкер болған, князь Василий Суздальскийге төкті. Бірақ ол інісі Семенмен, екеуі әлі де Тоқтамысқа сеніп, Алтын Ордаға қашты. Ал князь Борис Константинович сол тас қамалда шынжырлаулы жатып дүние салды. Осылай Нижний Новгород Мәскеу князьдігінің қарамағына кірді. Дегенмен, Тоқтамыс, Мәскеу князінің өзіне қас екенін ұмытпады, оған Нижний Новгород, Суздаль князьдігін жығып бергенменен, Тверь князьдігін жығып бермеді. Оның үстіне бұл князьдіктің өзі де бұл тұста Мәскеу князьдігінің қолтығына оп-оңай кіре қоймайтындай күйде еді. Осы ғасырдың тоқсаныншы жылдарының басынан-ақ князь Михаил Мәскеу князьдігінен қауіптеніп, Тверь және өзіне қарайтын бөтен шағын қала бекіністерінің жан-жағына биік қамал-қорған тұрғыза бастаған. Және әскерін де біркелкі күшейтіп алған.

	Осындай саясатпен Алтын Орданы орыс елі жағынан әжептәуір қауіпсіздендіріп алған Тоқтамыс, жатпай-тұрмай енді Либке князі Ягойломен байланысын жөндеуге тырысты. Тіпті одақтас болуды ойлады. Өйткені Мәскеу князімен қанша тіл таптым дегенмен де, Тоқтамыстың Мәскеу мен Либке князьдіктері бірігіп кете ме деген қаупі мол еді. Ал бұл тұста, бұл екі князьдіктердің шекара жерлері арқылы және қайсымызға қайсымыз бағынышты болуымыз керек деген баққұндестіктен туған өзара қырғи-қабақтығы, келіспестіктері күшті еді. Тоқтамыс осы араздықтарын пайдаланбақшы болды. Демек, Либке үстемдігін қолдап оны Мәскеу князьдігіне қарсы қоюға кірісті.

	Ягойлоға жіберген Тоқтамыс елшілері корольмен Мешін, яғни 1393 жылы Краков қаласында кездесті. Елшілер Ягойлоға Тоқтамыстың арнаулы жарлығын ала келді.

	«Осыдан үш жыл бұрын,— деп жазған Тоқтамыс бұл жарлығында,— Маған қарсы қою үшін Бекіш, Тұрдышахберді, Дәуір басқарған кейбір оғландар Ақсақ Темірге жасырын Едіге деген кісіні жіберген. Ақсақ Темір осылардың айтуымен бізге шабуылға шыққан және өзінің келе жатқанын әлгі оғландарға хабарлапты. Біз бұны тек жау қаламызға жақындағанда ғана білдік. Жиналып, қарсы шықпақ боп жатқанымызда маған қарсы зұлымдар бірден табансыздық істеді, соның арқасында халық арасында қобалжу туды. Оқиға осылай болды. Бірақ алла тағала қайырымды ғой, Бекболат, Хажы-Медік, Бекіш, Тұрдышахберді, Дәуіт басқарған бізге қарсы оғланбектерді қатты жазалады».

	Тоқтамыс осыдан үш жыл бұрын болған оқиғаны, өзінің жеңілуін Ордадағы алауыздықтан деп түсіндіре кеп, осы жарлығында Мәскеу князімен талас жерлердің шешімін Ягойлоға бергенін айтқан! Ол үшін Ягойло өзін Тоқтамысқа бағынышты санауы керек және чараж төлеп тұруға тиісті деген. Мамай кезінен Ордамен жақын жүрген Ягойло Тоқтамыспен одақтасуға бар екенін жасырмай, ашық көңіл білдірген. Елшілерге сый құрмет көрсетіп, Тоқтамысқа дос екенін айтып оларды Алтын Ордаға қайтарған.

	Демек, Тоқтамыстың жатса-тұрса бар ойы Ақсақ Темірмен тағы бір шайқасып өш алу болды. Ол қайтадан әскерін жинап дайындала бастады. Ақсақ Темірдің тағы Иранға аттанғанын естіп, Мауараннахр әміршісімен сол жақта ұпай айырмақшы боп қалың қолмен Тауық, яғни 1394 жылдың басында Дербент қақпасына таянды. Міне, осы кезде Тоқтамыстың жанына шын батқан бір оқиға болды.

	Садат-бегім Едігені шын ұмытқан. Жүрегіне тек оған деген өші ғана қалған. Жай әйел болса, әрине, бір кезде жақсы көрген кісісіне мұндай кектесе қоймас еді. Өмірде не болмайды, тағдыр жазбаған екен, бәрін де кешірер еді. Бірақ Садат-бегім ондай әйел емес еді, Едігенің баяғыда істеген опасыздығын кешіре. алмады. Әсіресе оның өзіне қарамай кеткенін емес, өзін Жәнекеден кем көргенін жүрегіне мәңгі қалған дақтай, қорлық сақтады.

	Садат-бегім әлі де жас еді, келін боп түскендегі тұнғышынан кейін ол екінші рет бала көтермеген. Сондықтан ба, әлде Тоқтамыстың енді шын жақсы көретін жас бәйбішесіне айналғандығынан ба, ол өзін қыздан кем санамаған. Көңіл жүйрік пе, көк дөнен жүйрік пе деген. Жараған бедеудей сымбатты денелі әйел, бөкселі аш белі бұралып, аяғын сәндене, ырғалтып басып, әлі де талай жас жігіттердің көзінің құртын алатын. Тек қарақат кездері ғана бұрынғыдай жаудырап тұрмайтын, жанарларына бір қасірет, әлде өкпе ұялағандай, олары сәл суық тартқан. Демек, осы бір ішінде жатқан сырды, тірі жанға білдіргісі келмеген, сол бұрынғы қалпындағысындай үнемі көңілді ұстауға тырысқан кербез Садат-бегім, құрбы-құрдастарына, қайны аға, қайындарына әзілдеріне әзіл қайтарып, жастық қызықтан әлі де кет әрі еместігін байқатып та қоятын. Осы себептен де, хан Ордасынан ауылы бөлек жас бәйбішеге, көз қырын салатындар да аз болмайтын, бірақ олар шешімге тез қатал мінезді Алтын Орда ханының кәрінен сескеніп, тақа ерлік көрсете алмайтын.

	Тек бір адам ғана ештеңеден қорықпайтын, сескенбейтін, Садат-бегімнің бір ауыз «жарайды» деген лебізін естісе, отқа түскен көбелектей, неге болса да тәуекел етуге бар еді ол адам. Бұл осы хан бәйбішесінің Ордасын күзеттіріп қойған жасақтың бастығы Дәулетбек еді. Қара торы келген, сұңғақ бойлы, күш иесі сойылкер, қырықтан асып бара жатқан кісі. Ақ Орда хандарының төлеңгіттерінен шыққан. Тоқтамыстың бала жастан бірге өскен, оған жан-тәнімен берілген, қан майданда, сан мәртебе бірге болған сенімді адамы. Адалдығы, табандылығы хан алдында талай рет сыналған. Сол себептен де Тоқтамыс оны жанындай жақсы көретін, бәйбішесінің ауылына күзет ұстайтын жасақтың басшысы етіп қойған. Бірақ, өмірдегі, дүние-тіршіліктегі, майдан жорықтағы адалдық бар да, ләззаттағы адалдық бар. Кейде екеуі екі дүние. Біріншісінде өзін-өзі болаттай берік ұстаған кісі, екіншісіне келгенде, майдай еріп, қойдай жуаси қалады. Оның беріктігінен, адалдығынан дым да қалмайды. Жүрегін елжіретіп, күйдіріп, жандырып бара жатқан дертке шыдай алмай, ханның хандығынан, батырдың батырлығынан қорықпай, сол бір әйелдің оттай ыстық құшағы үшін неге болса да барады. Отқа түс десең отқа түседі, жауға шап десең жауға шабады.

	Бұндай қасиет әрине, адамның мінезімен жан сезімімен байланысты. Дәулетбектің жүзі суық болғаныменен, жүрегі ыстық еді. Сол ыстыққа ол шыдай алмады. Реті келген бір оңашада Садат-бегімге ол өзінің сырын ашты. Күзет бастығының ынтығып жүргенін бұрыннан білетін Садат-бегім, оған күлімсірей қарап:

	— Тоқтамыс ханнан қорықпайсың ба,— деді.

	Жүрек күйігі деген ұлы әмірші бар екен,— деді Дәулетбек.— Ол хан қаһарынан да, дос борышынан да күшті екен.

	— Солай деңіз...

	Садат-бегім бұдан артық сөз айтпаған. Бірақ ашу шақырмаған. Біреу келе жатқандай жалт бұрылып жүре берген. Дәулетбек бұдан кейін Садат-бегімге бұрынғыдан жаман құмарта түскен. Көңіл шіркін әлденеден дәмеленгендей, әлденені күткендей, бітеу жара боп жүдей түскен. Бұл әңгіме бүкіл даланы көкорай шалғын белуардан көмген шілденің бас кезінде болған. Ал Тамыздың аяқ кезінде, Тоқтамыс, өзі Иранға жорыққа дайындалып жатып, Садат-бегімді Дәулетбек басқарған шағын қосынмен Каффа бекзадаларының, купецтерінің арнаулы шақыруымен қонаққа жіберген.

	Каффа басшы-билеушілеріне асыл бұйым тарту-таралғысын артқан кілең тақыр жүн, қызыл нарлар тіркелген көшпен Сарай-Беркеден шыққан керуен жолай қона-жастана Қыркүйектің аяқ кезінде Каффаға жеткен. Бұл шаһардың билеушілері, саудагер, кеме жүргізушілері Алтын Орда ханының әйеліне керемет қошамет көрсеткен. Күнде той, күнде мейрам. Осындай Каффадағы бір үлкен той-жиында Садат-бегім Едігені көрді. Кең байтақ алаңда, иін тірескен жұртпен бірге Алтын Орда ханының сүйікті әйелі асыранды қараталдың көгершінді ұстайтынын қарап, тамашалап тұрған. Алаң ортасындағы тізерлеп отырған, сеңсең бөрікті түрікменнің бала жігіті жердегі жәшіктің есігін ашып, бірнеше көгершін құстарды бірінен соң бірін босатып жіберді. Сол сәтте-ақ әлгі жігіт қарғы бауынан ұстаған сарғылт жүнді, тікірейген құлақтарымен құйрығының ұшы қап-қара қараталды да «ап!» деп қоя берді. Жәшіктен ұшқан көгершіндер үш-төрт құлаштай көкке көтеріліп үлгірмеді, қаратал сәл қозғала түсіп, ытқып секіріп барып, екі-үш құсты іліп түсті. Бала түрікмен енді, кептерлер салынған екінші жәшікті өзіне таяды.

	Қараталдың төрт-бес құлаштай биік секіріп жерден көтеріліп ұша жөнелген көгершіндерді жібермей, қалай қағып түскенін көріп, жұрт мәз-майрам еді. Садат-бегім де таң-тамаша боп қарап тұрған. Осындай ойынды тамашалаған жұрт кенет, әбігерлене екі бөліне қалды. Садат-бегім «не болды?» дегендей жан-жағына қарады. Алаңның оң жағында сауыт, дулыға киген, кілең қара көк теке-жаумыт мінген, қару-жарақты бір топ сыпайлар келе жатыр екен. Бәрінің алдында нардай қаракөк тұлпар мінген Едіге, ол күміс ерінің үстінде бір қырындай отырған. Қарапайым қала тұрғындары келе жатқан жасақты көріп, бұлардың тимейтінін білсе де, қақ бөлініп жол беріп жатыр. Иә, бұл Едіге еді. Темір-Құтлық пен екеуінің ауылдары осы Каффа қаласының теріскей шеніндегі Қара теңіздің осы күнгі Симферополь шаһары тұрған жазық даласына көшіп келгендеріне екі жылдай болып қалған. Содан бері бұларға Қырымдағы бірталай жұрт қосылып, Едігенің маңы елеулі күшке айнала бастаған-ды.

	Едіге кейбір жеңіл қосындарымен шайқасып, оларды бұл арадан қуып, Қырым төңірегін иеленуді ойлаған. Ал Ақсақ Темірден соққы көрген Алтын Орда ханы, көршілес елдерімен қарым-қатынасын тәртіпке келтіріп, жаңадан әскер жинап, Ақсақ Темірмен қайтадан соғыспақ боп әуреленіп жүріп, Едіге мен Темір-Құтлықтың бұл қоқан лоққы әрекеттеріне бәлендей мән бермеген. Бұларды өзімен пара-пар түсер жау көрмеген. Сол себептен бар күшін бөтен жорықтарына салған. Алда-жалда Едіге бармай бара жатса, Ираннан қайтқаннан кейін, құртармын ол көкіген маңғытты деп ойлағанда қойған. Осылай шешкен Тоқтамыс, әйелінің Каффадан қайтуына қарамай, Қарашаның басында Иранға жорыққа аттанатын қосындары жиналатын Теріскей Кавказға жүріп кеткен.

	Едіге болса Тоқтамыстың өзіне жеңіл қарағанын пайдалана білген. Ол бұл кезде Қырымның біраз руларын, әсіресе маңғыт тайпаларының кейбір белді кісілерін өзіне құпия түрде тілектес етіп алған. Ал өзіне тікелей бағынатын жігіттерін тастай етіп қаруландырып болған. Осындай жағдайға жеткен Едіге енді тек Тоқтамыстың Ақсақ Темір не орыс князьдерімен соғысып, тағы бір таяқ жеген кезін күтіп, қолына түкіріп дайындала берген. Бүгін оның Каффа қаласына келуі де осындай алдағы күресінің қамынан туған. Ол Каффа билеушілерімен, әскер және қару алу жайында келісім сөз жүргізбекші еді. Едігенің бұл тілегіне Каффа билеушілері де ниет білдірген. Сол үшін бүгін таңертең осы шаһарға келген. Тоқтамыстың әйелінің осында екенін естіп, бір ретте оны тұтқын етіп, өз ордасына алып кетпекші болған. Бірақ келісім сөз жүргізуге келген қаласының қонағын, ондай күйге ұшыратуға қаймыққан. Сол себептен Садат-бегім ойын көріп тұрған алаңның үстіменен әдейі өткен. Ыңғайы келсе Садат-бегімді бір қорлап кетпек те еді.

	Расында бүйту Едігенің қолынан келеді. Ол сол хан әйелі тұрған арбаның жанынан бәз-баяғы қырындай отырған қалпынан селт етпей өте берді. Арба үстінде тұрған Алтын Орда ханының әйелі бар ма, жоқ па, оған тәжім етпек түгіл, бұрылып та қарамады. Алтын Орда ханының әйелі де, тіпті даңқы әлемді жарған Алтын Орданың өзі де, оның тегеуірінді ханы Тоқтамыстың да, өзіне бар-жоғы бірдей дегендей, ешкімді менсінбеген, өзін сол тәкаппар ұстаған қалпында мойнын бір бұрмастан өтті де кетті.

	Едігенің Алтын Орда ханымына ләзім етпегенін жұрттың бәрі көрді.

	Мұндай қорлық болмас!

	Садат-бегім топ алдында келе жатқан Едігені алғашқы рет көзі шалып қалғанда кенет денесі дір ете түскен. Әлденеге жүрегі тыпыршып, бойын бір ыстық леп билеп кеткен.

	Ал Едіге болса, бұған мойнын да бұрған жоқ. Сол боп-боз боп, қабағы түксиген, сәл қырын отырған қалпында алыстай берген.

	Осының бәрі де иін тірескен жұрт көзінше болды.

	Бүкіл Алтын Ордаға әйгілі сұлуды, ханымды, бақшаға қойған үркіткіш құрлы көрмегені Садат-бегімге қатты батты.

	Әсіресе сұлу әйелге жұрт көзінше көз қырын салмағаны жүрегін өртеп жіберді.

	Садат-бегім қорланғанынан жылап жіберді.

	Енді бұрынғы өштігіне тағы өштік қосылды.

	Ол бұдан әрі қаратал ойынын көргісі келмеді, дереу өзіне арналған сарайға қайтты. Дереу Дәулетбекті шақыртты.

	— Егер, Едігенің басын әкеп менің алдыма қойсаң, мен сендікпін! — деді.

	— Жарайды,— деді Дәулетбек.— Едігеде біреу емес, егер мың бас болса да біреуін қалдырмай кесіп әкеп беруге бармын, міне сертім!

	Ол өзінің күшіне, айлакерлігіне сенді. Және Едігенің Тоқтамыстың шын қасы екенін білетіндігінен. Алтын Орда ханының алдында тағы бір көрініп қалмақ болды.

	Оған істемек бір опасыздығын, оның қас жауын өлтірген еңбегіммен жуармын деді ол ішінен.

	Дәл осы сәтте Дәулетбек хан әйелінің құшағы үшін өз басына өзі жетерін білмеді.

	Түн ортасында, ебін тауып, ауылдың бір итін үргізбей, Едігенің ақбоз еңселі ордасына кірген Дәулетбек, үй-ішіне көзін үйретіп алғалы қолындағы қанжарын артына тасалап сәл тұрды. Аздан кейін, түндігі ашық шаңырақтан ай сәулесі түсіп тұрған жерде — оң жақтағы ақ мамық төсектің үстінде, жұбайы Жәнекемен қатарласа жатқан ақ көйлек, ыстанды Едігені көрді. Үстіндегі көрпесі әйеліне қарай ауып кеткен. Жәнекенің көрпе шетінен ақ жастыққа төгіле жайылған қара шашымен бозғылт жүзі ғана ағараңдайды. Шалқасынан қорылдап жатқан Едігенің жанында бір қалыпты пыс-пыс етеді.

	Дәулетбек енді ырбыз тәрізді аяғын ептеп басып, қолындағы қанжарын ыңғайлап, Едігенің бас жағына таяды. Дәл осы уақытта кенет атып тұрған Едігені көрді, кейін бұрылуға мұршасы келмей қалды, найзағайдай жарқ еткен жіңішке алдаспан басын анандай жерге ұшырып түсірді.

	Едігенің қалай бұның үйге кіргенін біліп қалғанын ойлап та үлгірмей Дәулетбек сол сәтте дүние салды.

	Ал Едіге өзіне таныс Дәулетбекті күтіп жатқан. Кеше Каффадан қайтып келе жатып, бір долы тау өзенінен ат жалдап өтіп жатқанда, су ортасына жеткен кезде, әлдеқалай артына бұрылып кейін қалған жағаның бір тасалау бұлтарысында атымен тұрған қарулы жігітті көрген. Тоқтамыстың ең сенімді адамының бірі Дәулетбек екенін тани кеткен. Оның асқан мерген екенін де білетін Едіге, дәл қазір атып тастамай, аңдып кеп өлтіріп басын ханымның бұйрығы бойынша, соған апарып бермекші екенін де түсінген. Егер Дәулетбек бұны құр өлтіргісі келсе, атының жалынан ұстап жүзіп бара жатқан Едігені бір жебесімен-ақ су түбіне жіберер еді, ал ол өйтудің орнына бергі жаққа өзі де өтпекші боп тұр... Едіге бәрін ұққан. Содан кешеден бері ол Дәулетбекті күтуде еді. Оның ғажайып епті екенін де Едіге білетін. Аңдыған жауының бір соғар кезі түн екенін түсініп, күндіз ұйықтап алып, бағанадан бері әдейі ұйықтаған боп қорылдап жатқан.

	Ертеңіне Дәулетбектің беліндегі қоржынын шешіп алып, өзінің басының орнына оның басын салып, Садат-бегімге бір жігітінен сәлемдемеге жіберген.

	Хан әйелінің өзіне қаншалық өшіккеніне көзі жетіп, Едіге тек бұныменен қоймады, Садат-бегімнің Каффадан шығатын күнін күтіп, жасағыменен бір тоғай арасында ұзақ жатқан. Ақыры хан әйелінің көші де көрінген. Едіге жасағы, көшті дереу шапқан. Керуеннің қарсыласқан қарулы күзетшілерін тегіс өлтірген. Сосын дүние-мүліктерін тонап алып, хан әйелін өзіне істеген қастығына, өткен жылы тойда қымызға зәрін қосып бергені үшін, тырдай жалаңаш етіп шешіндіріп, майлы жерінен дүрелеп, бір аттың үстіне етпетінен жатқызып байлап, Алтын Ордаға қарай айдатып жіберген.

	Бұл қорлыққа шыдай алмаған Садат-бегім, Тоқтамысқа жататын бір ауылға жетпей жынданып кеткен.

	Тоқтамыс естіген суық хабар осы еді. Бұлқан-талқан боп ашуланған Алтын Орда ханы, бір мезет бүкіл әскерін кейін бұрып, Едігенің аулын, оған ерген жұртты қоршап алып біржолата қырып тастамақ болды. Едігенің Садат-бегімге істеген қорлығын өзіне келтіруді де ойлады. Бірақ ашуы сәл басылған шағында, бір мемлекеттің тағдырын, бір қатынның намысына айырбастауды дұрыс көрмеді. Егер бүгін бұл Ақсақ Темірді құртпаса, биыл болмаса, келесі жылы оның Алтын Орданы құртатынын ойлай келіп, Тоқтамыс бұл жолы Қырым сапарынан бас тартты.

	Ашудан іші қазандай қайнаса да амал жоқ, Едігенің сыбағасын келген соң берермін деп әскерін Иранға қарай аттануға бұйрық берді.

	Бірақ Иран жорығынан қайтқаннан кейін Едігеден өш алардай еш мүмкіндігі болмады. Соңынан, Алтын Орда тағынан айырылған Тоқтамыстың «Сол жолы ең алдыменен Едігені неге құртпадым?» деген өкініш өле-өлгенше есінен кетпеген.

	Алтын Орданың Әли, Ілияс оғландар жән Исабек, Жақлы би басқарған әскері Қазан айының қара суығында Дербент қақпасынан өтіп, Ширванның қалаларын шабуға қіріскенде, Ақсақ Темір теріскей Грузияда соғысып жатқан. Ордасы осы күнгі Әзірбайжан жеріндегі Шекі шаһарында тұрған. Тоқтамыс әскерінің Ширванға келгенін ол сол Тауық, яғни 1394 жылы Қазан айының жиырма алтысы күні естіді. Және Тоқтамыстың ол араның біраз қала, қышлақтарын шауып, тонап үлгіргендерін де білді. Бұл кезде, Ширван өлкесі тегісімен Ақсақ Темір қол астына кіріп қалған-ды. Тоқтамыстың бұл жолғы қылығының да Мауараннахр әміршісі тағы өзіне қарсы қастық екеніне шек келтірмеді. Орда қосындарына тойтарыс беруге ол дереу өз қолдарына бұйрық берді. Тоқтамыспен тағы да бір кездесіп, оны біржолата құртпай, алға қарай Грузия, Армения, Ирактың оңтүстік жағын мүлдем жаулап алуға аттана алмайтындығын Ақсақ Темір түсінді. Сол үшін соғысып жатқан Грузияның шекарасына шамалы шағын қосындарын тастап, бар әскерін Тоқтамыс жағына төкті. Ал Тоқтамыстың бұл жолғы соғысу саясаты көп өзгерген-ді. Ол Ақсақ Темір әскерін жекелеп құртпақ болатын, Әмір-Темір тағы бұған бар күшіменен қарсы шыққанын естіп, ол дереу тағы кейін шегінді. Тағы Кура өзенінің ар жағына барып бекінді.

	Ал Ақсақ Темір өзінің қысты күні соғыспайтын әдетіне салып, жеті қолын аттарының тебініне лайықты Махмұдабад жайылымына орналастырды. Өзі Фахрабад қышлағының қасындағы Қалың-Гүнбеде деген жерге ордасын тікті, ол арада әскерін тынықтырып, Мауараннахрдан қосымша жауынгерлер алдырып, қыстап шықпақ болды.

	Келесі Ит, яғни 1395 жылы көктем туып, жер беті қатып, шөп шыққан кезде ол Тоқтамыс әскерінің соғысқа қаншалық дайын екенін тексерді. Сосын бас бәйбішелері Сарай-Мүлік ханум мен Тұман акәні үй ішіменен Самарқантқа қайтарды. Ал Шолпан-Мәлік-әка мен өзге кіші қатындарын толып жатқан күң, құл бақылаушы, күзетшілерімен Сұлтанияға — Тәбризге жүргізді. Содан кейін барып, қалың әскерімен тағы жеті қол болып, Кура өзенінің жағасына қарай бет алды. Дегенмен, Ақсақ Темір айып менен болмасын дегендей, «соғыспайық, бітімге келейік» деп жол үстінде хат жазып Тоқтамысқа қызыл тілдің шебері Алмалыктық Шәмсиддин биді елші етіп жіберді. Өзі әскерімен бұл күндері, елшісі қайтып келгенше сабырлық істеп Эльбурс тауының етегінде аялдап қалды.

	Әлем біткен, сандықтан алып шыққан жаннат ішіктей құлпырып тұр. Көктемнің хош иісті көгал шөбі мұрын жарады. Кура өзенінің бойын тегіс алып кеткен шырша, емен, балқарағай тоғайы тұтаса қалған. Солардың ішінен сан түрлі құс үні естіледі.

	Тоқтамыс алтын тулы ақ шатырынан шықты. Бір сәт осы бір керемет тамылжыған әуенді жан-жағын қоршай қалған табиғат көркіне таңдана қарап, сәл тұрды. «Дүние шіркін, қандай тамаша едің, осыны да қиып кетеміз ғой біз адам деген бейбақ!» деді ол өзіне-өзі әлденеден қобалжығандай. Осыдан үш күн бұрын Ақсақ Темір әскерінің өздеріне қарай қозғалғанын естіген. Кеше түс ауа әмірлер кеңесін шақырған. Сонда, Алтын Орданың қолбасшысы ылғи игі жақсы әмір, би, батырлары бір дауыстан Ақсақ Темірге бұл жолы да Құндырша жағасындағыдай табан тіреп қарсы тұрмақ боп шешкен. Ақсақ Темірдің қандай жау екенін білетін Тоқтамыс, осы болашақ ұрыстан сескенді ме, әйтеуір бүгін төсегінен тұрған шағынан-ақ бір түрлі қобалжулы, көңілсіздеу еді. Әлде Алтын Орда ханының мұндай жағдайы бөтен себептен туды ма? Кім білсін... Демек, соңғы кездерде, жайшылықтағыдай емес, бір жаман түс көрген адамдай қабағы қатулы жүретін болған. Және осы бір өзін жүдетіп бара жатқан ой-қиялдарын жеңгісі келіп, көптен бері жатар алдында біраз уақыт май шамның жарығымен өзінің ең кенжесі және өзгелерінен жақсы көрер зерек ұлы Қадырбердіге қыпшақи қиса, дастандарды оқытатын. Мұндайда ертек, жыр құмар Кен-Жанбай, Кіші Дәулет тәрізді батырлар да, Ордасының маңындағы әмірлер де бірге болатын. Ал өткен түнде бұларға Қадырберді атақты Низамидың «Хосрау мен Шырынның» фарсыдан түркі тіліне Құтба ақын аударған аудармасын оқып берген. Қадырберді өзінің әдемі даусымен әндете тоқсан тарау, он бір мың жеті жүз елу жолдан тұратын шығыстың, фарсының ұлы дастанының қыпшақи түрін үш күн оқыған. Бүгін түн ортасы ауа әзер бітірген. Осы бір өз інісі Жәнібек ханның қолынан өлген Тыныбек ханға арналған аударма, түнде Тоқтамысты көп толқытқан. Ол жанында өзімен бірге отырған битікші қарт ұйғыр Нияздан Құтбаның кім екенін, қалай өлгенін сұраған.

	— Құтба Хорезмде туған,— деді битікеш,— Сарай-Беркеге соңынан келген. Тыныбек ханның кезінде өзінің осы аудармасын бітірген. Ханның өзіне еткен жақсылығы үшін түркі тіліндегі осы еңбегін Тыныбек пен оның әйеліне бағыштаған. Алтын Орда тағына Тыныбек пен Жәнібек таласқан кезінде, Тыныбек жағында болған. Соңынан Жәнібек жеңгенде, тек Тыныбек пен оның әйелі ғана қаза тапқан жоқ, оларды қоштаған кісілер де дүниемен қоштасқан. Екі түйе сүйкенсе ортада шыбын өлетін әдеті ғой. Сол тұста, сірә, Құтба ақын да өлтірілген тәрізді.

	Тоқтамысқа битікшенің соңғы сөздері тіпті ұнамаған. Бірақ өзін бала жасынан тәрбиелеп, арабша, фарсыша, түркі тілінше де хат танытып, дүние танытқан кәрі мұғаліміне бәлендей қатты сөз айтуға дәті бармай, тек қабағын шытқан да қойған.

	Мүмкін, сол өткен түндегі Қадырберді оқыған дастанның терең мағыналы сөздері көңілін толқытты ма, әйтеуір түні бойы жөндеп ұйықтай алмай шыққан. Ал бүгінгі қабағының кірбің тартуы да, кім біледі, сонан шығар?..

	Жоқ, тіпті онан емес. Соңғы кезде Тоқтамыс көп нәрсені басқаша ойлай бастаған. Дүниенің тірегі тек соғыс қана ма? Өзінен бұрын өткен Бату, Берке, Өзбек, Жәнібек бәрі де соғысқан. Бірақ соғыспен қатар олар Алтын Орданың сан түрлі, рухани күштерінің тууына да себепкер болған. Сонау Жібек жолынан бастап, Сарай-Бату, Сарай-Берке, Гүлістан тәрізді қалалар салдырған. Хорезм мен Румға еліктеп Алтын Орданың өзіне ғана тән қолөнерін, мәдениетін, салт-санасын көркейтуге жол ашқан. Өзінен бұрын өткен Алтын Орда хандары кезінде емес пе еді Шығыстың ұлы әдебиеттерінің атақты үлгілеріне бергісіз Хорезмнің «Мұхаббат-нәмесі», Сейфа Сарамидың «Гүлістан», тіпті Құтба жазған «Хосрау мен Шырын» дастанының осы түркі тіліндегі түрінің тууы? Ал Тоқтамыс тұсында не жасалды? Бұл да Алтын Орда тағына отырғалы жиырма жылға таяп қалды. Содан бері не істеді? Бар білгені тек соғыс, соғыс, соғыс! Рас, өзінен бұрын өткен Алтын Орданың әйгілі хандарының аттары да осы соғыс, бөтен елдерді өздеріне бағындыру арқылы шыққан. Бірақ тарихта қалу үшін бұл аз. Тарих бөтен елдерді жаулап алуды ғана емес, ұзақ өмір сүре алатын мемлекет құруды қалайды. Тек істеген ісі ұзақ өмір сүре алатын болса сонда ғана ондай адам тарихта қалады. Ал Алтын Орданың ұзақ жасау үшін Тоқтамыс не істей алады? Ештеңе де істей алған жоқ. Кеше бұл Темір Мәлікті жеңсе, бүгін бұны Ақсақ Темір жеңгелі тұр. Дүние шіркін аумалы-төкпелі екен, жиырма жыл алтын тақ деп таласқаны құр әуре-сарсаң далбаса екен.

	Міне, осындай ойдағы Тоқтамыс, қанша тырысқанмен де Алтын Орданы бұдан артық күшейте алмайтынын түсінген. Қайғыға беріліп, жүдеп кеткенінің бір себебі осында еді. Алтын Орда ханы жан-жағындағы елдердің, әсіресе Мауараннахр мен орыс жұртының жылдан-жылға күшейе түскенін көріп, түбі Алтын Ордасының ажалы осы екеуінің біреуінен келеді-ау деп де іштей қобалжи түскен.

	Міне осы себептерден кешегі жігерлі Тоқтамыс, бүгін кенет сылбыр тартып, өзіне-өзі сенбей бастаған.

	Ал ел басқарып отырған адамға өзіне өзі сенбеуі — болғалы тұрған апаттың тікелей белгісі.

	Жұртқа сыр бермегенмен Тоқтамыс болашақ соғыстан іштей алай-түлей еді. Ол тіпті Ақсақ Темірмен келісімге келуді де ойлаған. Бірақ өзі барып Мауараннахр әміршісіне басын игісі келмеген. Ал Ақсақ Темір өзі кісі салса... Амандық ағадан демей ме, егер Әмір Темір үлкендік істесе, онда ма, онда ...

	Тоқтамыс күншығысқа қарады. Сары белден сарғайып атқан таңның алтын сәулесі көк жиектен қызара жайылып келе жатыр екен...

	Тоқтамыстың есіне кенет түндегі Қадырберді оқыған «Хосрау мен Шырынның» Құтба жазған Тыныбек пен оның әйелі ханумға бағыштауы келді.

	Тыныбек, сен бақытты ұлы шахсың,

	Көркісің еліміздің, алтын тақтың,

	Қуантқан ханымменен ханымызға,

	Бәйітім, құрмет етіп арнап тарттым.

	Кенет Тоқтамыс қызғана қалды. «Осындай ұлы жыр арналған Тыныбек қандай бақытты еді,— деді ол ішінен,— ал ол кім менің жанымда? Мен болсам құлауға айналған Алтын Орданың шаңырағын қайта көтерген әйгілі ханмын. Бірақ маған кім сондай бәйіт арнап жатыр? Бақыт деген міне, осындай. Бейнетін сен тартасың, қызығын көбіне бөтендер көреді. Ал атақ, даңқ деген де бір жынды құс, алтын тәжілі ханға қызықпай, жыртық тымақты жыршының басына қонады. «Өлдің, Мамай, қор болдың» деп осы жұрт босқа айтпаса керек-ті, ел билеген адамның құны тірісінде.— Тоқтамыс кенет түксие қалды.— Жарайды, бәрін де өздерің алыңдар, бізге тек сендердің тағдырларыңды шешуді қалдырсаңдар болады».

	Әрине, Тоқтамыс хан, бұның да аты Едігемен байланысты көркемдігі «Хосрау мен Шырынға» бергісіз ұлы дастанда қалатынын білген жоқ...

	Тоқтамыс осындай ойда тұрғанында, қасына қарт битікші Нияз келді. Ол иіліп тәжім етіп:

	— Алдияр тақсыр, Тоқтамыс хан,— деді екі қолын кеудесіне қусырып.— Түнде ел жатқан шақта, Әмір-Темірдің Алмалықтық Шәмсиддин биі келді. Ол сізге арнаулы хат әкелді.

	Тоқтамыс елең ете қалды.

	— Әмір-Темір хатында не жазыпты?

	— Хат тек өзіңізге арналған, Шәмсиддин би ешкімге берген жоқ. Сірә, Мауараннахр әміршісі бітім сұрайтын тәрізді. Анығын хатты оқыған соң білерміз. Елшілер қазір ұйықтап жатыр.

	Тоқтамыстың түксиген қабағы ашылып, ақсары жүзіне қан жүгіріп, жадырап кетті.

	— Құрметті қонақтарыңызды баптап күттіріңіз, бізді Әмір-Темірге жамандап барып жүрмесін,— деді ол,— тұрысымен елшілерді хан шатырына алып келіңіз.

	Тоқтамыс ішінен «Егер Ақсақ Темір бітім сұраса, келісу керек» — деп шешті, оған Ақсақ Темірдің хаты бір жақсылық басы секілді көрінді.

	Қарт битікші Тоқтамыстың кілт өзгергенін байқап «Ақсақ Темірден сескеніп-ақ жүр екен ғой бейшара, бітім сұрамақшы деген сөзді естіп қалай өзгеріп кетті»,— деді бұ да ішінен. «Демек, бітімге келгені дұрыс қой, ағайынды екі елге әлсін-әлсін соғыса берудің не қажеті бар?»

	Хан шатыры іші толған әмірлер, Тоқтамыс өзі төрде, Алтын Орда ханының жорыққа арналған шағын, алтындатқан тағында отыр. Мұнда Тастемір, Бекболат оғландар, Сүлеймен Софы-Қоңырат, Хасанбек-Сарай, Әлібек тәрізді ел басқарып жүрген билер де бар. Едіге тәрізді түсі суық Исабек өзгелерден жекелеу, ханға жақын жерде, оң жағындағы кілем үстінде отыр.

	Ең алдыменен Тоқтамыс Ақсақ Темірдің хатын өзі оңашада оқыды да, сосын әмірлерін шақыртты.

	Алтын Орданың диван жұмыстары, шет елдермен қарым-қатыстары бұрын Бату заманынан бастап Тоқтай кезіне дейін көне ұйғыр әрпіменен монғол тілінде жүрген. Ал Өзбек хан тұсынан, Берке жол салған ісләм діні үлкен орын алған шағында, бұл Орда, сарай істері — шетел қағаздары, түгелдей араб тіліне көшкен, түркі тілі тек жалпы бұқара тілі болып қалған. Ал Жәнібек ханның тұсында Орда ісі, шет жұртпен қатынас тегіс қыпшақ тіліне ауған.

	Ақсақ Темір өз хатын осы кездерде Түркістан елдерінің көбі сөйлей бастаған, көне Жағатай тілінде, ұйғыр әрпіменен жазған-ды. Бұл тілдің негізі түркі тілі болғандықтан үйде отырғандар тегіс түсінді.

	Оқып болып битікші Нияз хатты Тоқтамыстың алдына қойды да:

	— Әмір-Темір ұлы Тоқтамыс ханға ағалық ниет көрсетіп, екі елдің арасындағы дау-жанжалды соғыспен емес, келісім сөзбен шешуді сұрайды,— дейді ол.

	Сол сәтте асқан ділмәр, ақылды сөздің бұлбұлы Шәмсиддин би битікші сөзін іліп кетті.

	— Әз Жәнібек хан, өтірік пен шындықтың арасы бір-ақ тұтам. Оның мәнісі: көзбен көрген шын, құлақпен естіген өтірік. Ал Құлақ пен көздің арасы бір тұтамға да жетпейді. Көзбен көрген анық, құлақпен естіген танық деген екен,— деді ол.— Алтын Орданың ақ нық ханы Тоқтамыс, ардақты әмірлері Тастемір, Бекболат оғландар және көзге көрік, көңілге арман басқа бекзада, би, батыр, әмірлері, шығыс әлемінде атын дүбірлеткен жиһангер Әмір-Темірдің өздеріңе арнаған мынау дұғай сәлем хатын көздеріңмен көріп отырсыңдар. Сөзін құлақтарыңмен естідіңдер. Мұнда айтылғанның бәрі шындық екеніне күмән келтірмеңдер. Ақсақ Темір ағалық етіп, бітім сұрап отыр, ақылға салыңдар. Біреудің есігін қолыңмен қатты қақсаң, өз есігіңді ол аяғымен тебер. Ағайын, бұны да ұмытпа! — Сосын ол Тоқтамысқа қарады.— Ақсақ Темір алып қыран еді. Сен балапан едің. Ұяңды ұшырар дауыл тұрғанда, сен пана іздеп Ақсақ Темірдің қанатының астына кіріп едің. Бірақ жас өспей ме, жарлы байымай ма, қыран қорғаушыңның арқасында сен де теңелдің. Қыран болдың. Бірақ қанатым менің қатты деп, тырнағым менің өсті деп, сен де орынсыз желікпе! Сенің қанатың қатса — Ақсақ Темірдің қанаты қылыш өтпестей боп мүйізделген. Сенің тырнағың өссе, Ақсақ Темірдің тырнағы болат қанжардай бұрынғысынан да өткірлене түскен! Саған ағалық етіп хат жолдаса, Алтын Орда ханы, Әмір-Темір сенен қорқып жолдап отырған жоқ. Тек ашудың ырқында кетпейін дегені, сені мүлдем жоғалтқысы келмейді. Ал білгің келсе, Тоқтамыс хан, сенен айырылғаны Ақсақ Темірге қалай батып жүргенін айтып берейін. Бұл оқиғаны өз көзіммен көргем, Әмір-Темірдің алтын сөзін құлағыммен естігем.

	— Айтыңыз,— деді Тоқтамыс,— естілік.

	— Жақында Мауараннахр патшалығының әулие-хазіреті, ісләм дінінің Түркістан өлкесіндегі алтын күмбезі Берке-Сәйттің пайғамбар жасына жеткенде дүние салғанын бүкіл мұсылман қауымы естіді. Сол Берке-Сәйттің табытының басында отырып, ұлы жиһангер Ақсақ Темір көзіне жас алып: «Дүниеден шын жақсы көрген, сырласар үш серік, жолдасым болып еді деді. Бірі — Құсайын әмір, бұл жалғаннан ерте өтті, екіншісі — мынау Берке Имам қазір дүниеден міне көзін жұмды. Ал үшіншім — Тоқтамыс, менен алыстап, араздасып кетті» деді. Егер Әмір-Темір Тоқтамыс ханды жақсы көрмесе, екі серік жолдасының өлгенін айтып, үшіншісінің өзінен айырылғанын мұң етер ме еді?

	Осы сәтте Исабек би, орнынан сәл қозғалып, күлімсірей сөйлеп қалды.

	— Ақсақ Темірдің айналдырған үш досының екеуі өлсе, Тоқтамыс хан үлкен даналық істеген екен, Әмір-Темірден ертерек дұрыс айырылыпты...

	Отырған жұрттың кейбіреуі езу тартты. Өткір тілді батыр бидің «Егер Ақсақ Темірден айырылмай қасында жүре берсе бұ да өлетін еді ғой» деген ойды, күлтелей, ебін тауып айтқанын Шәмсиддин би де түсінді. Тауып айтылған сөзге қандай жауап қайтарар екенсің?» дегендей үйдегілер оған қарай қалды.

	Расында мұндай әзіл-қалжың және ар жағында зіл жатқан сөзге жауап қайтару қиын еді. Бірақ сан таласта жеңіліп көрмеген шешен би, дағдарып қалмады, қоян көрген тазыдай еліре түсті.

	— Уа, Исабек би, Ақсақ Темірден Тоқтамыс ханның айырылғанын тым ерте жоқтаған жоқсың ба? — деді. Бұнысы оның «Тоқтамыс ханның өлмейтініне көзің жете ме?» дегені еді.— Әмір-Темірмен қастасқандығынан Тоқтамыс хан қазадан аулақ болатын болса құба-құп, Исабек би. Әйтпесе Ақсақ Темір тәрізді алып түсер алмас қылышпен қастасқаннан гөрі, достасқан тиімді емес пе Тоқтамыс ханға? — бұнысы оның «егер Алтын Орда ханы өлгісі келмесе, Ақсақ Темірмен татуласуы керек» дегені еді. Бидің астыртын айтқан қорқыту сөзін жұрттың бәрі ұқты.

	Бұл ақылға ең алдыменен ханның өзі құлақ қойды.

	— Тауып айттыңыз, Шәмсиддин би,— деді Тоқтамыс.— Ақсақ Темір әміршіменен келісім сөзге келуге мен барамын. Бұған Ордамыздың өзге би, әмірлері қалай қарайды екен? — Ол үйдегілерге сынай көз тастады.

	Тағы сөзді Исабек бастады.

	— Ақылды, айлалы сөзіңмен, алақаныңмен сипағандай майда тіліңмен, бізді өзіңе қараттың, Шәмсиддин би, бүйте алмасаң сен бүкіл Мауараннахр, Жетісу Хорезмге атың шыққан қызыл тілдің дүлдүлі болар ма едің? Бірақ қандай әдемі болмасын өтіріктің құйрығы бір-ақ тұтам. Егер Ақсақ Темір бізбенен бітімге келмек ойы болса, Шекіде жатып Шәмсиддин ділмәрді неге сонда жібермеді? Бізден алыс жатқан жерінен таяу көшіп келіп, қыс бойы Махмудабат жайылымында әскерін дайындап, ол аз болғандай Алтын Орда жағасына шеп құрған Кура өзеніне келе жатып, Сізді неге жіберіп отыр? Қазір Кавказ тауының теріскей етегіне аялдаса, сіздің қайтуыңызды емес, арғы жағынан әлі тегіс келіп үлгірмеген Омар шейх қолын күтіп қалған жоқ па? Дүниеде екі затқа сенбеймін, бірі, Ақсақ Темірдің бізге дос болады дегенге, екіншісі, тағы сол Ақсақ Темірдің шын сырын айтты дегеніне... Жоқ, Шәмсиддин би, Әмір-Темірге сен сенсең де мен сенбеймін. Онымен бітім сөзге келуге мен қарсымын. Жылқы12 жылғы қырғыннан кейін, Әмір-Темірмен тіл табу тіпті мүмкін емес. Біздің таласымызды не болса да aқ білектің күші, көк найзаның ұшы шешсін! Менің ойым осылай!

	Исабектен кейін сөзді дереу жас кезіндегі әйелі сойылкер болған қарт Қазы би алды.

	— Ақсақ Темірге барып, пана іздеп, оныменен дос болам деген Алтын Орданың оғландары аз болған жоқ,— деді ол.— Мына отырған Тоқтамыс хан да, ана жақтағы Едіге би, Темір-Құтлық, Құнжақ оғландар да сөйткен. Бірақ солардың біреуі де Әмір-Темірмен достаса алмады. Неге? Оған сену қиын, тек өзіне тиімді жағын ғана ойлайды. Жаңа Исабек би сөйлеп отырғанда, менің ойыма қыпшақтың бір ескі аңызы түсті... Арыстан ауырып жатыр дегеннен кейін, көңілін сұрауға аң біткеннің бәрі барған екен. Ең соңында түлкі келіпті. Арыстан жатқан апанға кірместен бұрын ол апанның алдындағы іздерін тексеріпті. Сөйтсе апанға кірген іздер көп, ал қайта шыққан бірде-бір аңның ізі жоқ екен... Сосын, менде ана аңдардай болады екенмін деп түлкі кірмей қапты.

	Сол айтқандай, Ақсақ Темірмен достасамын дегендер көп, ал достасқан бірде-бірі жоқ... Мен де мына Исабек тәрізді оған сенбеймін. Адам қорқып бітімге келмейді. Өйтіп бітімге келгенмен, одан ештеңе өнбейді. Өзімізді алдаудың еш қажеті жоқ, қолымызға қаруымызды алып, не болса да талайымыздан көрелік.

	Енді орталық қосынның әмірі Тастемір оғлан сөйледі.

	— Қазір Ақсақ Темірдің асқақтап тұрған тұсы,— деді ол.— Бұдан жаманымда да тойға барғанмын дегендей, әлі мұндай күйге жетпеген кезінде де Дәшті Қыпшақты шапқан. Бітім керек болса, сонда қайда қалды? Бұл жолғысы қулық. Бізді аяйтын Ақсақ Темір жоқ. Бүкіл жиһанды жаулап алмақшы Мауараннахр әмірі, Алтын Орданы бүйірінен қадалғалы тұрған найза санайды. Сондықтан бізді құлатпай тыныш ұйықтай алмайды ол. Дәл бүгін бітімге келгісі келсе, онысы да қулық. Иран мен Иракты мүлдем жаулап алғанша, әзірге Алтын Орданы үркітпей тұра тұрайын дегені. Әлемнің жалпағын алып жатқан Жошы ұлысын табанының астына салмай, ол дүние қожасы, жиһангер бола алмайды. Оны Ақсақ Темірдің өзі де, ол алдап түсірем деп отырғанын мына біз де білеміз. Өртті қаулатып алып сөндіре алмайсың. Ақсақ Темірді бүкіл әлемге қожа етіп алып сонан соң оны жеңу бізге қиынға түседі. Ал қазір күшіміз Мауараннахр билеушісінікінен кем емес, және майдан ортамызда жат жерде, ұрысқа түссек Түселік, ал қазір еш бітімге келуге болмайды.

	Өзгелерден гөрі сәл кеңірек ойлайтын Әлібек оғлан өзге әмірлердің де жаңағы сөйлегендерді жақтап кететінін біліп тоқтау салды.

	— Уа, Тоқтамыс хан,— деді ол,— Шәмсиддин би Алтын Ордаға от алғалы келген жоқ қой, Ақсақ Темір әмір де хаты мен бірге қаһарын жолдап жібермеген тәрізді, ақылдасып жауабын берелік, көппен кеңескен тоң келте болмайды деген.

	— Болсын,— деді хан.

	Алтын Орда ханы түнімен өзінің әмір, бекзада, би, батырларымен кеңесіп, ақыры солардың сөзінен шыға алмай, Ақсақ Темірмен келісімге бармайтын болды. Шәмсиддин биге көне дәстүрді сақтап, басына құндыз бөрік, үстіне жібек шапан кигізіп, астына жорға мінгізіп отырып:

	— Игі жақсы әмір, би, батырлар болып кеңесіп, Мауараннахр билеушісі Әмір-Темірдің келісім сөзге келейік деген тілегін қабылдамадық,— деді.— Ақсақ Темір шын бітім сұраған болса, кеш қалды. Атымыз ерттеулі, қылышымыз қайраулы тұр, соғысуға біз дайынбыз.— Сосын Ақсақ Темірге арнап әмірлер бірігіп жазған сөкет қағазды берді.— Хатына хат қайтардық, бұдан артық оған көрсетер сый-құрметіміз жоқ.

	— Уа, Тоқтамыс хан! — деді кенет тұнжырай қалған Шәмсиддин би.— Сен әз Жәнібек ханға айтқан Жиренше бидің қатынының сөзін естімеп пе ең? Естімесен айтайын. Әзілі жарасқан Жиреншенің әйелі Әз Жәнібек ханнан «Тақсыр, ас айныса, не түзейді?» деп сұрапты. «Май түзейді» — деп жауап береді. Қатын: «Май айныса не түзейді?» деп сұрапты. Хан: «Тұз түзейді» деп жауап беріпті. Қатын: «Тұз айныса не түзейді?» — деп сұрапты. Хан жауап бере алмайды. Қатын бірақ қоймапты. Ол: «Халық айныса, не түзейді?» — деп сұрапты. Хан: «Хан түзейді» депті. Сонда қатын: «Хан айныса не түзейді?» депті. Хан тағы жауап бере алмапты. Уа, Тоқтамыс, халқым деп отырған әмір, би, батырларың шатысқанда, Алтын Орда ханы сен түзеуің керек еді. Ал өзің шатысқан екенсің, сені кім түзете алар. Ендігісін өзіңнен көр! — деп Шәмсиддин шатырдан шығып кетті.

	Тоқтамыс үн-түнсіз отырып қалды. Бір сәт өзіне осыншама өктем сөйлеген мына от тісті, орақ ауызды биді, дәл қазір басын алып, хатымен бірге дорбаға салып, Ақсақ Темірге бергізіп жібергісі де келіп кетті.

	Бірақ өзін-өзі тоқтатты. Өйткені, Ақсақ Темірмен, келісімге бекер келмедім - ау деген бір өкініш ой осы сәтте билей бастаған.

	Көңіл күпті болған соң, жігер де күпті болады. Тоқтамысты осы бір өкініш ой бір сәт қана билеп қоймады, алдағы кезде де әлсін-әлсін көңілін бұза берді. Бұл жағдай Ақсақ Темірмен соғысының үстінде де Тоқтамыстың жайшылықтағы алғыр қуат-күшін құм етті. «Түбі Мауараннахр билеушісіменен келісімге келуім керек болар» деген ой Ақсақ Темірмен шын белдесіп қарсы тұруына да кедергі болды.

	Дұрысында Тоқтамысқа соғыспау керек еді, соғысады екен, бар ақыл, ой-дарынын аямай, табан тіреп тұрып алу — жалғыз ғана жол болатын. Бүйтуге оның әскерінің ерлігі де, күші де жететін еді.

	Алтын Орда ханы бірақ өйтпеді. Ақсақ Темірден де, Алтын Орда елінің алдындағы жауапкершілігінен де қашып құтылғысы келді. Майданда жеңілуден көрі, қашып құтылуды таңдады.

	Ол осы сәтте «қашқанға қатын да батыр» деген қыпшақ елінің көне қағидасын есіне түсірмеді.

	Ақсақ Темір, әрине, Тоқтамыстан екінші рет «келісімге кел» деп сұрамады. Оның шынында күткені Тоқтамыстың «соғысамын» деген осы сөзі еді. Елші жіберіп «келісімге келейік» дегені жәй әшейін алдауы болатын. Грузиямен жүргізіп жатқан соғысын тоқтатып, әдейі Махмудабат жайылымына келіп, әскерін қыс бойы текке дайындады ма ол? Қырымға аттанамын деп жар салып, күтпеген жерден Кавказға жорыққа шығу, Иракқа барамын деп, соғысқа еш дайындығы жоқ қаннен-қаперсіз жатқан Түркияны шабу Ақсақ Темірдің жалпы шапқыншылық саясатының әдісі еді? Әскерінің үштен бірі, Алтын Ордаға жататын Қыпшақ, Қаңлы, Маңғыт, тәрізді рулардан болғандықтан, бұл жолғысы да, бір жағынан, айып менен емес демек оймен, Тоқтамыстан келісім сұраса, екінші жағынан Алтын Орда әскерінің тастай түйініп, өзіне қарсы дайындала қоймауын көздеген.

	Тоқтамыс бұл қақпанына түспеді. Енді Ақсақ Темір көктен тілегені жерден табылғандай сес көрсетті. Оның күткенінің өзі де осы еді.

	Раф Шәмсиддин би келгенде Ақсақ Темір ордасы Эльбурс тауының етегін жайлаған Дағыстан жеріндегі бір өзенінің жағасында еді. Осы өзеннің бойын тегіс Әмір-Темір әскері алған-ды. Сол қанаты Эльбурс тауының етегіне жетсе, оң қанаты Құлзұм теңізінің жағасына дейін созылып жатқан. Тоқтамыстың өзінің жанына батыра айтқан «соғысамын» деген сөзін естігеннен кейін Ақсақ Темір әскеріне көтерілуге бұйрық берді. Аттаныс алдында өзі әскерін тағы бір аралап шықты, Тоқтамыстың келісімге көнбегенін, егер жауды жеңсе әр жауынгерге қыруар дүние беретінін естіртіп шықты. Бітімге көнбей, қан төккісі келген Тоқтамысты аямай жеңуге Ақсақ Темір қосындары тізе бүгіп ант берді.

	Міне енді, кернейлер барылдап, әкелері өлгендей ішін тартып өксіп, шиқылдап, жылап-зарлап, барабан, тобырғалар дүрсілдеп, тарсылдап жорыққа шығуға тағы белгі берді. Ежелгі әскери тәртіп бойынша, оң қанат пен сол қанаттың қанбала, маңғылары сәл алға түсіп, әмір түмен басшылары жалауларының астында, лек-лек боп жолға шықты. Наурыз айының басында Ақсақ Темір қолдары Дербент қақпасынан өтіп, Теріскей Кавказдың етегін жайлап отырған Қайтақ атты шағын жұрттың жеріне жетті. Бұл жауынгер ел Тоқтамыс жағында болатын. Ақсақ Темір жүз мыңдаған әскеріне осы елді шабуға бұйрық берді. Көк темірге бөленген шапқыншыларға азғантай жұрт не істей алады, тау-тасты, күз-жартасты паналай қашқан Қайтақ жұртын, бүкірейген шалына, еңбектеген баласына қарамай, Ақсақ Темірдің қанқой, ел шауып, жұрт тонауға үйренген әскері аямай қырды. Қолға түскен құлдыққа, күндікке жарамайтын ауру, көрілерін арқанға тізіп жардың басынан құлатты. Тау етектеріне салынған қышлақтардың кісілері өліп, қаңырап қалған үйлерде қайтадан адам пайда болатындай, бір қышын қалдырмай қиратты, өртеді. Іске жарайтын дүниелерін тегіс тонады. Жайқалып тұрған егінге түскен шегірткедей, екі күннің ішінде кеше ғана тау кезіп, аң атып, мал бағып күнін көріп отырған салтанатты елді мүлдем жоқ етті.

	Бір керемет шаруа бітіргендей, Ақсақ Темір әскері, көңілі көтеріліп, енді әрі қарай жүрді.

	Бұны естіген Тоқтамыс Ақсақ Темірдің қаһарына шын мінгенін біліп, жеті адамымен келісім сөзге Ортақ биді жіберді. Ортақ би Ақсақ Темір өзі басқарған, жер мен көкті алып кеткен сыңсыған әскерді көргенде, жау ордасына баруға жүрексініп, Тоқтамысқа қайтып келді. Жаудың келіп қалғанын айтты.

	Тоқтамыс, әскерін тастай етіп бекіндіріп, келе жатқан жауды қарсы алудың орнына, оған қарсы он мың адамнан құрылған Қазаншы мен Кен-Жанбай батырлар басқарған ең таңдаулы қосын-маңғыласын жіберді. Ақсақ Темір әскерін Қойсу өзенінен өткізбе деп бұйырды.

	Қазаншы мен Кен-Жанбай маңғыласының Қойсу өзенінің жағасына бекінген Ақсақ Темір Дербенттен төрт күндік жердегі Тарқыға жеткенінде естіді.

	Мауараннахр әміршісі өзінің таңдаулы батыр жауынгерлерінен құрылған жиырма мың атты әскерін алып, күн бата жүріп кетті. Түн ортасында Қойсу өзенінің бас шенінен өтіп, түн бойы тоқтамай, таң ата Қазаншы мен Кен-Жанбай қосындарының ірге жағынан кеп тиді. Жаудың өзен жағасына келуін күтіп жатқан Алтын Орда жауынгерлері тау, құздарды тасалап, желкелерінен шыға келіп өздеріне ат қойған Ақсақ Темір өзі басқарған Мауараннахрдың таңдаулы әскеріне төтеп бере алмады. Қанша ерлік көрсетіп қарсыласқанымен жеңіліп қалды. Қазаншы мен Кен-Жанбай жүзге жетер-жетпес ер жігіттерімен, өздерін қоршаған жау шебіне көк найзаларының ұшымен жол салып, әзер құтылып шықты.

	Мауараннахр мен Алтын Орда әскерлерінің айқасы, шу дегеннен осылай Тоқтамыс жағына сәтсіз басталды.

	Қазаншы мен Кен-Жанбай маңғыласының жеңілгені Алтын Орда әскерінің көңілдерін әжептәуір басып тастады.

	Ал Ақсақ Темір қолдары тағы алға қарай жүрді. Сол күні кешке таман Терекке құятын Сүнжі өзенінің жағасына кеп шатырларын тікті. Табашылары Тоқтамыс әскерінің Терек өзенінің арғы бетінде шеп құрып жатқанын хабарлады. Ақсақ Темір де өз қолдарына осы өзеннің бергі жағына тоқтауды бұйырды. Дәстүрге айналған тәртіппен Мауараннахр жаяу бұлықтары орларын қазып, шапаларын құрды. Тоқтамыс әскері де осыны істеді. Бір-бірінің қосындарының құрлысын, санын білдірмеуге тырысып, екі жақ та түнде от жақпай, шу шығармай, бірін-бірі аңдып тағы он шақты күндей тұрды.

	Тоқтамыс тағы да кейін шегініп кете ме деп күдіктенген Ақсақ Темір, Көкек айының он бесі күні Терек өзенінің арғы бетіне шықты. Ал Тоқтамыстың кей қосындары атпен жалдап бергі бетке өтті.

	Сол күні керемет қан майданның бірі болды.

	Мұндай бекіністі соғыста жаяу әскердің маңызы өте зор еді. Атты әскер еркін шауып қашып құтылып, не қуып жетіп, ойдағыдай ұрыса алмайтын Кавказдың таулы, тасты, құзды, шатқалды жерінде, жаяу әскер ерекше орын алатын. Алтын Орда бұлықтарынан Ақсақ Темірдің жаяу әскері анағұрлым көп еді. Осы жолғы соғыста бұлар жеңуші күшке айналды. Арғы бетке шыққан Тоқтамыстың атты қосындары мықтап бекінген Ақсақ Темірдің жаяу әскерінің шебіне ештеңе істей алмады. Қаулап шауып келіп, қазылған орға жығылып, не шапаларын тасалап тұрып қардай жаудырған жаяу әскердің жебесінен ат жалын құшып жатты. Ал арғы бетке шыққан Ақсақ Темір қолдары Алтын Орда қосындарының ірге, не бүйір жағынан тиді. Өзенді жағалай құрған бекіністері, шапа, орлары босқа қалды. Бұл тұстағы Тоқтамыс жауынгерлері, амал жоқ, шегінуге мәжбүр болды. Олардың тастап кеткен орындарын жаяу әскерлері басты. Қиын жағдайға ұрына бастағанын сезген Тоқтамыс, енді жауды жеңер бөтен жол іздеді. Ол дереу өзінің қарамағындағы әйгілі атты әскеріне Терек өзенінің ашықтау жағасында Омар-Шейх басқарған Мауараннахр әскерінің сол қанатын қоршауға бұйырды. Омар-Шейх өзінің қалай жазық далаға шығып кеткенін байқамай қалып Тоқтамыс қосындарына төтеп бере алмай, біраз жауынгерлерін майданда жоғалтып, кейін шегінді.

	Әскеріне қауіптің сол жақ қанаты тұсынан туғанын көріп Ақсақ Темір өзінің қарамағындағы жиырма жеті қосынның жиырма алтысына Тоқтамыстың шабуыл жасап жатқан әскерін құртуға бұйрық берді. Өзі жалпы майдан барысын бақылап таңдаулы жігіттерден құрылған шағын қосынымен бір шоқы басында қалды.

	Міне осы кезде бір топ серіктерімен жарқабақтан ұрысқа қарап тұрған Тоқтамысқа Исабек би мен жиырма беске жаңа шыққан Шора батыр келді.

	— Хан ием,— деді Исабек би.— Жаңа ғана хабар алдым, Ақсақ Темір ана тұста шағын қосынымен жалғыз қалыпты. Мына ұрысты тастап, Шора батыр екеуіміз өз қосындарымызбен, арғы жыпқыл, құз арасымен көзге ілікпей барып Ақсақ Темірдің өзін шабалық. Өткен ұрыста, Едіге бөгет болып еді, бұл жолы құдай бұйыртса ол қанішердің тентек басын алдыңа әкеп салармыз.

	— Маған Ақсақ Темірдің басы емес, оның әскерінің жеңілгені керек,— деді Тоқтамыс.— Қосындарыңды алып кетсеңдер, орталық майданда қауіп туады. Одан да тезірек жауынгерлеріңе жетіңдер!

	Екі батыр өз қосындарын басқаруға шаба жөнелді.

	Тоқтамыс бекер рұқсат етпеді. Ақсақ Темірдің басы бір әскердің жеңілуіне татитын еді.

	Жоқ, Тоқтамыс, екі қосыным кетсе, орталық майдан қаусап қалады деп қорықпаған. Ашаршылықта татқан құйқаның дәмі ауыздан кетпейді дегендей, өзін бір кезде Алтын Орда ханы еткендігінен бе, әлде басына түскен ауыр күндерде Мауараннахр әмірінің өзіне үстемдігі көп жүріп, әбден сескеніп қалғандығынан ба — Тоқтамыс, Ақсақ Темірге келгенде жүйрік аттың жанында кібіртіктеп қалатын жабы жылқыдай, үнемі берекесі қашып кететін. Қанша қастасып жүрсе де, оны өлтірсем деген ойдан аулақ болатын. Бар тілегі Ақсақ Темірдің құрығына ілікпеу, оның қол астына кірмеуді ғана ойлайтын. Шамасы келсе, Мауараннахр әміршісінің тірідей өзіне бағынышты болғанын көксейтін. Бірақ оны біреуге өлтіртіп, не өзі өлтіріп, екі қолын қанға малғысы келмейтін.

	Ал кекшіл Ақсақ Темір болса, сонау Қоян, яғни 1388 жылғы Иранда жүрген кезінде Тоқтамыстың өзіне істеген опасыздығынан кейін, Алтын Орда ханының тек өлімін тілеген. Қолына түссе, өз көзінше бауыздатып бір арманына жететіндей көретін.

	Бұл жолы да ол ең алдыменен Тоқтамысты қолға түсіруді ойлады. Ал сол Тоқтамыстың өзін өлімнен алып қалғанын білмейді. Тек осы бүгінгі соғыстан кейін он жыл өткенде ғана Әмір-Темір Қытайға аттанғалы жатқанында, Алтын Орда тағынан айырылып, қайда барарын білмей, сары уайымға түскен Тоқтамыстың жәрдем сұрап жіберген елшісі Қарақожа нөкерден бүгінгі болған оқиғаны естіген. Сөйтіп Ақсақ Темірдің Тоқтамысқа қатқан жүрегін жібіткені Қытай жорығынан қайтып келгеннен кейін Алтын Орда тағын қайтадан Тоқтамысқа алып беремін деп уәделесуінің бір себебі осы оқиғаға орай еді.





Ал қазір Ақсақ Темір ондай ойдан тіпті аулақ болатын.

	Сәтсіз басталған ұрыс, сәтсіз аяқталды. Ақсақ Темірдің темір тәртіппен құрылған, мықтап қаруланған әскерінің тегеуірінді күшіне шыдай алмай, бүкіл қорғаныс, қаруларын, арба, қос, шатырларын жауға тастап Тоқтамыс әскері әбігерлене кейін шегінді.

	Тоқтамыс тағы қателік жіберді. Боса да шегінгеннен кейін аттылы әскеріне соғысуға қолайлы Дәшті Қыпшақтың жазық даласының шетіне қарай шегіну керек еді. Жәрдем алар елі де жақын, көсіле аты шабар жері де кең. Бірақ Тоқтамыс олай етпеді. Шашырап кеткен қосындарын жинап, енді Кура өзенінің Теріскей бетіне қайтадан шеп құрды. Әлі де болса таулы жерден шыға алмады.

	Дегенмен Тоқтамыс бұл жолы тек өз басына ғана емес, бүкіл Алтын Орданың тағдырына қандай қауіп туғалы тұрғанын ұқты. Енді ол Ақсақ Темір қолдарымен аянбай соғысуға бел буды. Әттең не керек, осындай айқасты ол, Ақсақ Темір әскері алғашқы Қойсу өзенінің бойына келген шағында істеуі керек еді. Онда жауынгерлері жаудан қашып, жүректері шайлықпаған кезі, дұрыс ұйымдастыра білгенінде. Ақсақ Темірге өшігіп тұрған Алтын Орда сыпайлары ұпайларын жібермеулеріне де мүмкін болатын. Ал Тоқтамыс, әскерін бөлшектеп, әйгілі Қазаншы мен Кен-Жанбай батырлар басқарған кәшіктәне маңғыласын жеке жіберіп, аяулы жігіттерін өздерінен астам күшке жұмсап, босқа қырып алды. Ал екінші рет Терек жағасында алысқанда, тағы босбелбеулік істеп, Ақсақ Темірдің өзін құртатын жағдайда, Исабек би мен Шора батырды ұстап қалды. Жоқ, Тоқтамыс енді бұндай қатені жібермек емес. Тіпті Кен-Жанбай, Ақтау, Исабек, Шора батырларға қосындарымен ыңғайлы келген сәтте, Ақсақ Темірдің ең алдыменен өзін қоршап, мерт етуді тапсырды.

	Бұл Тоқтамыстың туғалы тұрған қауіпті әбден түсініп, шын жанталасуы еді.

	Кура өзенінің жағасындағы айқас наурыз айының аяқ шенінде басталды. Күн бүгін айнадай ашық еді. Көгілдір аспан шыныдай мөлдіреп тұрған. Теріскей тау қойнауларынан көктемгі самал жел соғады.

	Керней, зұрна, барабандарын бырылдатып, дабырлатып, айқайлатып Ақсақ Темір әскері әдеттегісіндей жеті қол боп алға ұмтылды. Орталық қолды Мұхаммед-Сұлтан өзі басқарып келеді. Сол жақ қанатында сол баяғы Омар-шейх мырза, оң қанатта Хаджы-Сәйфуддин. Бұлардың қолдарының алдында маңғыла, қанбала, хабаршылары. Осылардың бәрінің соңында таңдаулы жиырма жеті қосындарымен Ақсақ Темірдің өзі. Барлық қолдардың ел алдында шапар, тұрыларын алдына ұстап, жаяу әскерлері ақырын саспай жылжиды. Олардан кейін атты сыпайлар. Осындай тәртіппен Тоқтамыс әскері де жақындай түскен. Кенет Тоқтамыс әскері жақтан «алға!» деген дауыс шықты. Сол сәтте жалпы тәртіпті бұзып, жаяу қосындарды кейін тастап, қыпшақтың әйгілі атты әскері атой сап, алға қарай шаба жөнелді. Сол-ақ екен Ақсақ Темір қолдары да алға ұмтылды. Бір бие сауым өтпей соғыс қызды да кетті.

	Кенет Тоқтамыс әскерінің Құнжақ оғлан, Ақтау, өзінің күйеу баласы Дәуіт Софы, тағы осындай белгілі әмірлер басқарған оң қанаты Ақсақ Темірдің сол қанатын ойсырата жеңіп, кейін қарай сырғыта бастады. Мұны көрген Әмір-Темірдің өзі жиырма жеті қосынымен шабуылға шықты. Енді Құнжақ оғлан әскерлері тегеуірінді күшке шыдай алмай, кейін шегінді. Ақсақ Темірдің жиырма жеті қосының көп жауынгерлері қашқан жауларын қуа түсті. Бұл кезде қашып келе жатқан Құнжақ оғлан әскерлері, өздерінің Тастемір оғлан басқарған орталық қолдарына таяй беріп, кенет аттарының басын кейін бұрып алып, соңдарынан қуып келе жатқан жауына қарсы шапты. Бұларға Тастемір оғланның біраз әскері де қосылды. Мұндай жағдайды күтпеген Ақсақ Темір қосындары сасып қалды. Кейбіреулері аттарының басын бұрып алып кейін жалт берді. Заулап келіп қалған Алтын Орда әскерлері оларды таптай қуып, соңдарынан қалмады. Көбін алғашқы қарқындарында-ақ сойыл, шоқпарларымен аттан ұрып құлатты. Жан сауғалаған Мауараннахр жауынгерлері енді Ақсақ Темірге қарай қашты. Құнжақ оғлан, Ақтау, Дәуіт софы жауынгерлері жолдағы әскерлерді састыра, енді аттарын Ақсақ Темірдің өзіне тікелей салды. Міне осы кезде Шейх-Нұрриддин әмір, өзінің елу жігітіменен аттарынан секіріп түсіп, Ақсақ Темірді қоршай, бір тізерлей отыра қап, келіп қалған аттылы Алтын Орда әскеріне оқ жаудырды. Шейх-Нұриддин жігіттеріне Мауараннахрдың бөтен қосындарының жауынгерлері қосылды. Заматта аттарынан секіріп түсіп, Ақсақ Темірді қоршаған жауынгерлер құмырсқадай қарақұрым бола қалды. Бәрі де, бір тізерлеп отырып алып, Алтын Орданың жан-жақтарынан қаптаған аттылы әскеріне оқ жаудырды. Құнжақ оғлан, Ақтау, Дәуіт софы және басқа әмір, батырлар қосындары қанша ер жүрек, өлермен болғаныменен, өздеріне қардай жауған оқ боранынан өтіп, Ақсақ Темірге жете алмады. Мауараннахр әмірін, оның ел тонатып, сыйлық беріп, әбден қанқой етіп үйретіп алған жауынгерлері жауына бермеді, ол үшін шыбын жандарын пида етіп, қарсыласып тұрып алды. Бұларға Ақсақ Темірдің басқа да ер жүрек қосындары кеп қосылды. Енді аттарынан түсіп, Ақсақ Темірді қорғаған әскер Әмір-Темір тұрған жердің бәрін алып кетті. Бір адамды мұндай боп, бір мемлекеттің әскерінің тегіс қорғағанын, бұрынды-соңды тарих білмеген-ді.

	Сонша оларға Ақсақ Темір кім еді? Бар жақсылығы өздері тәрізді елдерді шауып, дүниесін талап, бұларға алып бергені ме? Сол үшін бұлар шыбын жанын аямай Ақсақ Темірді қорғап тұр ма? Иә, сөйтеді! Адам баласын бір-біріне қасқыр ете алған осы Ақсақ Темір, Тоқтамыстар!

	Қан тағы судай ақты.

	Аттарынан түсіп ап, оқтарын қардай жаудырған, Ақсақ Темірді қоршап, бүкіл даланы алып кеткен жаяу садақкерлер әлсін-әлсін шапқан Алтын Орда әскеріне өздерінің қанқой басшыларын бермеді.

	Ұрыс әбден қыза түсті.

	Ақсақ Темір әскерлерінің Хаджы-Сәйфуддин әмір басқарған оң қанаты да қиын жағдайға ұшырауда еді. Исабек Бахты-Хожа, Шора батырлар өз қосындарымен арт жағынан кеп бұларды қоршап алған. Алтын Орданың сойылгер атты әскеріне қарсы кеп жеңе алмайтынын білген Хаджы-Сәйфуддин қолы, аттарынан түсіп, шапаларын қалқан етіп, жаяу әскер ретінде соғысқан. Қашса, Дәшті Қыпшақтың кілең жүйрік мінген батыр жігіттерінен құтыла алмайтындарын білген Хаджы-Сәйфуддин сыпайлары, ажалдан құтылу тек аянбай ұрысуда екенін түсініп, табан тіреп тұрып алған. Қыпшақ жігіттері қылыштарын жарқылдатып қанша төнсе де, бұлар тұрған орындарынан тапжылмаған. Осы кезде бұларға Жеһаншахбаһадурдың атты қосындары жәрдемге келді. Енді қыпшақ әскерлері екі оттың ортасында қалды. Бір жақтарында Хаджы-Сәйфуддин әскері, екінші жақтарында Жеһаншах атты қосындары. Амал жоқ, өзіміз қоршауда қалмайық деп Исабек, Бахты-Хожа, Шора батыр, бір бүйірден сытылып шыға, соғыса жүріп, кейін шегінуге мәжбүр болды.

	Бұны көрген Тоқтамыс, тағы жеңіле бастадық-ау деп ойлады.

	Көңілге кірген күдік суық жыландай, енді ақыл-сезімін, ой жігерін орай бастады.

	Әлі де табан тіреп соғыса берудің орнына Тоқтамысты енді тағы әскерімді қайтсем аман алып қаламын деген ой биледі.

	Тоқтамысқа осы сәтте жанын өлімге қияр ерлік жетпеді.

	Міне осы кезде мырза Омар-шейх басқарған Ақсақ Темір әскерінің сол қанаты Алтын Орда ханы өзі басқарып жүрген қосынға лап қойды. Бұны көрген Тоқтамыстың ең бір жақын әмірі Ақылы би, қаптап келе жатқан Мауараннахр жауынгерлеріне өз қосынымен кес-кестей қарсы шапты. Бүйірінен таяй түскен жауын көргенде, Омар-шейх қолының маңғыласы Османбаһадур да атының басын бері бұрды.

	Сол сәтте екі батыр біріне-бірі қарсы кеп қалды. Біріне-бірі сілтеген көк найзалары, құрыш сауыттарының үстерінен құр дарып, еттеріне өтпей, шатыр-шұтыр тиіп, екеуі де бірдей ағып өтіп, қайта оралды. Әбден кәрленіп өшігіп алған өзге жауынгерлер де бетпе-бет кеп бірімен-бірі айқаса кетті. Жарқ-жұрқ түскен қылыштар, құлаштай ұрылған шоқпарлар, өкпе тұстан кеп қадалған көк найзалар. Бірін-бірі айбалтамен шапқан, ат үстінен күштісі күшсізін шоқпарымен ұрып өлтірген қырғын әлі ұзақ уақытқа созылды.

	Біраз әскерінің өлгенін көріп, көңіліне жеңілеміз-ау деп секем алған Тоқтамыс, бұл ұрыста тағы жеңілдік деп ойлады. Осы мезетте ол, оң қанаты мен Орталық қолының әлі де Ақсақ Темір әскерімен тең түсіп жатқанын байқай алмай қалды. «Жеңіліп қалдық-ау» деп күні бұрын көңіліне күдік алып, ер көңілі мұқала бастаған Тоқтамыс, өзі бірге соғысып жүрген сол қанатының ұрыса шегінгенін көріп, енді шың жеңілген екенбіз деп атының басын бұрып алды.

	— Тартыңдар, жігіттер, Дәшті Қыпшаққа! — деді ол бар даусымен айқайлап. Жалаушы «кейін шегініңдер» деген, жауынгерлерге белгі берер қаралы туын көтерді. Ал Тоқтамыс астындағы сәйгүлік жүйрігіне қамшы басты. Үзеңгілес серіктері соңынан ерді. Бір жақсысы бұл кезде күн кешкіре түскен еді. Келе жатқан қараңғылықты пайдаланып енді Исабек пен Шора батыр бастаған қосындар да кейін шегінді. Мұны көріп оң қанаттағылар да атының басын бұрды. Екі жағының кейін сырғып бара жатқанын аңғарып, орталық қолда майданын тастап, бірте-бірте артына қарай ойыса түсті де, кенет аттарының бастарын бұрып алып, құз жартас, шатқал, жыралардың арасын паналап қаша жөнелді. Аздан кейін бүкіл Алтын Орда әскері теріскейге ойысты. Майданда өлген жолдастарын көмуге де мұршалары жетпеді.

	Қырылған әскер қашан да болса қорқау қасқыр, қарға, құзғындардың жемі, көп кешікпей қан сасыған жерге жемқор құстар үймелей бастады. Ал қашқан әскер тоқтауды білмеді. Әйтеуір осы кезде тағы да қара жамылып түн келіп, Тоқтамыстың біраз жауынгерлері желкелерінен жалақтаған Ақсақ Темір сыпайларының кәрлі қылыштарынан аман құтылды.

	Осылай Алтын Орда мен Мауараннахр әскерінің үшінші айқасуы бітті. Бұл жолы да Алтын Орда жағы жеңілді. Тоқтамыс соңына ерген азғантай нөкер, бекзада, әмірлерімен бұлғар жеріне қарай беттеді.

	Жеңіске ие болған Ақсақ Темір, ертеңіне өзін бұл жолғы ажалдан алып қалған, Әмір-Темір үшін атынан түсіп, өз жанын қиып қорған болған Шейх-Нұрриддин әмірге майданға мінетін екінші аты — Қоянсанды берді. Үстіне алтынмен зерлеген жібек шапан жауып, беліне алтын сапты қанжарлы, асыл таспен безенген алтын белбеу тартты. Бұнымен қоса он мың көпек алтын динар сыйлады. Дәл мұндай болмағанмен, осы майданда ерекше көзге түскен бөтен әмір, батыр, тіпті қатардағы жай жауынгерлерінің өздеріне де көп сыйлық үлестірді. Олжалы болмаған бірде-бір сыпай қалмады. Содан кейін, осы соғыста аттан құлап жарақатты болған Миран шақты, Тоқтамыс әскерінен түскен қыруар дүние-мүлік олжаны мыңдаған арбаға тиеп Самарқантқа жүргізді. Бұл керуенге Жадыгербарлас батыр мен өзінің қайын атасы Хаджы-Сәйфуддинді басшы етіп, олардың қарамағына бір түменге жуық жасақ берді. Өзі таңдаулы бірнеше қосынмен Тоқтамыстың соңына түсті. Бірақ еш жерге аялдамай қашқан Тоқтамыс пен Алтын Орда әмірлері жеткізбеді. Ақыры Ақсақ Темір оларды Еділге дейін қуып келіп жете алмай, Тұратар деген өткелге кеп тоқтады. Осы арада Алтын Орданың ханы етіп Орыс ханның жасы келіп қалған баласы Құйыршықты белгілеп, оған арғы бетке өтіп, хандық құруға бұйырды. Өзі тағы Тоқтамысты қуып, Жылқы жылы болғанда Үкек деген жерге дейін келді. Тоқтамысқа жете алмай, тағы осы арада отырған Дәшті Қыпшақ елін аямай тонап, Еділдің төменгі сағасына түсті. Осы арада бұны Самарқантқа қайтып бара жатқан Мираншах көш-керуені қуып жетті. Ақсақ Темір өмірлерін тағы жинады. Немересі Пир-Мұхаммед мырзаға алты мың әскермен Иран астанасы Ширазға қайтуға, ал Шәмсиддин-Аббас әмірге үш мың жауынгермен Самарқантқа жүруге бұйырды.

	Тоқтамысқа жете алмай қалған Ақсақ Темір, енді Үзі өзенінен өтіп, Алтын Орданың батыс жағына аттанбақ болды. Өйткені ол егер Тоқтамыс қайтадан соғыс туын көтерер болса әлі де оған әскер де, қаражат та жинап берер елі бар екенін білетін. Әсіресе Тоқтамысқа жәрдем беретін, онымен бірігіп өзіменен соғысқан Бекжарлық оғлан, Ақтау әмір, Темір оғлан аймақтары Алтын Орданың осы батыс жағында екенінен Ақсақ Темір хабардар еді. Сондықтан осы араларды шаппақ болды. Мұны естіген Бекжарлық оғлан мен Темір-оғлан Үзіден өтіп, кешегі өздерінің қасы Құрамдай бектің жеріне паналауды ойлады. Бірақ бұл арадан да тыныштық көре алмайтындарына көздері жетіп, әрі қарай Рум жеріне асып кетті. Ал Ақсақ Темір болса, енді Тан өзенінен өтіп, кенет теріскей жаққа, орыс жеріне қарай бет бұрды. Ол қалың қолымен кеп Рязань князьдігін шапты, Елең деген қаланы алып, князін өлтірді. Тағы қан-жоса етіп тыныш жатқан жұртты тонады. Ақсақ Темірдің Рязань жеріне келгенін естіген Мәскеу князі Василий Дмитриевич Коломна қаласына жетті. Ока өзенінің жағасына келіп бекінді. Бірақ Ақсақ Темір Мәскеу князі әскеріне қарсы шығуға Мамайдың кебін киермін деп қорықты. Орыстармен соғысуға батылы бармай, Елең қаласынан бастап, жолындағы Дәшті Қыпшақ ауылдарын, қалаларын, өртеп-тонап, Еділдің төменгі сағасындағы Алтын Орданың Балшилин атты шаһарына қарай жүрді. Жолай Азақ-Тана қаласына тоқтады. Бұл қаланың дымын қалдырмай тонап мұсылмандардан бөтен, өзге діндегі тұрғындарын қаланың сыртына алып шығып, тегіс қырып тастады. Азақ қаласынан Ақсақ Темір Кубань өңіріне қарай беттеді. Бірақ черкестер Кубань мен Азақ-Тананың ортасындағы даланы Ақсақ Темір жүрмесін деп өртеп жіберді. Әмір-Темір оған да қарамады. Әйтсе де осы арадан бір жетінің ішінде өткен Ақсақ Темір әскері, аттарына шөп таба алмай жаман қиналды. Әзер дегенде арып-ашып Дағыстан жеріне жетті. Бұл арада да, өзіне қас санаған, басына бүркіт ұя салған, биік құздарда орналасқан Құлы, Таус атты берік бекіністерді алды. Содан кейін Теріскей Кавказдың ел-жұртын қанға бояп, шауып, бекіністерін күйретіп Қарабаққа келді. Осы уақытта күздің қарасуығы басталды. Ақсақ Темір қалың әскерімен Қарабақта қыстамақ болды. Одан әрі тағы Иракқа, не Түркияға аттанам деді. Жоқ, оның бұнысы, әдеттегісіндей жалған еді. Оның ойы бөтен жақта болатын. Бұл көп кешікпей анықталды.

	Ал Алтын Ордаға хан еткен Құйыршық Еділ — Жайық тағына көп отыра алмады. Жошы ұлысын өз маңына жинамақ боп жаңа ғана жанталасып кірісе бастағанында, кенет өкпесіне суық тиіп, бір аптаға жетер-жетпес төсекте жатып, дүние салды.

	Ешкімге жақсылық та, жамандық та істеп үлгірмеген Алтын Орда ханын жұрт қабірге қойған күнінің ертеңінде-ақ ұмытты.

	Тоқтамыс болса, бұл жаққа келуге Ақсақ Темірден қорқып, әзірге бұлғар жерінде қалды.

	Дәл осы уақытта Алтын Орда тағы аз мезгіл бос тұрды.

	Міне, осы бір аласапыран, белгісіз шақта, кенет Едіге мен Темір-Құтлықтың аттары естіле бастады.

	Жұрт енді Қырым жаққа қарап елеңдесті.





БЕСІНШІ ТАРАУ

	Еділдің орта шенін, теріскейдегі Қазанқа өзені мен күнгейдегі Жигулиге дейін жететін Кама бойын, сондай-ақ Теріскей батысында Мокша мен Вада өзендерінің алқаптарынан бастап, теріскей шығысындағы Ақжайыққа дейін созылып жатқан кең өлкені көне заманнан Еділ Бұлғары деп атайтын.

	Бұл жұрттың:

	Еділ суы ағар болар,

	Қия-құзда жаға болар,

	Толған балық, бақа болар,

	Көл біткеннің кең алабы —

	деген бізге жеткен көне жырларына қарағанда, бұл халықтың түркі тілдес елдерге жататыны даусыз. Бұны біздің заманымызға жеткен бұлғарлардың ежелгі дастаны «Юсуф Зүлхия» қысасы да дәлелдейді.

	Бұлғарлар егін еккен, қала салған, қыштан құмыра, ыдыс құйған қолөнері өте күшті мәдениетті жұрт болған. Бұлардың алтыннан, күмістен суда жүзетін құстардың бейнелері істелген жүзік, білезік, алқалары «Әл-бұлғари заты» деген атпенен орыс жеріне де, Еділдің төменгі шеніне де, өздерімен көршілес, бір кездегі печенег, соңынан қыпшақ пен мордва, башқұрт далаларына да көп тараған. Бұлғарлардың астана қаласы «Ұлы Бұлғар» деп аталған. Бұл қала бұлғарлардың орталық әкімшілігі бар мемлекет болуына көп әсерін тигізген.

	Бұлғарлар ер жүрек ел болған. Хазарлармен соғысқан, оларды жеңген. Печенегтерге аттанған, бірақ бұлардың жерін ала алмаған. Бұлғарлар монғол шапқыншыларына он бес жылдай дес бермеген, алғашқы жылдарда-ақ олардың Түркістан мен Иран, Ирактарды жаулап алғандарын естісіменен бұлар шапқыншылардың келетін жолына — Жайық, Құндырша, Шеремшаның бойларына және Ика өзенінің батыс тұсына жер қазып, ұзынынан созылған биік, керемет қамал-бекініс жасаған. Иранды, Кавказдың арғы бетін алып, Дербент қақпасына өтіп, шығыс Европаның даласына шыққан, Калка өзенінің жағасында орыс пен қыпшақтың біріккен әскерлерін жеңген Шыңғыс ханның атақты қолбасшылары Жебе мен Сүбетай басқарған қалың қосындары осы қамал-бекіністен өте алмаған. Бұлғар қосындары қашқан болып, монғол қолдарын өзінің соңынан ертіп, тосқауылда аңдып тұрған әскерлеріне әкеп қырған. Одан кейін монғолдар бірнеше шабуылдар ұйымдастырған, ақыры Бату өзінің Сиыр, яғни 1237 жылғы аттанысында ғана бұлғарларды жеңген. Жылқы, яғни 1242 жылы Алтын Орда ұйымдасқан кезден бастап, бұлғар елі осы Бату Ордасының құрамына кірген. Бірақ бұл жұрт Алтын Орда құрамына кіргенмен, содан бергі өткен жүз елу жылдан астам мезгілінде, үнемі өзін жеке шаңырақ ретінде ұстап келген. Өзінің жеке әмірлері және патшалары болған. Тек бұлғарлар енді татар деп аталған. Әрине, бұлар Шыңғыс хан өзіне қарсы болғаны үшін қырған, Шығыс-Монғол тайпасына кіретін, түпкі аты татань, соңынан татар аталған жұртқа жатпайтын Еділ татарлары бұлғарлар еді. Бұлар Алтын Орда ханы Тоқтамыс, Қоян, яғни 1388 жылы Мауараннахрға аттанғанда елеулі күш қосып, әскер берген.

	Міне Тоқтамыс қазір ең жақын оғлан, әмір, батырларын ертіп осы бұлғар, басқаша айтқанда татар жеріне келген.

	Бұл кезде татарлардың өздері де екіге бөлінген болатын. Бірі Қазан хандығы аталса, екіншісі бұрынғы «Ұлы-Бұлғар» орны еді. Тоқтамыс Алтын Орда тағына отырғаннан кейін, ең алғашқы жорыққа шыққан жері осы Бұлғар даласы еді. Ол бұл өлкенің біраз жерін жаулап алған. Соңынан осы жердегі Қазан ханы Хасанмен және Бұлғар билеушісі Мұхамед-Сұлтандармен келісімге келіп, жаулап алған жерлерін Бұлғарлардың өзіне қайтарған. Хасен мен Мұхаммед-Сұлтан Алтын Орда үстемдігінен шықпайтын боп уәде берген. Бұл екі хандық бірте-бірте араларындағы қайшылықтарын жоғалтып, Ақсақ Темірден Тоқтамыс жеңілген кезде, біржолата Қазан хандығына айнала бастаған. Бұл хандықтың астанасы Қазан шаһары Жаңа бұлғар (Бұлғар Әл-Жадид) аталатын. Ал бұл хандықтан бөлінуге айналған мешерлер жерін Тоқтамыс Қой, яғни 1392 жылы Ақсақ Темірден алғашқы рет жеңілгеннен кейін, Мәскеу князі Василий Дмитриевичке берген.

	Тоқтамыс осы бұлғар жеріне қашқан тұста, Қазан ханының әскери қолбасшысы Янтақ еді. Тоқтамыстың Мешер жерін Мәскеу князіне бергеніне өкпелі болса да, түбі Ақсақ Темір бүкіл Алтын Орданы жеңсе, бұлғар жерінде қанжоса ететінін түсініп, біраз әскеріменен Тоқтамыстың алдынан шықты.

	Ал Тоқтамысқа жете алмай қалған Ақсақ Темір, Алтын Орда ханын құшағына алған бұлғарларды шауып қайт, деп кілең атты әскерден құрылған, немересі Сүлеймен шах басқарған бір қолын жіберген.

	Янтақ пен Тоқтамыс әскері Сүлеймен шах қолымен, осыдан төрт жыл бұрын Алтын Орда мен Мауараннахр қосындары соғысқан. Құндырша өзенінің бойында тағы кездескен. Тағы да бірін-бірі кескілескен, аянбай қан төгілген ұрыс болған.

	Сүлеймен шах Құндыршадан әрі қарай аса алмай, біраз жауынгерін жоғалтып, кейін қайтқан. Ақсақ Темір қалың орман, тоғайлы, берік қамал шебі бар, Монғолдың талай шабуылы тойтарыс алған, өзіне әлі жат өлке — Бұлғарға Еділ өзенінің бойымен жоғары жүруге кеме-қайығы болмағандықтан жүрексінген. Сосын барып өзінің жаулап алған мемлекеті Иранға жақын Еділдің төменгі шеніне қарай беттеген. Бұлғарды шабуды кейінге қалдырған.

	Міне осы тұста Тоқтамыс өзінің оңай сынбайтын асыл берен екенін тағы көрсеткен. Хан тәжісінен айрылу — басындағы бөркіңнен айрылу емес Тәжісінен айрылу басынан айрылудан кем көрінбеген Тоқтамысқа. Сондықтан Ақсақ Темір Еділдің төменгі тұсына қарай беттеген шақтан-ақ, ол Алтын Орда тағы үшін күресін қайтадан бастаған Бұлғармен шектесіп жатқан қыпшақ елі, Тоқтамысты әлі де өзінің ханы деп ұқты. Ол бұл арадан тағы әжептәуір әскерге ие болды. Және осы тұста, кеше өзі Бұлғарға қарай қашқанда, бір шеті Жайық өзенінің жағасындағы Сарайшықтан, сонау Азақ-Танаға дейінгі қан жайлауда қалған қатын-балаларын жинауға кірісті. Ордасын Сарай-Беркеден бес күндік жерде жоғары тұратын, Құрақты деген шағын көлдің жағасына тігіп, Ақсақ Темірдің әрі қарай кетуін күтті. Сарай-Беркеден бастап, сонау Саксин, Азақ-Тана, Хаджы-Тархан тұстарының бәрін билеп отырған Тастемір, Бекболат, Исабек, Ақбұғы, Қабанбек-Сарай тәрізді ықпалды би, әмірлер Алтын Орда тағына Тоқтамыстан бөтен адамды отырғызбауға көп әрекет істеді.

	Сөйтіп, Ақсақ Темір бар әскерімен Қарабаққа қайтқан күні-ақ Тоқтамыс Сарай-Беркеге келіп кірді. Алтын Орда шабылғаны, тоналғаны болмаса бұрынғы қалпында еді. Тек Тоқтамыстың Ақсақ Темірден жеңілгенін пайдаланып — Каффа генуялықтары қала салған төңіректі бөліп алған-ды. Тоқтамыс қайтадан атқа қонуға дайындала бастады. Жыланды үш кессе де, кесірткелік күші бар, Ақсақ Темірге күшім жетпесе де, дәл сендерге күшім жетер деп, өзіне опасыздық істеген генуялықтарды аямай үйретпек болды.

	Әрине, кеме тоқтайтын қалалары бар және Шығыс пен Батыстың кездесер сауда орны — Қырымда, қайтадан Алтын Орда қарамағына кіргізу Тоқтамысқа керек еді. Бірақ, бұл арманына жеткізбейтін, осы тұста басына өте қиын екі жағдай туған.

	Бірі орыс елімен байланысты еді.

	Тоқтамыс Сарай-Беркеге таяу келіп, Алтын Орда ханы саналғанмен, Ақсақ Темірден жеңілген алғашқы соғысынан бастап, Мәскеу князі бұнымен көп санаспайтын болған. Көптен бері Мәскеу князі Сарай-Беркеге келмеген, бөтен князьдерін де жібермеген. Тоқтамыс та, Ақсақ Темір тәрізді жауынан жеңіліп, жасқаншақ болғанынан ба, Мәскеу князіне сен маған бағын, немесе гараж, салық төле демеген және салық жинауға бұрынғыдай жасақтарын-басқақтарын жіберуге бата алмаған. Бірақ қарамағындағы бұлғар князьдеріне өзімен бірге жүрген Нижний Новгород, Суздаль князі Семен Дмитровичпен бірге Нижний Новгородты шабуға бұйырған. Бұлар Нижний Новгородты барып тонаған. Бұны естіген Мәскеу князі Василий Дмитриевич қалың қолмен інісі Юрий Дмитриевичи жіберіп, Бұлғар, Қазан, Жүйкетау Керемяншық қалаларын шаптырған. Олар көп олжамен кейін қайтқан. Бұл жағдай Алтын Орданы Мәскеу князьдігімен құр ғана қырғи-қабақ етіп қоймаған, өзіне көмектескен Бұлғар князьдеріне жәрдем бере алмай олардың өкпесіне де қалдырған.

	Екінші Тоқтамыстың басына туған қиын жағдай — Едіге мен Темір-Құтлық еді.

	«Иран жорығынан қайтып келген соң Едігені құртам» деген Тоқтамыс, Едігені құртпақ түгіл, сол жорығынан өзі құрып кете жаздағаны мәлім. Ал Едіге болса, еш жорыққа қатыспай, Темір-Құтлық екеуі кешегі Мамай Ордасына жатқан жұртты маңайларына жинауға тырысты, әсіресе, Қырым мен Сақыстан тұсындағы ұсақ елдерге үстемдіктерін жүргізіп келген, кеше Мамайдың шын тірегі болған бұл өлкедегі монғолдың Барын, Шырын, Маңғыт тәрізді рулары бірден бұлардың жағына шыққан. Олар Қырым мен Сақыстанды Алтын Ордадан бөліп алып, жеке хандық құруға келіскен. Бірақ мұндай ойды орындауға Едіге әлі де ерте екенін түсініп, ыңғайлы кезін күтіп, шыдап баққан. Өйткені мәселе жалғыз ғана Тоқтамыста емес еді, Қырым бұл кезде Каффа генуялықтарының ықпалында болатын. Ал Едіге ең алдыменен Каффа генуялықтарымен соғысып, сосын Тоқтамыспен майдандасқысы келмеді. Тоқтамыстың генуялықтармен шайқасатынына ол шек келтірмеген. Едіге, бұл екеуі бірімен-бірі алысып, әлсіреген кездерінде, екеуін екі ұрып, қанжығасына байлап алмақ болған. Сосын барып Мамай Ордасының орнына Едіге Ордасын құруды ойлаған. Өзі хан болуға Шыңғыс ұрпағынан шықпағандықтан, Орда ханы етіп өзінің үзеңгілес серігі және туған жиені Темір-Құтлықты көтеруді күні бұрын шешкен.

	Демек, Едіге, болашақ күнді күтіп бос жатпаған, сол өздеріне тиімді болашақты жасауға аянбай кірісуде еді. Сәл ыңғайы келген жерде Тоқтамысты ақсатуға тырысатын. Одан өш алуға мүмкіндігі болған жағдайда қаймықпаған.

	Дегенмен Тоқтамысқа әлі де бас қауіп Ақсақ Темір еді, Мауараннахр билеушісі осы Ит, яғни 1395 жылдың қысын Қарабақта өткізді. Ол осы арада жатып, жаз шыға Түркияға аттанамын деп жариялады. Әрине, Ақсақ Темірдің бұнысы тағы әдеттегісіндей жауын алдауы еді. Мауараннахр әміршісінің Алтын Орданы шапқандағы бар тілегі тек оның күшін құртып, тонау ғана болмаған. Ақсақ Темірдің ойлағаны тереңде жатқан. Қанша жасыра білгенмен Әмір-Темір өте қызғаншақ адам болған. Өзгесін қойғанда, бөтен елдің салтанатты сарайын, тіпті сұлу-сымбатты салынған мешіттерін де көре алмаған. Ондай құрылыстар болса сындырып, бұзып, іске татырын Мауараннахрға алып келген. Егер оған мүмкіншілігі болмаса, оларды өртеп, қиратып тастаған. Мауараннахрдан бөтен жұртқа ешбір көркемдік қалмасын деген. Жігіт кезінен жарымжан болғандықтан Ақсақ Темір, бөтен елдердің ажарлы адамдарын да ала бөтен жек көрген. Ондай адамдардың тезірек көздерін құртуға тырысқан. Әмір-Темір осындай жаман мінезінің салдарынан алғашқы жорығында Ұлытау маңына жеткен жерінде, әйгілі Алаша ханның Әмбет пен Сәмбет деген он бес-он алты жасар баласын өлтірткен. Солардың бар жазығы тек сымбатты болған. Айдалада қаннен-қаперсіз құлан аулап жүрген екі жасөспірім жігітті нөкерлері ұстап алып Ақсақ Темірге алып келген. Ақсақ Темір шатыр алдындағы екі тұтқын жасөспірім жігіттерімен қатар тұрған, өзінің балалары Мұхаммед-Сұлтан мен Омар-шейхқа аналармен салыстыра бір қараған да, тіпті кім екендерін де сұрамай, Әмбет пен Сәмбетті тезірек өлтіру жазасына бұйырған.

	Соңынан Әмір-Темір бір көңілді жағдайда отырғанда Береке-Сәит: «Жазығы жоқ, өлтіруге кісі қимайтын керемет сол екі жасөспірім жігітті неге бауыздаттың?» деп сұраған.

	— Олардың көріктілігі әрқашанда өзгеміздің көріксіздігімізді әшкерелеп тұрар еді,— деп жауап берген.

	Жалпы Ақсақ Темір өзі тұрғызбаған сұлулыққа, өзі жасамаған үлкен іске өте өш келген. Соның бірі тек Алтын Ордаға ғана емес, Алтын Орда тұсында үлкен абыройға жеткен Жібек жолы еді.

	Тек шаруашылығы жағынан ғана емес, рухани, мәдениет, ілім, білім, өнер жағынан да Жібек жолын құртпай, Алтын Орда рухын құрта алмайтынын ол жақсы білген. Сол себептен, дүние жүзіндегі бар адамзат емес, тек өз ұрпағының, қала берді Мауараннахр елінің ғана көркеюін қалаған Әмір-Темір Жібек жолын мәңгі-бақи құртуды арман еткен. Бүкіл әлемді жаулап алу үшін Батыс пен Шығыстың еш байланысы болмасын деген. Ал Жібек жолын жою деген сөз тек Өргенішті ғана жою емес, ол үшін Ақсақ Темірге төрт қаланы — Каффаны, Азақ-Тананы, Сарай-Беркені, Хаджы-Тарханды дүниеден құртуы керек болған.

	Жоқ, Ақсақ Темір, адам баласына деген өшпенділігіне қарағанда, ол бүкіл Алтын Орда хандарынан анағұрлым қатыгез, қанішер еді.

	Осы қанкөйлігімен байланысты ол жеңген қалаларының көшесінде өлтірген адамдарының басынан тау жасап, соған қараса қуанған.

	Сол себептен де өз ұрпағынан, өз елінен бөтен жердегі көркемдікті, жетіскендікті, жақсылықты көре алмаған.

	Әскери дарынына қарамай, Ақсақ Темір іші тар, қызғаншақ әрі қаскөй жауыз жан еді. Кон құрысса қалпына барады. Қиянатшыл Алтын Орданы әлсіретіп, орыс елі тәрізді оның қарамағындағы жұрттардың орда үстемдігінен тезірек құтылуына себебі тигенменен, оның әрекеттерінің бәрі өзінің қанды ауыз қара тілегінен дегенінен туып жататын.

	Ақсақ Темір, Жібек жолын құрту үшін енді алдыменен Хаджы-Тархан мен Сарай-Беркені мүлдем жоймақ болды. Сол себептен Түркияға аттанам деп жұртты алдап, ал өзі қыстың қыраулы көзіне қарамай, Хаджы-Тарханға жорыққа шығуға жедел дайындала бастады.

	Хаджы-Тархан Еділ өзенінің теңізге құятын тарамдалып кеткен сағасында тұрған жау алуға қиын үлкен қауіпсіз шаһар еді. Қаланың теңіз су жағалауларынан басқа тұсы иілген таға тәрізді биік тас қамалмен қоршалған-ды. Ал теңіз тұсын жаудан кемелері қорғайтын. Бірақ биыл қыс өте қатты болған. Еділ өзенінің теңізге құятын тұсы, қанша әскер жүрсе де көтере алатын боп қатып қалған. Ақсақ Темір шаһарға Еділдің осы теңізге құятын тұсынан кірмек болды. Мауараннахр әміршісінің өздеріне қарай қозғалғанын естіп, шаһар ағасы — қалантар Мұхаммеди басқарған қала тұрғындары Еділ өзенінің мұзын ойып, теңіз жағынан да жау шаһарға кіре алмайтын биік бекініс жасауға кірісті. Аз уақытта, шығатын қақпасынан бөтен жерін үстіне су құйып тайғанақ еткен, биік мұз қамалмен бекітілді.

	Қарсылық көрсетсе қаланы еш жау ала алмайтын күйде еді. Ал Ақсақ Темір Хаджы-Тарханның қандай жағдайда екенін біліп отырған, Қала даруғашысы етіп, жазды күнгі жорығында, Әмір-Темір өз адамы Омари-Табан деген саудагер кісіні қойған. Осы даруғашысы арқылы мұнда не болып жатқанын, бәрін естіген. Шаһардың мұз қамалмен қоршалғанына қарамай, Мауараннахр әміршісі, Мұхаммед-Сұлтан, Мираншах, Хаджы-Сәйфуддин әмірді кейін тастап, өзі қалың әскермен жорыққа аттанды. Әскері Хаджы-Тарханға таянғанда, Ақсақ Темір бірнеше әмір, нөкерлерін ертіп, шауып қаланың мұз қақпасының алдына келді. Әмір-Темірдің әскерсіз шағын кісілерімен келгенін көріп, бітім сөз жүргізеді екен деп дәмеленіп, бірнеше адамдарымен қалантар Мұхаммеди қақпадан шықты. Ақсақ Темір, бітім сөз жүргізудің орнына, баяғы өзінің қанішерлік әдетіне салып, Мұхаммеди қалантардың жолдастарын қып-қызыл қан етіп бауыздап, өзін Сарай-Беркеге аттанғалы жатқан әскеріне тұтқын етіп, қосып жіберді. Тағдырын сонда шешеміз деді. Бірақ жендеттеріне, жолай қалантарды өлтіріп, денесін мұздың астына тастауды бұйырды.

	Өзі қалың әскерімен Омари-Табанның арқасында ешбір қарсылықсыз Хаджы-Тарханға кірді. Ал Пір-Мұхаммед мырза, Жеһаншах, Шейх-Нұриддин әмірлер басқарған қосындары Сарай-Беркеге қарай жүрді. Олар жолай Мұхаммедиды Еділдің мұзын қазып көз істеп, соған тастап өлтірді.

	Ақсақ Темір, қыстың суығына қарамай, қала тұрғындарын үйлерінен қуып шығып, мұсылман еместерін, Азақ-Танадағыдай тегіс өлтіртіп, шаһардың күл-талқанын шығарды. Өртеді, қиратты. Тұрғын жұрттың мал-мүлкін тегіс тартып алды. Ал Сарай-Беркеге келгенде, ол нағыз тас жүрек жауыз екенін тағы көрсетті. Кешегі ақ тасты, Алтын күмбезді шаһардың бір тасын қалдырмай тас-талқан етті. Ол аз болғандай, дүниеде Сарай-Берке деген қаланың болғанын адамзаттың есінен мәңгі шығарамын деп, бір жеті бойы өртеді. Кешегі сән-салтанатты шахардан тек күйген қыштар мен қара құрым болған орнын ғана қалдырды. Ақсақ Темір бұл жолы жалғыз Сарай-Берке мен Хаджы-Тарханды ғана қиратып қойған жоқ, он сегіз күннің ішінде Каффаны алды, бұның да біраз үйлерін өртеді. Ал Сарай-Берке мен Хаджы-Тарханның маңында қышлақ, шағын қалалардың көбін жермен-жексен етті. Сарай-Беркеден жоғарғы жақтағы Дәшті Қыпшақтың қолөнері бар, әжептәуір, сәнді қалалары Үбек, сарайшықтарға дейін дымын қалдырмады, қиратты, бұзды.

	Ақсақ Темір осылай Сарай-Беркеден бастап, бүкіл Қырым, Сақыстан шаһарларын жоқ етті. Кешегі жайнап тұрған өлкені құлазыған қу далаға айналдырды. Халықтары шұбырып Батыс пен Шығысқа босты.

	Осылай ол Ұлы Жібек жолын жойды.

	Ақсақ Темірдің адамзатқа еткен бұл ең үлкен қиянаты еді.

	Әрине, Жібек жолының күйреуі — он бес жылдың ішінде тұра алмастай боп екі соққы жеген Алтын Орданың шаруашылығының күйреуі еді.

	Сөйтсе де алыптың аты алып, Алтын Орда біржолата әлі құлап бітпеген...

	Алтын шаңырағын қайтадан көтеруге, әлі де мүмкіншілігі бар еді.

	Тек бұған өз іштерінің бірлігі керек еді. Бірақ ондай бірлік болмады...

	Ал Жібек жолының жойылуы — Адам баласының жаңа мәдени өркендеу дәуірінің — цивилизациясының жаңа жолын ашуға себепкер болды.

	Бұрын Қытай мен Үнді заттары Өргеніш арқылы Хадшы-Тарханға кеп, одан Азақ-Танаға жеткізіліп, Азақ-Танадан кемеге тиеліп, Италияға баратын болса, соңғы кездерде Европа заттары Қиыр Шығысқа Сирия арқылы жеткізіліп тұрған. Бұл жаңа Ұлы Теңіздер жолының бір тармағы еді. Ал әйгілі Ұлы Теңіздер жолын Португалия мен Испанияның ұлы жиһанкез теңізшілері кешегі Жібек жолымен Үнді, Қытай, Сұматрлаларға барған Европа миссионерлері Марко Поло, Мариньолли Монтекорвино, Одорико Порденонелердің еңбектеріне сүйене отырып ашқан. Бұл теңізшілер сол миссионерлердің айтуларымен істелген, 1374 жылғы атақты Каталон картасы мен одан сәл кейінірек жасалған фра Мауро карталарына сүйеніп сапар шеккен. Колумба осы карталарда көрсетілген төрт жүз тоқсан тоғыз белгілерді пайдаланып отырып өзінің 1404 жылғы алғашқы сапарында Американың жағасына жеткен. Осылай Жібек жолының күйреуімен байланысты теңіздердің жаңа ұлы жолдары табылды. Бұл ұлы жолдар адам баласының жаңа дәуірінің, мәдениет, ғылым, білімнің көркеюінің себепкері болды. Дүниеге Данте мен Бакаччо, Леонардо да Винчи мен Микаленджело келді.

	Жібек жолы өзі күйрегенімен жаңа теңіз жолдарын тудырды.

	Ал осы жібек жолын жөнге келтірген Құбылай империясы, Құлағу Илхандығы. Бату Ордасының ең ұзақ өмір сүргені Бату Ордасы — Алтын Орда еді. Шығыс пен Батыстың қатты араласқаны да осы Жібек жолы арқылы Алтын Орда кезінде болған.

	Егер Алтын Орда күйремегенде, Жібек жолы да күйремес еді.

	Ал Жібек жолы күйремесе, Жерорта теңізінің төңірегіндегі мемлекеттер жаңа теңіз жолын іздемес еді.

	Иә, Алтын Орда озбырлықты үстем еткен мемлекет еді. Бірақ одан да озбыр Ақсақ Темір мемлекеті туды. Ол Алтын Орданың Жібек жолын жойды. Бірақ адам баласы, бірімен-бірі қатынассыз тұра алмайды. Олар Шығыс пен Батыстың жаңа жолын ашты. Бұған Алтын Орда мен Жібек жолының күйреуі себепкер болды. Осылай тарих, өмір процестері тынбай жүріп жатады.

	Тоқтамыс, обатас тәрізді, қозғалар емес.

	Үлкен қой көздерінен сорғалай аққан ыстық жасын да сүртер түрі жоқ. Моншақтаған көз жасы, әжім торлай бастаған бір кездегі қызыл шырайлы, ал қазір күнге күйген шүберектей боп оңып кеткен сұрғылт жүзін жуып, құндыз жағалы бешпентінің өңіріне әлсін-әлсін тамып-тамып кетеді...

	Бұған да Алтын Орданың ханы көңілін бөлер түрі жоқ.

	Тек жасты көздерін қадап, аяғының астында жатқан кешегі астанасы Сарай-Беркенің қираған, өртенген жұртына қарап қатқан да қалған.

	Мынау күйген қыш, опырылған қабырға қара құрымдай қап-қара боп кеткен опыр-топыр жерді, күні кешегі ғана ақ тастан қаланған, алтын күмбезді сән-салтанатты Сарай Берке шаһары деп кім айтар?

	Мынау көзінен жасы сорғалап, басына түскен ауыртпалықты көтере алмай мықшия түскен, сортаң жүзді кісіні, кешегі екі бетінен қаны тамып, мәйегі шыққан, өр кеуде өрт мінезді Алтын Орданың ханы Тоқтамыс дегенге кім сенер?

	Беу, шіркін дүние қандай опасыз едің?

	Тоқтамыс бұрынғысынан да жүдей түсті.

	Оның есіне басынан өткен күндері түсті. Иә, Тоқтамыс хан өмір-бақи тек қуаныш қана көрген жоқ. Оның басынан анау-мынау адам көтере алмастай талай сұмдық кезеңдер, оқиғалар өтті. Қан майданда қаншама мәртебе жеңілді. Ақсақ Темірді былай қойғанда, Орыс ханнан, оның балаларынан неше мәртебе соққы жеді. Бірақ соның бәріне шыдап келді емес пе... Иә, сөйтті ғой. Әлі де шыдар еді, егер алдағы күні жас кезіндегідей әлі де үмітті болып, бұдан қайрат, жігер күтіп тұрса... Тек алдағы күніне сене білсе ғой. Онда кәрілік те ештеңе істей алмас еді. Тоқтамыс белін бекем буып алып, әлі де күреске шығар еді, қан майданға қайтадан түсер еді... Бірақ бар пәле сол алдағы күнге деген сенімде болып тұр ғой... Иә, солай! Соңғы кезде Алтын Орда ханы өзінің болашағына деген сенімін жоғалта бастаған. Неге өйтеді? Себебі неде? Шаршады ма? Әлде бұған ерген жұрт шаршады ма? Иә, екеуі де шаршаған тәрізді. Соғыс деген ауыр жүк, кімді болса да шаршатпай қояр емес қой, екеуінің де шаршағаны ғой...

	Олай болса, Тоқтамыс неге жанталасады? Өзі көтере алмас жүкті хан тәжісін басқа бір тың адамға беріп, неге дем алмайды? Бірақ хан тәжісі қанша ауыр болғаныменен, ол хан тәжісі ғой, өйтуге болмайды. Осы хан тәжісі үшін ғой, былтырдан бері, Едігемен сан рет айқасқаны! Кейде жеңді, кейде жеңілді. Әйтеуір алтын тәжісінен айырылмады.

	Иә, Едіге оңай жау емес.

	Ол, Алтын Орданы шауып, тонап кететін, бірақ жерін елін иемденуден, меңгеруден аулақ Ақсақ Темірден анағұрлым қауіпті.

	Өйткені Едіге, Тоқтамыстан Алтын Орда билігін мүлдем тартып алмақ қой...

	Сол үшін жиені Темір-Құтлықты Қырымға хан көтерді. Алтын Ордаға да осы Темір-Құтлықты хан етпек. Сол арқылы өзі бүкіл Жошы ұлысын билемек.

	Билейтін де түрі бар. Едігенің қарулы күші ғана емес, күннен-күнге ел арасындағы ықпалы да Тоқтамыстан асып барады. Оған Едігенің құр ерлігі ғана емес, тапқырлығы да, қалың жұрттың көкейіне қонатын билік, қанатты сөздері де көмекші.

	Ал Тоқтамыс та Алтын Орда тағына отырғаннан бері жұрт баға берер бірнеше заң — билік, жарғы шығарған. Жұрт мұндай тұжырымды қанатты сөздерге бас иетіні хақ. Жұрт хан билердің үлкен-кішілігін, ақылды-ақылсыздығын осындай ұйғарымдарымен байланыстыратын. Тоқтамысты да ақылды хандарға жатқызған кей жағдайларда осы сөздері еді. Тоқтамыс былай деген:

	«Қарулы адам қарусыз кісіге (жасы үлкен болса да) сәлем бермесін», «Қарусыз адамға алқа-қотан топа-жиында сөз сөйлеуге рұқсат етілмесін», «Қарулы адам атсыз қалса, қара бұқара түсіп атын берсін», «Қарулы адам хан жорығына шықса, халқы болып қамсыз етілсін». Бұның бәрі, Тоқтамыс өзі үнемі соғыс жүргізіп жүргендіктен, жауынгерлерінің, әскери адамдарының бағасын көтеруі еді. Сондай-ақ, Алтын Орда үкім-биліктерін бекіте түсер, басқа да ерекше жарғылар шығарған: «Қанға — қан, жанға — жан төленсін. Еркек адамға төленетін күн жүз түйе, не жүз жылқы, әйтпесе мың қой болсын. Ал ұрғашылардың құны бес жүз қой саналсын», «Төре, сұлтан қожалардың құны жай адамнан жеті есе көп бағалансын», «Қасқыр ішікті, түлкі тымақты, құр ат мінген адамның қасындағы жолдасы аязда үсіп өлсе, мырза оның тек жарты құнын ғана төлесін», «Бір көздің құны жарты құн, екі көздің құны толық күн делінсін», «Бір қолдың, яки бір аяқтың құны жарты күн, екі қолдың, яки екі аяқтың құны толық күн болсын», «Бақсыға күн төленбесін, бұқаға күн төленбесін», «Ақбоз аттың, бақырауық түйенің қаны жарты қүн болсын» деген Тоқтамыс.

	Ал Едіге бұларға қарсы өзінің заң-нақылдарын шығарған. Бұл заң-нақылдары шыққан кезі Едігенің әлі бұзылмаған шағы. Сондықтан оның қанатты сөздері Тоқтамыстікіндей емес, негізінде халық сөзімен айтылғандықтан, бірден жұртқа ұнаған. Алтын Орда ханындай емес, бұл да билік — мұратына жету үшін, сол халықтың қанын судай төгуге дайын тұрса да, бұны ел-жұрт өзіне бір қадам жақын санады. Сол себептен де «Ел қамын ойлаған Едіге» деп оны жоғары бағалады. Ал Едіге болса, сөз жоқ нақылдары арқылы өзінің әр қашанда халық жағында екенін дәріптей білді. Тіпті, кек, өшпенділік деген мәселелерде де халықтың жүрегін өзіне тарта алды. Егер Тоқтамыс «Қанға — қан, жанға — жан» десе бұл «Елдің кегі — ердің кегі, ердің кегі — елдің кегі болсын» деді.

	Міне осындай ел-жұртының қамын ойлағандай саясатымен және шешендігі, керек кезінде жан қиярлық ерлікке де бара алатын жаужүрек қасиеттері арқылы Едіге жұртты өзіне тарта білді.

	Кешегі Тоқтамыс жағындағы, кімнің тарысы піссе, соның тауығы болатын ру басшылары енді Едіге жағына шықты.

	Ал би, батырлары кімді жақтаса, елдері де сол жақта болатын заман, көп кешікпей Едігенің соңына Маңғыт пен Қыпшақтың көп рулары ерді.

	Аз уақытта Тоқтамыс пен Едіге топтары теңдесіп қалды.

	Бұның үстіне Тоқтамыстың Ақсақ Темірмен екі рет соғысып, жеңілгені де себеп болды. Қан-жоса боп шабылған жұрттың алдында Тоқтамыстың бұрынғыдай абыройы қалмады.

	Ал Тоқтамысқа Алтын Орда тағын сақтау үшін қайткен күнде де халқы алдында өз абыройын көтере білу керек еді.

	Абыройыңды көтерудің ол уақытта жалғыз ғана жолы бар. Ол жол — ең алдымен өзің күшті болуың керек. Ал ол заманда күшті болу деген сөз — өзің бөтен елдерге үстемдігіңді жүргізу деген ұғым еді.

	Ақсақ Темірден өлердей боп жеңілген Тоқтамысқа қайтадан Алтын Орданы, бұрынғы қалпына келтіру қиын еді.

	Сөйтсе де Тоқтамыс Алтын Орданы қайтадан көтеремін деп жанталасқан.

	Екі қолды әлсізден бір қолды әлді күшті дегендей, Алтын Орданың қалған әскерімен өзіне бағынбай кеткен Каффаны шаппақ болған. Өткен Доңыз, яғни 1396 жылы наурыз айының он жетісі күні ол Каффаны барып қоршаған. Генуялықтардың көк темір киген әскерінің жан аямай қарсыласқанына қарамай, оларды оңдырмай жеңген, Каффаны алған. Кенжесі Қадырбердіні Қырым ханы етіп, өзі әскерімен кейін қайтқан.

	Осы күннен бастап Тоқтамыста Алтын Орданы қайтадан жөнге келтірем деген үміт пайда болған.

	Бірақ ол мақсатына жете алмады.

	Сонан үш ай өтпей Едіге мен Темір-Құтлық қалың қолмен кеп Каффаны алды. Қадырберді жан сауғалап Қырымнан қашып шықты.

	Едіге мен Темір-Құтлық енді бүкіл Қырымды биледі.

	Осы күннен бастап Тоқтамыстың өз басына шын қауіп туды. Оның енді Алтын Ордаға ие болып қалуы екі талай еді.

	Дегенмен Тоқтамыс әлі де берілмек емес-ті. Өйткені Алтын тақ тым бағалы дүние ғой. Бірақ Тоқтамысты тағы бір ойсыратып тастаған оқиға болды.

	Ол опасыздық еді.

	Алтын Орда ханының өзінің өзгеге істеген опасыздығы есіне де келген жоқ, ал өзгенің өзіне істеген опасыздығы оның жанына жаман батты. «Аһ!» ұрып бір орнында отыра алмады.

	Міне, сонда ол, атына мініп, бетінің ауған жағына қарай cap далаға безіп кетті.

	Құлынынан арда емген астындағы жүйрігі бір кезде жемге үйренген кешегі хан сарайы тұрған Сарай-Беркенің жұртына алып келді.

	Енді көзінен жасы сорғалап Тоқтамыс өртенген, астанасының орнына қарап тұр.

	Алтын Орданы мұндай күйге жеткізгенін Тоқтамыс бүгін ғана, жоқ қазір ғана түсінгендей. Өзі айыпты! Өзі! Өзі! Әйтпесе, Алтын Орда бір Мауараннахр түгіл, он Мауараннахрдан күйрейтін алып па еді?

	Жүрегі бұрынғысынан да өртене түсті.

	«Сонда қатесі неде? Неде? Ақсақ Темірге қарсы шыққанында ма? Жоқ, онда емес. Тоқтамыстың орнында басқа біреу отырса да, мені хан тағына жеткізді деп, Алтын Орда тәрізді бостан-бос Мауараннахрға бағынышты етпес еді. Егер бұл солай істесе, Алтын Орда әмірлері бұны хан етіп қоймас та еді. Ол сөзсіз. Сөзсіз! Осыншама жұрттан Ордасы үшін жан қиыр бір ұлдың табылуы әр қашанда мүмкін жәйт. Жоқ, Тоқтамыстың өзі де Ақсақ Темірдің қолтығының астында отыра алмауы анық. Біреудің дегенімен жүру үшін бұл хан болған жоқ... Сонда қате неде?»

	Тоқтамыс кенет ойлана қалды. «Иә, қате басқада,— деді ол өзіне-өзі,— Ақсақ Темірмен түбі бір шайқасатыным Ақ Ордаға хан болған күнімнен-ақ өзіме мәлім еді ғой. Соны біле тұрып, алдағы ұрысқа неге мықтап дайындалмадым? Мейлі бір жыл өтсін, тіпті он жыл өтсін, Ақсақ Темір әскерінен қаруы да, саны да, екі есе артық күш дайындап алуым керек еді ғой. Тастай түйінген, жауының соғысу әдісіменен әбден танысқан қалың қолды дайындап алып, Ақсақ Темірге қарсы шыққанымда кімнің жеңері бірден белгілі болатын еді ғой. Оған Алтын Орданың мүмкіншілігі молынан жететін еді. Оның орнына, шын мағынасындағы әскерді құрып алмай жатып, тек саны менен ерлігіне ғана сеніп, қолға түскен қосындарымен Ақсақ Темірге әлсін-әлсін қарсы шықтым. Тәжірибесі де, соғысу тәсілі де Алтын Орда әскерінен артық Ақсақ Темірдің жаңадан құрылған жеті қолы, әрине, мені шыдатпады. Ақырында бір емес екі рет оңбай жеңілдім. Орнымнан тұрмастай болып жеңілдім. Сол қатем үшін алды-артымды ойлап, соғысқа аптықпай дайындалуым керек еді. Енді міне абайламай от басқан адамдай ай далада екі көзімнен жасым сорғалап жылап тұрмын. Бұған кім айыпты? Әрине өзім! Тек өзім! Өзім! Өзім!

	Өмір кімді өзгертпеген! Кешегі өр көкірек, бір беткей, өз дегенінен өзгеге көнбейтін Тоқтамыс, қазір әлсін-әлсін тасқа салып мұқалған өткір қылыштай, қыры кеткен, жұмсарған. Бұны мұндай еткен өмір, басынан өткен оқиғалар. Сол себептен де ол өзінің қатесін түсініп тұр. Сол қатесін жөндеуге де бар. Бірақ уақытын өткізіп алған. Тоқтамыс Алтын Орданы қанша күшейтем десе де, күшейте алмайды. Өйткені, оны қайтадан жөндеу үшін жаңа ой, жаңа әдіс, жаңа жолдар керек. Олар Тоқтамыста жоқ. Мұндай қасиеттер болса, тек Едігеде ғана бар. Бірақ оның да әрекеттері әзір белгісіздеу... О да тек Алтын тақта отырған адамды ғана өзгертуге көздейтін тәрізді. Ел, жұрт, халық қамы дегендер бұған да құр сөз болып жүрмесе нетсін.

	Ал Тоқтамыстың жапа шегіп тұрғаны бүгінгі өзінің басына түскен опасыздық — ол Едігенің туған ағасы Исабек пен Дәшті Қыпшақтың кейбір әйгілі би, манаптарынан келген.

	Исабек Тоқтамыстың ең сенімді әмірлерінің бірі еді. Сол Исабек бір топ Дәшті Қыпшақ руларының би, ақсақалдарын ертіп, Едіге жағына шығып кеткен.

	Бұдан артық қандай опасыздық болар!

	Алтын Орданың төңірегіне әмір, би, батырлардың басын қайта қосамын деп жүрген Тоқтамысқа бұл оңай соққы емес-ті.

	Әсіресе Исабектің өзгергені жаман батты. Ол Тоқтамыстың Алтын Орда тағына отырғанынан бергі ең сенімді әмірлерінің бірі еді. Өр көкірек, қайсар мінезді, інісі Едігеге қарсы тұра алар, беделді болатын. Және қарамағындағы елі де аз емес еді. Сөйткен Исабек жау жағына шығып кетті. Сын сағатта туысын тапты. Өзге уақытта болса бір сәрі, ал дәл қазір...

	Тоқтамыс кенет тобылғы сапты қамшысының сабын қыса түсті.

	«Жоқ! — деді ол, даусы қарлыққан қыранның даусындай, айдаланы үркіте, бір түрлі кәрлене қырылдай шығып,— сендер Тоқтамыстың алтын тағын оңай ала алмайсыңдар, әлі де сендермен күресетін күшім бар. Бас бәйбішелерімнен туған бәрінің бөлтірігіндей бес ұлым мен Жәнеке, Ханекедей сұлуларым, олардан тараған ұлдан он тоғыз, қыздан жеті немерем бар. Олар тұрғанда менің кеудемді баса алмайсыңдар! Бастыртпаймын!»

	Тоқтамыстың аузына ұлдары мен қыздарының аты бекер түспеген. Өзгелер өзіне опасыздық істегенмен, бұлар әкесі үшін, оның тағы үшін жан бере алатынына сенетін. Әсіресе, өзге балаларынан артық көріп, еркелетіп өсірген Жәнекесінен ерекше үміті бар еді.

	Намысқор Жәнеке де әке көңілін таптаудан аулақ еді. Едігеге ғашық болып, соңынан өзі келіп қосылып, одан ақ сазандай ұл тапқанына қарамай, бұл әкесі мен күйеу баласының арасы өлімсіз тоқтамайтынына көзі жетіп, жақында бір сенімді адамнан төркін жұртына сәлем жіберген. «Әкем Тоқтамыс, Едігеден қорықпасын. Батыр сабасына түсер, қайын-атасынан кешірім сұрап, аяғына жығылар. Ал бұны істемесе, өзінен көрсін, қанды жүз ақ беренім менің кесімімді айтар!» — деген.

	Өр қызының ерлік сөзіне әкесі сенген.

	Егер Жәнеке Едігені өлтірсе, басы кесілген жылан денесі тәрізді, өзге жұрт не істей алады, лоқсып-лоқсып бір-екі тулайды да тынады.

	Ол заманда ел билеген адамдар, жасырын кісі жіберіп, жауын өлтірмес болар. Не болса да майданда шешілуге тиісті. Бірақ Тоқтамыс бұл жолы әдет тәртібінен тайды. Қысылған кезде қызының сөзін көңіліне медет етті.

	Жоқ, Жәнекенің сөзі Тоқтамысты құр ғана үміттендіріп қоймаған, оның көңіліне жел берген, сенім берген. Енді Тоқтамыс бар күшін жинап, Едігені жақтаған тайпаларды шаппақ боп ұрысқа дайындала бастаған. Міне осы кезде әскерінің оң қанатын басқаруға тиісті Исабек інісінің жағына шығып кетті деген хабар естіген. Тек өзі ғана емес, сол оң қанатқа жататын Дәшті Қыпшақтың бар қосындарымен, оларды басқарған би, батырларымен әрі қарай өтіп кетіпті.

	Тоқтамысқа бұл оңай тимеген.

	Едігеден құтылу үшін ендігі сенері тек қызы еді.

	Сонда, бақ үшін, алтын тақ үшін жанындай жақсы көрген Жәнекесінің екі қолын бірдей қан еттірмек пе?

	Еркек емес, әйел адам, оның қолынан ерінің қаны өмір-бақи кетпейді ғой.

	Тоқтамыстың қызы өз байын өзі өлтіріпті дейді ғой жұрт.

	Және байы бүкіл ел жұртқа әйгілі Едіге ғой...

	Сонда Жәнекенің бұнысы ерлік бола ма, ездік бола ма? Әрине ездік болады! Ездік! Ездік болады! Және халық алдында мәңгі-бақи қарабет боп өтеді. Жұрт мұндай жағдайда ажал тапқан адамды әулие санайды. Тоқтамыс не істерін білмей кенет терлеп кетті. Бір сәт ол «Сен ондай қылмысқа барма!» деп Жәнекеге кісі жібермек болды. Бірақ көкейтесті арман жеңді!

	— Мейлі! Мейлі! — деді Тоқтамыс даусы тағы қырылдап булыға шығып,— жалғыз Жәнеке емес, бүкіл үрім-бұтағым қара бет болсын, тек Едіге өлсін! Өлсін!

	Билік, мансап дегеннің құдіреті осындай!

	Тоқтамыс әлі ұзақ тұрды. Сан түрлі қиялға берілді. Ақыры Едігемен соғысуға әзірлігін күшейте түспек боп, атының басын кейін бұрды.

	Әкесі Тоқтамыстың жас кезіндегісіндей өрт мінезді, қызба қанды намысқой Жәнеке, бір кезде ғашық боп қосылған күйеуі Едігені өлтіруге бірден бел бумаған. Оның үстіне Едігеден қазір жетіге келіп қалған, әкесінен аумаған Сұлтан-мұхаммед атты перзенті бар. «Қайын атаңмен татулас» деп сан мәртебе күйеуімен сөйлесіп көрген. Жылаған да, өтінген де, бірақ Едіге бұның сөзін тіпті құлағына да ілмеген. Сонда барып, Жәнеке де ерегесе қалған. Ашу үстінде байым өлсе, бөтен бай тауып алармын, бұдан көрер баланы бөтеннен де көрермін, әкем өлсе, оның орнына маған әкені кім береді? Ал ол әкенің алтын тағынан айрылуы маған оның өлгеніменен тең емес пе? Менің Жәнеке боп отырғаным да сол әкемнің айбарынан ғой? Мен тәрізді беті қызыл, шашы ұзын ұрғашы аз ба, әкем бағы мен тағынан айырылса, мені көре алмай жүрген мына күндестерім ертең-ақ көзімнен шұқымай ма? Тірідей өйтіп қор болғанша, байдан айырылсам да, әкеден айырылмаймын деген.

	Жәнеке осындай ойға келгенмен, әлі ақырғы шешімге бел буа алмай жүргенінде, Едіге тағы бір жас қызға үйленген.

	Жоқ, Едіге жас иіске құмартқанынан, не төсек жаңартқысы келгендіктен жас тоқал алған жоқ. Бұл қыздың әкесін соңынан өзіменен одақтас ету ойы бар еді. Және бұл кезде Тоқтамысқа ақырғы рет қарсы шығуға дайындалып жатқан кез еді. Едіге қайткенменен өз жағына жұртты көбірек тартуға тырысқан.

	Бірақ Жәнеке олай түсінген жоқ. Бұл үйленудің түбінде саясат жатқанын бірден ұқса да, кенет оның жүрегін қызғаныш, намыс биледі. Ал қызғаншақтық, намысқорлық кенет кекке шапты. Жалғанда ызақор әйелдің қорланған сезімінен тез тұрар дауыл жоқ, бұ да Садат-бегім тәрізді, дереу шешім алды. Көптен бері сөзін қалай өткізуін білмей, өлердей боп жүрген ауылдың бір аңғал, жүрек жұтқан жігітін шақырттырып алды да, оңашада:

	— Екі жүйрік ат дайында,— деді. Мен сенімен бірге бұл ордадан қашамын.

	Қуанып кеткен жігіт:

	— Қашан? Бүгін бе? — деді.— Екі ат түгіл, бес ат дайын болады.

	— Екі ат та жетеді,— деді Жәнеке.— Қашатын түнді өзім айтармын.

	Әйел болса да тас бауыр Шыңғыс тұқымы емес пе, Жәнеке жалғыз баласын да тастап қашуға бел буды, «Тек, Едігені өлтірсем болады»,— деді ол өзіне-өзі. Ал жас тоқалының ыстық құшағынан шыға алмаған Едіге, Жәнекенің боз үйін тіпті ұмытып кеткендей, есігін ашпай қойды. Енді Жәнекенің жүрегі, күйеуі ат ізін салмаған сайын біртіндеп қатып тас болуға айналды. Тас боп қатқан жүрек, бір кереметі, оған сабырлық берді. Өшін қайтып алатынын күні бұрын сан рет ойлап, қауіпті түнін қалай өткізетінін жан-жақты шешіп, тіпті сол ақырғы түнінің қуанышы, әлден жанын жібіте бастағандай, көзінде бір түрлі сиқырлы от та пайда болды.

	Жәнеке ұзақ күткен бақытты күніне де жетті. Күйеуі Едіге бүгін бұның үйінде қонамын деп хабар берді. Жәнеке баяғы келіншек кезіндегідей кешкі жағдайға дайындала бастады. Бір кезде жанындай жақсы көріп қосылған күйеуіне арналған ақырғы түнін, ақырғы рет шын қуанышта өткізбек болды.

	Қырымның оқтын-оқтын аңқылдай соғатын ақ желең желі басылған, түн тамылжыған жылы еді. Тек болмашы ғана салқын саумал самал еседі. Іргесін түріп қойған ақ боз үйдің ішіне, сол саябыр желмен бірге, қырат бойындағы қау мен жүзгіннен, ойпаттағы орай от пен жоңышқаның таусыла біткен болмашы иісі келеді...

	Ай сүттей жарық - Шаңырақтан түскен сәулесі үйдің оң жақ тұсын күндізгідей жарқыратып көрсетіп тұр. Кестелі, көгілдір шымылдық та ашық. Ал мамық құс төсектің үстінде Едіге мен Жәнеке екеуі ғана. Әуелі елуге жетпеген биге бүгін Жәнеке жан сарайының есігін кеңінен ашқандай, өте құштарлы көрінді. «Бишара-ай, көптен бері келмеген соң, әбден сусап қалған екен-ау,— деді ол ішінен,— әкесіне істеп жүрген қастығыма қарамай, көңілі маған әлі де бұрынғыдай. Әйел деген еркекке мұндай да құмар жаратылады екен-ау...»

	Жәнеке үн-түнсіз Едігенің сом білекті қолын кеудесіне әкеп салды. Жүгіріп келіп тоқтаған адамдай, жүрегі жиі-жиі соғып, ойнап жатыр екен. «Япырмай, адам да бұлай қуана біледі екен-ау» — деді Едіге қолын ақырын сырғытып, торсықтай боп ағараңдаған анарын қыса түсіп...

	Жәнеке бауырына кіре берді.

	...Шаршаған Едіге әлден уақытта барып, сол шалқасынан түскен қалпында:

	— Сусының бар ма, берші...— деді.

	Жәнеке сол мәрмәр тастай аппақ жалаңаш денесін шаңырақтан түсіп тұрған ай нұрына малындыра барып, босағадағы сабадан, бір-екі рет пісіп-пісіп жіберіп, үлкен сапты аяққа уылжыған сары қымызды құйып әкеле жатты.

	Ту сыртынан көз жіберген Едіге:

	— Шіркіннің денесі қандай сұлу еді,— деді ішінен жалаңаштығынан қымсынбай, қымызды төгіп алмайын деп өзіне қарай еппен басып таяған әйеліне қарап.

	Екі белі қыналған, қою қос бұрымы шұбалған әлі де жас әйелі, оған дәл осы сәтте хор қызындай болып көрініп кетті. Жәнекенің осынша әдемі екенін соңғы уақытта қалай ұмытқанына Едіге өзіне-өзі таң қалды. «Ұжмақта хор қыздары жалаңаш жүреді екен» деп естігені бар жас кезінде, бұл сұлулық әлде бұның менің көзіме ең алғашқы рет жалаңаш көрінгендігінен бе екен? — деп ойлады ол.

	Едіге шарадай саптыаяққа мөлтілдеп толған уылжыған сары қымызды екі-үш рет демін алып, аяғына дейін сіміріп салды.

	Ол тағы шалқасынан жатты.

	Жәнеке оның кеудесіне басын қойып, етпеттей жатты...

	Ұзын ақ саусақтарыменен күйеуінің денесін сипады. Қымыз уыты бойына тарай бастаған Едіге:

	— Сенің бұрын мұндай ғадетің жоқ еді ғой, неге мұнша құмарланасың? — деді.

	— Өзім де білмеймін... Бүгінгі түн біздің бірге жатқан ақырғы түніміз тәрізді...

	— О, не дегенің, Жәнеке! Бұндай түндер әлі талай болар.

	Жәнеке Едігені құшақтай құшырлана қысты.

	«Расымен осы біздің ақырғы түніміз бе?» — деді ол ішінен.

	Едіге шаңырақтан көрініп тұрған, сонау қара көк мақпал аспан төрінде быжынаған жұлдыздарға қарап ұзақ жатты. Әлден уақытта барып...

	— Дүние жарықтық, қандай тәтті едің! — деді.

	Оның қиялды сәтіне Жәнеке қосылды.

	— Мәңгі-бақи дүние шіркін осылай тұра берер ме еді!

	— Ол мүмкін емес қой!

	— Неге? — Жәнеке еркелей, басын тағы Едігенің кеудесіне салды. Ақырғы рет сүйіп қалайын дегендей, күйеуінің түкті кеудесінен тістеп, құмарлана сүйді. Сол сәтте бір қолымен төсегінің іргесіне тығып қойған кішкентай алмас қанжарын алды...

	Ештеңені сезбесе де Едігенің денесі кенет тітіркеніп кетті.

	— Маған не болды? — деді.— Әлде үйге жылан кірді ме?

	— Қайдағы жылан?.. Ауыл қонғалы қашан. Бұл ара жылансыз жер ғой.— Жәнеке күйеуін тағы құшырлана сүйді. Сөйтті де оның көңілін алаңдатпайын дегендей, әңгімелерін тағы басқа сөзбен бөлді.

	— Дүние неге мәңгі-бақи осылай қуанышты өте бермейді? — деді ол тағы да.

	Едіге қырын жатты. Жәнеке, амал жоқ, қанжарын жастық астында қалдырып, екі қолымен Едігенің мойнынан құшақтады.

	— Сен әлде, Қорқыт әулиенің алдында қайда барса да қазулы көрі жатқанын естімеп пе едің! — деді Едіге.

	Жәнеке әрине естіген. Бұл аңызды Дәшті Қыпшақтың қай ұл-қызы естімеген. Сөйтсе де ол, осы бір ғажайып мезеттерін соза түскісі келгендей:

	— Ж-о-қ...— деді сөзін бөліп, әлденеге қорқып кетіп.

	— Естімесең айтайын.— Едіге қайтадан шалқасынан жатты. Жәнеке сол қолын Едігенің мойнының астында қалдырып, оң қолын жастығының астына апарды. Кішкентай қанжарының сабын қыса ұстады. «Мұп-мұздай ғой шіркіннің сабы, деді ол ішінен, мына қанжар шынында да, жылан тәрізді суық екен».

	Едіге әңгімесін бастап та кетті.

	— Көне заманда Қорқыт деген әулие болыпты. Жүз жасапты. Алла тағаланың арқасында талай мүгедекті жазыпты, сан бақытсызды бақытты етіпті. Бірақ бір нәрсе ғана қолынан келмепті. Жасынан өлімді жеңемін деп күресіпті, ал өлім оған жеңгізбепті. Бір күні, әбден қартайған шағында, «енді сені де аламын» деп құдай Әзірейіл періштесін жіберіпті. Өзгені өлімнен құтқарам деп жүрген Қорқыт, өз басына қауіп туғанда не істерін білмей, желден жүйрік желмаясына мініп алып, өлімнен қаша жөнеліпті. Жердің күнгей шетінен бірақ шығыпты. Ол бұл арадан жер қазып жатқан адамдарды көріпті. «Не істеп жатырсыңдар?» — деп сұрапты. «Қорқыттың көрін қазып жатырмыз?» — деп жауап беріпті. Қорқып кеткен Қорқыт желмаясына мініп алып, жердің теріскей шетіне қашыпты. Онда да өзінің көрін қазып жатқан кісілерді тағы көріпті. Қайда барса да алдынан қазылып жатқан көрден құтыла алмапты. Жанын қоярға жер таба алмай сасқан Қорқыт, енді адам баласы жоқ інжу тоғай арасына кіріпті. Сасқан Қорқыт енді ұшар биігіне бұлттан бөтен ешкім шыға алмаған, Қап тауының басына барып паналамақ болыпты. Онда да жел, жаңбырдан күйретіліп сынып, өліп жатқан тау басының тастарына кездесіпті... Қайда барса да өлімнен құтыла алмайтынына көз жеткен Қорқыт, бір сәт сол өмірді алдамақ ойға бекініпті. Еніне көз жетпейтін ұлы дарияның ортасына құдіретімен суға батпайтын кілем төсеп алып, шырғай ағашынан қаңқа істеп соған желмаясының бір ботасының мойын терісін кигізіп, бұрынды-соңды адам баласы көрмеген шаңғақ қобыз жасап, өзінің атақты, «Қорқыт күйін» ойнап отыра беріпті. Бірақ — «өлім келіп қалмасын» деп екі көзі жан-жағында болыпты. Қорқыт қобызын бір күн тартыпты, екі күн тартыпты. Тіпті бір ай тартыпты, бір жыл тартыпты... Ақыры көзіне ұйқы тығылып, қалғып кеткен кезінде, өлім, кездіктей ғана су жыланы боп келіп, Қорқытты шағып өлтіріпті. Міне сол Қорқыт әулие өлген теңіз ортасы осы күнгі Сырдарияның Қармақшы деген жыңғылды атырабының үш фарсақтай жердегі жағасы екен. Қорқыт атаның моласы сол арада әлі тұр.

	— Өлімнен қорыққан соң Қорқыт деп қойған ба екен, ол атаның есімін? — деген Жәнеке.

	— Иә, сөйткен ғой. Өлімнен кім қорықпаған.

	— Сен де қорқасың ба?

	— Иә, мен де. Өлімнен тек шайтан ғана қорықпайды. Өйткені, ол өлмейді.

	— Өлмейді? Егер өлмейтінімізді білсек, біз де шайтан болып кетер ме едік?

	— Адамның шайтаннан артықтығының өзі сонда. Шайтан өлмейді. Адам өледі.

	— Адамның артықтығы өлетіндігі ме? Онда...

	Жәнеке қанжарының сабын қыса түсті. Едіге, бауыздауыңа оңай болсын дегендей, шалқасынан жатқан күйі, кеңірдегін соза шаңырақтың үстіне келіп қонған жапалақтың балапанына қарады. Жәнеке қанжарын жастығының астынан ақырын ала бастады. Дәл осы уақытта ауыл сыртынан кенет шар ете қалған үрейлі үн шықты. Шошып кеткен, Жәнеке, қанжарын орнына қоя қойды.

	— Қап! — деді Едіге.— Сорлы жапалақ аш түлкінің тырнағына ілікті-ау!

	Екеуі тағы үндемей қалды. Аздан кейін Едіге қайта сөйлеп кетті.

	— Жасың аз бола ма, көп бола ма, тіршіліктің мәні онда емес,— деді Едіге.— Сол тәңірдің саған берген жасын қалай өткіздің, гәп міне қайда? Міне бүгінгі екеуміз бірге өткізген түнді өмірімнің тең жартысына бермес едім.

	«Иә, иә,— деді Жәнеке де ішінен, бүгінгі түн расында да бір керемет түн болды ғой. Неге мен осындай жұмақтай түнді қысқартқым келді? Жоқ, әлі де созыла түссін. Бәрібір бітеді ғой. Оның құлағына Едігенің «адамның шайтаннан артықтығының өзі осы өмірінде. Бізге тәңір азғантай өмір берген. Азғантай зат әрқашанда тәтті» — деген сөздері еміс-еміс естілді. «Иә, иә,— деді Жәнеке тағы ішінен, өмір шіркін қандай тәтті едің. Әсіресе бүгінгі түн неткен қуанышты болдың. Жоқ, жоқ, бұл қуанышты мен дәл қазір үзбейін. Әлі де соза түсейін... Екінші рет мұндай түнді көремін бе, жоқ па...»

	Жәнеке кенет Едігені құшырлана құшты. Дәл осы сәтте ол өлімнің жүректегі сұрқия ойын, өмірдің ләззат атты қуанышы жеңіп бара жатқанын сезген жоқ. Оның бар ойын, бар тілегін, бір кезде жанындай жақсы көрген еріне деген, ақырғы лап ете қалған жан сезімі алып кетті. Және дәл осы сәтте ол, аз болса да тіпті қас қағым мезеттей уақытта өтетін болса да, өлімнен өмірдің артық екенін түсінді. Алақаныңды тосқанда он бойыңды жылытқан, маздап жанған от тәрізді, кенет қызулана қалған әйелінің әуеніне қарай, Едіге де бойы балқып, көтеріле берді...

	Тек қуаныштың ең бір көз қарауыта шарықтаған шағында, Жәнекенің жауырынынан орай қысқан қолы сұп-суық бірдемеге тиіп кетті. Шу дегенде «үйге жыланның кіргені рас болды-ау!» деп ойлай түсті де, аздан кейін бұл суық заттың темір екенін жүрегі сезді. Сол қарқынды қимылын бәсеңдетпеген қалпында, алақанымен сипап оның кішкентай кездік-қанжар екенін білді. Енді бүгінгі түннің неге осыншама тәтті болғанын, Жәнеке сұлуының әдеттегісінен гөрі неге осыншама жомарт, мәңгі-бақи ұмытпастай қылық көрсеткенін түсінді. «Бейшара-ай, менен ең соңғы қуанышын көріп қалғысы келген екен ғой. Шын жақсы көрген соң қайтсін...» деді ол тағы да ішінен. Едіге сол құшағында ұмашталған Жәнекесіне арналған ықыласын үзбей, кездік-қанжарды ақырын суырып алды да, ірге жағына тастай салды...

	Бір мезет, ол тағы шалқасынан түсіп ұзақ жатты. Әлден уақытта барып Жәнекеге:

	— Рас, екеуміздің бүгінгі түніміз ақырғы түніміз секілді ғой,— деді.

	Жәнекенің жүрегі мұп-мұздай болып кетті. Қолымен жастығының астын сипап көріп еді, қанжары жоқ екен. Бұ да бәрін түсінді. Кенет оны үрей билей қалды. Сөйтсе де өзін-өзі басуға Жәнекенің күші жетті.

	— Жаңа өзің айтып едің ғой, бүгінгі түнімді өмірімнің тең жартысына бермес едім деп,— деді, енді тікелей ашығына көшіп.— Жарты өмірің өткен еді ғой, ал қалған жарты өміріңді осы бүгінгі түніміздің төлеуі етпек едім...

	Едіге ашуланған жоқ.

	— Ол тілегіңді орындауға не бөгет болды?

	— Әлі сөнбеген махаббат...

	— Жоқ, ләззат де... Махаббат тым үлкен дүние ғой.— Едіге әлденені ойлап сәл үндемей жатты да, қайтадан сөйледі.— Соғыс, ұрыс, жанжал, тіршіліктен басқа күпіршілік, күйбелең күйлерімен өз басымның тілегін, қуанышын мүлдем ұмытып кетуге айналған екенмін. Бүгінгі түн бұл жалғанда ең жақсы көрер адамым бар екенін есіме салды. Махаббат, ләззат дегендерді дүниенің өзге қызықтарына төлеу ететін жас емеспін. Ол дәуірден әлдеқашан өткенмін. Бірақ көңіл күйі, адамның өз басына деген қуанышы бар емес пе, сен сол өз басымның қуанышы, тілегі екенсің, бұны бүгін қайтадан ұқтым. Ал егер сен, бүгін маған істеймін дегеніңді өзіңе кеше алсаң, мен кештім...

	Жәнеке де үндемей ұзақ жатты.

	— Жақсылығыңа рахмет, арысым,— деді Жәнеке бір кезде,— салмақ өзіме қалды ғой, ақылға салайын...

	Алтын Орда үшін талас екі адамның арасындағы ләззат сүйіспеншіліктен анағұрлым жоғарғы мәселе еді. Жәнекені жақсы көреді екенмін деп оның әкесі Тоқтамыстан Дәшті Қыпшақ билігін тартып алмаудан Едіге, әрине, тым алыс болатын Қырым билеушісі тек бірақ нәрсені борыш етіп міндетіне алды. Ол өз қолыменен қайын атасы Тоқтамысты өлтірмеу еді. Осылай деп Жәнекеге уәде берді. Қандай жағдай туса да қайын атасының қанына қолын малындырмаймын деп ант, су ішті. Бұған Жәнеке де сенді.. Ол енді Едігені өлтірем деген райынан қайтты. Төркініне де «Жалғыз ұлымның әкесі ғой, қолымды қанға бояуға батылым бармады. Дауларыңды ретін тауып өздерің шешіңдер» деп хабар берді. Қаны қарайып жүрген Тоқтамыс, бұл хабарды естігенде, ең ақырғы сенімнің күйрегенін түсініп, бұлқан-талқан боп ашуланды. Бірақ қолынан ашудан бөтен ештеңе келмеді. Енді тікелей соғысқа дайындала бастады. Едігені жеңуге жәрдемдесіңдер деп Рязань князьдері мен Бұлғар бектеріне елшілер жіберді. Бірақ олардан мардымды көмек келмеді. Достың дос болатыны өзіңнің күшті кезіңде. Ал басыңнан бағың тайса, досыңның қас, қасыңның бұрынғысынан да қас болуы оп-оңай.

	Рязань князьдері мен Бұлғар бектерінің жіберген жәрдемдеріне қарағанда Тоқтамыстың басына шын қара күн туғалы тұрғанын аңғару қиын емес еді.

	Тоқтамыс пен Едігенің әскері Сиыр, яғни 1398 жылы жаздың аяғында, Тана өзенінің төменгі сағасында кездесті. Күн бүгін де бұлыңғыр тұманды еді, ерте түскен күздің аспаны өгей анадай, бұлтты қабағын түксие түйіп алған. Себелеп жауған ақ жауын да бір тынбаған. Соғысқа жайшылықта құлшына шығатын Дәшті Қыпшақ жігіттерінде де түр жоқ. Күздің сұрқай өңді даласындай жүздері де сұрғылт, қимылдары да баяу. Бұрын басқа елдерді шабарда, не өз жер, суын өзге жұрттан қорғарда бұлардың қылығы өзгеше болатын. Алдаспандарын қамсыз қайрап, көк найзаларының ұшын тасқа түсердей етіп өткірлеп, ұрысқа құлшынып шыға келетін. Ал бұл жолы екі жақтың әскері де ондай алып түсер пиғыл көрсетпеді. Иіндеріне су кетіп, екі топ бір-біріне үрке қарап, сапта үн-түнсіз тұр.

	Қырым мен Дәшті Қыпшақ жігіттерінің бұл соғысқа алақандарына түкіріп шыға келмейтін себептері де бар еді. Бұрын, бөтен елдермен соғысып, жүрген ел, енді Мамай мен Тоқтамыстың алғашқы хан болған кезіндегідей, тағы өзді-өзі ұрыспақ. Бірін-бірі қан майданда өлтіріп, Алтын Орда жұрты тағы қанға боялмақ. Қырымдағы Арғын жігіттері Дәшті Қыпшақтағы ағайын, бауырларымен салғыласпақ, кеше ғана Қырымға барып қалыңдығын алып келген Алшын серісі, сондағы өзі қалжыңдасқан балдызыменен бүгін майданда кездеспек. Елім деп еңіреген ер, енді сол елінің бірін-бірі қырғанын көрмек. Осының бәрі не үшін? Тоқтамыс пен Едігенің Алтын Орданы кім билеуге керек деген бақ күндестігі үшін бе?

	Иә, солай, солай!

	Сүйреп әкеп салған тазы түлкі алмайды, зорлықпен майданға түсірген жігіттер, шын ерлік көрсетпейді! Екі жақтың әскерінің бірдей түнеріп тұрғаны да осыдан еді. Дәл осы соғыста шын көңіліменен қарсы жағымды құрта қояйын деп тұрған ешкім де жоқ секілді. Бірақ осынау иін тірескен халықта, ханымыз, әміршілеріміз, ру басшыларымыз бұйырды, біз соғысуға мәжбүрміз деген, ежелгі тәртіпке мойын сұнған тұр бар. Сондықтан бұлар көк найзаларын жерге қадамай, қарсы жаққа кезеген, көк темір қылыштарын қынабында жатқызбай, жарқ-жұрқ еткізіп жау жағына кезенген.

	Жұрттың бәрі бірдей емес. Соғыс сағатын асыға күткендер де бар. Соның бірі Кен-Жанбай батыр. Жоқ, ол кешегі өзі қызмет еткен Қырым елінің жас боздақтарын қыруға асыққан жоқ. Оларға тіпті қылыш жұмсаудан да алыс. Оның бар көздегені Едіге. Осы бір кентте бірге ескен жолдасын ол бәленің басы санаған. Алтын Орданы билеймін деп бүкіл Дәшті Қыпшақты бүлдірген, Қырым, Еділ — Жайық етіп екіге бөлген осы Едіге деп ұққан. Бір кезде Алтын Орданы жырымдаған Мамайдан қандай қашса, енді сол Мамайдың жолыменен келе жатқан Едігеге, сондай қарсы шықпақ болған. Едігенің көзін жоймай елде тыныштық болмайды деп ойлаған. Кешегі құрбы-құрдастығым, тай мініп, асыққа таласқан, бірге өткізген балалық шағын, бәрін-бәрін, ел бірлігі үшін құрбан етпек болған. Сол себептен екі әскері бетпе-бет кеп, енді ұрыс басталғалы тұрғанда, серке сан сәйгүлігін ойнатып, Едігені жекпе-жекке шақырып қан майданға шыға келген.

	Ол көк найзасын көлденең ұстап, күре тамыры білеудей боп ісініп Едіге тұрған жаққа бар дауысымен күжілдей толғай жөнелген.

	Сөзімді бақыла, Едіге,

	Ақыл, ойдың пірі едің.

	Сыр мен Жайық, Еділге,

	Асқар таудай ірі едің!

	Еңсең төмен баққұмар

	Жан екенсің, білдірдің!

	Ағайынды жат қылар,

	Опасыздықпен бүлдірдің!

	Кен-Жанбай бүйтіп бетіңе,

	Осы ма айтар, өкпесі?

	Қайтейін, батты етіме

	Етігіңнің өкшесі!

	Айтарым осы жетпесе,

	Жалғыз жебем жалынсын!

	Мыңның басы кеткенше

	Бірдің басы алынсын!

	Көнекей, қорға жаныңды.

	Жекпе-жекке түсейін,

	Өлейін, не қаныңды

	Халқым деп қазір ішейін!

	Едіге ашулана қалды. Астындағы теңбіл көгін тебініп қап, алға шыға келді. Адамға атылатын ырбыздай, екі бетінен түгі шығып, күжірейіп, бір сәт бұ да тақпақтап кетті.

	Бірге өскен дос едің,

	Қылышы қанды Кен-Жанбай,

	Ақылға жастан бос едің,

	Келесің содан бір танбай!

	Жиырма жылдай басқарды

	Орданды анау Тоқтамыс,

	Ол алды қандай асқарды,

	Бітірді қандай жақсы іс?!

	Дүркін-дүркін жау шапты,

	Ұлы Қыпшақ даласын!

	Толарсақтан қан ақты,

	Жаза алмай халқың жарасын!

	Кенегес, кірме Кен-Жанбай,

	Бұны неге көрмейсің?

	Шапқанша маған абалай,

	Ханыңа неге үрмейсің?!

	Шойындай сонау басыңда

	Жүрсең қояр жер таппай,

	Айырмасаң дос пен қасынды,

	Шық майданға бос шатпай!

	Бұдан әрі батырлар сөзге келмеді. Теңбіл көк тұлпар мінген Едіге мен серке сан сәйгүлік мінген Кен-Жанбай, екі жақтан созыла шауып, ортаға шыға берді...

	Кенегес руы шағын ру болатын. Шағындығына қарамай, жігіттері өр көкірек, бір беткей жауынгер келетін. «Кенегес бар жерде ерегес бар» деп босқа айтпаса керек жұрт, осы шағын руды басқаратын би, батырлары да өз дегендері болмаса, өзгелердің айтқандарына көне қоймайтын қайсар, тоң мойындау келеді. Ал, соғыста, ұрыста бұлардың жігіттерінен сөзіне берік, табанды жастар жоқ. Жолдасын жауға тастап кету не өздерінің серіктеріне опасыздық істеу дегенді білмейтін. Жолдастық деген оларға үлкен парыз саналатын. Әсіресе, мұндай қасиеттерді бала жасынан мойнына тұмар етіп сақтағанның бірі Кен-Жанбай еді. Әкесі Канан-би, бәлендей малды жаралмағанмен ру арасында ағайын сөзін жерге тастамайтын беделді кісі болатын. Ал оның жалғыз баласы Кен-Жанбай ат жалын тартып мінгелі асқан мерген, ер жүректігімен көзге түскен. Әкесі тәрізді халық қамын ойлаған от тісті, орақ ауызды шешен-би емес-ті. Бірақ, көзсіз ер, көлеңкесіз адал жаратылған жан еді. Өзге батырлардан бұның ең үлкен айырмасы, қара басының қамы үшін емес, адалдығы да, ерлігі де тек халқы үшін ғана бағышталған-ды. Оның біресе Мамайға, не Тоқтамысқа еруі де, болмаса Едігеге қарсы шығуы да осы елі-жұртының қамын ойлаудан туған-ды. Бердібек хан өлгеннен кейін Алтын Орда маңында болып жатқан тақ иелерінің бірін-бірі өлтірген, бассыз қалған ел-жұрттың күйзелген талан-таражға түскен жағдайларды көріп, бір сәт қарадан шыққан жан еді, халқына қиянат істемес деп кенегесін ертіп Мамайдың қарамағына көшкен. Бірақ күткен үміті аяқталмағаннан кейін, Мамайдың көксегені билік, мансап екенін көріп, одан тағы бөлінуге мәжбүр болған! Демек, Кен-Жанбайдың Мамайдан ең алғашқы көңілі қалғаны Қырым билеушісінің Кенегес батырының жан аяспас серігі, майдандас жолдасы Ақпанбет батырға, оның үй ішіне істеген зорлығынан туған. Ақпанбет монғолдың батыр руынан шыққан еңіреген ер еді. Қырымға Кен-Жанбай ауылдары көшіп келгенде, ең бірінші боп Кенегес руын құшағын жайып қарсы алған осы Ақпанбет батыр еді. Ол өзінің аймағына көшіп келген Кенегес ауылдарына ең шұрайлы жеріне қоныс бөліп берген. Өзімен түйдей құрдас, жиырма бестен жаңа асқан Кен-Жанбаймен құшақтасқан дос болуға ант, су ішіп уәделескен. Содан бері Мамай қосындары басшыларының қатарында жүргенде бұл екеуінен асқан дос және батыр болмаған. Соғысқа да бірге аттанған, ұрыстарда да қатар тұрып ұрысқан. Біріне арналған оқты екіншісі жалаңаш қолыменен қаққан. Бірі монғол, екіншісі қыпшақ бола тұрып, бұл екеуінің араларынан қыл өтпеген достығына жұрт таң қалған. Бірі бар жерде екіншісі туралы ешкім жамандап сөз айтуға қорыққан. Егер біреу-міреу сыртынан оқыс ыңғайсыз бірдеңе дей қалса, бұны естіген екі достың бірі табанда әлгі кісіменен жекпе-жекке шығуға тайынбаған. Ал бұл екеуінің достығы, шу дегенде бірін бірі ұнатуларынан, жас кездегі өз руларының алдарындағы абырой, құрметтерінен басталған. Соңынан екеуінің де ел қамын жеп, ерлікті, адалдықты паш еткен қасиеттері бұл достықты бекіте түскен. Бұлардың осындай достықтары, жолдастықтары қан майданда талай сыналған. Қауіп-қатерлі күрестерде шыныққан.

	Міне осындай жағдайдағы Кен-Жанбай мен Ақпанбет мәңгі айырылар бір оқиға болған. Жоқ, Кен-Жанбай мен Ақпанбет ұрысып, не жанжалдасып ажырасқан жоқ, бұларды құдай да, тағдыр да емес, Мамай ажыратқан. Куликов даласындағы қырғыннан кейін, Кен-Жанбай жеңіл жасақпен Сақыстан бойындағы бір жеңіл жорықта жүргенінде, Ақпанбет бірнеше өзіне жақын Барын, Шарын руларының әмірлерімен бірігіп, орыстармен орынсыз соғысып, халықты ауыр күйзеліске ұшыратқан Мамайдың көзін құртпақшы болады. Жасырын кеңеске қатысқан бір әзәзіл әмір бұның бәрін Мамайға жеткізеді. Өзіне қастық ойлаған адамдарға еш уақытта кешірім істеп көрмеген Мамай, сол түні жендеттерін жіберіп, қаннен-қаперсіз ордаларында ұйықтап жатқан, бүліншілікті ұйымдастырмақ боп жүрген төрт әмірді ұстап әкелдіріп, бастарын алдыртады. Бұл аз болғандай Қырым әміршісі әлгі бүлікшіл ердің үй іштерін де тегіс өлтіруге жарлық береді. Жендеттер әмірлердің қолға түскен қатын-баласын, аға-інілерін бауыздайды. Ал Ақпанбеттің әйелі жалғыз баласы Тастемірді ертіп күйеуі қолға түспестен бұрын төркіндеп Черкес ауылдарына кеткен екен. Мұны естіген Мамай, Теріскей Кавказға арнаулы жасақ аттандырады. Ақпанбеттің қатын-баласын ұстап әкеп өз көзінше бауыздауға бұйырады. Ал өлім жазасына бұйырылған Мамай ордасының босағасында қол аяғы қыл арқанмен байлаулы жатқан Ақпанбет, басында тұрған өзіне таныс күзетші жігіттердің біреуіне: «Кен-Жанбайға сәлем де, шамасы келсе менің жалғыз ұлым Тастемірді ажалдан құтқарсын» деп айтып үлгіреді.

	Кен-Жанбайға бұл хабар жеткенде, ол Сақыстан оралып қайтып келе жатқан еді. Мамайды өлтіріп Ақпанбеттің өшін ала алмайтынын жақсы түсінеді. Барын батыры мен өзінің қанды көйлек дос екені Мамайға мәлім. Мамай өзіне де зақым істеуден тайынбайтынын біледі. Өзіне тимеген күнде де, Мамайдың бұдан сезіктенері хақ. Осылай ойлаған Кен-Жанбай өз руын ертіп, айқай-шусыз Дәшті Қыпшақ жеріне көшпек болады. Бұл шешімін өзімен көңілдес Арғын батыры Қарақожаға да жеткізеді. Қарақожа да бұл арадан кетуді дұрыс көреді. Ал Кен-Жанбай көшер алдында қайтсе де досының өлердегі тілегін орындап Ақпанбеттің үш жасар жалғыз ұлы Тастемірді өзімен бірге ала кетуге бел буады. Енді Кен-Жанбай жеңіл жасақпен Ақпанбеттің қатыны мен баласын Теріскей Кавказдан алып келе жатқан Мамай жігіттерінің алдынан шығады. Мамай жауынгерлерінің басшысы, өзімен бірге бірнеше рет майданда болған таныс қарауыл әмірменен Кен-Жанбай сөйлеседі. Күзет әмірі: «Мамай біреу-міреу батырдың үй-ішіне достық көрсетіп», құтқарып жүрер деп баланы өз көзімше өлтіресіңдер деді. Егер мен оны апармасам, Мамай өзімнің басымды алады» деп көнбей қояды. Күзет әміріне мал да ұсынады, дүние де ұсынады, бірақ анау оған көнбейді. Мамайдың шағын қолын қырып тастап, Ақпанбеттің әйелі мен баласын тартып әкетуге тағы батылы бармайды. Өзі жіберген жасақтың бір күндік жерде екенінен Мамай' хабардар. Күзет басшысы кеше осылай деп Қырым билеушісіне шабарман жіберген. Егер бұлар ертең жетпесе, Мамай сезіктеніп қалады. Тіпті кісі жіберіп, бар оқиғаның анығын біледі. Өйтпеген күнде де жамандық жерде жатпайды, бәрібір естиді. Онда Мамай Ақпанбеттің қатын-баласы түгіл, көшкелі жатқан Арғын мен Кенегестің бүкіл ауылдарын қырғызады. Мамайдың дәл осындай істейтініне Кен-Жанбай шек келтірмеді. Және Қырым билеушісі бұны істей алады. Бір соғыстан жеңілгенмен, оның соңына ерген, туын көтерген қарамағындағы қыруар әмірлері, қосындары бар.

	Кен-Жанбай тағы күзет әміріне кісі салды. Өзі барды. Ақырында күзет әмірі Кен-Жанбайдың тәуекелші батырлығынан сескеніп, бір нәрсеге көнді. «Егер Ақпанбеттің баласының орнына сондай үш жасар бала берсең, тәуекел, өтінішіңді орындайын» деді.

	Салмақ қайтадан Кен-Жанбайдың өзіне түсті. Қарамағындағы адамдарға «Ақпанбеттің баласының орнына баланды бер, не сат» деуге аузы бармады. Сайып келгенде, Тастемірмен түйдей құрдас, өзінің туған баласы, Жанұзақ пен Күнұзақ егізінің сыңарын бермек болды. «Егізімнің бірі өлсе, бірі бар ғой. Ал Ақпанбет ердің шаңырағын атаусыз қалдырмаймын» деді. Сөйтіп көзден жасы көлдей боп аққан әйелі Күлбаршынға тоқтау айтып, қараңғы түнде қара шапанға орап Жанұзағын әкеп беріп, өз баласындай Тастемірді бауырына қыса үйіне қайтты.

	Сол түні Арғын мен Кенегестің ауылдары Дәшті Қыпшақ жеріне қарай беттеді.

	Сондағы үш жасар Тастемір қазір қылыштың жүзіндей қылшылдаған, жиырма бір жасар жігіт болған.

	Ер жеткен кезінде Кен-Жанбай оған бастан өткен оқиғаны ештеңесін қалдырмай айтып берген.

	Тастемір, іші бірдемені сезсе де, Кен-Жанбайды әкесі санаған. Енді оны бұрынғысынан жақсы көрді. Ал Күнұзаққа, сонау мен үшін өлген сыңарың Жанұзағыңнан кем болмаймын деп ант берген.

	Осы күнге дейін сол уәдесін бұзып көрмеген, кішкентайынан бірде-бір көңілін қалдырмаған. Ұрысқанда екеуі бірге шығатын. Тастемір өзін Күнұзаққа қорған санап, үнемі қауіпті жақта бұл жүретін.

	Бүгінде екеуі сапта қатар тұрған. Тастемір сәл ілгерірек, Күнұзақ сәл кейінірек.

	Әкелері Кен-Жанбайдың майдан ортасына қарай шаба жөнелгенін екеуі де бірдей көрді.

	Арғы жақтан Едігенің құйындатып келе жатқанын да көздері шалды.

	Екеуі де аттарынан секіріп түсіп, мойындарына белбеулерін салып, қолдарын көкке көтеріп, құдайға жалбарынды.

	«Ақсарбас! Ақсарбас! — деді екеуі бірдей қосарлана, дауыстары жасқа булығып.— О, құдай, бір жолға тілегімізді бере көр! Біздің жанымызды алсаң да, әкеміз Кен-Жанбайды аман сақта! Аман сақта!»

	Екеуі де ат үстіндегі ұрыста Едігеге жан шақ келмейтінін естіген.

	Едігеден қорыққандықтарынан құдайға жалынған.

	Бірақ құдай бұлардың тілегін бермеді.

	Тостағандай екі көзі оттай жанып, қалың қабағы түксие, бозғылт өңі өлген адамның түріндей қан-сәлсіз бозара, ақшылдана Едіге, сол Теңбіл көгін ағызған қалпында, Кен-Жанбайға жанай беріп без сапты, қайқы сойылыменен беріп өтті. Сойыл Кен-Жанбайдың бір жақ жамбасынан тиді. Батырдың бұл жақ саны бірден жаны кетіп, опырылып түскендей болды.

	Кен-Жанбай атының үстінен әзер құламай қалды.

	Бұл батыр да ат үстіндегі ұрысқа машық еді. Бірақ бұл жолы Едігенің мысы жеңді ме, әлде өзіне аруақтай ақырып келе жатқан жан шошырлық суық түсінен сескеніп қалды ма, ол таяп қалған кезде Кен-Жанбай шоқпарын сілтеуге кілт дәті жетпей сәл кідірді. Сол уақытта Едіге сойылы келіп сарт етті.

	Ал расында Кен-Жанбай Едігенің өзіне қайтарған жауабын естіген шақта-ақ «осы менікі дұрыс па?» деген көңіліне бір күмәлжің алып қалған еді. Адам ұрысқа «не өлемін, не өлтіремін» деп кіруі керек, ал мұндайда ойы екі ұшты болған адам, еш уақытта да жауын жеңе алмайды. Әлдеқалай жазмыш өзі жәрдем бермесе, көңіліне түскен секем жеңілуіне жәрдем. Он бес жасынан майдан кешіп келе жатқан Кен-Жанбай, бұны жақсы білетін. Ол бойын тез жинап алды. Екі көзі жолбарыстай от шашып, бет әлпеті кебіндей боп бозарып кеткен, өлтіргелі өзіне қарсы шауып келе жатқан Едігені көргенде, кенет бұ да буырқана қалды. «Атаңа нәлет ақ желең, сен туған анадан мен де туғам, қапы қалдым деме» деп ақырып, шойын басты шоқпарын басынан аса ұршықтай үйіріп, долдана ұмтылды. Бірақ бұл жолы да үлгірмеді. Едігенің қай жағынан қалай ұрғанын өзі де аңғармай қалды. Тағы оның қайқы шоқпары екінші санынан кеп тиді, Кен-Жанбайдың көзі қарауытып кетті. Екі санынан бірдей сойыл тиген батыр, кіндік тұсынан төменгі жағынан жан кеткен қуыс кеудедей, кенет жерге гүрс құлады. Сол сәтте-ақ Едіге атынан секіріп түсіп, жерде тұра алмай жатқан Кен-Жанбайдың жанына жетіп барды. Кеудесінен бір аяғыменен басып қалып, қынабынан қылышын суыра берді.

	Сол уақытта Арғын, Кенегес жауынгерлері:

	— Уа, батыр, жан сауға! Жан сауға! — деп шулап қоя берді. Едіге аяғының астында жатқан Кен-Жанбайға кәрлене бір қарады да:

	— Ит-ай, бірге өскен құрдасым едің! — деп қылышын қайтадан қынабына салды да, кілт бұрылып, қасына келіп қалған атына секіріп мініп, өз жағына қарай шаба жөнелді.

	— Өлтіргенің жақсы еді,— деді жанталасып жатқан Кен-Жанбай,— қорлап кеттің-ау!

	Тастемір мен Күнұзақ бастаған Кенегестің топ жігіті жерде жатқан Кен-Жанбайды алдарына өңгере кейін шапты.

	Бірақ өмір-бақи атқан оғы бос кетпеген бір адамнан жығылып жаурыны жерге тимеген, жекпе-жек ұрыста жауынан жеңіліп көрмеген әйгілі батыр, осыдан кейін, ұзақ өмір сүре алмады. «Қоянды қамыс, ерді намыс өлтіреді» дегендей, сол күні Едігенің кеудесінен басып тұрып, өлтірмей кеткеніне қорланып, қападан жардай батыр аз мезгілде жарық қазандай боп таусылып, төсек тартып ауырып жатып, жыл толмай дүние салған.

	Ал Кен-Жанбайдың сол күнгі тірі қалғаны, ұрыстың бұдан арғы барысына көп ықпалын тигізді. Осы соғысқа бұрыннан наразы болған Арғын, Кенегес жігіттері, сойылға жығылған батырларын алып, ұрысқа түспей кейін қайтпақ болды. Осылай деп Тоқтамысқа хабар берді. Едігені жеңер-жеңбесіне көңілі шүбәлі Тоқтамыс енді тіпті әбігерлене түсті. Сөйтсе де, өзіне өзі дем беріп, жау жағына бір сәт жалғыз шапты. Сол-ақ екен, бұның соңынан әр тұстан топ-топ боп, қызба қанды жігіттер ерді. Ұрыс тағы басталып кетті. Әйтсе де Алтын Орда ханы жағы сәл көптеу еді. Алғашқы кезде бұлар көптігін көрсетпек те болды. Бірақ, көңілдері орта жігіттер бәлендей ерлік көрсете алмады. Көбіне өз бастарын сақтауды ойлады. Ақырында, Едіге жағы жеңді. Тоқтамыс әдеттегісіндей ең жақын әмірлерімен жан сауғалап тағы қашты. Едіге бұны қумады. Осы жеңгенім де жетер дегендей, Алтын Орда жеріне кіре бере тоқтап қалды.

	Ал Тоқтамыс, «ұрыс немен бітер екен деп, Тана өзенінің төмен шеніндегі күтіп отырған өз ауылын, қатын-балаларын, бірталай үзеңгілес серіктерін, ергілері келген хан ұрпақтарын алып, әрі қарай қашты. Ол енді бұл кездегі Либке князьдігінің астанасы Хирмен Кебеге қарай беттеді.

	Тоқтамысты жеңген Едіге Алтын Ордаға Темір-Құтлықты хан көтертті. Өзі Шыңғыс ұрпағы болмағандықтан, Мауараннахр билеушісі Ақсақ Темір тәрізді, бүкіл Жошы ұлысының әміршісі болуға айналды.

	Бұ да, жиені Темір-Құтлық арқылы Алтын Орданы қайтадан көтеруге кірісті.

	Бірақ оны көтеру қиын еді.

	Алтын Орда бұл тұста көтерем болған көк өгіз тәрізді еді. Әрине Едіге мен Темір-Құтлық оны төрт аяғынан тік тұрғыза алса, бұл әлі де талай елді, жұртты мүйіздеуге тырысатыны хақ...

	Бірақ көтерем өгізді тұрғызу олардың қолынан келер, келмесі екі талай дүние болатын.

	Келмесе ше?

	Бұл кезде Либке князьдігі әбден күшейіп болған-ды. Орыс князьдерінің өзара тартыстарын пайдаланып Руссияның күнгей жағының біраз жерін өзіне қаратып алған. Сондай-ақ Курляндияны бүтіндей, Польшаның да ұлы князьдігін өз құрамына кіргізген, Ұлы Либке князьдігінің астанасын енді Кибе қаласы еткен. Осы кездегі бұл елдің князі Витовт Алтын Орданың қиын жағдайын пайдаланып Тоқтамыстың Едігеден жеңілер алдында ғана екі рет Дәшті Қыпшақтың күнгейбатыс тұсына жорыққа шығып қайтқан. Бірінші ретінде Тышқан, яғни, 1336 жылы Тан өзеннің даласына дейін жеткен. Екінші рет келесі жылы, Үзі өзенінің төменгі шенінде отырған елдерді шауып қайтқан. Осының алдында ғана Ақсақ Темір қосындары ойсырата шауып кеткен бұл арадағы жұрт Витовтқа бәлендей қарсылық көрсете алмаған. Сол себептен де Либке князі Тан мен Үзі өзендерінің күнгей тұсындағы елдерді аямай шауып, көп олжамен қайтқан. Осындай оңай жеңіске жеткен Витовт енді Алтын Ордаға өзінің болашақ сұрағалы ретінде қарай бастаған.

	Міне осы Либке князіне, Хирман Кибеге Тоқтамыс бала-шағасымен соңынан ерген бір талай әмір, жауынгер-нөкерлерімен қашып келді. Витовт князь Алтын Орданың кешегі билеушісін, тағынан айырылғанына қарамай, құшағын жая қарсы алды. Әрине, Либке ұлы князь бұны Тоқтамысты сыйлағаннан, не жаны ашығандығынан істеген жоқ, бұл құрметінің ар жағында сұмырай сыры бар еді. Тоқтамыс пен оның әмірлері арқылы Алтын Орданы өзіне бағынышты етпек болатын. Ол Тоқтамыстың Жошы ұлысына әлі де ықпалы бар деп ойлаған. Сол себептен де Витовт Тоқтамыс Хирман Кибеге келген күннен бастап Дәшті Қыпшаққа жорыққа дайындала бастады. Ал Темір-Құтлық хан Тоқтамыстың Либкеде болуы өзіне қауіпті екенін бірден түсінді. Ол басы күміс ер-тоқымды тоғыз сүліктей қара жорға етіп, тоғыз сұңқар, тоғыз жүйрік тазы, тоғыз садақ, тоғыз күміс қыналы қанжар сыйлықпен Либке князіне елші жіберді. Арнаулы ресми хатында: «Қашқын патша Тоқтамысты ұстап Алтын Ордаға жібер. Ол біздің қас жауымыз. Оның сенің жаныңда тірі жүргенін естіп шыдай алар емеспіз... Ал дүние-мүлкін бәрін өзіңе ал» деп жазды.

	Витовт, әрине, жіберген сыйлықтың бәрін алды. Өзі аңшы болғандықтан оған әсіресе жүйрік тазылар мен сұңқарлар өте ұнады. Бірақ Тоқтамысты ұстап бермеді. Оның орнына соғысатын хабарын айтты. «Татар жерін шабуға аттанамыз. Темір-Құтлық патшаны жеңіп патшалығын, өзіне жататын жердің байлығын бәрін бөліп аламыз. Орда да, Азақ-Тана да, Каффа да, Қырым да, Жайықтың арғы жағындағы Орда да (Ақ Орда), бүкіл Теңіз бойындағы елдер де, Қазан да,— барлығы біздікі болады, тақта патшамыз Тоқтамыс отырады» деді.

	Мұндай қорқынышты хабар алған Темір-Құтлық хан да соғысқа дайындала бастады. Ақырғы он жылдың ішінде бірнеше шабылған, шаруашылығы әбден күйзелген Алтын Орданың халі бұл кезде өте нашар еді. Оның үстіне орыс елін былай қойғанда, бұрын қорыққанынан бағынып келген Қырым, Бұлғар, Теріскей Кавказ жұрттары, Алтын Орданың сол бір әлсіреген кезін пайдаланып, енді тікелей бағынбауға айналды.

	Мұндай жағдайда Едіге мен Темір-Құтлыққа Алтын Орданы қайтадан көтеру, әбден күшейіп алған Либке князіне қарсы тұру қиын еді.

	Бірақ Едіге мен Темір-Құтлық Алтын Орданы көтере алды. Көтермек түгіл, Витовт пен Тоқтамысқа қарсы тұрар күш те жинап алды.

	Бұған екі жағдай мүмкіндік берді.

	Біріншіден, Витовт Алтын Ордаға деген шабуылына Мәскеудің ұлы князьдігін қоспаған. Ол өз саясатын жеке, Мәскеусіз жүргізген. Сондықтан Мәскеу князьдігі Алтын Ордаға дәл қазір қарсы соғыспайтын болды. Мәскеу сынды күшті жауының бұл соғыстан шет қалғаны Алтын Ордаға тиімді жағдай тудырды. Егер Либкеге Мәскеу князьдігі қосылып кетер болса, Алтын Ордаға өте қиын соғар еді.

	Екіншіден, халық деген сөзді шіркеу етіп, әскери тәсілі, соғысқа дарын-қабілеті жеткілікті, ер жүрек Едігенің бүкіл Жошы ұлысының оң қолы мен сол қолын тегіс билеп, аз уақытта Дәшті Қыпшақтың негізгі жұртынан, дәл Бату мен Өзбек ханның тұсындағыдай болмағанмен, біркелкі күшті ұрыскер әскер құра алуынан еді. Қазір Алтын Орданың осындай қалыптасқан және жақсы қаруланған атты әскері екі жүз тайпаларының жігіттерінен екі жүз мың атты әскер болуы қазіргі жағдайда үлкен күш еді. Мұндай жауынгерлері бар жұрт, әлі кіммен болса да күресе алатын. Әттең, бұл қосындардың бар қару-жарағы осыдан екі жүз жыл бұрынғыдай тек садақ, айбалта, сойыл, шоқпар, найза ғана. Ал Либке тәрізді мемлекеттердің әскерлері бұл тұста зеңбірек күкірт мылтықтарыменен қаруланған. Бұған құр сойыл найзаменен көшпенділер қалай қарсы тұрмақ? Жоқ, олар қарсы тұруға бел буған. Өйткені Либке әскері бұлардың жерін-суын шабуға келе жатқан. Мұндайда ерлікке қоса, бөтен жат жұрттың талауында қалмайын деген намыс, табандылық бас көтерген.

	Едіге ме, Темір-Құтлық па, қайсы болса, сонысы басқарсын, Алтын Орда әлі де сол өзінің бұрынғы қиянатшыл қалпында еді. Темір-Құтлық та бұрынғы хандардай, бүкіл бұхара халыққа аямай шөлен, қалан, тағы сондай толып жатқан алым-салықтар салған. Бұның бәрін халыққа Орданы қайта тұрғызуға, жаңадан құрылған қолдарды ұстауға, қару-жарақтандыруға керек деп түсіндірген. Хан алым-салығы жанына қанша батса да, ру басшылары: би, батырларының айтқанынан шыға алмай үйренген жұрт, ауыздағысын жырып, сол алым-салықтарды төлеуге тырысқан.

	Бірақ ханнан бастап, сол тайпа ру басшылары әмір, би, батырлар болашақ соғыстың да, осы күнгі Орданың ауыртпалығын да бұқара халықтың мойнына артып, өз бастарына қиындық түсіртпеуге әрекеттенген. Осы ауыр кезеңнің өзінде де Алтын Орданың әмір, бай, манап, саудагерлері өз бастарының баю қамын көп ойлаған. Мысалы сол жылдардың ішінде шыққан Темір-Құтлықтың жарлығы бойынша, Судақ шаһарының маңындағы аймақ иесі Хажы Байрамның баласы Мұхаммед деген кісіге тархан атын берген. Тархан дәрежесіне жеткен бұл адамның, тек өзі ғана емес, бүкіл үрім-бұтағы үкіметке еш алым-салық төлемейтін болған. Ал қарамағындағы жұрт бұрыннан Ордаға төлеп жатқан алым-салығынан босатылмаған. Тек ол алым-салықты бұрынғыдай Ордаға емес, сол аймақ, әмір, жер иесіне төлеуге тиісті етілген.

	Осындай қиянат-зорлыққа қарамай, жұрт құр сөзіне алданып Едігенің соңына ерді. Қалың әскер құруына мүмкіндік берді. Соның арқасында, Алтын Орда дәл бұрынғысындай болмаса да, құлауға айналған шаңырағын қайтадан көтерді, біраз жыл тағы құламай тұрды. Бірақ Либке ұлы князі Витовт та бос жатпады. Келесі жылы Жылқы, яғни 1390 жылы ол өзінің одақтастары Тевтон Орденінің рыцарьлары, және орыс жерінің батыс жақтағы князьдерімен, Тоқтамыс жағындағы Дәшті Қыпшақ әмірлерін Либке әскеріне қосып, от дәрімен мылтықты, зеңбіректі, тағы да соғысқа керек жаңа қару-жарақтармен қамтамасыз етілген, көп бұлықтарын басқарып Алтын Ордаға аттанды.

	Витовт пен Темір-Құтлық әскері Ворскала өзенінің жағасында кездесті. Либке қолы осы өзеннің оң жағасына, ал Алтын Орда әскері сол жағасына шептерін құрды.

	Бұл жолы да екі жақтан миллионға жуық әскер жиналды. Әсіресе Либке қосындары адамның зәресін алатындай қорқынышты еді. Сол заманның ең алдыңғы қатарлы соғыс қару-жарақтары — зеңбірек, от дәрімен атылатын мылтықты, ақ кебін киімді, аттарына дейін темір сауыт кигізілген, құрыш сауытты көздерінен бөтен ештеңелері көрінбейтін Тевтон рыцарьлары мен Либке, Польша және Батыс орыс князьдерінің жауынгерлері кімнің болса да зәресін алатын еді. Бұларға Дәшті Қыпшақ жеріне кірген кезден-ақ, Тоқтамысты қостайтын әмірлер өз жасақтарымен келіп қосылды. Ал Едіге бұл тұста майдан болар жерге әлі келген жоқ еді. Ворскала жағасына алдымен келіп шеп құрған Темір-Құтлық хан қобалжиын деді.

	Түнде, Ворскала өзенінің жағасынан басталып, сонау ұшы-қиыры жоқ даланы көк жиегіне дейін алып кеткен Либке әскерінің быжынаған отын көргенде Алтын Орда ханының зәресі бұрынғысынан жаман қашты.

	Витовт Темір-Құтлықтың зәресін бұдан әрі ұшыра түсірейін дегендей зеңбірекшілеріне арғы бетке үш рет зеңбіректен оқ атуға бұйырды. Қараңғы түнде жерді жара гүрсілдеген зеңбіректер даусы шықты.

	Бүкіл Алтын Орда шебі ойран-ботқа боп үрке қалды. Бұрын мұндай қорқынышты үнді естімеген қыпшақ жылқылары, құлақтарын қайшылап, қайда барарларын білмей бір орындарында тұра алмады. Кейбір асаулары құлындағы даусы құраққа шығып, аяқтарындағы тұсау-шідерлерді үзіп ай далаға қашты.

	Зәре-құты қалмаған Темір-Құтлық хан ойнай жөнелген жүрегін басайын деп, шатырының босағасында тұрған шарап құйылған торсыққа жармасты.

	Ертеңіне күн шықпай жатып Витовттан елшілер келді.

	Либке ұлы князі арнаулы ресми қағазы — бұйрығында былай депті: «Құдай маған басқа жердің бәрін бағындырды, сен де бағын. Мен саған әке, сен маған бала бол. Әр жазда алым-салық төлеп тұруға міндеттен. Және шығаратын ақшаңа Либке князьдігі туының бейнесін салдыр. Егер бұл айтқандарымды істемесең, өзіңді құл етемін, ал Ордаңды аямай шабамын, жоямын» депті.

	Темір-Құтлық дереу әмірлерін жинады. Әмірлері де Либке әскерінің көптігін және олардың кереметтей қару-жарақпен қамтамасыз етілгенін көргенде өте қорқып қалған. Бәрі жиналып Витовттың айтқанына көніп, бітімге келмек болды. Тек «Алтын Орда ақшасында Витовт туының бейнесі салынсын» деген талабына қарсы болды. Бұл талапқа көнсе, өздерінің жеке мемлекеттігін жоғалтып Либке князіне мүлде бағынатындарын білді. Ақшаға Витовт туын салу, әрине тәуелсіздіктерін жоюдың белгілері еді.

	Темір-Құтлық пен әмірлері осындай шешімге тоқтағалы жатқанда ең соңғы таңдаулы елу мың атты әскеріменен бүкіл Алтын Орда әмірі әл мұрасы Едіге келді.

	Ол нөкерлерімен атынан түсіп жатқанда хан шатырынан Темір-Құтлық пен әмірлері шықты.

	Амандасып болысымен Едіге:

	— Не болып жатыр? — деп сұрады.

	Темір-Құтлық барлық жағдайды, Либке ұлы князінен елшілердің келгенін, Витовттың не талaп етіп отырғанын айтып шықты.

	— Қандай шешімге келдіңдер? — деп сұрады Едіге Темір-Құтлықтан сол шатырға кірмей далада тұрған қалпында.

	Темір-Құтлық бозара-қызара қандай шешімге ұйғарғандарын айтып шықты.

	Едіге сәл үндемей қалды. Беті бұрынғысынан да, сұрлана, түкті қалың қабақтары түксие түсті.

	— Витовтқа бүйтіп бағынғанша, өлгеніміз жақсы емес пе? — деді бір кезде ол дүр ете қалып.— Жоқ, болмайды, Либке князіне соғыс керек болса, соғысамыз!

	— Олар көп қой және қару-жарақтары біздікінен басым. Зеңбіректерінің өзі отыздан астам көрінеді,— деп келе жатыр еді, Темір-Құтлық хан, Едіге қолын бірақ сілтеп оны бөліп жіберді.

	— Қой әрі! — деді де, Темір-Құтлықтың жанында тұрған бас уәзірге қарады: — Либке князінің елшілері қайда?

	— Ана шатырда, жауап күтіп отыр олар.

	— Шақыр! — деді Едіге.— Той тойлауға келген жоқ қой.

	Едігенің қан жоқ, сөл жоқ, сұп-сұр жүзін, қанталап кеткен, ұшқын атып тұрған, тостағандай үлкен ашулы көзін көргенде, ұзын тұра, көкқұтан тәрізді сидиған, кенеп шапанды Либкенің екі князі «Саудамыздың біткен жері осы екен!» деп қорқып кетті. Өн бойларын қауіп билеп, бастарын иіп, тізерлеп отыра қалуға ғана шамалары жетті.

	— Алтын Орда тәрізді ұлы мемлекетке Витовт тәрізді мардымсыз князьдің қойған талабының жазасы етіп, жіберген елшілерінің құлақтарын кесіп құнтитып, мұрындарын кесіп шұнтитып жіберу керек еді,— деді Едіге.— Бірақ біз өйтпелік, бір жолға князьдің білместігін кешірелік. Ал қазір сендер князьдеріңе қайтыңдар. Қойған талаптарының бірде-бірін біз қабылдамаймыз. Соғысқысы келсе соғысамыз. Ал меніменен сөйлеспек болса, бір бие сауымы өтер мезгілде, өзеннің жағасына келсін, бергі жағаға өзім барамын. Менің қояр талабымды өз құлағыменен естісін!

	Аман-есен құтылғандарына қуанған Либке елшілері бастарын шұлғи-шұлғи кейін қарай жөнелді. Бие сауымдай мезгіл өткенде, өзеннің бүкіл оң жағасын алып кеткен, тоқпақ жалды жылқы мінген, көк найзалы иін тірескен Алтын Орда қосындарының алдында тұрған Едіге үстеріндегі алтын, болат қару-жарақтары, сауыт-саймандары жарқырап, нөкер князьдер тобымен арғы бетке келген Витовтпен сөйлесті.

	— Әй, Либке князі Витовт! — деді Едіге күре тамыры білеудей боп айқайлап.— Біздің ұлы Ордамыздың ханы Темір-Құтлықты бала етіп, өзің әке болғың келсе, бұл сөзің орынды. Өйткені, сен үлкенсің, ал біздің ханымыз сенен кіші. Ал осы тәртіпке екеуміз бірдей тізе бүгетін болсақ, мен саған әке, сен маған бала болуға тиістісің. Өйткені мен сенен үлкенмін, сен менен кішісің. Ақылың болса бұны түсінесің ғой деймін. Және бала әкеге бағынышты болуы борыш. Сол борышыңды дұрыс атқарып, сен маған әр жылы алым-салық төлеп тұруға тиістісің. Және бүкіл Либке князьдігі бойынша шығатын ақшаларыңның бәріне біздің ұлы Орданың туының бейнесін бастырып шығартуың керек. Егер, Кестұт баласы ұлы князь Витовт, бұны істемесең бізге өкпелеме! Алтын Орда жауынгерлерінің атының қандай жүйрік, қылышының, қандай өткір екенін өзің де білесің: жер түбіне қашсаң да қуып жетіп, басыңды аламыз. Қызыңды қатын етеміз, бала-шағаңды құлдыққа Мысыр, Бағдатқа сатамыз. Ал ендігі жауап сенен, ұлы князь Витовт!

	Витовт ашудан не дерін білмеді. Өзінің талабын өзіне қайтарып тұрған Едігені, егер жанында тұрса қылышымен шауып тастар еді, бірақ ол өзеннің ар жағында және артында жер қайысқан әскері бар. Бұрын Витовт Алтын Орда жағы мұндай ұшы қиырына көз жетпес қолдармен қарсы шығады деп ойламаған. Әскердің оған мұнша көп көрінуіне себеп болған, өзеннің бұл жақ жағасының көп жері қалың орман-тоғай болатын. Алтын Орданың бықыған қосындары сол қалың ағаш пен ұштасып өзеннің бүкіл оң жағы қалың шөп секілденіп кеткен. Бұрынғы екі жорығында бәлендей қарсы шыққан күш көрмеген Витовт кенет қобалжи қалған. «Бұлар тым көп екен? Расыменен жеңе аламыз ба?» деді ол ішінен. Дереу атының басын бұрып алып, кейін шапты. Шатырына келісіменен өзге князьдерді, әскер басшыларын жинап алып, ақылдасты. Кейбір князьдер Орда әскерімен соғысудың дәл қазір қажеті жоқ деп тапты. Босқа апат боламыз деді олар. Витовт Едігенің кейбір шарттарын қабылдап, жанжалды ұрыссыз бітірмек болды. Бірақ әскери кеңеске қатысқан кейбір қызба князьдер бұған көнбеді. Әсіресе, Польша рыцары Павел Жуковский Едігенің қойған шарттарының бір де бірін алмауды талап етті. Ақырында барып Либке князьдерімен оның одақтастары Алтын Ордамен арасындағы жанжалды тек соғыс арқылы шешпек болды. Сөйтіп енді екі әскер таң ата басталатын айқасқа дайындалуға кірісті...

	Күн бүгін ұясынан шатынай шықты. Аумағы қып-қызыл боп қанталап кеткен. Лүп еткен жел жоқ, әлем біткен тына қалған. Ворскала өзені күн сәулесі сүйген қызғылт топырақты батыс жағаларының сурет елестері бетінде ойнап, осы бір кезде баяу ғана қозғалып тұнып жатқан. Бірақ өзен суы қып-қызыл боп адамның зәресін алғандай. Жан-жақтың бәрі таңертеңгі жұпар әуеге шомылып мүлгіп тұр. Тек тал арасын оқтын-оқтын тамылжытып бұлбұлдардың тәтті әуендерімен, жетпіс-сексені жиналып алып қыр беткейінде сайраған қара торғайлардың дауыстары естіледі... Анда-санда құлаққа өзен бетінде жүзген аққу-қаздардың қаңқылдағаны, сұңқылдағаны жетеді. Соғысты болжайтын төбе үстіне бір топ әскер басшылары, нөкерлерімен шыққан князь Витовт таң қалды.

	Кешегі өзімен соғыспақ Алтын Орданың әскері Ворскаланың арғы бетінен көзге түспеді. Кеше кешке таман ғана бұл өзеннің оңтүстік бойы быжынаған әскер болатын. Витовтың шешімі бойынша Либке жағының бүкіл зеңбіректері түнімен өзен жағасына әкелініп шығысқа қаратып қойылған. Осы зеңбіректердің алдыңғы жақтарына өзеннің он шақырымдай жағасын алып күкірт дәрімен атылатын мылтықты жаяу әскері орналасқан. Князь бен әскер басшыларының ойы бойынша зеңбіректер мен жаяу әскер бұлықтары екі сағаттай уақыт арғы бетке оқ жаудыруға тиісті. Әрине, мұндай кереметке, құр садақ пен найзасы ғана бар Алтын Орда әскері шыдай алмайды, қашуға мәжбүр болады. Сол уақытта Тоқтамыстың атты әскерлерімен темір сауытты Тевтон рыцарьлары ұрысқа кірісулері керек, бұлардан қару-жарағы көш төмен Алтын Орда қосындары, ұзақ ұрысқа шыдамай жеңілуге тиісті.

	Ал орнында бұлармен соғысатын жау жоқ.

	Түнде бірен-саран от болмаса, бәлендей жарқыраған ошақтар көзге түспеген.

	Зеңбірек оттарынан қорқып әдейі от жақпай отыр-ау деп ойлаған Либке қолбасшылары.

	Және Ворскала өзенінің бер жағынан, отыз шақырымдай жағаны аңдытып қойған күзетші — ертөлелерінен де «жау бері өтті» деген хабар келмеген.

	Сонда бұлар қорыққандарынан кейін қашқандары ма?

	Сорлылар қашқанда қайда барады? Либкенің ұлы князінің сермесе қылышы жетпейтін жер бар ма? Жоқ қой!

	Витовт жанында тұрған Тоқтамысқа қарады:

	— Расымен қашып кеткендері ме? — деді сәл езу тартып,— Едігенің кешегі қырып-жоямын дегені қайда?

	Тоқтамыс батыс жаққа ұзақ қарады.

	— Асықпаңыз, ұлы князь,— деді әлденеге сабырсыздана.— Едіге сөзін жерге босқа тастайтын адам емес. Бір қулығы бар шығар...

	Сөйткенше болған жоқ өзеннің бергі бетінің күнгей жағынан аспанға будақтай көтерілген қалың шаң көрінді.

	— Бәсе, өзім де осылай шығар деп болжап едім,— деді Тоқтамыс.— Олар өзенді тым алыстан барып орағытып өткен екен.

	Будақтаған шаң таяй түсті.

	Витовт зеңбіректерін, жаяу әскерін дереу батыс жақта жатқан жерінен, енді күнгей жаққа қаратып шеп құруға бұйырды.

	Ауыр қолды жаяу әскерлер мен алты атты парлап жегіп әзер тартатын шойын зеңбіректер енді өзен жағасынан сүйретіліп, күнгей тұстағы қырқаның төбесіне әкелінді. Зеңбіректер орнатылып, жаяу әскерлер ор қазып, алдарына қалқан құрып, келер жауды қарсы алуға ыңғайланған кезде, күн де көтеріліп қалды...

	Будақтаған шаң жақындай түсті. Жел жоқ, шөптің басы қозғалмайды. Шаңның таяғанына қарағанда Едігенің атты әскері шауып келе жатқандай... Көп кешікпей мың сан әскердің атының тұяғынан көтерілген шаң бүкіл күнгей тұсты алып кетті.

	— Мынандай шаңның көтерілуіне қарағанда, Едіге бізге бар әскеріменен тиіскелі келе жатыр-ау,— деді Витовт тағы Тоқтамысқа.

	Тоқтамыс тағы жауап бермеді. Ол біресе шығысына, біресе батысына әлсін-әлсін қарады. Кенет бағанадан бері өзеннің ар жағында үн-түнсіз мүлгіп тұрған қалың орман-тоғайларға жан біткендей бола қалды. Сөйткенше, енді сол тоғай-ағаштардан қаптап шыққан қалың әскер көрінді.

	— Бәсе,— деді Тоқтамыс,— Ұлы князь зеңбіректеріңіздің біразын енді қайтадан арғы бетке меңзеуге тура келеді.

	Витовт жарлық берді. Біраз зеңбіректер қайтадан өз орындарына апарылды. Дәл осы кезде Польша рыцары Павел Жуковский өзінің әйгілі атты жауынгерлерімен өзеннің арғы бетіне өтіп, Алтын Орданың мына қосындарына қарсы шабуға рұқсат сұрады.

	Ал жауының не ойлағанын әлі түсіне алмай тұрған Витовт оған:

	— Сәл шыда! — деп бұйырды.

	Осы сәтте үстеріне будақ-будақ шаң көтерген, күнгей жақтарынан қара құрымдай боп қаптаған Алтын Орданың әйгілі атты әскерінің өзі көрінді. Ең алдыменен олар алыстан ұзыннан-ұзын созылған қалың қара сызықтай боп көзге түсті. Сосын, атты әскерлер құмырсқа тәрізді кіп-кішкентай боп байқалып, бірте-бірте үлкейе түсті. Енді ат үстіндегі жауынгерлердің жалпы бейнелері, аздан кейін түрлері де көмескілене көріне бастады. Сан жетпейтін қалың атты әскер бүкіл күнгей жақты алып лек-лек боп шауып келе жатыр.

	Дүрбі арқылы оларға таңдана қарап тұрған Витовт езу тартып күлді.

	— Тезірек өлгілері келгендей, қарашы асығуларын! — деді.

	— Ие-ие, әлі де күте тұру керек,— деді Тоқтамыс.

	Ол шығысы мен теріскейіне де әлсін-әлсін қарай берді. Бірақ көзіне тағы ешкім түспеді.

	Тоқтамыс төбе басынан, алыстағы жемін аңдыған қырағы қырандай көсіле шауып келе жатқан қалың әскерге бір мезет үн-түнсіз көз жіберді де, содан кейін өзеннің арғы бетіндегі қосындарды тағы бір шолып өтті.

	— Бізге шауып келе жатқан әскерлер жүз мыңнан аспайды,— деді ол Витовтқа кенет қобалжи.— Менің естуім бойынша, Едігенің қарамағында қазір екі жүз мыңдай әскер болуы керек еді, өзгелері қайда?

	Витовт тағы күлді.

	Едіге алдыменен мына жүз мың әскерімді қыр деп жіберіп тұрған шығар,— деді ол енді қалың қолға дүрбісіз жай көз тастап,— қалғанын сосын жіберетін шығар.

	Ұлы князьдің қалжыңын үлкен тапқырлық деп түсінген қоршап тұрған мырза, князьдер, нөкерлер ду күлді.

	Қаптаған қарақұрым әскер таяп қалды.

	Қыр басындағы Либке қолбасшылары орындарынан қозғалған жоқ.

	Тек зеңбірек оғы жетеді-ау деген кезде ғана Витовт князь қасындағы кісіге бірдеме деді.

	Сол сәтте Либке ұлы князьдігінің туы жоғары көтерілді.

	Дәл осы кезде, ашық аспанда күн күркірегендей-ақ, дүние жүзінің зәре-құтын қашыра, отыз зеңбірек бірден гүрс-гүрс атылды. Дүниені селдей басқалы келе жатқан быжынаған әскерінің ең алдыңғы шебін күл-талқан ете зеңбірек оқтары жарылды.

	Шу дегеннен-ақ жүздеген адамдар ат-матыменен көкке ұшты. Алдыңғы құлап жатқан жауынгерлердің үстіне кеп соңғы қатардағы әскерлер омақата жығылды. Зеңбіректер тағы гүрс-гүрс атылды. Тағы бірнеше атты адамдар жер құшты.





Сөйтсе де бірен-саран Либке шебіне таяп қалған ер жүрек жауынгерлер, енді жаяу әскердің шаңқ-шаңқ атылған мылтықтарынан қалпақтай ұшып-ұшып түсті.

	Зеңбіректердің алғашқы гүрсілі шыққанда-ақ мұндай үрейге үйренбеген қыпшақ жылқыларының кейбірі кейін қарай қашты. Алдыңғы шептердің опыр-топыр құлап жатқанын көріп, әскер бір мезет алға қарай шабуға бата алмай, лоқсып барып сәл кідірді. Сол сәтте бірнеше жерден Едігенің жасыл туы көкке көтерілді.

	Бұны көрген Алтын Орда қалың қосындары енді кейін қарай қаша жөнелді.

	Жаңа ғана тасқын судай қаптап келе жатқан қалың әскер, заматта жоқ болды. Тек алдыңғы шепте бес жүзге жуық жас жігіттер мен аттарының өліктері қалды.

	Алтын Орда әскері зеңбірек оғы жетпейді-ау деген тұсқа таяғанда кілт тоқтады. Аттарының басын бұрып алып, олар кенет қайтадан Либке шебіне қарай ақты, бұл жолы да әлгідей өліктерін қалдырды. Алтын Орда қосындары тағы әлгіндей зеңбірек оғы жетпейтін жерге келді де, қайтадан бұрылды. Бұл жолы да әлгідей болды, тек жерде қалған өліктері алдыңғы атойларынан аз секілді.

	— Бұлар осылай біртіндеп өлгілері келген ғой,— деп күлді Витовт князі.

	Бірақ Тоқтамыс жауап қайырмады. Әлі де бірдемені күткендей Шығыс пен Күнгей жағына қараумен болды. Демек, қыпшақи ұрысқа қанық Тоқтамыс бекер сезіктенбеген екен. Кенет Шығыс жақтарынан қаптап келіп қалған қалың әскерді көрді. Сірә бұл әскер күнгей жақтарындағы әскерлердей шаң көтеріп, алыстан шаппаған тәрізді, жасырына желе жортып жетіп, бірден тигелі таяу келгендей, шаң енді бұрқ етіп тым жақыннан шықты.

	Келіп қалды! — деді Тоқтамыс Витовтка Шығыстан өрт түтініндей будақтаған шаңды көрсетіп.

	— Ал, қимылда! — деп Польша рыцары Павел Жуковскийге бұйрық беруге ғана үлгірді Витовт.

	Аттарының бастарымен кеуделеріне темір қалқан жабылған, көздерінен басқа барлық денелері көк сауытпен қымтанған, ауыр қару-жарақты Тевтон рыцарьлары мен Польшаның сауытты атты әскері жаудың келіп қалғанына қарамай, өздерінің темір қатарларын бірде-бір бұзбай, сүйір ұшты найзалары мен ай жүзді айбалталарын кезеп ұстап, лек-лек боп аспай-саспай алға қарай ұмтылды. Көп кешікпей екі атты қол, бірін-бірі жұтуға келе жатқан айдаһарлардай құшақтаса, айқаса кетті. Шақыр-шұқыр сілтенген айбалталар, жарқ-жұрқ еткен алмас қылыштар. Сауытсыз Қыпшақ жігіттерінің денесіне кірш-кірш кірген рыцарьлардың көк найзалары. Балуан денелі көшпелі елдің сыпайларының қос қолдап ұрған шоқпарынан жалтаруға үстеріндегі ауыр сауыттары мүмкіндік бермей, обатастай ат үстінен опырыла құлаған рыцарьлар.

	Түс ауа бастады.

	Күнгей жақтағы Едіге әскерлері әлі де Либкенің жаяу әскері менен зеңбіректеріне әлсін-әлсін шабуда. Өздеріне бар қатер осылардан келетінін түсінгендей, өлген-тірілгендеріне қарамай, оларға ешбір тыныштық бермек түрлері жоқ. Бірақ алғашқы кездегідей емес, зеңбіректерге қанша жер жақындау керектігінде әбден машықтанып алған ба, шығындары азайғандай. Бар армандары Либке әскерінің осы бір негізгі бөлігінің көңілін, тек өздеріне аударғылары келгендей әлсін-әлсін ат қояды.

	Тоқтамыс та жан-жағына сезіктене қарауды қойған. Ол әлгі бір кезде өз атты әскерімен арғы бетте Алтын Орда қосындарымен ұрысып жатқан Либкенің бұлықтарына барып қосылған.

	Соғысқа кірмей, тек төбе басында бірнеше жеңіл жасағы қоршаған серіктерімен Витовт князь ғана қалған. Сондай-ақ Күнгей жақтағы бір орманды төбенің үстінде Едіге мен Темір-Құтлық хан, және олардың нөкерлері тұр.

	Соғыс қыза түсті.

	Едігенің Исабек ағасы басқарған әскерінің оң қанаты да, Құнжақ оғлан басқарған сол қанаты да ұрысқа кірген. Тек Едігенің өзінің қарамағындағы бірнеше жеңіл қосындары ғана арт жақтарындағы қалың ағашты ойпатта. Ал Либке әскерлері теп-тегіс соғысқа түскендей көрінгенімен, бұлардың бірнеше бұлықтары да әлі әскерлерінің арт жақтарында. Олар да, бірдемені күтіп, ауыздықтарымен алысқан аттарын әзер басып, тыпыршып тұр.

	Ешкім қазір аянбайтын тәрізді. Тек бетпе-бет, қоян-қолтық келген жауларын жеңу ғана бәріне арман екені сөзсіз.

	Бірақ Тоқтамыс өз әскерін бекер ұрысқа салды.

	Және жан-жағына үрейлене қарауын бұрынырақ қойды.

	Алтын Орда қосындарына ең қауіпті күш Либкенің мылтықты жаяу әскерлерімен зеңбіректері еді. Дешті Қыпшақ жауынгерлері мұндай от дәрілі кереметтермен шайқасып үйренбеген. Тоқтамыстың Либке әскеріне Едіге қосындарын жеңеді деп үміттенгеніне ең алдыменен осы күштеріне сенген. Сондықтан көшпенділердің осал жерін білетін Тоқтамысқа керегінің өзі Либкенің зеңбіректері мен мылтықтарын дұрыс пайдалана білу еді, ал оның орнына қаны қызып кетіп, жасақтарымен өзі барып найза мен шоқпар ұрысына кірісіп кетті. Неге зеңбіректер мен мылтықты жаяу әскерлер бұлықтарынан бөлінді? Неге оларды ұмытты?

	Ал Тоқтамыс ұмытқанмен, өзіне ең қауіпті күң зеңбіректер мен мылтықты жаяу әскер екенін Едіге есінен шығармаған. Оның бар ойы осы бір қаһарлы күштен өздері аз зиян шегуді мақсат еткен еді. Сондықтан соғысу тәсілін бұрынғы әдеттерінен тіпті өзгеше құрған. Ол бар әскерін төртке бөлген, бір бөлегін, Құнжақ оғлан басқарған бөлегін, өзеннің арғы жағында қалдырған. Өзге үш бөлігімен Витовт күзет қойған, өзен бойындағы отыз шақырым жерден көп алыс жерден өткел тауып бергі бетке өткен. Осы арада бұлар тағы үшке бөлінген. Бір бөлегін — Либке әскеріне күнгей жағынан тиетін қосындарды өзі басқармақ болған. Екінші бөлегін, жауға шығыс жағынан тиетін жасақтарды, әскери тәжірибесі мол, ер жүрек ағасы Исабекке тапсырған. Ал үшінші бөлегін, бес мың ғана ер жүрек жастардан құрылған ең шағын бөлегін, әйгілі Шора батырға басқартып, алыстан орағытып барып, жау шебіне теріскейінен тиетін еткен. Зеңбірек пен Либкенің он мың мылтықты жаяу әскерін құртуды осы бөлімге жүктеген. Шора батыр жасақтары оларды қалай құрта алады, бұл ерекше жауапты іс еді. Сол үшін өзі басқаратын Алтын Орданың негізгі қосындарын, тікелей соғысқа салмай, тиіп-қашып, Либкенің зеңбіректі, мылтықты әскерінің көңілдерін өздеріне бөле берген. Ал осындай әдіспен жау шебіне таянған Исабек, Құнжақ оғлан басқарған қосындар біраздан кейін тікелей соғысқа кірген. Бұлар Либке бұлықтарымен қоян-қолтық келіп алысуға тиісті. Едігенің бас әскері болып, Шора батыр жасақтарына көшпенділерге ең қауіпті Либкенің зеңбіректі, мылтықты бұлықтарын құртуға мүмкіндік тудырулары керек. Егер ол бұлықтарды құрта алмаса, өздерінің құрулары сөзсіз. Бұны Едіге жақсы түсінген. Сондықтан соғыс жүргізу тәсілін осы негізгі ойына сәйкес қолданған.

	Адам баласының қиялынан ұшқыр ештеңе жоқ. Айбалта, шоқпар, найзамен, аузынан жалын атқан зеңбіректі, күкірт мылтықты жеңем деп қорықпай ұрысқа түскен Едіге, шынында да қиялшыл, қанатты жан еді. Оның бір кереметі осы қиялына өзі сенген. Және өзгелерді де сендіре алған. Сондықтан да қисық қылыш, бұзаубас шоқпармен көшпенділер көк темірге оранған, өз заманының ең алдыңғы өнерлі қару-жарағы бар Европаның мәдениетті елінің әскеріне қарсы шыққан.

	Бұдан артық тағылық, жау жүректілік болар ма? Болмаса керекті!

	Түс ауа соғыс бұрынғысынан да қыза түсті. Ұрыс қызған сайын өлім көбейді. Кейбір жауынгерлер жау оғынан емес, шаршағанынан ат үстінен жерге құлады. Бірақ Едіге қосындары болдырған аттарын әлсін-әлсін ауыстырып, мылтықты, зеңбіректі жау бұлықтарын шабудан тынбады. Өздері де әбден қалжырады. Либке жауынгерлерін де шаршатты. Міне, екі жақтың дәл осындай халге жеткен кезінде, майданның теріскей жағынан, мүлгіген аласа талды өзен жағасының тұсынан, кенет бір үлкен қосын көрінді. Бұл қосын қайдан шықты, бұл араға қайдан келді, дәл қазір айту қиын еді. Артынан барып анықталды. Бұл бес мың атты Шора батырдың жігіттері еді. Олар Либке әскерінің бар көңілдері жүріп жатқан ұрыста екенін пайдаланып, у-шусыз, бір тоқтап, бір желе-жортып, әр шағыл тоғай, қамысты өңірді пайдаланып, жауға ат қоятын жерге жаңа жеткен.

	Дәшті Қыпшақтың ең жүйрік жылқыларын мінген, кілең қылшылдаған жас, жүрек жұтқан жігіттер талды-тоғайдың арасынан шығып, бір сәт қана үн-түнсіз тұрды. Тек Шора батырдың «алға!» деуі ғана мұң екен, олар майданның күнгей жағындағы зеңбіректі мылтықты бұлықтарға қарай дүрсе қоя берді. Либке бұлықтары келіп қалғанда ғана бір-ақ көрді. Зеңбіректерін кейін бұрып үлгермеді. Тек жаяу әскерлердің біразы ғана бұларға қарсы жүгіріп мылтықтарын безеді. Бірақ таудан құлаған ағындай қызып алған жүйріктерінің басын бос жіберген батыр жігіттер сол шапқан қарқындарынан бір бәсеңдемеген қалпында алдындағы жауын бір жайпап өтті. Өздерінің де өлгеніне қарамады. Қылыштарын, шоқпарларын оңды-солды сілтей, аттылы топ пен атсыз топ қоян-қолтық кеп айқаса кетті. Сол уақытта Едігенің қосындары да жетті. Бірде бір зеңбірек оқ атып үлгірмеді.

	Майданның күнгей жағында тұрған Витовт князі мұны көріп, ұрысқа енді өзінің қарамағындағы таңдаулы бұлықтарын салды. Бірақ бұлар келгенше Едіге қосындары Либкенің зеңбіректі, мылтықты бұлықтарын біржолата құртуға айналды. Алыстан айбарлы көрінген зеңбіректі, мылтықты жауынгерлерді олар өшіге қырды. Ал Либке әскеріне қосымша жаңа бұлықтар жеткенніе қара көрпесін жамылып түн де келді. Амал жоқ, енді екі әскер соғысты тоқтатты, екі жаққа айырылды.

	Ертеңіне таң ала көбең бола, соғыс қайтадан басталды. Негізгі өзінің кәрлі күшінен айрылып қалса да, Либке әскерінің әлі де қуаты мол еді. Европа мен Теріскей Африканы шулатқан Тевтон орденінің рыцарьлары, Польша, Либкенің әйгілі жаяу жауынгерлері Алтын Орда қосындарына табан тіреп қарсылық көрсете алды. Тек Тоқтамыс жағындағы Алтын Орданың жасақтары сол алғашқы күш ақ Едігенің әскері жағына шығып кетті. Сөйтсе де бір жерде Либке әскері жеңді, ал басқа бір тұста Едіге қосындары үстемдік алды. Бүкіл Ворскала өзенінің бойын бөлек-бөлек боп алып кеткен қанды майдан он бес күнге созылды. Әрі-беріден кейін бұл соғыс бірін-бірі аңдыған, жауының мүлт кеткенін пайдаланатын ұзақ ұрысқа айналатындай тәрізденді. Сөйтсе де; майданның алғашқы күндері өзінің бас күші зеңбіректі мылтықты бұлықтарынан айырылған Либке әскері жеңілді. Енді олар соғысуға дәрмені болмай кейін қарай сырғыды. Алтын Орда әскері Либке бұлықтарын Херман Кибеге дейін өкшелей отырып қуды. Ақырында Херман Кибеге жетті. Оны шаппақ болып қоршады. Бірақ қала тұрғындары үш мың сом ақша төлеп, шаһарларын аман алып қалды. Бұл төленген күн ол заманда керемет үлкен байлық еді.

	Витовттың әскерін жеңіп, Херман Кибеге дейінгі Либкеге жататын ел-жұртты тонап, шаһар төлеуіне орасан көп ақша алып олжаға батқан Едіге мен Темір-Құтлық, жеңімпаз әскерлерін шұбыртып кейін қайтты.

	Едіге сараңдық істемеді, осы олжаның жартысынан көбін соғысқа қатысқан жауынгерлеріне бөліп берді. Енді бұрынғы ер жүрек, батыр деген атына мырза, жомарт деген даңқ қосылды.

	Ақсақ Темір Сарай-Беркені өртеп кеткеннен кейін, Тоқтамыс Ордасын Еділдің орта шеніне таяу жерге салдыра бастаған. Орданың жаңа астана шаһарын бітіруді Едіге Темір-Құтлыққа тапсырды. Өз басына жөнді ештеңе алмады. Бұны көрген жұрт Едігені, «елі үшін туған ер» деп тағы мақтай бастады.

	Осылай Едіге өз маңына жұртты жинай білді. Ол енді Алтын Орданың шаңырағын қайтадан мықтап көтеруге кірісті.

	Ал Тоқтамыс болса бұл кезде Либке князі әскері Алтын Ордадан жеңілгенін көріп, енді бұл жақтан өзіне еш жақсылық болмайтынын түсініп, Едіге Херман Кибеге аттанғанында, бұл өзінің жасағының қалғандарымен, қатын-балаларын шұбыртып, Маңғыстау даласы — Үстірт арқылы, кіндік қаны тамған туып-өскен жері Ібір-Сібірдегі Шаңғы Тараға — қайтадан ту көтеріп келе жатқан Көк Орданың кіндік қаласына беттеген.





АЛТЫНШЫ ТАРАУ

	Алтын Орда ханы Темір-Құтлықтың дүние салғанын Едіге сыртта жүріп естіген. Қолына қара жалау көтеріп, бұл суық хабарды жеткізген қыпшақи жігіт «Алтын Ордаң, Едіге би, иесіз қалды. Бүгін таң ата Темір-Құтлық хан дүние салды» деген. Хабаршының «Алтын Ордаң иесіз қалды» деген сөзі өзін Ворскала жеңісінен кейін, Жошы ұлысын әкеп тұрғанын сылтау етіп жігітті бір ретте қамшысыменен тартып жібергісі де келді. Едіге өзін-өзі әзер басты. Тек хабаршыдан: «Темір-Құтлық хан неден қайтыс болыпты?» деді.

	«Білмедім,— деді жігіт,— кешке қарай ұйықтап кеткенінен қайтып тұрмапты. Бәйбішесі таңғы намазға оятпақ боп қасына барса, дүниеден өтіп кетіпті».

	Едіге Алтын Орда ханының неден қайтыс болғанын енді ұқты. Темір-Құтлық хан, әкесі Темір-Мәлік тәрізді ішімдікке көп үйір еді. Бұрын Қырымға хан болып жүрген кезінде жүзім шарабы, монғол торасұнымен әуреленетін болса, соңғы жылдары Алтын Орда ханы болғаннан бері, олардан көрі күштірек орыстың арпа, бидайдан қайнатқан сымакунын көп ішіп жүрген. Осы сымакунның өлегінен Ворскала жорығынан кейін, екі рет орыс жеріне аттанғанында, екеуінде де бұл елдерді жөндеп шаба алмай, жорық үстінде өзі масаң болып, әскерін қырып ала жаздап, әзер қайтқан. Алтын Орда ханының мұндай кеселге душар болғанын білген Едіге, бір ретте оған қатты ренжіген. Жауыңның қаруынан емес, арағынан жеңілейін деп жүрсің бе, мұныңды қой! — деген,— сен оны қызық көріп ішесің, ал қастарың сені әдейі уландыру үшін береді». Сол жылы Едіге Темір-Құтлыққа арақ беретін және онымен бірігіп өздері ішетін, Орданың біраз бекзадаларын Орда маңынан қуған, тіпті кейбіреулеріне дүре де соқтырған. Бірақ Темір-Құтлық ішуін бұдан кейін де қоймаған. Ескі серіктерінің орнына, жаңа достар тапқан. Енді араққа бір жола бой алдырған. Ақыры осындай бір ішімдікке салынып жүрген кезінде, кенет жүрегі қабынып кетіп, сол кешегі ұйықтаған қалпынан тұра алмай, таң ата дүние салған.

	Дегенмен бір жағынан жиені, екінші жағынан үзеңгілес серігі, Темір-Құтлыкты Едіге жақсы көретін. Оның арақтан өлгеніне қанша ызаланса да, ашуланса да, сырт жұртқа сыр бермей, ардақтап қойдыруға Едіге дереу Ордаға бет алды.

	Әмірші қасындағы адамдарымен ханның өз ордасына кіріп келгенінде, он сегіз қанат ақбоз үй іші кісіге толы екен. Ол есік алдында сәл кідірді. Орданың он жағында қып-қызыл кілем үстінде бет әлпеті қап-қара боп күйіп кеткен, үстіне кестелі жасыл барқыт жұқа көрпе жабылған Темір-Құтлық жатыр. Алтын Орданың өмір, бекзадалары отыр. Үйге кірген Едіге оларға жолбарыс боп көрінді ме, кенет түрлері қашып, опыр-топыр сырғысып төрдің дәл ортасын босата бастады. Тек өзгелерден анағұрлым биік, сұлу мұртты қара торы жігіт қана, орнынан сәл қозғалды да қойды.

	Едіге оны бұрын көрмесе де бірден таныды. Бұл Жошының Тоқай-Темір баласының алтыншы буыны, соңынан бойының зорлығына қарай, халық үлкен Мұхамхамед деп, ал бертін келе Қазан хандығын билеген тұсынан бастап, Ұлық Мұхаммед деп аталған, Шыңғыс тұқымынан аты жаңа шығып келе жатқан ел аузындағы мырза еді. Өз әкесі Хасен Көк Орданың белгілі әмірлерінің бірі, Тоқтамыспен үш атадан барып қосылады.

	Жұрт абыр-сабыр орындарынан түрегеліп, Едігеге қол беріп амандаса бастады. Ұлық Мұхаммед те орнынан тұрды. Ол аспай-саспай, маң-маң басып келіп Едігеге қол берді... Едіге оның жанында нар түйенің қасындағы тайлақ тәрізді боп көрінді.

	Сол сәтте бүкіл Орданы қара түнге бөлегендей бір керемет сұлу зарлы дауыс жоқтау айта бастады.

	«Ақ айдыным суалды,

	Шаңырағым күйреп құлады.

	Едіге дауыс шыққан жаққа қарады. Олардың сол жағында Темір-Құтлықтың алты қатынының бірі, биыл алған жас тоқалы екен жоқтау айтып отырған. Қара шашын жайып тастап, тостағандай бота көзін жасқа толтыра, ол өлген ерін мадақтап зар жылайды. Жастай қалғанын, хан қызығын көре алмағанын арман етеді. Даусы да, сөзі де адамның сай сүйегінен өтердей өткір. Екі бүйірін таянып ап, сұлу даусын қайғыға толтыра, жоқтау айтып отырған тығыршықтай жас тоқал, бір сәт Едігеге қарады. Кенет оның жасқа толы жаудыраған бота көздерінде, адам түсінбес үреймен бірге кісіні қуанышқа шақырғандай болмашы бір ұшқын пайда болды. Тоқал жоқтауын тоқтатпаған қалпында, Едігеге тағы қарады. Енді оның даусында тек Едіге ғана түсінердей, бөтен бір сырлы, сазды, назды үн естілді... Әйелдің толқып кеткенін Едіге түсінді. Темір-Құтлық бұл тоқалын алғанда Едіге Ордада жоқ еді. Бұлғар еліне барып, келісім сөз жүргізіп жүрген. Одан кейін де бұны көрмеген. Тек сол есік алдында сәл тоқтаған шағында өзіне үрейлене, таңдана қараған жаудыр көзінің болмашы қызуы, үнемі соғыс, ұрыс, айқастарда жүріп, тас болып қатып қалған жүрегін жылытып жібергендей болды. «Ордадан қайтқанымша бұл қатынды бір көруім керек» деді ол ішінен. Темір-Құтлықтың толып жатқан іні-ағаларының біреуі әмеңгерлікпен дәл қазір осы жас тоқалды алғалы жатқандай, Едіге кенет оны қызғана қалды. Ал оның байы болса анау, оң жақта өліп жатыр.

	Ыстық, суығы қатар жүретін шіркін өмір!

	Бұл өмірдің қызығы да осында ғой. Біреу өледі, біреу туады, қайғылы көңілде күтпеген жерден қуаныш пайда болады, ал қуанышты көңілді кенет қайғы билейді.

	Төрге отырып, жанындағы жолдасы қоңырқай әдемі дауыспен құран оқи бастағанда ғана Едіге бұл Ордаға неге келгенін есіне түсірді.

	Алтын Орда тағында бес жыл отырып, Темір-Құтлық хан дүние салған бұл, Қоян, яғни 1400 жыл еді. Сол қоян жылының қысы әдеттегісінен қатты болып ел қыстан өте қысылып шыққан.

	Соған қарамай Алтын Орда әжептәуір көтеріліп қалған еді.

	Бірақ Алтын Орданың көтерілуімен қатар, оның құлау қаупі де күшейе түскен.

	Бұл қауіп Алтын Ордаға екі жақтан бірдей келген. Батысынан да, шығысынан да.

	Күннен-күнге осы екі жақ алып қышқаштай қыса түскен. Орыс елі де князьдік-князьдікке бөлініп бөлшектенгеніне қарамай, шаруашылығын едәуір жоғары көтеріп алған. Оның бұл табыстары тек ауыл шаруашылығында ғана емес, Русь жерінде қалалардың өсуімен байланысты, өнеркәсіп, өндіріс және қолөнершілері шығаратын заттар да бұрынғысынан бірнеше рет артқан. Бұл Русьтің ішіндегі өзара сауда-саттығын ғана өсіріп қоймаған, шет мемлекеттермен де байланысын күшейте түскен.

	Бұл кездегі Русь осыдан барып, Европаның күшті мемлекеттерінің біріне айналған. Ол өзіне керек затты, өзге елдерді шаппай, тонамай, өз қорымен, табиғаттың өзіне берген байлығыменен шығара алатын күйге жетіп қалған. Осындай шаруашылығының күшеюінің арқасында, оның соғыс қабілеті де арта түскен. Бұл тұста Русьтің әскери өнері Алтын Ордамен салыстырғанда анағұрлым жоғары еді.

	Едіге қандай шара қолданғанымен, тарихтың алға аттаған жүрісін кейін шегіндіре алмаған. Енді Русьті бағындырып ұстаудың орнына, Алтын Орданың өзі осы елге бағынышты болып қалу қаупі сезіле бастаған.

	Демек, Едіге бұл жағдайды жақсы түсінген. Ал орыс елін, әсіресе, Мәскеу князьдігін барып шабуға әзір күшін жеткіліксіз санаған. Сол себептен бұл да Алтын Орданың ежелгі саясатына көшкен. Бұл саясат баяғы князьдерді бір-біріне қарсы қойып, солардың жанжалынан пайда табу еді. Бірақ Мәскеу князьдігі дәл кәзір, табан тіреп қарсы тұратын князьдікті таба алмады. Өзін одақтас етпек болған Тверьдің ұлы князі Иван Михайловичке шын көңіліменен сеніп, оған тікелей әскери жәрдем беруге қауіптенді. Тверь князі тым күшейіп кетсе, бұл да Мәскеу князі тәрізденіп кетеді ғой деп дүдәмалдана берді. Және бұл князьдің Мәскеуге қарсы шығып белдесіп күресуге күші жетеді деп те сене алмады. Өйткені, Едіге орыстың өзге князьдері негізінде бастарын біріктірмекші Мәскеу князі жағында болатынын жақсы түсінетін. Мұндайда топ арлан іштеріндегі бір бұралқыны жабылып талап тастауы қиын емес деп ойлады. Сол себептен өзіне қас князьдердің жанжалын әріректен бастағысы келген Едіге, ең алдыменен Мәскеудің осы кездегі ұлы князі Василий Дмитриевич пен орыс жерінің батыс-күнгей жағын, Кибеге дейін алып қойған Либке ұлы князі Витовттың арасына от салуға тырысты. Бірімен-бірін соғыстырып екеуін де әлсіретпек болды. Мәскеу князі Василий Дмитриевичке Темір-Құтлықтың үшінші баласы жас Болат пен Еркіліберді әмірді елші етіп жіберген. Бұл жолы Мәскеу князіне өз ойын айтпаған. Елшілеріне тек Мәскеу князінің алдағы саясатын біліп келу ғана тапсырылған.

	Міне, осындай жағдайда айтқанынан шықпайтын және Едігенің ойын дәл түсінетін Темір-Құтлық өлді.

	Енді оның орнына дәл Темір-Құтлықтай Едігенің шын қол шоқпары бола алатын кім бар?

	Шабарман келіп: «Темір-Құтлық хан дүние салды» деген кезінен бастап Едігеден осы ой кетпей қойған.

	Міне, қазір де арақтан қап-қара боп күйіп кеткен Темір-Құтлықтың бетіне қарап отырып, Едіге әлсін-әлсін осы ойына орала берген. «Өлген хан өлді. Тірі тіршілігін істеуі керек. Кім бар Темір-Құтлықтай бола алар? Қайсысы айтқаныңнан шықпайды?»

	Әлде мынау Әлібек өмір ме? Иә, бұл да Шыңғыс ұрпағы.

	Түлек-Темірден тараған. Бас-Темірдің баласы. Жоқ, болмайды. Бұл Тоқтамыспен аралас. Қанына тартып кетуі мүмкін. Және кәрі...

	«Мүмкін мына алып денелі жас Мұхаммед ылайық шығар?.. Шыңғыс ұрпағының өзгелеріндей емес, өзін-өзі ұстауы бөлек. Мұндай тәкаппар адамның сенің айтқаныңа көніп, айдағаныңа жүруі қиын. Билік қолына тисе...»

	Осы Темір-Құтлықтың өз балаларының бірін неге қоймаймын? Әке жағынан болса да өзіме жақын ғой. Мына отырған, Болат, Темір, Насыр, Жәдібер. Төртеуінің қайсысы жарар еді? Әлде анау қара жамылып, еңіреп отырған екі қызы Махтұм-Сұлтан мен Бердер-Сұлтанның күйеулерінің біреуін қойсам жөн бе?.. Бәрі де Шыңғыс ұрпақтары ғой. Жоқ, жоқ, бәрі де халық көзіне түспеген боз өкпе. Айтқаныммен жүрсе де, Алтын Орда ханы — Алтын Орда ханы болуы керек қой.

	Дәл осы кезде шегір көз, мығым денелі жігіт кіріп келді. Бұл Темірбек пен Құтлық ханның немере інісі Шәдібек еді. Әкесі Құтлық, Темір-Құтлықтың әкесі Темірбек-ханның Күнжақтан кейінгі екінші інісі болатын.

	ІІІәдібек кірген беттен ешкімге қараған жоқ. Жұртты баса көктей келіп сәлем беріп, Едігенің алдына жүгінді.

	— Алтын Орданың ханы біздің әкеміз еді. Ал сіздің Алтын Орданың құлап кеткен шаңырағын қайта көтеріскен серігіңіз, жиеніңіз еді. Алтын Орда Темір-Құтлық ханға бас исе, Темір-Құтлық хан ұлы Едігеге бас иген. Бізден гөрі бұл өлімнің сізге қатты батқанын білеміз. Бірақ Ел қорғаны Едіге аталған ұлы көсеміміз, қабырғаңызды қайыстырып, тым жүдей бермеңіз. Темір-Құтлық хан өлгенмен, оның үрім-бұтағы — біз бармыз. Серігім дүние салды деп көңіліңізге секем алмаңыз, Сізге ардақты жиеніңізді жоқтатпауға бүкіл Тоқай-Темір ұрпағы боп серт береміз,— деді.

	— Бәрекелді, бәрекелді! — деді төр жақтағы бір-екі ақсақалдар. Шәдібектің көзін тауып - айтқан сөзіңе іштегілер тегіс риза болып қалған.

	Әсіресе Едіге іштей риза болды.

	Ол бір сәт Шәдібектің бетіне ойлана қарады. «Алтын Орда ханы осы Шәдібек неге болмайды? Ие, ие, осы лайықты тәрізді. Жұрт көкейіндегі сөзді дұрыс айтты ғой...»

	Бірақ қырағы ойлы Едіге, дәл қазір серт беріп, осылай көңілін жібітіп тұрған Шәдібек мырзаның соңынан бүкіл Тоқай-Темір ұрпағынан шыққан ең қасы болатынын білген жоқ. Ал Шәдібек болса Едігемен дос емес, қас болатынын білген. Қазір былай сөйлегені жылы-жылы сөйлесең жылан інінен шығадының көбі еді. Хан тағынан үміті бар мырза, Едігеге осылай жалбарынуға мәжбүр болған. Едіге тағы да ойға кетті.

	Алтын Орданың батысы қандай қауіпті болса, шығысы одан кем емес еді.

	Мұндағы қауіп, әрине, Ақсақ Темірден.

	Рас ол қазір Алтын Ордаға тиісіп жатқан жоқ. Хорезмді өзіне қаратып, Сарай-Беркені өртегеннен бері, тынышталған тәрізді. Бірақ бұнысы өзге елдерді шабудан қолы босамай жүргендігінен ғой, әйтпесе Мауараннахр мен шектес Алтын Орда тәрізді күшті мемлекеттің болуын ол тілейді ме? Әрине, тілемейді. Бүгін болмаса ертең, күші қолында тұрғанда, Алтын Орданы қайтадан шабуы хақ.

	Бұл жолы ол Алтын Орданы бір жолата құртуға тырысады. Тек оған дейін өзі құрып кетпесе?

	«Құрып кетеді? Қалайша, Едіге іштей күлгендей болды, бірақ сол сәтте қайтадан томсара қалды. Қазір Осман Түріктермен соғысқалы жатыр дейді. Рас болғай. Ақсақ Темір мертіксе бір мертігер жері осы түріктер. Олардың қазіргі Сұлтаны Баязитке Ілдірім Баязит деп босқа ат бермесе керекті. О да қаншама елді өзіне бағындырды. Әрине, Ақсақ Темірді жеңсе, Осман Түріктері де бұл жаққа, әсіресе, өздері бір кезде бағындырған Иранға жақын Қырымға бір соқпай кетпейді... Бірақ олар Қырымға жеткенше кім бар, кім жоқ...»

	Едіге дәл бүгінгі күні Ақсақ Темір мен Ілдірім Баязиттің соғысқанын тіледі. Өйткені бүкіл Иранды, Иракты, Үндіні бағындырған алты жүз мың жаяу, төрт жүз мың атты әскері бар Ақсақ Темірмен күресер, дәл бүгін Алтын Орданың күші жоқ екенін Едіге жақсы түсінген. Ақсақ Темірмен тікелей алысу үшін Алтын Орданың бұрынғы күйіне жетуі қажет. Оған уақыт керек. Сол себептен Едіге сонау алыста жатқан Ілдірім Баязиттің Ақсақ Темірді жеңуін тіледі... Ал бұл екі мұсылман елінің шайқасатынына күмән келтірмеген. Өйткені екі қошқардың басы бір қазанға сыймайды, Ақсақ Темір жақында «Қазіргі адам баласы жайлап отырған әлем, екі патшаның басқаруына тұрмайды» деген қанатты сөзін осы Баязит туралы айтқанын естіген. Бұндай сөздің иесі, Баязит тиіспесе де, Баязитке өзі барып тиісетіні анық еді.

	Расында да бұл кездегі Осман Түріктері күшті мемлекет болатын.

	Ұлу, яғни 1399 жылы Ақсақ Темір Алтын Орданы алғашқы шапқан жылы, Косо даласында Сербтермен соғысып қаза тапқан әкесі Мұрадтың тағына отырған туған ағасы Яқыпты өлтіріп, Баязит Осман Түріктерінің сұлтаны болған. Содан бері үлкені, кішісі бар Қара теңіз бен Жерорта теңізінің маңындағы көп жұртты өзіне бағындырған. Түріктердің әйгілі атты әскерімен, күтпеген жерінен тиіп, жау шептеріне жылдамдық көрсеткені үшін жұрт оған Ілдірім деген ат қойған. Ол өзі жаулап алған Серб елінің королі Лазардің екі қызының бірі, атақты сұлу Оливерді алған. Қазір Баязит өзінің атақты бес жүз мың атты әскерімен Адриатт теңізінің жағасында жүрген. Осман Түріктерінің сұлтаны болған он бір жылдың ішінде ол еш жеңілуді білмеген. Ілдірім Баязит пен Ақсақ Темірдің майданда кездесуі, әрине, осы жиһангерден әбден мезі болған өзге жұрттарға бір үлкен үміт еді.

	Сол үміттенгеннің бірі Едіге болатын.

	Бірақ Едігенің үміті ақталмады.

	Ақсақ Темір мен Ілдірім Баязит бұдан екі жыл кейін Жылан, яғни 1405 жылы кездесті. Баязит Ақсақ Темірдің Түркия жеріне кіргенін Жерорта теңізінің жағасында жүргенде естіген. Ілдірім деп жұрт бұны босқа атамаса керек, Ақсақ Темір Анкараға таяған кезде бұ да жеткен. Анкараның түбіндегі атақты айқас сол Жылан жылы, шілденің жиырмасы күні болған. Ақсақ Темір жағынан алты жүз мың жаяу әскер, төрт жүз мың атты әскер қатысқан. Баязит, майданға әскер жинауға уақыты тар болып, үлгіре алмай қалған. Өзін біреу шабуға келгенде әйгілі жылдамдығын көрсете алмаған. Таңертең басталған ұрыс, күн батқанға дейін созылған. Ақыры Баязит әскері жеңілген. Өзі қолға түскен. Ақсақ Темір ежелгі әдеті бойынша, шапқан елін аямай тонап, «бүкіл әлем менің қандай қанішер екенімді біліп, қорқып жүрсін» — дегендей өлтірген адамдарының бастарынан Анкараның теріскей жағына тау-ескерткіш жасап, керуен-керуен олжаларын сыңсытып, өзімен бірге Баязитті тұтқын етіп алып, кейін қайтқан.

	Табриз шаһарына жеткен жерде, екі-үш күн жатып Ақсақ Темір сауық-сайран құрған.

	Сол күндердің бірінде, сарайының есігінің алдына аяқ-қолы байланған Баязитті әкеп отырғыздырған.

	Өзі серік-әмірлерімен шарап ішіп рахатқа батқан.

	Шырақ шамы, боз ажарланып қара көлеңкелеу келген сарайда Ақсақ Темір әмірдің алдында ұлпа шәйі көйлек киген фарсының сұлу қыздары дудар мен бубен үндеріне балқып би билеген.

	Ақсақ Темір өзі тәрізді жиһангер атанып даңққа бөленгісі келген Ілдірім Баязитті қорламақ болған.

	Оның ең сүйікті әйелі Серб королінің қызы Оливерді өзіне қызмет істетіп қойған.

	Оливер жалаңаш денесін жат еркектерге көрсеткісі келмей, көзіндегі жасы мөлт-мөлт ағып, төрдегі әмірлердің алдындағы күміс кеселеріне көзінің жасы тәрізді, мөлдір шарапты құйып жүрген.

	Мастана бастаған әмірлер әйелдің сұлу денесіне қызығып, әр түрлі сөздер айтып, қарқ-қарқ күлген.

	Бәрін көріп отырған Баязит ызадан өліп кете жаздаған. Өкінішті дыбысын шығармайын деп өткір тістерімен еріндерін тістеп қан-қан еткен.

	«Сен де мендей даңқты болғың келген екенсің ғой» деп Баязиттің ерлігіне өшіге түскен Ақсақ Темір, оны бұдан әрі де қорлауды ойлаған.

	Бір сәт ол:

	— Бар тілегіңді берейін, сөйле, не тілейсің? — деген, оған Баязит үндемеген.

	— Кесілген жерінен қайта шығатын сенің басың талқурай емес қой, басың алынбай тұрғанда сөйле,— деген Ақсақ Темір.— Егер сұрағаның ұнаса беремін.

	— Сұра! — деген шарапқа қызынып алған әмірдің біреуі,— Әмір-Темірдің қолынан бәрі келеді!

	— Босатуын сұра! — деген екіншісі.

	— Дүниенің ең қызығы қазір шарап,— деген үшіншісі,— сенің жағдайыңды қайғыңды шараппенен жуудан бөтен рахат жоқ, шарап сұра!

	— Мына сұлу қатыныңмен ең болмаса бір күн жатуыңды сұра,— деген төртіншісі.— Содан кейін өліп кетсең де арманың болмайды.

	— Иә, қайтадан табылған қуаныш, бір түндік болса да қуаныш,— деген бесіншісі.

	Масаң әмірлер күлісіп, ақылдарын айтып шуылдаса берген.

	Кенет Баязит:

	— Жарайды, сұрайын,— деген.

	Жұрттың бәрі кенет басыла қалған. Тек Ақсақ Темір ғана сәл езу тартқан.

	— Өзім де сұрайтыныңа күмән келтірмегем,— деген ол.— Айт, не сұрайсың?

	Баязит те сәл күлімсіреді.

	— Жалғыз ғана өтінішім бар,— деді ол.— Мені жендеттеріңе тезірек қасапша бауыздап өлтіруге бұйырыңыз!

	Ақсақ Темір де, үйдегі әмірлер де таң қалды. Әмір Баязит өзінен жансауға сұрайды деп ойлаған. Ал ол...

	Ақсақ Темір өштескен адамдарын көбіне өз көзінше өлтіртетін. Және олар қиналып өлсе мәз болатын. Мұндай өштескендерін әсіресе ол пышақтың жүзімен емес, сыртымен бауыздауды өте ұнататын. Мұндайда жазаланған адам ұзақ, қиналып барып жан тапсырады. Ал «қасапша өлтіру» деген сөз, ол қасапшының малды бауыздағанындай, пышақтың өткір жүзімен адамның тамағынан орып жіберу. Бұл жазықтыны қинамайды және тез өлтіреді.

	Батыр деген Баязиттің өлімнен қорыққанын әмірлеріне көрсетіп, өзімен даңқ салыстырмақ болған адамды қорлауды ойлаған Ақсақ Темір, кенет тұнжырай қалды. Сөйтсе де ол, өзінің жеңілгенін білдіргісі келмеді.

	— Өтінішің өте ұнады. Шын ер жігіт екенсің. Сондықтан мен сені қасапша да, жай да өлтірмеймін,— деді Ақсақ Темір.

	Жендеттеріне Баязиттің қол-аяғын босатып, үстіне шапан жауып, шарап беруін бұйырды.

	Ақсақ Темірдің мырзалығын мақтап мас әмірлер у-шу болды да қалды.

	Бірақ Ақсақ Темір оларға:

	— Күні бұрын азан-қазан болмай тұра тұрындар,— деді.

	Ақсақ Темірдің кекесін үнінен әмірлер мас болса да, ашулы саздың суық лебін сезді. Билеушілерінің өз ұпайын жібермейтініне олар сенді.

	Ертеңіне Ақсақ Темір ұсталарға әдейі кең темір тор жасатты. Оған Баязитті отырғыздырды. «Мен сияқты даңқты болам деген кісінің түрін көріңдер» деп оны темір торға қамалған арыстан тәрізді, сонау Самарқантқа дейін алып жүрмек болды. Тоқтаған жерлерінде жұрт көрсін деп күндіз темір торлы жәшікті алаңға қойғызды. Жұрт бір тордағы тағы ғажайып аңды тамашалағандай — жәшіктің жанына топырлап жиналатын болды.

	Ал түнде жәшікті өзі жататын бөлменің босағасына қойғызды. Бойына шарап тарап, денесі әбден қызған кезде, төсегіне Оливерді алдырды. Екі қолы бірдей байлаулы, еңіреп жылаған сұлудың үстіндегі шәйі көйлегін өзі шешті...

	Ақсақ Темірдің қолдаушы әмір, жендеттері оның бұл ісін, тапқырлығы, ерлігі деді.

	Кейбіреулері, Баязит ұлы Әмір-Темірмен даңқ таластырғысы келді ғой деп қарқ-қарқ күлді.

	Бірде-бір жан Әмір-Темірдің бұл айуандығын бетіне басып тоқтатпады.

	Ақсақ Темірдің қорлығына Баязит көнбеді. Сол Жылан жылының күзі бітіп, Жылқы жылы басталғанда, Самарқантқа баратын көне Жібек жолының бойындағы Ақшаһар деген қалада бұған жаны ашыған бір қарт түріктің берген уын ішіп бір күндей қиналып жатып бұл дүниеден көзін жұмды.

	Ақсақ Темірдің қорлығынан, жарық дүниенің азабынан, бүкіл әлемге Ілдірім — өте жылдам жиһангер атанған атақты Баязит сұлтан осылай құтылды.

	Тек өзінен кейінгі ұрпақта жұмбақ болып «Баязиттің орнына оның қолына Ақсақ Темір түссе, Баязит те Әмір-Темірді осылай етіп қорлар ма еді?» деген жауабы жоқ сұрақ қалды.

	Кім білсін, Баязит, қандай қанішер болса да, дәл бүйте алмауы мүмкін. Мұндай қатыгездік тек Ақсақ Темірдің қолынан ғана келуге тиісті. Өйткені ол Ақсақ Темір ғой. Дүниеде мұндай екінші Ақсақ Темір өтпеген.

	Бірақ бұның бәрі Темір-Құтлық хан өлгеніне екі жыл өткеннен кейін болған.

	Ал қазір ойда отырған Едіге, Баязиттің әрине, бұлай жеңілетінін білмеген. Дүниедегі өзінің де, Алтын Орданың да, дәл қазіргі ең күшті жауы Ақсақ Темір болғандықтан, оның Баязиттен күйреуін тілеген...

	Бірақ Едіге құр бос тілек тілеп қоймаған, ол осы бүгінгі күнінен бастап Ақсақ Темірмен күресуге дайындыққа кіріскен. Алтын Орданы күшейту үшін, Едіге, ең алдыменен құр көшпелі елдің мал шаруашылығын ғана емес, қала өндірісін де, бөтен елдермен сауда-саттығын да көтеру керек екенін білген. Бұл тұста да Алтын Орданың Темір-Құтлық ақшаларын шығарып жүрген Қырым, Хаджы-Тархан тәрізді үлкен қалалары да бар еді. Бірақ сауда-саттық жүргізуге, шыңғыс елдеріменен байланыс жасауға келгенде бұның бәрі Хорезмге татымайтын. Ал Хорезмді Алтын Ордадан Ақсақ Темір тартып алған. Осы Хорезмді өзіне қаратпай Орда күшін бұрынғы қалпына келтіре алмайтынын Едіге жақсы түсінді. Қайткенмен Хорезмді өздеріне қайтарулары керек. Ол үшін, әрине, Ақсақ Темірмен түбі ашық ұрысқа түспей болмайды. Бірақ ол күнге жеткенше Ақсақ Темір Алтын Орданы қайтадан шауып жүрсе не істей алады? Жоқ, қайткенмен шаптырмауы керек. Өзге айласы болмаса Едіге әзірге Ақсақ Темірді алдай тұруы дұрыс. Арнаулы елшілер жіберіп «кесем десең міне бас» деп бағынған боп кешірім сұрап, оның шабуылын аялдата алуы керек.

	Едіге ең қауіпті жауы Ақсақ Темірмен әзірге осылай тіл таппақ болды. Бірақ Едіге, басына тағы бір қара бұлттың торлай бастағанын аңғармаған. Ол Алтын Орданың бір бүйірінде, дұрыстап, орныға алмай көшіп жүрген Тоқтамыс еді. Жоқ, Тоқтамыстан гөрі қасқырдың бөлтірігіндей азу-тістері ақсиып шығып қалған, Тоқтамыстың балалары еді. Әкелері Алтын Орда тағынан айырылғаннан бері бұлар да ай қарап тыныш жатпаған, ағайын-туыстарын, дос-жораларын, өздеріменен тілектес, рулас топ тауып, әр жерден су жыландай бастарын шошайтып-шошайтып шыға бастаған.

	Бірақ Едіге бұлардың мұндай күйге жетіп қалғанын білмеген. Сондықтан ең қауіпті жауым қазір Ақсақ Темір деген.

	Ертеңіне ақ жуып, ақ жібек кебінге орап, бүкіл Орда Әл-Жәдид маңайындағы ел-жұрт, Жошы ұрпағы боп, бір күннің ішінде ақ тастан қалап алтын жалатқан күміс айлы мазар салып, Еділ өзенінің қойнауындағы бір төбеге Темір-Құтлық ханды жерледі.

	Жыртысқа құлаштаған жібек, батсайылар жыртылды. Бір ғажабы Темір-Құтлық шараптан қайтыс болғандықтан Едігенің өмірі бойынша мұсылман ғұрпына жатпайтын іс істелді, басына керемет обатас қойылды. Бұл тасты Өзбек хан Меке мен Мәдинаға керуен жүргізіп, жүз түйенің елуіне кітап тиеп әкелдіргенінде, осы обатасты қос нармен тарттырып сонау Мысырдан Сарай-Беркеге жеткізген.

	Обатасты ерте кезде Мысырдың бір ғажайып шебері жасаған екен. Өзбек мың ділдә төлетіп алдырған. Бұның кереметтігі сондай, тастың қатпарлап қашаған келбеті, күн сәулесінің түскен мезгіліне қарай өзгеріп тұрған. Адам бейнесіндегі обатас таңертең, күн шыққан кезде жас жігіт түріне енеді, шаңқай түсте, мосқал кісі боп көрінеді. Ал күн батарда сақалы беліне түскен кәрі шал бейнесіне кіреді. Ұлы шебер тастың ойлы, қырлы, қатпар жықпылдарында күн жарығын қай кезде түсетінін пайдалана білген.

	Өзбек хан өзі мұсылман болғандықтан бұл тас мүсінді зират, мешіт, медреселерге қойдырмай, қазына сарайында сақтатқан екен. Ақсақ Темір Сарай-Беркені күйретіп, өртегенде қаланың жұртынан табылған.

	Едіге әмір, «Темір-Құтлық хан, еш мұсылман ханы өлмеген ажалмен өлді, мұндай ажалдың мәңгі күнә екенін жұртқа ескертіп, мына сиқыр тас басында тұрсын» деп әдейі қойдырған.

	Жиналған жұрт Едігенің сөйлеген сөзіне, Темір-Құтлық ханды шараптан күйіп өлгеніне қарамай, осыншама қадірлетіп қойғанына өте риза болды.

	Әсіресе халық оның басына қасиетті тас орнатқанына алғысын айтты. Мұндай тасты бұрынды-соңды еш ханға ешкім тұрғызып көрмеген. Темір-Құтлық ханның жерлеуінің айырықша болып танылуы да осыдан еді.

	Әттең, не керек, бұл тас ұзақ өмір сүре алмады. Еділ өзенінің келесі бір қатты тасыған жылы, хан мазарын су әкетіп, тас бірге құлады.

	Осылай тарихтан Алтын Орданың тағы бір ханы өтті.

	Бірақ оның төрі көп мезгіл бос тұрмады. Қиын кезең деп Едіге Темір-Құтлықтың жетісін берісіменен, сол төрге Шәдібек мырзаны шығарды.

	Әрине, қазіргі Едіге бұрынғы Едіге емес еді. Бұрынғы Едіге түсі суық болғанмен, көңілі, реті келген жерде жомарт, көп жағдайда кең пейіл, ерлікті қан төгу деп түсінбейтін, көрер көзге озбырлыққа бара қоймайтын, өз қамынан гөрі ел қамын көбірек ойлайтын адам боп көрінетін. Бұрынғы Едіге «Аталы сөзге арсыз тоқтамас» деп дұрыс айтылса, қатесін де мойындай алатын. Қысқасы жұрт оны ер жүрек, әділетті, мырза, ойлы, парасатты, адам деп түсінетін. Сол үшін соңынан ерген. Азу тісі алты қарыс Тоқтамысты жеңуге де жәрдемдескен. Бірақ, дәреже кімді бұзбаған, қазіргі Едіге тіпті басқа кісі еді. Алтын Орданың билігі қолына көбірек көшкен сайын, ол тым қатыгезденіп өзгере түскен. Адамның қандай екенін білгің келсе, қолына билік бер деп халық босқа айтпаса керек-ті, қарсы келгенді қағып тастайтын, суық түрі бұрынғысынан да түнерген, тас бауыр, ешкімді аямайтын жан болған да шыққан.

	Ең қиыны бүгінгі Едіге соңынан ерген жұртты, бүкіл Алтын Орданы қылыштың жүзіменен, қамшының ізімен өзіме бағындырып ұстаймын деген қиянатшыл, зорлықшыл билеушіге айналған. Жұрт бұдан бұрынғыдай емес, сыйлаудан гөрі қорқатын болған. Ал халықтың билеушісіне қорыққанынан бас июі — бұл түбі қауіпті бас ию. «Қорқа-қорқа батыр болдық» дегендей, бұл қорқудың түбі жұртты апарып қарсыласуға соғатыны да мәлім, ал Едіге болса, бұл жағын естен шығарып алған. Жұрт неғұрлым басын исе, солғұрлым бұ да шектен шыға түскен.

	Міне бүгінде Едіге осындай бір іс істеген. Жетісін берісіменен, Темір-Құтлықтың немере іні-ағалары, шариғат шығарған әмеңгерлік ғұрыппен оның жесір қалған алты қатынын бөліп алған. Әнеугі Едіге келгенде жоқтау айтқан Темір-Құтлықтың жаудыр көз, тығыршықтай жас тоқалы осы заң бойынша Алтын Орданың жаңа ханы Шәдібектің үлесіне тиген.

	Ал Едіге болса, бұл әйелдердің еш қайсысынан үміттенбеген. Бірақ хан ауылындағы бар шаруасы біткеніне қарамай, әлденені күтіп, жүріп кете қоймаған.

	Жұрт Едігенің неге аялдап жатқанын білмеген. Бұл тек Едігенің өзіне ғана мәлім еді. Оның күтіп қалғаны Темір-Құтлықтың сонау бір күні өзіне ұнап кеткен жас тоқалы еді. Оның Шәдібектің үлесіне тигенін де білетін. Және Темір-Құтлықтың қырқын бергеннен кейін, Алтын Орда ханы некесін қидырып сонда ғана алмақ болғанын естіген. Сөйте тұра...

	Жоқ, Едігенің ойы басқаша еді. Алтын Орданың бүгінгісі мен болашағы туралы бағана күндіз Шәдібекпен оңашада ұзақ сөйлескен. Ақсақ Темірдің осы мезгілде Түркияға аттанбақ боп дайындалып жатқанын естісе де Мауараннахр билеушісінің үнемі жорыққа шығар шағын күні бұрын айтпай, жауын ылғи қапы қалдыратынына қанық Едіге, Әмір-Темір бұл жолы Алтын Ордаға аттанып жүрмесе нетсін деп қауіптенген. Сол себептен ІІІәдібекке Ақсақ Темірге өздерін бағынышты санайтынын айтып, көп тарту-таралғысыменен Едігенің атынан абыройлы елші жіберуін бұйырған.

	Шәдібек те, Ақсақ Темір мен Едіге, Темір-Құтлық ханның арасындағы наразылықтан жақсы хабардар болатын. Және бұл наразылықты Ақсақ Темір Сиыр, яғни 1398 жылғы Үндіге жорыққа шығар алдында Едіге мен Темір-Құтлық хан арнаулы елшілер жіберіп, Әмір-Темірді біркелкі райынан қайтарғанын да білетін.

	Дегенмен, Ақсақ Темірдің райынан қайтты дегені Мауараннахр әміршісінің құр бер жағы екенін де Шәдібек іштей шамалап қойған. Сөйтіп жүргенде Әмір-Темірдің келісімінсіз міне енді өзі Алтын Орда ханы болып отыр. Шәдібек те, әрине, Әмір-Темір алдындағы осы айыбын жойғысы келеді. Сондықтан ол:

	— Мүмкін елшіні екеуміздің атымыздан жіберген жөн болар,— деген біркелкі кішілік көрсетіп,— Жақсымын ба, жаманмын ба, әйтеуір Алтын Орда ханымын ғой...

	Әрине, Шәдібектің бұл сөзінде тұрған ештеңе жоқ еді.

	Және оның бұл айтқаны орынды да болатын. Бірақ көптен бері Алтын Орданы билеп-төстеп үйреніп қалған Едіге, «Таққа отырмай жатып менімен қатар түскің келеді ғой» деп кенет іштей тітіркенген. Бірақ, Шәдібектің айтып отырғаны орынды сөз екенін тез ұғып, кең пейілдік көрсеткен.

	— Әлбетте,— деген ол,— бір жағы өзіңнің Алтын Орда ханы болғаныңның хабарына айналсын біздің жолдаған сәлемдемеміз.

	Әйтседе, Шәдібекті шу дегеннен біржолата жаншып, тұқыртып өзіне бағынышты етіп алу үшін Едіге басқа да адуынды бұйрықтар берген. Шәдібек бәрін де қабылдаған, дегенмен, жастықтың мен-мендік сезімі биледі ме, әлде Алтын Орда тәрізді алыптың тағына жаңадан отырған қызуы көңілін көтеріп жіберді ме, Едігенің айтқанының бәріне көнгеніменен, кейде өзінің де жай адам емес, өз пікірі бар Алтын Орда ханы екенін білдіріп алған.

	Темір-Құтлық соңғы екі жылда көбірек ішімдікке салынып, Алтын Орданы бүтіндей билеген Едіге, өзіне ешкімнің қарсы келмейтініне мүлдем үйренген еді.

	Ал Шәдібектің кейбір сөзінен өзіне жақпайтын үндер естілді.

	Едіге лапылдағалы тұрған өртті шу дегеннен сөндіргісі келді. Шәдібекті біржолата ноқталап, жүгендеп алып, екіншілей өзіне мүлдем еш қарсылық істемейтін хан етпек болды.

	Әңгімелерінің аяқ кезінде, Шәдібектің Алтын Орда ханы екеніне және Темір-Құтлықтың тоқалын әмеңгерлікпен алғалы отырғанына қарамай оған:

	— Бүгін менің төсегімді Темір-Құтлықтың жас тоқалы салсын,— деді.

	Шәдібек сұп-сұр боп кетті.

	— Қай тоқалын айтасың?

	— Ана қайқы бел, ең жасын айтамын.

	Шәдібек «ол менің алғалы тұрған әйелім» дей алмады.

	— Жақсы,— деді де басын иіп үйден шығып кетті.

	Едіге, ханның ту сыртынан қарап, сәл күлімсірегендей болды.

	— Алтын Ордаға хан болу оңай емес, Шәдібек,— деді ол өзіне-өзі.— Бұдан да қиын қорлықтарға шыдауға тура келер...

	Едіге, Тоқтамыс әскерінің жай әмірінің бірі болып жүрген кездерінде Баку шаһарында шиит дініне жататын Суфи дәруіштерінің құдайға табынған билерін көрген. Әкелік мүшелерін мал, аң терісімен бүркеп алған, бастарын қырып тастаған, денелеріне айқыш-ұйқыш, шынжыр байлаған, беттерін пышақпен тілгілеп жаралаған, кілең жалаңаяқ, жалаңбас адамдар медресенің топырақ еденді Ғибрат сарайында бірінің иығына бірі оң қолын қойып, бастарын шұлғи тастап «Лайлаха илла-алла!» деп айқайлай, алқа қотан билеп жүрген. Бұған билері де, олардан дауыстары да адам шошынарлық сұмдық көрінген.

	Бұл шиит дініндегі Суфи дәруіштерінің құдайға жалбарынған түрі — ғибрат биі еді.

	Соңынан барып білді, бұл дәруіштер тойып тамақ ішпейтін, аузына өмір бойы шарап алмайтын, баршылықтан жоқшылықты паш тұтқан үнемі аш, жалаңаш жүретін, тек құдайға ғана құлшылық қылған жандар екен.

	Монахтардай өмір-бақи әйелсіз өтуге ант етпегенмен, бұлар да ұзақ уақыт үйленбей жүруге тиісті болған. Ал некелері қиылмайынша, еркек пен әйел қатынастары дегендерді тіпті білмеген. Егер бұл әдетті бұзар болса, ондай адамдар күнәлі саналып, жар басынан құлатып өлтіруді заң еткен.

	Дәруіштер биіне Суфилерден бөтен ешкім қатынаса алмайды екен. Шиит шейхі шапқыншылардан қорыққанынан ғана Едіге бұл биді көрсеткен.

	Ал Едіге дәруіштер биіне таң қалған.

	Беттерін қан-қан болған, үстерін қара тер басқан дәруіштер, өз қимылдарынан, өз айқай-дауыстарынан бұл дүниенің бар екенін ұмытып кеткен адамдардай, көздері аларып, ауыздарынан көбіктері бұрқырап ұзақ билеген. Ақырында дымдары бітіп бірінің үстіне бірі барып құлаған.

	Соңынан Едіге тағы бір қызығын білген. Осы дәруіштер күндіз де, түнде де, жатқандарында да, тұрғандарында да тек осы бүгінгі киген киімдерімен жүреді екен.

	Белдеріне байлаған мал, аң терілерін, үстеріне айқыш-ұйқыш таңып алған шынжырларын да тастамайды екен.

	Едіге бұл жолы тек еркек дәруіштерді көрген, әйелдерін көрмеген.

	Енді міне, ол сол шиит дәруіштердің қызын көрді.

	Темір-Құтлық хан бұны сұлулығына қызығып алған екен.

	Ертіп келген жасауылды жауырынынан итеріп жіберіп үйге кірген жас тоқал есік алдында безеріп тұра қалды.

	Сырт бейнесі болмаса, бұл әнеугі өзі көрген жаудыр көз, сырлы үнді жас тоқал емес.

	Өңі де қуқылданып кеткен, көзі де ұшқын атады.

	Едіге оған:

	— Төсек сал! — деді.

	— Неге? — деді тоқал.— Егер мені әйел етіп пайдаланғыңыз келсе, оныңыз болмайды. Мен шиит дінінің әйелімін. Некем қиылмаған еркекпен жатпаймын.

	Едіге күлді.

	— Сірә, ол айтқаның бола қояр ма екен?

	Ол аспай-саспай жақындай түсті.

	— Таяма! — деп кенет шаңқ ете қалып, әйел, қойнынан кішкентай алмас қанжарын суырып алды.— Жарып өлтірем!

	Едіге қабағын түйді.

	— Қойшы?

	— Рас! Некесі қиылмай зорламақ болған еркекті, осылай өлтіруге менің дінім бұйырады...

	— Ә, солай ма еді?..— деді. Едіге әйелді сөзге айналдыра беріп. Сөйтті де, кенет барысша атылып барып, оның қолынан шап берді. Кездігін лақтырып жіберіп, аш белінен құшақтай жерге алып ұрды...

	— Менде айып жоқ, кеше гөр, алла тағалам,— деді әйел көзінен жасы кенет көл боп ағып Едігені құшырлана құшақтап талмаусырап бара жатып.

	Ал қорланған, намыстанған Шәдібек хан жамбасына сыз батқандай өз ордасында, мамық төсегінің үстінде дөңбекшумен болған.

	— Өзім біле тұрып, арам астан дәм татқанымша өлгенім жақсы,— деген ол бағана жас тоқалды түн бола Едігеге алып бар деп бұйырған жендеттеріне.— Және көзіме күйік етпей, ол қатын Едігеден шыққан кезін аңдып тұрып, ат құйрығына байлап жіберіңдер.

	Намыс, ыза әйелдің жазықсыздығына да, сұлулығына да қаратқан жоқ намысқор Шәдібекті.

	Ел жата жендеті Едігенің жатқан ордасына әйелді апара жатқанын өз көзіменен көрген.

	Содан бері бір талай уақыт өткен.

	Мезгіл созылған сайын Алтын Орда ханы біреу жүрегін кішкентай бізбенен шұқылап жатқандай, дөңбекшумен болған.

	Тек таң сарғайып атып келе жатқанда ғана, ауыл сыртынан арындап шапқан жылқының дүбірі құлағына жетті.

	Үстінен ауыр жүк түскендей, кенет көңілі сергіп кетті.

	Жазығы жоқ сұлудың бостан-босқа өлгені оның ойына да кірген жоқ. Ар, намысының қорлануына себеп болған жаннан құтылғанын көңіліне демеу етті.

	Ал Едіге бұл оқиғаны білген жоқ. Білгісі де келмеген. Сұлу тоқал ордасынан шыққан сәтте оны мүлдем ұмытқан.

	Сөйтіп, «екі түйе сүйкенсе, ортасында шыбын өлер» дегендей екі әміршінің көңілдерінің ойыншығы болып, жазығы жоқ керемет сұлу әйел дүние салды.

	Адам тағдыры ойыншық болған тағы сол сұрқия заман, сұм заман!

	Едіге таңертең өзіне сәлем бергелі келген Шәдібектің кіртиген қабағынан, түні бойы ұйықтамай шыққанын түсінген. Және оны осылай қорлап, біржолата өзіме бағынышты етемін деген үмітінің орнына, бүгінгі түнгі бұның қылығын өмір бақи ұмытпайтын Шәдібекті қас етіп алғанын ұққан.

	Ақсақ Темір өзі танымайтын Шәдібекті Едігенің Алтын Орда ханы еткеніне бұлқан-талқан боп ашуланған. Бұл кезде ол Гератта еді. Едігенің арқасында Алтын Орданың тағы күш жинап, ел болуға айнала бастағанын естіген. Оған, әрине, Дәшті Қыпшақтың үнемі әлсіз болуы тиімді. Өзің қанша күшті болғаныңмен, өзіңмен тайталаса кететін көршіңнің күшті болғаны кімге керек. Әмір-Темір келесі жылдың басында, Жылан, яғни ,1402 жылы тағы Дәшті Қыпшаққа аттанбақ болған. Осы кезде сый-құрметтерімен артынып-тартынып тағы Болат мырза мен Еркіліберді Әмір Гератқа келген. Бұл екеуі, Болат мырзаның жастығына қарамай, Едігенің осындай көрші мемлекеттерімен келісім сөзге баулып жүрген адамдары еді. Бұлар Үлкен Орда ханы Шәдібек болғанын, сол хан Едіге екеуінің Ақсақ Темірге бағынып бас иіп тұрамыз дегенін айтты. Әмір-Темір ашулы райынан қайтып, елшілерді баптап күттіріп, Алтын Орда билеушілеріне Самарқанттың қазынасынан сыйлық жолдап елдеріне қайтарған.

	Әрине, Ақсақ Темір Алтын Орда мен Мауараннахр арасындағы жанжал, қырғи-қабақтықтың мұндай сыпайы сөздермен бітпейтінін жақсы білетін. Түбі қайтадан бір соғыспай болмайтынына да шек келтірмеген. Бірақ бүгінгі таңда Дәшті Қыпшақтан гөрі, оның көз тіккені бөтен ел еді. Ол ел Осман түріктері. Атақ, даңқ, бақ құмар Ақсақ Темір, Азияның батыс шетінде Ілдірім Баязит атты екінші жиһангер бар дегенге шыдай алмаған. Тезірек оның көзін құртып, дүниедегі ұлы жиһангер деген атқа тек жалғыз өзі ғана ие болуды арман еткен. Әйтпесе, сонау қиыр шетте жатқан түріктерде несі бар еді? Ақсақ Темірдің түріктерді шапқанын, Алтын Орданы күйреткенін, сонау Жерорта теңізінің маңындағы мемлекеттердің түрік бұғауынан босануына, сондай-ақ орыс елдерінің тезірек тәуелсіздікке жетуіне көп жәрдемі болды дейтіндер де бар. Атама оқыған құраным, әкеме тиді дегендей, мүмкін солай да шығар. Бірақ біріншіден Ақсақ Темір Серб, Венгер, Югославияны құтқарам деп Түркияны шаппаған. Сондай - ақ, Россия үшін Алтын Ордаға аттанбаған. Екіншіден Анкараны түбінде түріктерді жеңіп, Баязитті тұтқынға алғаны, қаулап өсіп келе жатқан Түрік мемлекетін кейін шегіндіре алмаған. Баязит өлгенмен оның орнына Баязиттың балалары Сүлеймен, Мұса, Бірінші Мехмед, немересі Екінші Мұрад келген. Осман, Бірінші Мұрад, Баязиттер бастаған қырғын созыла берген. Осман түріктерінің жорығы соңынан бір шеті Мысыр, Шаммен, екінші шеті Қырымға жеткен.

	Сөз жоқ, сондай-ақ, орыс елі де Ақсақ Темірсіз де Алтын Ордадан құтылатын күйге таяп қалған. Бұл ұлы тарихи даму Әмір-Темірсіз де жүріп жатқан.

	Әрине, Ақсақ Темірдің ең алдына қойған арманы бүкіл Әзияны өзіне бағындыру болған. Ол бұл мақсатына жетіп те қалған, Қытай, Түркия және Араб мүйістерінен бөтен бүкіл Әзияны шауып, тонап үлгірген. Рас, ол Европа елдерін өзіме бағындырам деген мақсаттан әзірге аулақ тұрған. Мәдениеті де, өнер-білімі де өзінен жоғарғы елдерді шабудың қаншалық қиын екенін Ақсақ Темір түсінген. Европа мемлекеттерін шаппаса оларды аяғандығынан, не жаны ашығандығынан емес, ол бұл жорықтардың оңайға түспейтінін ұққан. Сондықтан әскери өнері, бірлігі өзінен төмен Азия жұртын бағындыруды мақсат еткен. Сол мақсатын орындауда, ол Жылан, яғни 1402 жылы Түркияға аттанған. Оны қан-жоса етіп тонап, келесі жылы Самарқантқа қайтқан.

	Ақсақ Темір енді өзінің негізгі арманының бірі Қытай жорығына дайындалуға кіріскен. Бірақ Алтын Орданы да ұмытпаған. Қытайға, әрине, Жетісу арқылы енеді. Сол үшін ол Қой, яғни 1402 жылының күзінде өмір сарайыменен Отырарға көшті. Сейхүндарияның бүкіл орта шенін сонау Түркістан шаһарына дейін, әскеріне толтырды. Қосындарының әскери ойындарын, жорыққа деген қару-жарағын, азық-түлігін Әмір-Темір бұлықтарын аралап, өз көзімен көрді. Міне, осы кезде Дәшті Қыпшақтың күнгей жағында ауыл-аймағымен көшіп жүрген Тоқтамыстан елші келді. Бұл келген кешегі Алтын Орда ханының жігіт кезінен бергі нөкері, Қарақожа деген кісі еді. Мұндай адал, ер адамды Ақсақ Темір де білетін. Дереу қабылдады.

	— Әмір-Темір,— деді Қарақожа нөкер басын иіп, бір тізерлей отырып.— Төрем және қожам Тоқтамыстың Сізге арнаған қайғысын, үмітін айтып беруге мен бейбақтың құдыреті жетер емес. Онан да өзіңізге бер деген хат-қағазын тапсыруға рұқсат етіңіз.

	— Рұқсат,— деді Ақсақ Темір. Сарай тәртібіне жетік Қарақожа нөкер, сол тізерлей отырған қалпында, басын бір көтермей, жылжып келіп Тоқтамыстың хатын берді. Әмір Темір алды да оң жағында тұрған көк сәлделі ұзын тұра диван битікшісіне ұсынды.— Даусыңды шығарып оқы, тағынан айырылған хан не жазады екен, естілік.

	Әрине, Ақсақ Темір қайда тоқтарын білмей Дәшті Қыпшақты кезіп жүрген кешегі ханның не жазатынын күні бұрын сезген. Сол үшін де Тоқтамыстың жалынғанын жұрт та естісін деп диван битікшісіне «даусыңды шығарып оқы» деген. Көк сәлделі мүләзім, хаттың бір сөзіне кідірмей, бір тамаша өлең айтып тұрғандай, қоңырқай дауысын соза оқи бастады. Әсіресе Әмір-Темірдің дәрежесін, ерлігін, данышпандығын айтқан, мақтаған жерлеріне келгенде өзіне бір қанат біткендей желпіне, рахаттана оқыды.

	Ақсақ Темір күлді.

	— Оның бәрі белгілі ғой,— деді,— не сұрайды, сол жерін оқы...

	Битікші де хаттың Әмір-Темір айтқан жеріне келіп қалған екен сәл тоқтады да, қайтадан оқып кетті.

	«Сіздің маған деген жақсылығыңызға, өзімнің істеген жамандығым үшін көрер қорлығымды көрдім, тартар азабымды тарттым. Егер менің күнәм мен қатемнің бәрін сызып тастап, патшалық мейіріңізді білдіретін болсаңыз, өмір-бақи бағынышты болып өтуге, айтқаныңыздан шықпауға ант етемін».

	Битікші сәл кідіріп қалды.

	— Қысқасы Тоқтамыс «Мені қайтадан Алтын Орда тағына отырғыз» дейді ғой? — деді Ақсақ Темір Қарақожаға қарап.

	Қарақожа басын ие түсті.

	— Ие,— деді ол,— өзіне қиын болғанымен, Сізге оңай екендігін білгендіктен, Тоқтамыс ініңіз ондай кендігіңізден үміт етеді.

	Ақсақ Темір тағы күлді.

	— Басқа түскен баспақшыл,— деді ол.— Есік күткен Қарақожа нөкер, сен де билерше сөйлеуді үйреніпсің ғой.

	Қарақожа да әзілге әзіл қайтарды.

	— Иә, Әмір-Темір, жылағанда соқыр көзден де жас шығады...

	Ақсақ Темірге нөкер сөзі ұнады. Сол күні ол Қарақожамен ұзақ әңгімелесті. Алтын Орданың бүкіл жағдайын сұрады. Ертеңіне елшіге ат-тон тартып, еліне қайтарды. Осы Қытай жорығынан қайтып келген соң, Алтын Ордаға аттанып, Тоқтамысты қайтадан тағына отырғызатын болып, уәдесін берді. Және жүргелі отырған нөкерге:

	— Әрине, маған жәрдемдесу, Едігенің жауынгерлерін қыру, Тоқтамыстың қолынан келмейді,— деді,— бірақ оның қолынан келер бізге бір үлкен көмегі бар. Дәшті Қыпшақтың бас күші жігіттері емес, жылқысы. Атсыз көшпелі елдің жауынгерлері қуыс қурай. Егер біз жеңіп, Тоқтамыс Алтын Орда тағына отырғысы келсе, шамасы жеткенше Едігенің қарамағындағы жұрттың жүйрік атын, жауға мінер көлігін, қыра берсін, айдап әкетсін, әйтеуір Едіге әскерінің жауға мінер көліксіз қалар жағын қарасын.

	Зұлым ойлы Ақсақ Темір дұрыс айтқан. Атақты Ескендір Зұлхарнайын көне заманда, осы Дәшті Қыпшақты жайлаған сақ тайпаларына аттанғанда, бір жыл бұрын адамдарын жіберіп, даланың шөліне, құмына, атырапты ұшы-қиыры жоқ жазығына, таулы, тасты жеріне жүруге жарамды сақтардың екі жүз мың жылқысын саттырып алдырған. Келесі жылы сол жылқыменен Сақ тайпасына аттанған. Ал батысы мен шығысына құс ұшып жете алмас Дәшті Қыпшақтың жұртының сонау сақтан бастап, қазіргі Қыпшақ, Ноғайлыға дейін ең үлкен қазынасы,— жауын қуса жететін, қашса құтылатын құс қанатты — жылқысы еді. Және бұл жылқы төзімді, жүйрік келетін. Өзге елдің жылқылары шыдай алмайтын ұзақ жорықтарға, тынбас шабыстарға бұлар шыдай алатын. Бұны Ақсақ Темір жақсы білетін. Өзі сонау Иранда жүріп, Самарқантта әр жетіде не болып жатқанын біліп отыруына мүмкіндік берген осы Дәшті Қыпшақ жылқылары еді. Ақсақ Темір Самарқант пен Табриздың арасына әр жиырма бес-отыз шақырым жерден бекет тұрғыздырған. Самарқанттан шапқан шабарман келесі бекеттегі шабарманға, астанада не болып жатқаны жазылған қағазды берген. Ол шабарман бұл қағазды шауып барып келесі бекетке жеткізген. Осылай бір бекеттен екінші бекетке ат ауыстырып шапқан шабармандар бір жетінің ішінде Самарқант хабарын Табриздағы Ақсақ Темірге апарып тапсырған. Оған бір бекетпен екінші бекеттің арасындағы жиырма бес-отыз шақырым жерге шабуға тек Дәшті Қыпшақ жылқысы ғана шыдаған. Және бұл жылқысыз Алтын Орда әскерінің қанатсыз екенін Әмір-Темір жақсы білетін. Сол себептен де Тоқтамысқа әлгідей әмір берген.

	Қарақожа, Ақсақ Темірдің айтқан сөзін жеткізгенде Тоқтамыс қуанып қалды. Алтын Орда тағына қолы қайтадан жететініне күмәнданбады.

	Бірақ Тоқтамыс ештеңе істеп үлгірген жоқ, Едігеге қарайтын Арал теңіз бойындағы бір әмірдің жылқысын айдатып алуға жігіттерін жүргізгелі жатқанында, аспаннан найзағай түскендей, «Ақсақ Темір дүние салыпты» деген суық хабар жетті. «Ақсақ Темір де өледі екен-ау!» дегендей дүние таңдана тітіркене қалды.

	Ал бұл рас хабар еді.

	Мешін, яғни 1405 жылдың Ақпан айының он сегізі күні Отырар қаласында, намаз оқып отырғанында миына қан құйылып кетіп, ұлы жиһангер Ақсақ Темір кенет бұл жалғаннан дүние салған.

	Оның алдында Әмір-Темір әдеттегісіндей шарапты көбірек ішіп, бір мезет кептерлердің қырғын төбелестерін көріп, қызығына батқан.

	Ішкен шараптың зақымы тиді ме, әлде жорық кезінде бөтен бір ойдың зардабы батып кетті ме, әйтеуір, намаз үстінде бұл дүниеден тіл қатпай өткен.

	Осылай бүкіл Әзияны билеймін деген, бірақ артында Шыңғыс хандай ұлы мемлекет қалдыра алмаған, өзі өлген күнінің ертеңіне балалары тағына таласып быт-шыт болған және жыл өтпей жатып-ақ кешегі өзі жаулап алған елдері, жерлері, Мауараннахрға бағынбай өз беттерімен кеткен, ұлы жиһангер Әмір-Темір, енді үш құлаш жерге еніп, мәңгі-бақи тынышталды.

	Иә, бүкіл Әзияның тең жартысын өзіне аз көрген Ақсақ Темірге де бар болғаны үш-ақ құлаш жер тиген.

	Бірақ соңында қалған ұрпақтары сол үш құлаш жердің үстіне көгілдір күмбезді атақты «Гүр әмір» мазарын салдырған.

	Бірақ өлген Ақсақ Темірге үстінен Алтын сарай орнатсаң да бәрі бір еді, өлгеннен кейін оған ештеңе де керек емес-ті.

	Дегенмен, өлгенге істеген бұл құрмет тірілерге де үлгі еді. Осындай құрмет көремін деп тірінің тірісінде тіршілік істеуіне керек еді.

	Оның өлгеніне қуанғандар да, қайғырғандар да көп болды.

	Қуанғандары басым еді. Ал қайғырғандардың ішінде Тоқтамыстан асқаны болмаса керек-ті.

	Ақсақ Темір оған Алтын Орданың тағын қайтадан алып берем деген.

	Ал қуанғандардың ішінде ең үлкен баласы — Шахрухтан артық еш жан қуанбаған болар.

	Әке өлсе, оның тағы үлкен баласына мұра ғой.

	Тоқтамыс шынында өлердей боп қатты қайғырды. Алтын Орда тағына қайта жету үшін Ақсақ Темір оның ең ақырғы сүйеніші еді. Дүниеден үмітсіз шайтан болса, Тоқтамыс, әрине, шайтан емес еді. Ал адам үмітсіз өмір сүре алмайды. Тоқтамыстың да әлі ең ақырғы үміті сөнбеген. Оған себеп ол осы тұста қайтадан күшейе бастаған. Осының алдында ғана Тоқтамыс өзінің туып өскен ата мекені — Көк Орда кіндігі Шаңғы Тара маңайына көшкен. Тоқтамыс Алтын Орда тағы үшін күресті осы арадан бастамақ болған...

	Ал Едіге, Едіге ше? Расыменен ол Хорезмді Мауараннахрға беріп үн-түнсіз отырмақ па еді? Әрине, ол, Ақсақ Темір тәрізді қасының соңында қалған балаларының арасындағы таласты пайдаланбай қалмаса керек-ті. Едіге Дәшті Қыпшақтың толып жатқан, көктемде тасыған өзендері әбден қайтып, аттары оттай алатындай шөп шыққан кезде, елу мың әскермен Еділден өтіп шығысына қарай шықты. Жолай қарамағындағы елдерден әскеріне әскер қоса отырып, күздің басында Жейхүндарияның жағасына жетті.

	Бұл кезде Хорезмнің әмірі Мұса деген қара-татар руынан шыққан кісі еді. Осының алдында ғана Хорезмдегі осы қара-татар руының бекзадаларының арасында үлкен ұрыс болып, Хорезм бір талай шығынға ұшырап, бүлінген. Мұса бар жұртын жинап, қанша қарсыласқанымен, Едіге тәрізді ер және айлакер қолбасшысы бар Дәшті Қыпшақтың қалың әскерлеріне төтеп бере алмады. Бір айдай соғысып, Тауық, яғни 1406 жылдың қаңтар айының жиырма бірі күні Хорезмді тастап, Мұса Мауараннахрға қашты.

	Едіге қаланы алып, бірнеше күн жеңіс тойын тойлап, наурыз айының басына дейін кідірді. Сосын, Шаңғы Тара маңында Тоқтамыс балаларымен Алтын Ордаға қарсы күш жинап жатыр дегенді естіп, Хорезмге дәруғашы етіп Аңқа әмірді тастап, өзі біраз әскерімен Ұбай-Сұбайраға беттеді.

	Қаны қарайып алған Едіге, Тоқтамысты өз қолымен өлтіріп, ыстық қанын ішпек болды.

	Неге бүйтті? Қартайып қалған Тоқтамыстың тағын тартып алып, өзін бүкіл Дәшті Қыпшақ жерінен қуып жібергені жетпейтін бе еді? Осыншама өшігер несі бар? Тоқтамыс жаман болсын, жақсы болсын сүйген жарының әкесі емес пе еді? Жастағы өші әлдеқашан қайтып еді ғой. Және берген анты қайда?

	Жоқ, Едіге қасына кешірім істеп көрмеген кісі. Тоқтамыс Шаңғы Тарада әскер жинап жатыр дегені құр сылтау. Тұғырынан түсуге айналған қарт қыранның, әскер жинаған күнде де қолынан дым келмейтіні бұған мәлім. Сөйтсе де, Едіге әдейі іздеп келіп Тоқтамысты өлтірмек. Жәнеке қандай қартайса, әкеңді өз қолымнан өлтірмеймін деп берген анты да әлдеқашан қартайған, ескірген. Едіге оны әлдеқашан ұмытқан.

	Жоқ, Едіге Тоқтамысты ғана емес, оның кешегі жас бөлтіріктерінің арлан қасқыр болып қалғанын есінен шығармаған. Асыл берендердің қап түбінде ұзақ жатпайтынын ол білетін. Өзіне бір кәдік келсе, осылардан келер деп ойлаған. Едігенің дұрыс ойлағанын, соңынан мезгіл көрсетті. Ол қателеспеген-ді. Ал қазір адам баласын аяуды ұмытып кеткен Едіге тезірек Тобыл өзенінің бойына жетіп, Тоқтамыс пен оның бәйбішесінен туған бес бөлтірігінің бастарын, кәдімгі қасқыр аулағандай аңдып барып, кесіп, қанжығасына байлауға асықты.

	Едіге қолы мен Тоқтамыстың шағын жасақтары Тара өзенінің Ертіске құятын сағасында кездесті. Жер көк тайғақ болатын. Екі жақтың жауынгерлері де еркін шауып, ерліктерін көрсете алмады. Әсіресе алыс жолдан келген Едіге жігіттерінің тағасыз аттары көсіле шаппақ түгіл, аяқтарын басса құлап, біраз шығынға ұшырады. Дегенмен көп көптігін істеді, күн батар кезде Тоқтамыс жағы қашуға таяу қалды.

	Тоқтамыстың мінгені әлі де аузыменен құс тістейтін жүйрік еді. Сөйтсе де, бүгінгі ұрыстан аман құтыла алмайтынын жүрегі сезді. Жауынан жеңіле бастағаннан-ақ қашып құтылатын Тоқтамыс бұл жолы қартайғанында бұрынғысындай қашып құтылғысы келмеді. Бірақ өз өлімін құнды өлім етіп өлуге бел буды. Күні бойы, соғыс басталғаннан бері Едігенің аңдығаны, қолға түсіргісі келгені үлкен баласы Жәлеллиддин мен ең кенжесі Қадырберді екенін бірнеше рет байқап қалған. Қазір де Едігенің көздегені, әлі де кейін шегінбей, жау шебімен салғыласып жүрген осы екі баласының тобы екенін көрді. Тоқтамыс енді өлуге бел буды. Бірақ өз өлімімен осы екі баласын ажалдан құтқармақ болды. Ең соңғы әкелік борышымды осылай ақтайын деді.

	Тоқтамыс өзге балаларынан сонау ер жүрек екі ұлын алабөтен жақсы көретін. Бұларға хан тағын қалдыра алмағанына өзін айыпты санайтын. Енді сол айыбын өзінің қаныменен жумақ болды. Осы бір қанатты ой бойына қуат, жүрегіне ерлік берді. Ол астындағы кертөбелін тебініп қап ұрыс болып жатқан майданға садақ оғы жетер-жетпес жерге қырындай кеп, қарлыққан кәрі дауысымен пәрменінше айқай салды.

	— Әй, Едіге, қатын болмасаң, шық бері жекпе-жекке! — деді.

	Бұл дауысты жұрттың көбі естіді. Едіге де естіді. Ол дауыс шыққан жаққа жалт бұрылып, жалғыз тұрған Тоқтамысты көрді. Едіге кенет қуанып кетті...

	— Кәне, кәрі қасқыр, шыдап бақ! — деді дауыстап.

	Сөйтті де астындағы Бозойнағын Тоқтамыс тұрған жаққа, кешкі суықпен қатқақ тартып қалған қырқаға қарай бауырын жаза салды.

	Едігенің жекпе-жекке шыққанында атын былай шаптыруы ежелгі әдеті. Осылай қарқындап келіп сойылымен жауын періп өткенде ол адам тас болмаса шыдап көрген емес. Лақтырған тымақтай ат үстінен ұшып түсетін. Осылай сойылымен екі рет ұруға бір кезде тек Кен-Жанбай ғана шыдаған.

	Едігенің бұл күшін Тоқтамыс жақсы білетін. Және оған қарсы тұрып күш салысар жастан асып кеткен. Сондықтан құйындатып келе жатқан Едігені сәл күтіп тұрды да, өзіне таяп қалған кезінде, кенет атының басын бұрып алды да, ылдиға қарай қаша жөнелді. Бүкіл Ібір-Сібірде алдына мал салмаған, өp текедей ырғыған Кертөбел, көзді ашып-жұмғанша созылып ұзай берді. Екі жүйрік ат енді бірінің соңынан бірі шапты. Дегенмен Кертөбел алыстап кетті. Ол садақ оғы жетпейтін жерге ұзаған шақта Тоқтамыс енді ұрыс майданы тұсына қарай қашты. Әміршілерінің жете алмасын көрген Едігенің жауынгерлері өздерінің қасынан өтіп бара жатқан Тоқтамысқа лап қойды. Тоқтамыс бұларды да соңынан ерте, енді тіп-тіке алыстағы орманға беттеді. Гуілдеген топ енді бірінің соңынан бірі шұбыра Тоқтамыстың соңына түсті. Ең алдында Едігенің өзі...

	Әкелерінің айласын ең бірінші Жәлеллиддин ұқты...

	— Бас қамшыны кейін қарай! — деді ол інісіне айқайлап. Сөйдеді де өзі жанындағы жігіттеріменен жолындағы жауларын таптай, алыстағы орманға қарай аттарын салды.

	Намысқой Қадырберді әкесін жау қолына тастап кеткісі келмей, Едіге жігіттерінің соңынан ұмтыла түсті де, әкесінің жау тобынан озып бара жатқанын көріп, атының басын бұра сала, ағасының артынан шаба жөнелді.

	Бұлармен ұрысып жатқан Едігенің жігіттері оларды сәл қуып келді де, алдарында көк мұз боп қата бастаған телегей-теңіз қар суын көріп, бірте-бірте тоқтап, кейін қайтты.

	Тоқтамыстың соңындағы Едіге бір сәт кейін бұрылып орманға шауып бара жатқан жігіттерді көзі шалды. Кәрі тарлан Тоқтамыстың ойын жаңа ғана түсінді. Жер қата аңға шыққан кездерінде жас бөлтіріктерін құтқарамын деп кәрі көкжалдардың аңшыны соңынан ертіп, апанынан аулақ жаққа қарай қашатынын талай көрген.

	Кейін бұрылып, Тоқтамыс балаларының соңына түсуге кеш қалғанын Едіге де білді. Ең болмаса, кәрі көкжал, сені соғып алайын деп Тоқтамысты қуа берді. Астындағы Бозойнағы бері шыққан сайын қызып, ұзаққа шабар жүйрік еді.

	Сөйткенше, бұл екеуінен соңындағы топ көз жазып қалды. Бір мезет қараңғы түсіп, ымырт келді. Едігенің жауынгерлері де алдарындағы екі аттының қайда кеткенін білмей, бірте-бірте барып тоқтап, шоғырланып бірге жинала бастады. Ал Бозойнағы әбден қызып алған Едіге, Тоқтамыстың Кертөбелінің соңынан қалмады. Ымырт үйіріле, қараңдаған Кертөбел мен Бозойнақтың арасы жақындай түсті. Енді атының бұдан әрі шаба алмайтынын түсінген Тоқтамыс бір сәт Кертөбелінен секіріп түсіп, Бозойнағын арындатып үстіне келіп қалған Едігеге көк найзасын қарсы тосып тұра қалды. Бірақ найзасын түйреп үлгірмеді, Едіге сол шапқан бойы алдындағы қараңдаған адамды сойылменен періп өтті. Тоқтамыс анандай жерге ұшып түсті. Көзі қарауытып бара жатып, көп жылдан бері ойынан шықпай жүрген өкініші тағы есіне түсті. «Шіркін-ай, сол жолы неге шықпадым жекпе-жекке!» деді ол ыңырси. Ол ана жылы Кен-Жанбай емес, Едігеге өзі неге жекпе-жекке шықпағанына күні бүгінге дейін өкінішті. Өлсе де алысып өлетін еді ғой, қазіргідей бойынан қуаты кеткен кезі емес.

	Тоқтамыс ең соңғы рет есі кіргенде, кеудесінде отырған Едігенің тамағына жалаңаш қанжарын таяй бергенін көрді. Дүниеде ең қымбат алтын тақ та, иран бақ та емес, адамның өмірі екенін кенет түсініп: «Уа, дүние-ай!» деп, ең ақырғы рет ышқынды да қанжар тамағын орып жібергенде өз үніне өзі тұншығып, қыр ете қалды.

	Тоқтамысты Едігенің өлтіргенін ұзын құлақ сол күні-ақ бүкіл Дәшті Қыпшаққа жайды.

	Біреу қуанды, біреу күйінді.

	Тек Жәнеке-бегім ғана:

	— Антың бозған оңбайды дейтін еді, Едіге мырза, сен де ұзақ жүрмессің,— деген.

	Жоқ, Жәнеке қателескен еді. Едіге бұдан кейін де біраз жыл өмір сүрді.

	Едіге Тоқтамысты өлтіріп, балаларын қолына түсіре алмай, әскерін шұбыртып Дәшті Қыпшаққа қайтты. Ал Тоқтамыс балалары жан-жаққа тарады. Жәлеллиддин мен Керімберді Руссияға қашты. Құнжақ Сұлтан, Жаппарберді, Қадыр-берді бір кезде әкелері Тоқтамыс алғашқы рет хан тағына отырған Сығанаққа қарай беттеді.

	Хорезмді алып Тоқтамысты өлтіріп, Алтын Орданың Шығыс жағындағы көңілге алған біраз істерін орындап Едіге енді Еділ — Жайыққа қайтты. Бірақ Дәшті Қыпшақтың Жайық өзеніне дейінгі елдерін аралап, кей аймақтардың әмір-төрелерін ауыстырып, халықтың әскерге беретін алым-салықтарын жинатып, жаңадан қосындар құрып, хан Ордасына жеткенше жылдан артық жүріп қалды. Едіге қайда жүрсе де қандай тәртіп орнатпасын, қандай зорлық істемесін тек Алтын Орданы күшейту үшін істедім деп ойлайтын. Кейде тегеурінді тізесі халыққа да, хан тұқымына да қатты бататын. Бірақ ол бүйтіп қатулана берсе кешегі өзін қолдаған жұрттың, бір күні болмаса, бір күні өзінен безіп кетерін түсінбеген-ді. Ал хан тұқымдары, кешегі соңына ерген бекзадалар, Едігеден әлдеқашан көнектерін сыртқа сала бастаған. Оны Алтын Орданың әмір әл-мұрасы деудің орнына Ноғайлы тайпасының ұлыс басшысы деуге айналған. Расында да, Едігенің алтын қазығы осы ноғайлы елі еді. Едіге Ит, яғни 1407 жылының қысын Еділ өзенінің төменгі шеніндегі өз ұлысы ноғайлы елінде өткізді. Күн жылына бастаған кезде ғана Орда астанасы Жаңа Сарайға бармақ болды. Бүкіл Алтын Орданың әмір-әлмұрасы болғандықтан, бәрі әскерін Орда төңірегінде жинап жаңа соғысқа дайындалуды ойлады.

	Бірақ Едігенің күтпеген жерінен соғыс ерте басталды. Шәдібек хан сонау Темір-Құтлықтың жас тоқалын өзінен тартып әкеткен түнінен бастап, Едігеден құтылмақ болған. Оның бер жағында, Едігенің баса-көктеп, бүкіл Алтын Орданы өзі билеп, бұны ойыншық хан көргені Шәдібектің өлердей намысына тиген. Қорланған. Ақыры Едігенің ұзақ уақыт Ордада болмағанын пайдаланып, Шыңғыс ұрпағының бөтен бекзадаларымен келісіп, келе жатқан Әмір ол мұраға қарсы шықпақ болған. Бірталай әскермен қарсы шыққан да. Бірақ Едіге бұны біліп қалып, Шәдібек әскерін ойламаған жерден көп бұрын шапты. Алтын Орда ханы бірден жеңілді. Енді ол бала - шағасын алып, жан сауғалап, өзінің күйеу баласы Дермент әмірі Шейх Ибрагим жеріне қашты. Едіге қалың әскеріменен хан Ордасына келді. Алтын Орда ханы етіп Құтлық-Темірдің үшінші баласы, өзі көптен баулып жүрген Болатты хан көтертті.

	Содан кейін барып көп жылғы ойы Мәскеу жорығына дайындала бастады.

	Едіге, Алтын Орданың ісін жөндеуге әрқашанда Тоқтамысты үлгі еткен. Бұ да сондай зорлықшыл, қиянатшыл болған. Бұ да керек кезінде қулыққа, сұмдыққа оп-оңай бара алған. Опасыздық дегенді, Алтын Ордаға тиімді болса әділеттілік деп қараған. Қысқасы, Тоқтамыс тәрізді, тек Алтын Орданың үстемдігін ғана көздеген. Ал шаруашылығы, өнер-білімі, сауда-саттық, табысы, еңбек өнімі, көрші елдерінен көп кейін қалған Алтын Ордаға, ежелден ұстап келе жатқан жол — өзге елдерді шауып, тонап Орданы күшейту жолы дәл бүгінгі күннің саясатына тіпті келмейтін. Өйткені, өзге елдер, әсіресе орыс жұрты мен Либке князьдігі Алтын Орданың дегеніне көнбейтін күйге жетіп қалған.

	Ал бұл тұстағы Руссия әлі де бөлек-бөлек князьдік бола тұрғанымен әскери өнері де, ауыл шаруашылығы да, қала өнеркәсібі де дамыған үлкен елге айналған.

	Егер осы екі ел — Либке мен Руссия бірігіп, Алтын Ордаға қарсы шығар болса, көшпенділердің осы бір зорлықшыл мемлекетінің бұдан әрі өмір сүруі екіталай еді.

	Бірақ Алтын Орданың бақытына қарай, бұл екі ел әзір бірікпеді.

	Әсіресе Либке князьдігі Руссияға қарама-қарсы саясат ұстады. Либкенің бұл кездегі ұлы князі Витовт Алтын Ордамен арада қандай мәселе болса да, Мәскеусіз жеке шешуге тырысқан. Бұл кезде Витовт Херман Кибенің күнгей жағын тегіс алып болған. Ол әлі де Алтын Орданы өзіне қаратып, сол арқылы орыс елінің батыс күнгей, күнгей-шығыс жерлерін өз князьдігіне қосуды арман еткен.

	Ал Мәскеудің ұлы князі Василий Дмитриевич Либкенің бұл саясатына қарама-қарсы, Алтын Орданың күшейе бастағанына қарамай, онымен санасуын қойған. Бұл әрине, Мәскеу князьдігінің өсіп қалғанының белгісі еді.

	Сол себептен Болат хан Алтын Орда тағына отырысымен Едігенің ақылы бойынша орыс князьдеріне бұрынғыдай бас иіп, Алтын Ордаға өздерін бағынышты санап, өзара таластырып шешуге және князьдіктерін билеуге жарлық алуға, тарту-таралғысыменен хан алдына келіп тұруларын талап еткен. Бұл тілекке орыс князьдері көңіл бөлмеген, қабылдамаған. Тек Тверь князьдігіне таласқан Иван Михайлович пен Юрий Всеволодович Тверскийлер ғана Едіге мен Болат ханға кеп жүгінген. Алтын Орда Иван Михайловичті жақтап жарлық берді. Әрине, князь Иван Михайлович Едіге мен Болат ханға рақметін айтты. Әр кезде Алтын Орданы жақтайтын боп уәдесін берді.

	Енді Едіге Тоқтамыстың саясатын тереңдете түсті. Либке мен Мәскеу князьдерінің арасына тікелей от салды. Мәскеу князіне «Витовт орыс жерінің біразын алып қойды, князь Василий Дмитриевич бұны көрмей ме, қалай шыдап отыр? Витовтпен соғыссын, онда Алтын Орда да бос қалмайды. Әскерін қосады» деп хабар салды.

	Өз сөзін дәлелдегісі келгендей Едіге Либке жеріне жорыққа Болат ханды жіберді. Ол әрі бармай Херман Кибенің бер жағындағы поселкелерді шауып, кейін қайтты.

	Ал Либке князі Витовтқа жасырын: «Сен екеуміз дос болайық. Ал сен өзіңнің күйеу балаң Мәскеу князі Василий Дмитриевичтен сақтан. Ол өз жері аз болғандай бөтен жұрттың жеріне көз тігуде. Сенің жағында болып көрінгенмен жеріңе қызығып жүр. Саған қарсы шығып, өзіңді тұтқындап, жерінді тонау үшін маған да, Орда ханына да алтын, күмісін аямай төгуде»,— деп хат жазды.

	Сөйте тұрып, князь Василий Дмитриевичке «бар жеріңді Витовт алмай тұрып, оны өзің шап» деді. Ақыры Едіге өзінің дегеніне Мәскеу князін көндірді. Князь Василий Дмитриевич Алтын Орданың жіберген жасақтарын қосып, көп әскерменен Либкеге аттанды. Ар жағынан Витовт қарсы шықты. Екі әскер ұзақ соғысты. Көп адам өлді, бірнеше қала, поселкелер шабылды, екі жақтан үлкен шығынға ұшырады. Екі қошқарды «ұр-рит, ұр-рит, соқ, соқ!» — деп сүзістірген Алтын Орда ғана пайда тапты.

	Едіге бұныменен қоймады. Енді ол өзіне бас жау санаған Мәскеу князьдігін біржолата құртпақ болды. Бірақ оған: «Князь Василий, Болат-Сұлтан хан Орданың ұлы күшіменен Витовтқа аттанғалы жатыр. Сенің жеріңе істелген қиянаттың өшін алмақ, бұл жақсылықты сен ұмытпассың» деп Ұлы Князь Василий Дмитриевичке елші жіберді.

	Осының алдында ғана «Едіге Мәскеуге жорыққа шықпақ деген орыс жерінде тараған хабарға енді князь Василий Дмитриевич сенбеді. Алданып қалды. Сол себептен шежіреші кітабына өкінішпен «Ұлы Князь Василий Дмитриевич ең болмаса аз әскер жинап та үлгірмеді!» деп жазды.

	Бұл Тышқан, яғни 1409 жылы еді. Желтоқсанның аяқ кезі. Тағы батысқа қарай борт-борт желген Дәшті Қыпшақтың тоқпақ жел, құшақ құйрық мыртық жылқысы. Найзаларын, садақтарын арқаларына таңған, айбалта, шоқпарларын тақымдарына басқан, қорамсаларын ердің басына ілген, тастай боп түйінген көшпенділердің жігіттері, жауар күндей түнеріп, үн-түнсіз келе жатыр... Жер көкті алып кеткен әскер. Әр қосын алдында өзінің әмірі, батыр, биі...

	Бәрінің алдында Алтын Орданың алтын туының астында жалқұйрығы жерге шұбатылып жатқан, тайлақтай теңбіл тұлпар мінген, көк сауытты Едіге.

	Оның суық түрінде бұл жолы бір орасан шаттықтың ізі бар.

	Жазықсыз жұртты қыруға бара жатқанына қуана ма?

	Әлде Болат хан Либкеге аттанды деп Мәскеу князін алдап, қапы қалдырғанына мәз-мейрам ба?

	Сорлы Мәскеу князі! Оған осыдан ай бұрын дос-жар адамдары «Едіге Мәскеуге аттанады» деп хабар берген. Соған қарамай ол неге қапы қалды?

	Достарына сенбей, қастарына қалай сенді?

	Едігеден кейін, әр қолдың жасыл, ақ, қызыл, көгілдір төрт жалауының астында Үз-Темірдің баласы Абайдың немересі Ибрагим-оғлан, Болат ханның баласы — он алты жасар, бойының тапалдығына қарай, Үлкен Мұхаммедтен айыру үшін әдейі Кіші Мұхаммед деп аталған Мұхаммед оғлан, Әли оғлан, бұлармен қатарласа Едігенің өзінің ал қызыл жалауының астында Алтын Орда билеушісінің қос арланы Нұриддин мен Мансұр келе жатыр.

	Осы тұстағы оқиғаның көбіне қатысып жүрген еркілі берді жоқ. Едіге оны князь Иван Михайловичке Мәскеу түбіне — «зеңбіректерімен және күкірт дәрісімен атылатын мылтықты Жасақтарымен жетсін» деп бұйрық беріп, Тверьге жіберген. Бұлардан кейін қосын-қосын боп жер қайысқан қалың қол.

	Дүние жүзін топан суындай көшпенділер жауынгерлері басып кеткен.

	Едіге Екінші Василий, Дмитриевичтің, Тоқтамыстың балалары Жәлеллиддин мен Керімбердіні қанатының астына алып, Болат ханның сұрағына жауап бермегеніне өте ашулы еді.

	Ол орыс жеріне кірісіменен-ақ, жалғыз Мәскеу князьдігін ғана емес, жолында тұрған бөтен қалаларын, поселкелерін аямай тонауға әскеріне бұйрық берді.

	Тағы да бүкіл орыс даласын өрт алды.

	Едігенің бұл жолғы қатыгездігі Бату қатыгездігінен де асып түсті. Ақсақ Темірдің қанішерлігімен теңесіп қалды.

	Егер орыс адамына аяушылық істеген қыпшақ жігіті болса, табанында оның өзін қылышпен шаптырып өлтіртті.

	Бұны көрген қыпшақ жігіттерінің өздері жағасын ұстады.

	Бірақ неге бүйтеміз? Жазықсыз елді неге қанға бояп жатырмыз? — деп ешқайсысы сұрақ қоймады.

	Сұрақ қойғаны болса, Едіге өз қолыменен шауып өлтірді.

	Ол қанға әбден құнығып алды.

	Орыс елін Алтын Ордаға күшпенен, зорлықпенен қайтадан көндіремін деп жанталасты.

	Бірақ орыс елі бұрынғы елі емес еді, оған енді құр садақпен, найзамен ештеңе істей алмайтынсың.

	«Зеңбірекпен, мылтықпенен кел» деп бұйырған Тверь князі Иван Михайлович келмей қалды. Әкесі Михайл секілді туған жұртына опасыз атанғысы келмеді.

	Міне, осындай жағдайда Едіге екі жүз мың атты әскерімен Мәскеуді қоршады. Қаланың жан-жағын тонап, өртеді. Бірақ Мәскеуге кіре алмады. Екінші Василий князьдің әкесінің інісі, қорықпайтын батырлығы үшін жұрты Ержүрек деп атаған Владимир Андреевич Храбрыйдың басқаруымен мәскеуліктер, үлкен-кішісі қалмай, қаласын қорғады. Мәскеудің жан-жағынан ор қазып, қорған тұрғызып, оларға зеңбіректерін-тюфактарын қойып, гүрсілдетіп оқ жаудырды. Қаланың ішіне жауын кіргізбеді. Осы ұрысқа кешегі әкесі Тоқтамыс шапқан Мәскеуді қорғауға оның балалары Жәлеллиддин мен Керімберді де қатысты. Екінші Василий бұрын бұларды Едіге мен Болат ханға, түбі Алтын Ордаға қарсы пайдаланбақ боп бермей қалса, енді олардың ерлігі, өздеріне көрсеткен жанқиярлық көмегі үшін, әкелерінің тағын қайтарып беруге жәрдемдеспек болды.

	Бірақ бұл екеуі соңынан князьдің бұл жақсылық ойын басқаша түсінді. Опасыздықты ең алдыменен өздері істеді. Ал бұл жолғы ұрыс ұзаққа созылды. Едіге қайтсем де дегеніме көндірем деп Мәскеуді қоршап тұрып алды.

	Биылғы жыл, Мәскеу жеріне өте ауыр жыл болды. Жаз бойы жауын жаумаған, кенезесі кеуіп қатып қалған жерге егін шықпаған. Оның үстіне сүзек ауруы келіп, біраз жұртты өлім алып кеткен. Бұл аз болғандай, осындай апаттардың үстіне Ақпанның үздік-үздік соққан қарлы боранымен бірге, ызғары темірдей қарыған қалың әскермен Едіге келді.

	Осының бәріне шыдаған, қарсы тұра алған орыс халқы, қандай ер жүрек, табанды халық еді!

	Ал Едіге дегеніне көнбеген Мәскеуді, жан-жағынан темір шеңбердей қысып алып, сығып, тұншықтырып жеңбек болды.

	Мәскеуліктер сонда да қайыспады.

	Едіге темір шеңберін қыса түсті.

	Егіні жөнді шықпаған ел, енді астығы жетпей қысылуға айналды.

	Міне осындай кезде, Едіге:

	«Ештеңеге аялдамай, әскерімен тезірек Ордаға жетсін» деген Ордада қалған Болат ханнан хабар келді. Едіге бұл жақта жүргенде, Орданың басына үлкен қауіп туған екен.

	Осындай хабар алған Едіге, амал жоқ, кейін қайтпақ болды. Бірақ бұнысын орыс князьдерінен жасырып, Мәскеуліктерге үш мың сом төлесеңдер қалаларыңа тимеймін, кейін шегінемін деді.

	Ал қыс болса, күннен-күнге күшейе түскен.

	Қыс пен Едіге қаһарына бірдей шыдауға әлдері жетпеген мәскеуліктер, қалта -құмыраларының түбіне дейін қағып, Едігеге үш мың сом тауып берген.

	Мәскеудің өзін ала алмағанымен жан-жағын өрт жалағандай етіп типылдап, көп олжамен қаңтардың аяқ кезінде Едіге Ордаға қайтты.

	Тоқтамыстың бәйбішесінен туған бес баласын қосқанда он тоғыз ұлы, жеті қызы болатын. Қыздарының кейбіреулері атақты батыр, әмірлерге шыққан.

	Осылардың біразы жиналып, қарамағындағы жұрттан елу мыңға жуық жасақ құрып, Едігенің жоғында Болаттан хан тағын тартып алмақ болып, Орда-Сарайға қауіп тудырған.

	Олардың бұл ереуілдері Едігеге де қарсы ереуіл еді.

	Болат хан Орда күзетіндегі бар әскерлерімен бүлікшілерімен соғысып жатқан.

	Сол кезде Ақпанның түтеген ақ боранына қарамай Орда-Сарайға Едіге жетті.

	Екі жүз мың әскерге төтеп бере алмайтынын бірден түсінген Тоқтамыстың балалары тым-тырақай елді-еліне қашты.

	Орда тағы бір апаттан аман қалды.

	Бұл ереуіл Тоқтамыстың үрім-бұтағының қайтадан елеулі күшке айналып қалғанын байқатты.

	Бұны түсінген Едіге қыс бойы жеңіл-желпі қосындарын жіберіп Тоқтамыстың балаларымен, күйеу балаларының аймақтарын, оған қосылған ауылдарды жазаға тартты. Аяушылықты білмеді, ештеңеге қарамады, тағы қатыгездігін көрсетті, тағы жұртты қан қақсатты.

	Бұл қылығы хан тұқымдарын ғана емес, қарға тамырлас жай жұртын да үркітті. Едігеге көп ел қырын қарай бастады.

	Бүлік ойламаған жерден шықты.

	Алтын Орда хандарының озбырлығынан, қиянатынан, өзара қырғын-таластарынан, тайпаны тайпаға айдап салу қылықтарынан әбден берекесі кеткен, кей жағдайларда ел болудан да айрыла бастаған Дәшті Қыпшақ жұрты Едігенің соңына ергенде бұл бізге қолайлы болады деп ойлаған. Қанына тартпағанның қары сынсын бұл Шыңғыс ұрпағы емес қой, қарадан шыққан өзіміздің қандасымыз ғой деді. Алтын Орданың негізгі күші Дәшті Қыпшақ осылай шешіп, соңынан ерген соң Едіге азуы алты қарыс Тоқтамысты да жеңе алған. Билік қолына тигеннен кейін Едіге алғашқы кезде әділ болып, халық көңілінен шығуға тырысқан. Сондықтан да оны жұрт «Ел қамын ойлаған Едіге» деп дәріптеген.

	Ал ұзақ жылдар бойы соғысып, ұрыс, шабуылдан қажыған, кейде тіпті жалғыз баласынан айрылған жұрттың өздері соңынан ерген Едігесінен ең алдымен күткені тыныштық, бейбіт өмір еді.

	Бірақ олай болмай шықты.

	Көп жүрген жылан аяғын көрсетеді, көп жорғалаған жорға шалысынан танады. Ал билік деген ол бір асау тұлпар, ауыздықтап дұрыс міне алмасаң, бой бермей, алып-қашып тасқа сені ұрып кетуі де оп-оңай.

	Ал Едіге осы тұлпардың үстіне мінген күннен-ақ, оны ауыздықтай ұстап, бабына қарай жөндеп жүргізудің орнына шапқан үстіне шапқысы келе берді.

	Неғұрлым дәреже, даңқы өскен сайын, соғұрлым өсе түссін деді.

	Тентекті тентек десең бөркі қара қазандай болады. Айлакер, ер жүрек, кешегі әділетті саналған Едіге енді осы тентекке ұқсай бастады.

	Ал дәреже, даңқ өсуі тек соғыс арқылы келетін о заманда. Кешегі Едігеден тыныштықты, бейбітшілікті тілеген жұрт, оның ат үстінен түспей, біресе Қырымға, біресе Мәскеуге, біресе Хорезмге аттанып, тіпті тыныш дегенде өзіне ала көз Дәшті Қыпшақтың кей ауылдарын шауып, халықтың әбден мазасын алғанын көріп, енді Едігеден суына бастады, оған үрке қарады...

	Бұдан бөтен жұрт наразылығын тудырған Едігенің тағы бір қылығы болды. Халыққа бірдей қарау тек данышпандардың үлесі. Едіге, әрине, данышпан емес еді. Айлакер, ер жүректілігіне қарамай, о да көптің бірі болатын. Жұртқа бірдей қарауға оның данышпандығы жетпеді. Тоқтамыс, Шыңғыс ұрпағын, өз балаларын, туыс-туғанын, өзінің шашпауын көтергендерді алдыңғы шепке қойса, Орда тірегі етсе, бұл өз үстемдігін жүргізуде ең алдыменен бұл тұстағы көп шаңырақты маңғыт тайпасына сүйенді. Жердің шұрайлысын да осы ноғайлы жұртына берді, көлдің тұзсызын да, судың тұщысын да бұлардан аямады. Өзінің негізгі әскери тірегі де осы маңғыт сойылкерлері болды.

	Мұны көрген қалың Қыпшақ, күресейін десе қорықты, іштен тынып жүре берді.

	Бірақ шыны күнде емес, бір күні ғана сынады. Халықтың шыдамдығы да бітетін күн туады. Іштен тынып жүрген жұрттың шыдамдылығы таусылатын осы тұста — бір оқиға болды. Балаларын Алтын Орда әскеріне бергісі келмеген Жайық бойындағы Алшынның бір ауылын, Едігенің қанды көз сотқарлары қырып кетіпті деген суық хабар кенет дүңк ете қалды.

	Дәл осындай бір себепті күтіп жүрген Еділ — Жайық орта шеніндегі Қыпшақтың қалың ауылы елең ете түсті. Міне ойламаған жерден бүлік осылай басталды.

	Қолына сойыл, бақанын ұстаған, түйелі-атты иінтірескен халыққа кенегес руының ақсақалы қарт Ақтайлақ би:

	— Хан билігі деген түйені түгімен жұтар алпыс құлашты аждаһа,— деді екі қолын бірдей көкке көтеріп.— Оның жанды жері басы — Алтын Орда... Егер қиянаттан құтылғың келсе, ең алдыменен сол хан отырған Орданы құрт. Бірақ оны құрту бір Кенегестің қолынан келмейді. Бес саусақ жұмылса жұдырық болады. Бес тайпы ел біріксе құдыретке айналады. Хан Ордасын күйрету үшін бүкіл Дәшті Қыпшақ жұрты бірігуі керек! Кенегес, сен осыны жұртқа өсиет ет!..

	— Ұлы Ырымда, қызы Қырымда далиып жатқан Дәшті Қыпшаққа оны қалай өсиет етіп жеткізе аламыз,— деді тағы бір күн қаққан күрең жүзді ақсақал.

	— Иә, халайық, бүкіл Дәшті Қыпшақтың басын қосу — бір күндік те, бір жылдық та іс емес, ол қиын жәйіт. Ал Едіге би басқарған хан зорлығы енді бізді ұрысқа шығармай қоятын түрі жоқ. Есемді жібермеймін деген ел ерте қимылдайды,— деді күңірене сөйлеп тағы Ақтайлақ би: — Өзге жұрт бізді көріп үлгі алсын. Осы Еділ мен Ақжайықтың ортасындағы бес тайпы Кенегесінің ат жалын тартып мінер ұлдарының бірі қалмай, бүкіл еркек кіндіктісі бір аптаның ішінде сойыл-шоқпарын алып Сарайда-Джадиттен бір тәулік жердегі Қызыл Шиге жиналсын! Жорықты өзім басқарамын!

	Жұрт шулап қоя берді.

	— Бейшара-ай, ашынған екен!

	— Қайтсін, жалғыз ұлын өткен күзде Алтын Орда жендеттері дарға асып кетті.

	— Баста, Ақтайлақ би! Біз ердік соңыңнан!

	— Бізді көріп бөтен Қыпшақ тайпалары да атқа қонар!

	— Сөз бар ма!

	— Шабындар, жігіттер, бес тайпа Кенегестің ауылдарына! Еркек кіндіктісінің бірі қалмай жетсін деңдер Қызыл шиге!

	Міне, сонда, мақпал қара сүліктей сәйгүлік мінген, нағашысының аулына келіп жатқан Алау батырдың жалғыз ұлы он сегіздегі Тоған атын тебініп қалып алға шықты.

	— Уа, нағашы елім, мен де сендермен біргемін,— деді, дауысы бала бүркіттей шаңқ етіп шығып.— Сенің қиналған түрінді көріп Маңғыттан туғанымды ұмыттым!

	Жұрт ду ете қалды.

	— Бәрекелді! Бәрекелді!

	Тек әттең, бес тайпа Кенегес Қызыл Шиге жиналғанша бұл араға Едігенің жан алғыш сарбаздары да жетіп үлгірді.

	Қапыда қалған елді кім көрген? Қапыда кеткен ерді кім көрген? Өзгелері дер кезінде жете алмай, Кенегестің екі тайпы елінің ер жігіттері Қызыл Шиге бас қосқан кезінде, жауар бұлттай күркіреп Алтын Орданың әскері де жетті. Көк темір сауытты Алтын Орда қолын басқарып бұл жолы, есік пен төрдей, жал-құйрығы жерге төгілген, кер төбел айғыр мінген Қарасұр батырдың өзі келді. Бұл, соңғы кезде шыққан, жиырма беске жаңа жеткен, Барын руынан Едігеге қосылған батыр еді. Түбі монғол. Өте қаныпезер жігіт еді. Асқан күш иесі, ылғи хан жендеттерін басқарып жүреді. Шаш ал десе бас алатын қатыгез. «Қарасұр келе жатыр!» десе жылаған бала қоя қоятын. Талай адам бұған өшіккен. Бірақ қолдарынан ештеңе келмеген. Қаһарынан қан тамған батырдың әйгілі қара шоқпарынан бірде-бір қастасқаны тірі қалмаған. Әсіресе Қарасұр ереуілге шыққан елге өш еді. Мұндай ел-жұрттың талайының жасын көлдей ғып, аққан қанын селдей ғып басқан. Әсіресе осы өткен жылы, Ақсақ Темір әскеріне қосылып, Кавказдағы түркі тұқымдас Қарашай, Кабардин, Балқар елдерінің көтерілістерін қан жоса етіп, құртып қайтқан. Халық қамын жеген ақсақалдар «ойпырмай, мына қаныпезер дәудің басын алатын халқымыздан бір ұл тумады ма?» деп арман етіп күңіренетін.

	Осы Қарасұр батыр көк сауытты, көк найзалы Алтын Орданың қалың әскерін, Кенегестің екі тайпы қолының батыс жағынан әкеп кілт тоқтады. Өзі аюдай азынаған кер төбелін тебініп қап алға шықты.

	— Алтын Орданы шаппақ екенсіңдер ғой, кілең бозөкпелілер! Көрсетейін мен сендерге қалай шабуды! Кәне, қайсың барсың, кілең сужүректерді желіктіріп жүрген?! Жұртқа дем бергенде мықтысын ғой, шық жекпе-жекке! Көрейін сенің мықтылығыңды! — деді көрік басқандай күмпілдеп, алып денелі батыр, қара шоқпарын басынан асыра ұршықтай үйіріп.

	Қарасұрға төтеп бере алмайтынын білсе де, жұрт алдында масқара болғысы келмей, намысы қозып, қара шудалы, ақ нарынан түсіп Ақтайлақ би:

	— Мен бармын! — деді қарлыққан дауысымен Қарасұрға айқайлап. Сөйтті де жанындағы жігіттерге қарады.— Кәне, біреуің атыңды бер!

	— Жоқ, нағашы ата! — деді қара мақпал сәйгүлігін тебініп қап жас Тоған.— Мен шығамын! Халықты еңіреткен Қарасұрдың басын мен аламын! — Сөйдеді де көк найзасын ұсына ұстап, алға қарай құйындата жөнелді.

	Қарасұр да бері қарай шапты. Екі жақтағы иінтірескен аттылы әскер тына қалды. Жұртқа осы екі батыр, екі шыңның басынан біріне-бірі қарсы ұшқан кемеліне жеткен қанды тырнақты алып қыран мен ұясынан жаңа ұшқан қанды көз жас бүркіттің арқасындай болып көрінді. Екі алып сол аттарының басын еркін жіберген қалпында қас қаққанша біріне-бірі таяп қалды. Қарасұр әйгілі қара шоқпарын сілтеді. Бірақ Тоғанға тигізе алмады. Желден жүйрік мақпал қара сәйгүлік, Қарасұр шоқпарын сілтегенше жұлдыздай жылдам ағып өтіп кетті.

	Міне осы арада жұрт күтпеген керемет болды.

	Арындай шауып келген Қарасұр, басы қатты зор денелі кер төбелінің қарқынын басып, кейін қайырылғанша Тоған мақпал қарасын кілт бұрып, Қарасұрдың артынан салды. Бір сәт Қарасұрды соңынан қуып жеткен Тоған, анау кейін қарап үлгіргенше, ұшы сегіз қырлы көк найзасын Алтын Орда батырының дулығасынан сәл төмендеу көк желкесінен кеп қадады. Көк найза Қарасұрдың желкесіне қарыс сүйем кірді. Енді Алтын Орда батыры соңынан шапқан мақпал қара аттылы батырдың екпініне шыдамай, арқан бойы ат жалына жармасып барып, опырылған жартастай, жерге дүңк етті. Кертөбел ерін бауырына алып ойнап шыға келді.

	— Қарасұр құлады! Құлады Қарасұр! — деді Кенегес шулап.

	— Ақсарбас! Ақсарбас! Туған екен бізден де бір батыр!

	— Айналайын аруағыңнан Алау батыр!

	— Шап! Шап! Қалдырма ерді жау қолына!

	Екі қол айқасып кетті. Қарасұр батырдың денесі ат тұяғының астында қалды.

	Ұрыс екі бие сауымдай мезгіл алды. Көптің аты көп, күштінің аты күшті, Алтын Орда әскері жеңді. Ел қамын ойлаған Ақтайлақ биді, ат құйрығына байлатып өлтірді. Тоған батыр да жау шоқпарынан қаза тапты. Бірақ жастығын жастана өлді. Халық қарғысына іліккен Қарасұр батырды дүниеден ала кетті.

	Үш күннен кейін Едігенің өзі келді. Алтын Орданың алты түмен қолын ертіп, енді ол үлкен-кішісіне қарамай Кенегес тайпаларын тегіс қырды. Бұнымен қоймай, Кенегес тайпаларымен тілектес Қыпшақтың бөтен ауылдастарын да шапты. Сар даланы бұрынғысынан да көп жас қабірге толтырды.

	— Кімде-кім Алтын Ордаға шоқпар көтерсе, ол осылай шоқпардан өледі! — деді көзі қанталай, баяғы Тоқтамыстай.

	Бірақ әйгілі Алтын Орда билеушісі, бүгінгі қылығымен халықтың сенімін ақтамағаны үшін, нарқын бұзғаны үшін, уақыты жеткенде Еділ — Жайық Қыпшақтарынан тірек таба алмай, Алтын Орданың күнгейіне ауатынын ойламады.

	Сондықтан да баяғы Алау батыр өлгендегі жас, бүгін мосқал жыршыға айнала бастаған майдангер, Тоған батырдың жас қабірінің басында тұрып, оның жетім қалған үш жасар баласы Темірханға:

	Көрдім мен тағы жұртты қан жылаған,

	Көрдім мен тағы жауды қан сұраған.

	Елімнің үлесі боп тағы қырғын

	Жер болдым көңілім талып қансыраған...

	Жылаған елім мынау солық-солық,

	Солқылдай жылап тағы жеген опық,

	Уа, халқым, қайғы деген тағы менің

	Құзғын боп жанымды жеп жатыр шоқып.

	Құрысын бүйтіп менің жер басқаным!

	Астында жүргенім де көк аспанның!

	Түсіндім бүгін бірақ ерте екен,

	Әлі де қайрала түс, алдаспаным,—

	дейді еңіреп.

	Осы қырғыннан кейін Алтын Орда билеушісі жаз шыға, әскерінің денін таратып, біразын Орда маңында қалдырып, өзінің ноғайлы жігіттерімен Қырым мен Сақыстандағы ұлысына қайтты.

	Осы арада Сиыр, яғни 1410 жылдың қысының ортасына дейін болып, Жәнеке мен одан туған Сұлтан-Мұхаммедті бас етіп, қатын-баласының тең жартысын алып, жылы жаққа, өзінің қарамағындағы Хорезмге келді.

	Келісімен Анқа әмірді өзгертіп, оның орнына Қоңыраттан шыққан Баржағы биді отырғызды.

	Хорезмді енді өзінің патшалығына айналдыруға кірісті.

	Сөйтіп жүргенде Мәскеу жорығынан қайтқанынан бері екі жылдай уақыт өтіп кетті.

	Алтын Орда бірталай күшейіп қалды.

	Едігенің де абыройы көтеріле түскендей еді.

	Бірақ бұның бәрі көрініс болатын. Ал шынында да қоғамдық еңбек табысы көрші елдерден көп төмен жатқан, тек бар күшін зорлық, қиянатқа Едігенің шектен шыққан қатыгездік, жұртты тек қорқытып ұстаймын деген ойы, бұған деген қарсылықты күшейте түскен.

	Сөйтіп жүргенде Батыс, яғни 1411 жылдың басында Болат хан қайтыс болды, орнына Алтын таққа Темір-Құтлық ханның ортаншы баласы Темірбекті отырғызбақшымыз деген Орданың игі жақсыларынан хабар келді.

	Едіге бұлардың хан тағдырын бұнсыз шешпек болғандарына бұлқан-талқан боп ашуланды. «Темірбек тым жуас, дегенмен оны қоюларыңа қарсы емеспін. Сөйтсе де мен барғанша ешкімді хан көтермесін өзім барған соң көремін» деп шабарман жіберді. Өзі елу мың әскерге жуық қолыменен атқа қонды.

	Бірақ Орда игі-жақсылары Едігенің келуін күтпеген, Темірбекті хан көтерген.

	Ал Едігенің жуас деген Темірбегі жуан шыққан.

	Едіге тұрғанда ешбір ханда билік болмайтынын түсініп, ол бірден Алтын Орда билеушісімен күреспек болды.

	Осылай Алтын Орданың ең ақырғы рет түбіне жеткен, екінші ұлы қырғыны, өзара тартысы басталды.

	Едігенің Хорезмнен шыққанын естіп, қалың қолмен Ордадан Темірбек хан да аттанды.

	Екі әскер Хорезмнен он күндік жерде Сам құмының жағасында кездесті.

	Орасан қырғын болды, тағы да қан судай ақты.

	Мәскеуден Едіге кейін қайтқан жылдың жазында, орыстар Зелени Сұтан деп аталған Тоқтамыстың баласы Жәлеллиддин мен інісі Керімберді Либке ұлы князі Витовттың қарамағына келген. Алтын Орда тағын алып беруге ауыр жылдан күйзеліп шыққан және Едігеге көп құн-қаражат төлемекші Мәскеу князінің жағдайының жоқтығын, өздеріне қастық санап, бір адам жәрдем берсе, осы князь жәрдем берер деп Витовттан көп үміттенген. Сол себептен бұлар Мәскеуден қашып шыққан. Ал Алтын Орданы өзіне бағындырудан әлі де үмітін үзбеген Либке ұлы князі, Тоқтамыс балаларын құшағын жая қарсы алды. Алтын Орданың өзінің ішінен Жәлеллиддинді жақтайтын күш табылса Витовт сырт көмегін, қарулы күшін аямайтынын ашық айтты. Алтын Ордада не болып жатқанына құлағын тігіп, көзін алмай отырған Витовт пен Жәлеллиддин Темірбек пен Едігенің соғысып жатқан кезін Алтын Орданы басып алуға ең бір қолайлы түс деп тапты. Витовт қарулы қол беріп, Жәлеллиддинді інісімен бірге Алтын Ордаға аттандырды. Ал Жәлеллиддинмен астыртын хабарласып отырған Алтын Ордадағы Тоқтамыс балалары да бос жатпаған, ағалары бұл жаққа келе қалса, оларға жәрдемдесетін күш жинап үлгірген.

	Осындай ұйымдасқан әрекеттің арқасында Жәлеллиддин, көп қан төкпей-ақ Темірбектің алыс жақта жүргенін пайдаланып, Алтын Орда тағына кеп ие болған.

	Енді кешегі Едіге, Болат хан, Темірбекті жақтаған Алтын Орда мықтылары әмір, бекзадалары, кімнің жерін жерлесең, соның сөзін сөйлерсің кебіне салып, бірден өздерінің ежелден бойларына сіңген опасыздықтарын көрсетті. Исабек тәрізді бір-екі әмірлерден бөтендерінің бәрі Жәлеллиддиннің жағына шықты.

	Ал Жәлеллиддин енді өзін Алтын Орда ханымын деп санады. Бірақ оның жұрт сайлаған екінші ханы Темірбек тұрғанда, бұл тақты өзімдікі деу әлі ерте еді. Сондықтан ол Темірбектің қолбасшыларына: «Алтын Орда ханы Темірбек кезінде, сендер Темірбек үшін күресіп едіңдер. Енді Алтын Орда ханы мен болдым, енді сендер мен үшін күресулерің керек. Ең алдыменен бәріміздің жауымыз Едігені ұстауға тырысыңдар» деп кісі жіберді.

	Темірбек хан жайында ол әдейі ештеңе айтпады. Қолбасшылары менің жағыма шыға қалса бір Ордада екі ханның болуы заңсыз екенін өздері түсінер деді. Едігені құрту үшін Хаджулайт атты батыры бастаған көп әскер жіберді.

	Едіге мен Темірбек хан әскері Самда ұзақ ұрысқан. Әскерінің аздығының арқа сын да Едіге тағы жеңіліп, әмірдің өзі азғантай жолдастарымен Хорезмге кеп бекінген. Енді Темірбек хан Хорезмді алуға кіріскен. Қаланы қоршауда алты ай ұстаған. Едіге мен Баржағы әмір басқарған, тоналудан қорыққан дала тұрғындары, Хорезм әскерлері Темірбек хан қосындарына алдырмаған. Осындай жағдайда Жәлеллиддиннің адамы кеп Темірбек ханның әскерінің қолбасшыларына Алтын Орданың жаңадан болған ханының бұйрық-сәлемдемесін жеткізген. Жәлеллиддин қателеспеген екен, Темірбектің әмірлерінің бірі Ғазан, ойында ештеңе жоқ Темірбек ханды, Жанхожа атты нөкерін жіберіп өлтіріп, бірден Жәлеллиддин жағына шыққан.





Тағынан айырылған ханнан гөрі тағы бар ханға қызмет істеу дұрыс деп тапқан еді Ғазан. Бірақ Хорезм мен Алтын Орда әскерінің соғысуы тоқталмаған. Осы кезде Жәлеллиддиннен тағы бір шабарман келген. Ғазанға Алтын Орда жаңа ханының ризалылығын айтып: «Егер Едіге өзіндегі менің қарындасым Жәнекені, баласы Сұлтан-Мұхаммедпен бізге қайтарып, Хорезмде біздің атымыздан ақша шығарам десе және мешітте бізге арналған құтпа оқытатын болса, бітімге келіп соғысуды тоқтатыңдар» деген сәлемдемесін де жеткізген. Хорезмді ала алмайтынына көзі жеткен Ғазан, ақырында Едігемен бітім істеп соғысты тоқтатқан. Екі әмір келіскендері үшін бірін-бірі шақырып, қонақ етіп, той тойлап болғаннан кейін Едігенің баласы Сұлтан-Мұхаммедті алып, Алтын Орда әскері елдеріне қайтқан. Жәнеке бір кезде өзі сүйіп қосылған Едігенің басына ауыртпалық түскен кезде тастап кетуді қиянат көріп, ағасының Ордасына өзі бармай қалған.

	Ғазан әскері Хорезммен төрт күндік Белуқия деген жерді өткенде бұларға жасағыменен Хаджулайт батыр кездескен. «Хорезмді алмай неге қайтып келе жатырсыңдар?» — деген оның наразы сұрағына, Ғазан: «Он мың әскермен жеті ай алысып біз Хорезмді ала алмадық. Ал сенің жасағың үш-төрт мыңнан аспайды, одан да кейін қайтқаның жөн болар. Біз Едігемен бітімге келдік, Жәлеллиддин ханның жиені Сұлтан-Мұхаммедті әкеле жатырмыз» деп жауап қайырды. «Сөз болғаныңа болайын,— деді оған өр көкірек Хаджулайт.— Едігеге менің бір өзім де жеткіліктімін».

	Бұл сөзді сол күні-ақ Едіге естіді. Хорезмнің маңайын тағы соғыс майданы еткісі келмей, ол екі мыңдай жауынгерімен Хаджулайтқа қарсы шықты. Түнде жүріп, күндіз тығылып, тынығып, екі күннен кейін алыстан Хаджулайт әскерінің келе жатқан шаңын көрді. Едіге Қыпшақтың көне әдісіне салып, қолын екіге бөлді. Бір мың жауынгерімен өзі кейін шегініп, бір қамысты сайдың бойына тығылды. Ал қалған жасағына Хаджулайт батырдың әскеріменен соғысуға бұйырды. «Бірақ көп соғыспай, әрі-беріден соң кейін қашыңдар және жеңілген жасақтардай әр жерге туларыңды, ер-тоқымдарыңды кейбір қару-жарақтарыңды, қоржын-дилбарларыңды тастап мүлдем жеңілгендеріңді көрсетіңдер, ал андып тұрып біз оларды шапқанда, аттарыңның бастарын кейін бұрып алып, қайтадан тиіңдер,— деді.

	Барлығы Едіге ойлағандай болып шықты. Едігенің бар қолы осы екен деп ұрысқа түскен Хаджулайт, жауымды жеңдім деп қашқан әскердің соңынан қуып келе жатқанда, бір бүйірден жалаңаш қылыштарын жалаңдатып, көк найзаларын кезене Едіге өзі басқарған мың жауынгер шыға келді. Сол кезде соңдарынан қуған жауларына жеткізбей зымырап қашып келе жатқан алдындағы Едігенің алғашқы мың жігіті, аттарының басын бұрып алып, арттарындағы Хаджулайт әскеріне дүрсе қоя берді.

	Хаджулайт қосыны оңбай жеңілді. Өзі майданда өлді. Едіге оның басын Хорезмнің көшесінде сырыққа байлатып қойды. Бұнымен қатар ұрыстан тірі қалған екі мыңдай жауынгері тұтқындалып Едіге жағы біраз олжалы болды.

	Едіге Хорезм өмірі етіп өзінің баласы Мүбәрәкшахты, Дәруға шыға Бикешек биді, қазыға Садыр шейхты тастап, өзі мұндағы қатын-балаларын алып, Қырымдағы ұлысына қайтты.

	Ал Жәлеллиддиннің Едігені өзіне бағындырғысы келсе ең алдыменен көздейтіні Қырым мен Сақыстан болатынына ол күмәнданбаған.

	Ал Едіге Қырым мен Сақыстанды оңайлықпен Тоқтамыс балаларына бермейтініне сенген. Өйткені бұл жерлерді жайлап жатқан негізгі ел — Ноғайлы тайпасы өз ұлысы, өз руы еді. Және ноғайлықтар Едіге үшін әлі де алысып-жұлысуға бар болатын.

	Едіге Мәскеуге шабуылға шыққан Тышқан, яғни, 1409 жылы, Ақсақ Темір балаларының арасындағы таққа талас бітіп, Әмір-Темірдің үлкен ұлы Шахрух әкесінің орнына отырды. Ол Гераттан Мауараннахрдың билігін беруге үлкен баласы Ұлықбекті Самарқантқа алып келді. Алтын Орда билеушісі Едігемен Болат хан жорға, сұңқар, қаршығаларға қосып қасқыр ішік, құндыз бөрік тәрізді тарту-таралғысын жолдап, бұларды құттықтап елші жіберген.

	Шахрух пен Ұлықбек елшіге үлкен сый-құрмет көрсетті. Бұлар да Едіге мен Болат ханға күміс белбеу, жібек шапан, зерлі тақияларын тартып, араларын Алтын Ордамен байланыстыра түсу үшін Ұлықбектің баласы Мұхамед Жәки мырзаға қалыңдыққа Едіге әмірдің бір қызын сұрауға құдалыққа Хасен өмірмен бірнеше кісі жіберген.

	Әмір-Темір үйі осылай Едігемен құда болған. Сөйткен Шахрух Едіге өз ұлысына жүріп кеткеніне жыл өтпей, Сеит-Әлі-Тархан мен Ілияс-Қожа әмірді әскеріне бас етіп, Мүбәрәкшахтан Хорезмді тартып алуға қалың қолмен жорыққа шыққан. Шахрух әскерімен хорезмдіктер ит жығыс түсіп, бірнеше күн соғысқан мауараннахрлықтар Өргенішке кіре алмаған. Дегенмен, Шахрух енді жеңемін деп тұрғанында Өргеніште керней-зұрнайлар тартылып, барабандар тарсылдап жұрттың әлденеге шат-шадыман болып жатқанын естіген. Сөйткенше болған жоқ, бірнеше кісілер «қалың әскермен Хорезмге көмекке Едіге өмірдің өзі және Шығыс оғлан келе жатыр екен» деп хабарлаған.

	Едігемен соғысуға Шахрух бата алмай, әскерін алып дереу Самарқантқа қайтқан. «Едіге келе жатыр» деген хабар соңынан бекер болып шыққан. Шахрух бұл жалған хабарды жұртқа таратқан өз адамдарын ұстатып алып, құлақтарын кесіп құнтитып, мұрындарын кесіп шұнтитып, көздерін ойып соқыр етіп жазалаған. Содан кейін Ұлықбектің ұстазы Шахмәлікті бас етіп, қайтадан әскер шығарған.

	Ал Мүбәрәкшах Хорезмдіктердің өзіне болысқанына қарамай, Шахрух әскері кетісіменен, әкесінің жолыменен, қала тұрғындарына қиянат істей бастаған. Өте үлкен алым-салық салып, көнбегендеріне өлім жазасын қолданып, аз мезгілде жұртты аза еткен.

	Өргенішке келген Шахмәлік енді қаланы алу үшін бөтен әдіс қолданды. Қала тұрғындарына жасырын кісілер жіберіп, өздеріне зардап көрсетіп жатқан Алтын Орда билеушілерінен құтылулары керек деп үгіт жүргізді. Жұртты азғырды. Ақырында Өргеніштің беделді әмірлері, құрметті діни адамдары, бек-задалары нан-сусын, құранын, сыйлықтарын алып, қаланың қақпасын ашып, Шахмәліктің алдына кеп дізелерін бүгіп, шаһарларының кілтін берді.

	Шахмәлік қалың әскерімен тал түсте қалаға кірді. Мүбәрәкшах үй-ішін алып әкесіне қашты.

	Осылай Алтын Орда ең ақырғы рет және мүлдем Хорезмнен айрылды.

	Ал Алтын Орда Хорезмді қорғамақ түгіл, өз ішіндегі әлектен құтыла алмай жатқан. Либке князінің арқасында өзін Алтын Орда тағына отырдым деп санаған Жәлеллиддин, Витовт князьдің дегенін істеймін деп Мәскеу князіне теріс қарай бастады. Либке ұлы князі осы кезде орыс жерінің бүкіл күнгей жағын алып болып және Қара теңіз жағасына Қырым арқылы Шығыспен сауда-саттық жүргізуге бекініс салды. Ал Жәлеллиддин, әкесі Тоқтамыстың саясатын ұстап, кешегі қашып барып, өзі паналаған орыс жеріне әскер шығарды. Бірнеше қалаларын шапты, тонады. Тағы Тоқтамыс балаларының арасында таққа таласқан күрес басталды. Шыңғыс ұрпағының бөтен әмірлері мен орыстардың кей князьдерінен әскер алған Керімберді ағасы Жәлеллиддинге қарсы шығып, екеуі қан майданда кездесті. Керімберді ұрыс кезінде Жәлеллиддинді садағымен атып өлтіріп, Алтын Орда тағына отырды. Бірақ Керімберді бүкіл Жошы ұлысына ие бола алмады, Сақыстан, Үзді, Тана тұсында Тоқтамыстың ортаншы ұлдарының бірі Кепек өзін хан көтертті. Бұлар енді өзара жауласты, екеуі кеп соңынан Едігені құртпақ болды.

	Ал Едіге Қырымға келгеннен кейін, Жәлеллиддин мен Керімберді, Керімберді мен Кепек өз ара қырылысып жатқанда аз уақытқа тыныс алып, қайтадан күшейіп қалған. Бірақ сәл әл бітісіменен ол Қой, яғни, 1416 жылы қайтадан Витовтпен соғысқан. Херман Кибеге дейін барып, Либкеге жататын біраз жерді, қалаларды тонап, өртеп қайтқан. Осы жылдары ол әйелі Жәнекені үш жүз салт атты қорғаушы жасақ беріп, Қырымнан шыққан Мысырдың керуеніне қосып, Меккеге қажыға қол беруге жіберген. Және өз ұлысы тұсынан, Үз-Темірдің тағы бір ұрпағы Шақыра деген оғланды Алтын Ордаға хан көтеріп, Тоқтамыстың балаларына қарсы қоймақ болған. Бірақ Шақыра тоғыз ай ғана хан аталып, бір ұрыста Кепектея жеңіліп, дүние салған.

	Алтын Ордада бұл кезде Керімберді мен Кепек екеуі екі хан болып өзара таласқанмен, жеме-жемге келгенде екеуінің әскері Едігеге жабылған. Ал бұл жылдары қартайған, соғыстан қажуға айналған Едіге ескі жауы Витовтпен татуласқан. Бірақ бұл оған жәрдем болмаған. Тоқтамыс балалары жеңіп Едіге қатын-баласын алып, соңынан ерген Ноғайлының аздаған әскерімен Дәшті Қыпшақтың Шығыс жағына беттеген. Ойы кір жуып, кіндік кескен Құмкентке келіп, қалған өмірін тыныш өткізу еді. Бірақ бұнысы болмады. Сейхұндарияның орта шеніне таяп, енді күнгейдегі Құмкентке бұрылам деген күні, Сығанақ аймағының билеушісі Тоқтамыстың ең кекшіл кенже баласы Қадырберді әскеріменен бұның алдынан қарсы шықты. Кімді кімнің жеңгенін білмейтін қырғын ұрыс болды. Осы айқаста Қадырберді жарақаттанып, қаза болды.

	Ал отыз жерінен жараланған Едіге, атының жалын құшып тұрып, қасындағы жалғыз немересі Оқасқа:

	— Жақсы ит өлімтігін көрсетпей өлуші еді, ең болмаса өлімтігімді көрсетпей өлейін, бір-екі жігіт тауып алып, мені Ұлытаудың басына апарып тастаңдар,— деді.— Ең болмаса Алтын Орданың асқар тауының басында жан берейін...

	Оқас бес жолдасымен жараланған қарт атасын он күн бойы жедел жүріп отырып, Ұлытаудың етегіне алып келді. Бірақ қатар тұрған екі құздың шың, тасты ең биігіне талдан өрілген сал үстінде ауыр жатқан атасын шығару қиынға түсер деп, жанындағы сәл кішіректеу екінші таудың басына көтеруді ұйғарды.

	Бұл Ұлытаумен қатар біткен Кішітау еді.

	Бес жігіт әзер дегенде таудың басына апарып салыны жерге қойғанда Едіге шыңның ең биігінде жатқан жерінен кенет басын көтерді. Жан-жағына қарады. Ол Батысында, сонау көкжиектің ар жағында, өзі ту тіккен Алтын Орда кіндігі — Орда-Сарай, Күнгейінде туған шаһары Құмкент, Күнгей-Шығысында тағы бүкіл әлемге әйгілі, кеше өзі алған Хорезм, Батыс-Күнгейінде алтын туы желбіреген Қырым, Шығысында сонау әйгілі Қарақұрым, ал Теріскейінде қас жауы Тоқтамысты өлтірген Шаңғы Тара жатқанын, көзімен көрмесе де жүрегімен сезді.

	Ол жан-жағына ұзақ қарады.

	Ал осы сән-салтанатты қалалардың ортасындағы алып даланың, малы өрістеріне сыймай бықыған қалың елдің — Алтын Орда деген көшпенділердің құдіретті мемлекетінің кеше ғана бетіне ешкім тіке қарай алмаған айбынды әміршісі өзі емес пе еді? Иә, әміршісі еді ғой.

	Едіге кенет көзіне жас алды.

	— Шіркін, опасыз дүние! — деді ол даусы қарлыға.

	Сол сәтте сылқ етіп төсегіне құлады.

	— Ата,— деді Оқас,— мына үш жігіт елге қайтсын, бізден хабар жеткізсін, ал мына Тастемір екеуміз, сенің жаныңда қаламыз. Ал қазір төмен түсіп бұғы, марал атып әкелеміз. Қоржынымыздағы азығымыз таусылды.

	— Жақсы,— деді Едіге,— жігіттеріңнің жолдары болсын.

	Дәл осы сәтте Едігенің дәл төбесінде, сонау көгілдір аспанның төрінде кереге қанат екі құс пайда болды.

	— Көзі құрғыр бұлдырап көре алмай жатырмын,— деді Едіге Оқасқа,— жассың ғой, қарашы қандай құстар екен?

	Шалқасынан жатқан Едіге көрген құсты бұлар байқамаған еді, Оқас аспанға бір қарады да:

	— Қара құстар ғой,— деді,— қайдан келді?

	— Шіркіндердің ниеттері жаман екен,— деді Едіге күрсініп,— садақтарыңның жебесі болса атып тастаңдаршы!

	Оқас атасының бетіне қарады.

	Дүниенің бар қызығын көрген, пайғамбар жасынан асып кеткен әйгілі батыр, атақты атасының өлімнен қорқып жатқанын түсінді.

	Шіркін, өмір неге осыншама тәтті болады екен?!

	Екі мерген жігіт, бір тізерлеп отыра қап, садақтарын шірене тартты.

	— Оң жақтағысы менікі! — деді Тастемір.

	Ауаны қақ жарып, ысылдай ұшқан қос жебе бір кезде атылды.

	Сәл ғана уақыт өтті.

	— Тиді! — деді Оқас шаттана,— әне, екеуі де бірдей жерге құлап бара жатыр.

	— Мерген екенсіңдер,— деді Едіге.— Әйтеуір құлағандары дұрыс болды. Жақсы ырым! Ал енді жолдарың болсын!..

	Оқас пен әлгі мерген жігіттің біреуі Тастемір таудың төмендеу тұсынан арқар мен бұғы атуға кетті, ал қалған үшеуі Едіге жайында хабар беруге елге аттанды.

	Едіге жалғыз қалды.

	«Менің мұнда екенімді ешкім білмейді ғой, егер жауларым үстімнен шығып қалмаса құдай бұйыртса жазылармын! Теңбіл көгімді ойнатып жауыма тағы бір салып өлсем, арманым болмас еді». Оның бар тілегені жауларымен алысып, майдан үстінде жан беру еді.

	Көкті сүюге жаратылған қыран, жерде жатып өлгісі келмеді.

	«Жауыммен тағы бір алыссам» деген үміт оны қуантты.

	Оның тіпті өлгісі келмеді.

	Бірақ ойлағаны болмады.

	Кенет ол бір сыбдырдың, құлағы уақ тастардың үнін естіді.

	Едіге басын көтеріп, жан-жағына қарады.

	Алдыменен шошайған көк найзалардың сүйір ұштарын көрді. Сосын барып, шошақ бөрікті, шекпен далбағайлы, темір дулығалы жігіттердің өздеріне көзі түсті. Едіге оларды бастап келген Тоқтамыс иран құмасынан туған түкті қабақты Жағал деген баласын таныды.

	Едіге өледі екенмін деп қорықпады.

	Тек:

	— Андып жүр екенсіңдер ғой? — деді.

	— Иә,— деді түкті қабақ Жағал. Ол жігіттеріне қолыменен «кәне» дегендей белгі. берді.

	Салы үстінде жатқан Едігенің денесіне көк найзалар кірш-кірш кірді. Сөйтті де топ жігіт найзаларымен оның денесін бастарынан асыра жоғары көтерді.

	Едіге жаны шығып бара жатып, шың басынан жан-жағындағы көгілдір әлемді тағы бір рет көрді.

	— Шіркін-ай! — деуге ғана шамасы келді, көзі қарауытып кетті.

	— Көне лақтырыңдар! — деді Жағал.

	Топ жігіт найзаларының ұшында шаншылып тұрған Едігенің денесін төмен қарай лақтырды.

	— Қайда түсті? — деді Жағал.

	— Төмен қарай құлады,— деді бір жігіт жоғарыдан нагыз бір тері лақтырғандай.

	Бұл жігіт те, оның жанында тұрған өзге жауынгерлер де осы қазір өздері тау басынан құлатқан әйгілі Алтын Орданың ең ақырғы әміршісінің денесімен бірге, енді мәңгі тұрмастай боп Алтын Орданың өзінің де құлағанын білмеді.

	Сөйтіп жүрек жұтқан батыр, айласы мен зұлымдығы қатар жүрген, өз басының қасиеттерімен қандай хандыққа болса да ие бола алар, бірақ тарихтың даму жолына, ағысына қарсы келген, көршілес елдердің өнері, мәдениеті, қоғамдық еңбек табыстары, әскери жетістіктері — бәрі-бәрі асып кетіп, құлдырап бара жатқан Алтын Орданы баяғысындай жұрт қорқар мемлекет етіп қайтадан көтерем деп өмір бойы жанталасқан ең соңғы әмірші Едіге осылай дүниеден өтті.

	— Осылай көмусіз тастаймыз ба есіл ерді? — деді бір мосқалдау жауынгер.

	Көмусіз қалсын,— деді Жағал.— Жатсын қарға-құзғынға жем болып.

	Мосқал жауынгер қайтарып сөз айтпады. Жағал Едігенің жерде жатқан қару-жарағын, дулығасын алып, бәрі төмен түсіп кетті.

	Бірақ Едіге көмусіз қалмады. Жағалдар кеткеннен кейін бұғы атып келген Оқас пен Тастемір оның етекте жатқан денесін тауып алып, таудың басына шығарды. Бозғылт тасты тау жықпылын қашап, қуыс жасап Едігені соған қойды.

	Үстін таспен бекітті.

	Соңынан жұрт үстінен төбедей етіп тас үйді.

	Арқаның ең биік тауы Ұлытаумен ұшар басын таластырғысы келгендей қатар тұрған Едіге жатқан Кішітауды жұрт енді көбіне Едіге тауы деп атайтын болды.

	Ол мола сонау төбесінде бұлт ойнаған Едіге тауының басында әлі тұр.

	Неге халық оның моласын әлі күнге дейін сақтап келеді? Сондай қанкөй жауыз болған адамның моласың, бір тасын қалдырмай лақтырып, неге бұзып тастамаған?

	Қандай себебі бар?

	Себебі біреу-ақ: Едіге жаман ба, жақсы ма, ол халықтың басынан өткен тарихы. Жаман ба, жақсы ма, тарих бәрібір өлмек емес, Едіге де, Алтын Орда да қанша зорлықшыл, қиянатшыл болмасын, қаралы тарих ретінде халықтың есінде қалуға тиісті...

	Тарих дөңгелегі тоқтамады, алға қарай жүре түсті. Мамай Тоқтамыс, Едіге Тоқтамыстың балаларының орнына Ұлы Мұхаммед, Құйыршықтан туған Барақ, Жошы ұрпағы Жинеден туған Бас-Темірдің баласы Дәулетберді, Кіші Мұхаммедтер келді. Бұлар да Алтын Орданың басын қосамыз деп жанталасты. Қырым үшін күресті, Қазан хандығын құрды, Либке мен Мәскеуге жорық жасады.

	Бірақ күшейіп қалған Мәскеу, Либке, Польша, Ақсақ Темір Ордасына енді Алтын Орда ештеңе істей алмады. Ешкім Алтын Орданың құлап бара жатқан туын ұстап тұра алмады. Алтын Орда тағына тағы таласып бірін-бірі жойды, өлтірді, дай-дай боп күресті, төбелесті. Ақырында өзгелерге жем болды.





ЭПИЛОГ

	Тарих дөңгелегі тоқтамады. Алға қарай тағы жылжи түсті. Едіге өлгеннен кейін отыз жыл өтпей-ақ Алтын Орда Хорезм, Қырым, Бұлғардан айрылды. Ұлы Мұхаммедтің балалары Қасым мен Яқып, Василий Темныйдың арқасында Мешер жерінде Қасым хандығын тұрғызды. Қырымға енді Осман Түріктері таяй түсті. Түріктің екінші Мұрат сұлтаны жел кемелерін енді тікелей Каффаға қарай беттетті.

	Арада тағы бір отыз жыл өтті. Тарихта Василий Темныйдың орнынан Үшінші Василий, Ұлы Мұхаммед, Кіші Мұхаммед, Барақ Дәулетберділердің орнына Тоқтамыстың немересі, Керімбердіден туған Сейдахмет, Ұлы Мұхаммедтің баласы Махмүдек, Мұхаммедтің баласы Ахмет, Хажы Керейлер келді. Либке мен Польша королі енді Төртінші Казимир болды. Сейдахметтің тұсында Алтын Орда тағы бір қимылдап қалды.

	Сейдахметтің көмегімен Төртінші Казимир корольға қарсы бүлік шығарған Кейсұттың немересі Либке князі Михалушка Хшермен Кибені алды. Сейдахметтің өзі тағы Мәскеуге аттанды. Бұл кезде Мәскеу жерінің билігі Үшінші Иван патшаға көшкен. Мәскеу ұлы патшалыққа айнала бастаған.

	Тарих өз дөңгелегін айналдыра түскен. Кешегі Алтын Орданың қарамағында жүрген Жошының бесінші баласы Әбілқайыр Ібір-Сібірде Махмүдектен Көк Орда хандығын тартып алып атақты Шайбани хандығының негізін салған. Ол енді Ібір-Сібірдің күнгейіне қарай беттеп, Ақсақ Темір мемлекетіне тікелей қауіп тудырған. Осы кезде Түрік Сұлтаны Екінші Мұрат Каффаны алып, Қырымға билігін жүргізе бастаған.

	Ал Алтын Орданың ұлы даласындағы көшпенді елдердің негізгісі Қыпшақ пен Ноғайлы екі бөлініп, Едігенің ұрпақтары Жаңбыршы, Мұса, олардың балалары Жүсіп, Мамай, немерелері Телағыс, Алшағыр бастаған Ноғайлы ұлысы Қыпшақ елін Еділ бойынан Жайыққа дейін қуып тастаған. Ал, осы Едігенің ұрпағы Ер Тарғын, Ер Сайындар қайтадан Қырым жағасына дейін барған. Қыпшақ тайпасы болса енді қазақ елі атанып, Қыпшақ оның бір руына айналған.

	Тарих доңғалағы алға қарай жылжи берген. Алтын Орданың ішіндегі бақ таластық, тақ таластық, бірін-бірі шабу, бірін-бірі құрту енді бұрынғысынан да күшейе түскен. Ақырында, тартылған алып теңізден қалған ойдым-ойдым, үлкенді-кішілі көлдердей, енді Алтын Орданың орнына Қырым, Қазан, Қасым хандықтарымен, Ноғайлы ұлысы, Әбілқайыр Ордасы, қайтадан Мордва, Башқұрт аймақтары пайда болды.

	Әбілқайыр ордасынан Қазақ хандығы бөлінді.

	Тарих дөңгелегі тоқтауды білмеді.

	Дүниеге атақты Иван Грозный келді. Орыс елі дүние жүзілік Ұлы мемлекетке айналды. Ол Қазан хандығын құртып, бір шеті Ертіске шейін барды. Ал Күнгейінде Қара теңізге жетті. Орыс патшасының тегеурінді тізесіне шыдай алмаған Едігенің әйгілі Ноғайлы ұлысы Еділді тастап, Теріскей Кавказға ауысты, көбі онан да өтіп, ар жағындағы Иран, Түркия тіпті Үндістан, Пакистан жеріне кетті.

	Тағы да екі жүз жылдай мезгіл өтті. Алтын Орданың негізгі жерінде — Батысы Жайық өзенінен асып жатқан, Шығысы Ертіс өзенінен өтіп кеткен, Күнгей-Батысы Иранға, Күнгей-Шығысы Қытайға жеткен, ал Шығысы сонау көне Ұбайра-Сұбайра Сібір ормандарын аймалаған, ал Теріскей-Шығысы Тобол мен Тара өзендері құятын Ертістің сағасына дейін шектескен, теріскейі Орал тауының күнгей жағыменен Тобыл өзенінің бас жағына жеткен ұлы далада — Сақ, Қыпшақтан тараған, ежелден, адам болып жаралғалы, осы араны мекендеген, қазақ елі қалды.

	Бұл жұрт сонау көне заманғы Кир, Дари патша жасақтарының біздің заманымыздағы Этилла бастаған қаһарлы тұнулардың, Шыңғыс хан татар-монғолдарының, Алтын Орда хандарының шабуылдарын, талауларын, алып даласын олардың қан-жоса еткенін, Қытай, Жоңғар боғдыхан, қонтайшыларының жорық-қиянаттарын, Россия ақ патшаларының қанауларын — бәрін-бәрін басынан өткізді. Бәріне де шыдады, жалғыз жаңқасы қалғанша күресті, ақыры жерін де, суын да ешкімге бермеді. Сол көне қонысында қалды.

	Едіге өлгеннен кейін де тағы бес жүз жыл өтті. Ұлы Россия жаңа ел болды. Өзімен бірге қазақ жұртын да жаңа ел етті.

	Кешегі Алтын Орда тұрған негізгі далада — Жаңа Қазақ Республикасы орнады.

	Гүл шыққан жерге гүл шықты.

	Жоқ, Алтын Орда тікенек еді ғой.

	Бәрібір тікенектің орнына гүл шықты.

	Өйткені үстемдік хан, патшалардан халыққа көшкен. Ал халық тасы алтын, қамысты қайың ете алады.

	Ол тікенек орнына гүл өсіре алды.



	Оглавление

	Ілияс Есенберлин

	Алтын орда

	1 КІТАП

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	2 КІТАП

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	3 КІТАП

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТІНШІ ТАРАУ

	БЕСІНШІ ТАРАУ

	АЛТЫНШЫ ТАРАУ

	ЭПИЛОГ





