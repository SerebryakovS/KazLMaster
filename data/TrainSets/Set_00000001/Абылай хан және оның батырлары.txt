	Баянғали Әлімжанов

	Абылай хан және оның батырлары





	Повесть – аңыз



	«Абылай хан және оның батырлары» – аталарымыздың аңыздары бойынша жазылған ерлік, батырлық жайлы тартымды повесть.





	Орыс тілінен аударған Жадыра Шамұратова





	ҰЛЫ ДАЛАНЫҢ АҢЫЗДАРЫ





	Автордан

	Бұл повесть кезінде Шоқан Уәлиханов, Мәшһүр-Жүсіп Көпеев, Шәкәрім Құдайбердиев және қазақтың тағы басқа көрнекті этнографтары жазып қалдырған қазақ халқының аңыздары мен тарихи мұраларына негізделген. Сонымен бірге ол автордың өткен ғасырлар оқиғаларын өз қиялымен еркін баяндауына мүмкіндік берген көркем шығарма.





Бала




	Бұл он сегізінші ғасырдың бірінші жартысында болған оқиға. Қазақ хандығы мен жоңғар ордасының соғысы жүз жылдан аса уақытқа созылған жаугершілік заман еді.

	Бірақ,Ұлы даланың оңтүстік бір шетіндегі көне қала соғыс дегенді білмей, өзімен өзі оқшау өмір сүріп жатты...

	Күн көкжиектен көтеріліп, Абылай ханзаданы шуағын төгіп оятты. Жан-дүниесі шаттыққа толып, керіліп-созылған бақытты бала жылы төсекте ұзақ жатты. Оның жасы он екіде. Сымдай тартылған балғын денесіне күш-қайрат тола бастаған, ал үлкен қара көздерінен ақыл мен жан тазалығы аңғарылады.

	Әлдеқашан оянған қала көшелерінде тіршілік қайнап жатыр. Ханзада осы көне қаланы жанындай жақсы көретін, ал қала билеушісі – әкесін қала халқы мейірбандығы мен сұлулығы үшін Көркем Уәли деп атап кеткен.

	Даладан Абылайдың анасы кіріп келді. Барлық аналар секілді ол да өз балаларын мейірлене жақсы көретін. Барлық балалар сияқты Абылай да анасы өзін ерекше жақсы көреді деп санайтын. Ол үшін дүниеде анасына тең келер жан жоқ! Анасы бауырына басып, басынан сипаған кезде ханзада бәрін естен шығарып, өзін бейне бір кішкене сәбидей көріп, бақыттан төбесі көкке жеткендей болатын.

	– Алла саған жар болсын! – деп анасы ақырын күбірледі. Ханзада тез жиналып, шығып кетті.

	Ол медреседе басына ақша бұлттай сәлде ораған сақалды ғұламалардан сабақ алды, кітапханада кітап оқыды. Ұстазы Ораз аталықпен соғыс өнеріне жаттықты. Осылайша бұл күннің де қалай тез өте шыққанын байқамай қалды...

	Күндізгі қарбаластан шаршаған ханзада кешкі астан кейін бір кесе қымыз ішіп, төсекке жантайды. Ұйқысы келмеген соң, жез шамның жарығымен әдемі араб әріптерімен шағатай тілінде жазылған мемлекет пен әскерді басқару туралы ескі қолжазбаны оқи бастады. Ертедегі қолбасылар мен әскери даналардың ойлары балаға әсер еткені сондай, ол өзін аса көрнекті әмірші және қолбасшы сезініп, әлдебір тарихи жағдайларда қандай ақылды шешім қабылдайтынын көз алдына елестетті.

	Осылайша, алып-ұшқан бала қиялының толқынында тербеліп жатып, ұйықтап кетті...





Аласапыран




	Қаланың таңғы тәтті ұйқысын ат тұяғының дүбірі, ащы қиқу мен қару-жарақтың сартылы бұзды. Мыңдаған салт аттылар қаһарлы құйын секілденіп, бірде-бір көше мен қиылысты көзден таса қалдырмастан қала ішінде ерсілі-қарсылы ойран салды. Бұл ажал құйыны – залымдықпен күтпеген жерден соққы берген жоңғар басқыншылары еді. Үйлерінен шығып үлгерген қала халқы жауына жанқиярлықпен қарсылық көрсетті. Ұйқылы-ояу Абылай асығыс киіне салып, қанжарын қолына алғанымен, кескілескен айқас жүріп жатқан көшеге шығуға батылы жетпеді. Дұшпан көшеге шыққан бір топ батырды мерт қылып, енді үйлерге баса-көктеп кіре бастады. Адам төзгісіз жантүршігерлік айқай, оққа ұшқан бейбіт тұрғындардың жылағаны, ыңқылы мен қарғысы жоңғарлардың масаттана ұрандаған қиқуымен араласып жатты.

	Абыржып тұрған Абылай кенет есіктен кіріп келе жатқан үлкен көлеңкені байқап қалды. «Бітті!» деп ойлап, қалшиып қатып қалған баланың маңдайынан суық тер бұрқ ете түсті.

	Көлеңке оған жақындай берді. Ханзада селк етті де, қанжарын қынабынан суырып алды.

	– Абылайжан! Айналайын! – «Көлеңке» елжірей тіл қатты. – Аллаға шүкір, аман екенсің!

	Бұл Уәли ханның адал қызметшісі, мейірімді Ораз аталық болатын.

	Ол «тақсыр» демей, туыс адам секілді сөйледі.

	Бала оның қайратты қолынан ұстай алып:

	– Не болды? Не істеу керек?! – деп аптыға сұрады.

	– Сұмдық болды, ханзада! Бізді аңдаусызда басып алды! Шамасы, қалада жоңғарлардың жансыздары болған сияқты! Қақпаны ашып берген де солар! Біздің жақтан адам шығыны көп!

	– Әкем қайда? Анам, ағаларым тірі ме?

	– Білмеймін! – Ораздың даусы құмығып шықты. – Бұл қырғыннан қашып құтылу мүмкін емес! Жақсылап жасырыну керек! Қазір мұнда да келеді! Тезірек кетейік!

	Ол Абылайдың қолынан жетектеп, шығуға бет алды. Осы сәтте жау жебесі ысқырап келіп, жаңа ғана Абылай тұрған қабырғаға сақ етіп қадалды.

	– Жаратқанның өзі жар болды сізге! Иншалла, көрер жарығыңыз бар екен!

	Ханзада Ораздың шын көңілден айқан сөздеріне көңілі босап кетсе де, сыр бермеді, бар болғаны «Әмин!» деп, күбір етті.

	Қараңғыда мүрделерге сүрініп, құпия жолмен қарманып жүріп, тыныш әрі сұрқай көшеге әрең шықты. Жарық қылаң берсе де, таңсәрі түнеріңкі, ауыр болатын. Баланың жүрегі қатты дүрсілдеп, тап осы сәтте мұның бәрін ұмытып, өзінің жып-жылы мамық төсегіне кіріп, жата қалғысы келді. Бұл кезде айнала қан төгіліп, оқтар суылдап, қылыштар сартылдап, айналасына үрей мен ажал сеуіп жатқан еді. Ораздың қарулы қолынан қыса ұстаған ханзада тістенген күйі ілесе берді.

	Бір тұйық көшеден екіншісіне өтіп, шайхананың артқы ауласына шыға бергенде, аяқ астынан екі салт атты бұларға тап берді. Бірақ, алып денелі әрі батыл Ораз жай оғындай қимылдап, оң қолын сілтеп қалғанда, оның өткір найзасы бірінші салт аттының тамағына қадалды. Бала жаудың жанталаса селкілдеген күйде өз қанына өзі шашалып, аттан құлап түскенін көзімен көрді. Бұл Абылайдың адам өлімін алғаш көруі еді. Ол сілейіп тұрып қалды. Осы кезде екінші салт атты қатты шауып келіп, бар пәрменімен Оразды қылышымен шауып өтті, бірақ ол соққыны дарытпай жалтарып кетіп, шап беріп дұшпанын аттан жұлып алып, қанжарымен тамағынан орып жіберді. Ырсиған жарадан шапшыған алқызыл қан Ораздың басынан аяғына дейін жуып кетті.

	Осы кезде қиқулаған дауыс пен ат тұяғының дүбірі күшейе түсті.

	Абылай жаудың жақындағанын түсінді.

	Бір сәтте ол да, Ораз да «біткен жеріміз осы шығар» деп ойлады...





Яки – яки




	Кенет төңкерілген тайқазанды көріп, аталыққа бір ой сап ете қалды.

	– Келіңіз, ханзада! – деп сыбырлады ол. – Мен сізді осы қара қазанның астына жасырайын. Дұшпандар байқамауы мүмкін!

	Абылай мырс етіп күлді:

	– Қазандағы ханзада атанбақпын ба?!

	– Ежелден бері қазан қасиетті саналған! Сын сағатта жаратқанның өзі бізді осы жерге бастап әкеліп тұр!

	Осылай деген Ораз тайқазанның бір шетін көтеріп, Абылайды оның астына жасырды.

	– Мен сенің қасыңда болам! – деп сыбырлады қоштасарда. – Ең бастысы – сабыр!

	– А, дүние, неткен тар едің! – Абылай қазан астында бүгжиіп жатып, шерлене күрсінді. –Тағдыр не деген аумалы-төкпелі!

	Түнде ғана аспан күмбезіне ұзақ қараған оның ойлары көк жүзіне, алыс жұлдыздарға шарықтап, өзін әлемнің билеушісі сезінген! Енді оның күмбезі төңкерілген қазан болды! Түнде ол жұмсақ, мамық төсекке жатып еді, ал таңертең ескі қара қазанды жамылып, жалаңаш сыз жерде жатыр! Тіпті осынау тар жердің өзі оның уысында емес: кез келген сәтте қаһарлы жоңғарлар қазанды төңкере қалса – бәрі бітті дей бер!

	Біртіндеп жабығыңқы ойлар да сейіле бастады. Қазанның асты да біршама кең екен – қалай болғанда да Абылай бір бүйірден екінші бүйірге аунай алады, аяғын жинап, шалқасынан жата алады. Жердің кедір-бұдыр, шұқанақты жері мен қазан шетінде саңылау қалып, сол жерден жарық түсіп, кескілескен шайқас пен жан түршігерлік дыбыстар естіліп тұрды. Шу бірте-бірте күшейе түсті.

	– Антұрған иттер! Бәрібір жеңе алмайсыңдар!

	– Біздің кегімізді алатын күн де туар!

	Дауыстарына қарағанда, көшеде бірнеше қазақ жауынгері жаумен аянбай шайқасуда. Жоңғарлар қарқылдай күлді.

	– Ха-ха-ха! Сендердің кектеріңді енді кім қуар екен? Сендер кімнен үміттенесіңдер?

	– Тірі қалған ешкім жоқ! Біз сендердің хандарың мен сұлтандарыңды үрім-бұтағымен қырып салдық. Ұлы Шарыш ноян бәрін қырып-жоюға бұйырды! Олай болса, қош болыңдар!

	Сәлден соң шайқастың шуы басылды, бәрі бітті. Қаңғып келген бірнеше жебе зың-зың етіп, қазанды сүйкеп өтті. Абылайдың жүрегіне қан толып, дүрсілдеп кетті: ашу-ыза мен үрей кезек алмасты: біресе оның атып шығып: «Мен бармын! Мен бәрі үшін кек аламын!» деп айқайлап, жауына бас салып, шетінен қанға бөктіргісі келді! Олардың қолбасшысы Шарыштың басын жұлып алмақшы болды. Бірақ, ол тап қазір өзінің бірдеңені өзгертуге дәрменсіз екендігін, әдемі де шап-шағын қанжарымен қаптаған жоңғарға қарсы шыға алмайтынын түсінді. Әкесінің, анасының, аға-әпкелері мен бүкіл ағайындарының жау қолынан қаза тапқанын біліп, қатты қайғырды. Бүкіл әулеттің жалғыз тұяғы бір өзі ғана! Ол тірі қалуға тиіс!

	Жоңғарлардың жақын маңда жүргенін, кез келген уақытта мұны тауып алуы мүмкін екенін ойлағанда бойын үрей буды. Ол еркін тыныс алуға да қорқып, жерге жабысып жатты.

	Бұл азапты сәттің ұзаққа созылғаны сондай, тіпті ешқашан бітпейтіндей көрінді.

	Біртіндеп тыныштық орнады. Күйзелістен сілесі қатып, шаршаған бала ұйықтап кетті...

	Бір кезде біреу қазанды көтеріп, мұны ақырын оятты. Түн болып қалған екен. Қараңғы болса да, Абылай Оразды бірден танып, орнынан тұрды.

	– Мен сіздің қасыңыздан ұзамадым, ханзада, – деп сыбырлады Ораз. – Қаза болғандардың арасында өлген адам құсап жата бердім. Енді тезірек құла дүзге шығып кету керек!

	Қысылтаяңда ат туралы ойлаудың қисыны жоқ. Біріншіден, біреумен соғысып, тартып алмаса, оңайлықпен ат табылмайды. Ал дәл осы сәтте ұрыс ашу қателік болар еді. Екіншіден, салт аттыны жау да бірден байқап, құтқармайтыны аян. Осы себептен де екеуі жаяу жортып, қараңғылыққа сіңіп, қауіпті жерлерден бұқпантайлап өтіп, қираған қаланы айналып біраз жүрді.

	Аңғарымпаз Ораз қанша тырысқанымен, жау көзіне түспей кету мүмкін болмады. Қаланың шетіне жете бергенде, қайдан шыққаны белгісіз, үш салт атты бұларға қарай тіке салды.

	– Сіз көрінбей кетіп қалыңыз! Қош болыңыз! – Асығыс сыбырлап үлгерген Ораз алға ұмтылды. Жоңғарлар түкпірге тығылған балапанды байқамастан, үлкен құстың соңынан естері кете қуа жөнелді.

	Олар көзден таса болысымен, айналасына алақ-жұлақ қарап, сүрініп-қабынып жүгіре жөнелген ханзада ен далаға шыққан соң бір-ақ тоқтады.

	Даланың еркін самалы қашқынды сергітіп жіберді. Ол рахаттанып, кеудесін кере дем алды. Қараңғылық құшағындағы кең дала оны сиқырымен баурап, еркіне қоймай үйіре тартса да, бір жағынан әлдебір белгісіз үрейге толы сияқты көрінді.





Не істеу керек?




	Ол осынау Ұлы далада өзінің жалғыз, тұлдыр қалғанын ұқты. Қатал тағдырмен бетпе-бет!

	Жападан жалғыз. Әке-шешесіз. Қасында ешкімі, қолында ештеңесі жоқ.

	Қараңғы түнде жаяу әрі аштан-аш! Оның бойын сұмдық қорқыныш биледі.

	Төбесіндегі ай бірде өз биігінен салқын көз салса, бірде әлденеден ұялғандай ала-құла қалың бұлттың арасына жасырынады.

	Алыста самсаған жұлдыздардың жарығы да жылусыз көрінді.

	Олар мұның жанын бұрынғыдай жылытпайды.

	Ол бәрінен, бәрінен айырылды. Ата-анасынан, туыстарынан, жақындарынан, тыныштығы мен жайлы өмірінен, әулетінің байлығы мен даңқынан айырылды. Ең қорқыныштысы – ол болашағынан айырылды!

	Осыған дейін бәрі де қолмен қойғандай анық болатын: ханның ұлы ержетіп, әкесінің орнына таққа отырып, елді әділдікпен, болмаса өз қалауынша басқаруға тиіс еді. Тек ер жетсе болды – бәрі дайын тұр! Бірақ, жазмыштан озмыш бар ма?! Міне, соның бәрінен қас-қағымда айырылған ол аты-жөні белгісіз қаңғыбасқа айналды. Бүгіннен бастап Абылай ханзада өмірдің ұшы-қиырсыз теңізінде тегі белгісіз күйде ұзақ адасып жүретін болады. Ол үшін өзінің аты мен шыққан тегін айту да өте қауіпті, оның үстіне мұның сөзіне кім сенеді?!

	Ханзада етпетінен түсіп, жерді құшақтап еңіреп қоя берді. Қысылмай, ұзақ жылады. Оның жылаған даусын дұшпандардың естіп қоюы да мүмкін еді. Кез келген уақытта қараңғылықты қақ жарып, суы қатты жебе зу ете түсіп, баланың жас ғұмырын үзіп кетуі де мүмкін. Бірақ, ол мұны ойлаған да жоқ. Ол үшін өмірдің түк мәні, қызығы қалмаған еді. Оның жаралы жаны осы сәтте құсқа айналып көкке ұшып, тышқанға айналып інге тығылып, балық болып мұхитқа сүңгіп, аңға айналып орманға қашып кеткісі келді. Ауаға сіңіп жоғалғысы келді.

	Бұл түс емес. Ертегі де емес. Бұл оның ешқайда қашып құтыла алмайтын қатал тағдыры еді.

	– Ал егер, – деп ойлады ол, өне бойы дірілдеп тұрып. – Бәріне ерегескенде өле салсам қайтеді! Өзімді өзім жарып жіберсем?! Міне, сонда... көрер едім сендерді...

	Ол қанжарының күміс сабын қатты қыса түсіп, назалана өксіді.

	Қараңғылық құшағындағы суық далада күйзеліп жатқан Абылайды өзінің ауыр ойлары бетегелі жерге қайта тұрмастай қылып шегелеп, жанши берді.

	«Ал сонда не мұратқа жетпексің ? Сенің бұта түбіндегі абыройсыз, масқара өлімің кімге керек? Өзіне-өзі қол салды деген не сұмдық ? Жоқ, мен ешуақытта өзімді өзім өлтірмеймін! Мен – адаммын, мен – ханзадамын, соңғы демім қалғанша өмір үшін айқасып өтуім керек!» Осылай ойлауы мұң екен, ол өзінің мұрагер ретінде оп – оңай қол жеткізетін нәрселері үшін ендігі жерде аяусыз күресуі керек екенін айқын сезінді. Өмір үшін, еркіндік үшін, даңқ үшін, тақ үшін!

	«Бірақ, қалай? Қалай күресу керек? Не істеу керек?»

	Тіршіліктің қатал сауалдары алғаш рет Абылайды тығырыққа тіреп, оның жанын жалын шарпығандай болды.

	Қалай болғанда да ол ең алдымен тірі қалуға тиіс!

	Ғұламалар мен қолөнершілердің даңқты қаласындағы Уәли хан сарайында жас ханзаданы көп нәрсеге баулыған болатын. Ораз аталықтың және басқа ұстаздардың үйретуімен ол дінді, философия мен тілдерді оқып үйренді. Домбыра мен қобыз тартып үйренді, қару-жарақтың сырына қанықты, елмен араласуды, басқару ісін меңгерді. Бірақ, оған өмір сүрудің қарапайым амалдарын үйретпепті. Өзінің керемет білімі бола тұра, ол дәл қазір өзіне тамақ тауып жей алмайды, түн түгілі күндіздің өзінде қайда тұрғанын, қайда барарын анықтауға қауқарсыз, от тұтата алмайды, су табу да мұң, өзіне күрке жасап, иен далада қарапайым көшпенді болып өмір сүру мүлдем қолынан келмейді! Мұның бәрін енді оған өмірдің өзі үйретпекші!

	«Ах, неткен ауыр салмақ еді! – Абылай ханзада күрсініп жіберді.

	– Көмек қолын созатын да жан жоқ!»

	Бақытына орай, ол тумысынан ақылды және өжет болатын.

	«Неге саған міндетті түрде біреу келіп көмектесуі керек? – деп тәжікелесті ол өзімен өзі. – Жо-о-оқ, ешкімге арқа сүйеуге болмайды. Өзіңе өзің ғана көмектесуге тиіссің! Өзінің қудалаушыларының ортасында жалғыз қалған Шыңғыс хан бабама оңай болды дейсің бе?! Шыңғыс хан тағдырдың бүкіл сынағынан абыроймен өтіп, биліктің шыңына өз күшімен шығып, өзінің халқын биікке көтерген! Мен де солай көтерілем!»

	Ханзада орнынан тұрып, Ораз аталық шегелеп айтқандай, Темірқазықты бетке алып, солтүстікке қарай бір-ақ тартты. Ол түнімен жүрді, сөйтіп қанға бөккен қасіретті жерден алыстай берді.





Ғаламат




	Күндіз ашық даламен жүру қауіпті еді. Қарны ашып, қалжыраған бала селеу мен жусан басқан терең сайға жасырынды. Аштықтан әлі құрып, шөл қысса да, қатты шаршағаны сондай, ол бірден ұйықтап кетті.

	Кенет шошып оянды.

	Ымырт үйіріліпті. Дала төсін дүбірлетіп, түсініксіз гуіл жақындап келеді.

	Гуіл бірте-бірте күшейіп, көп ұзамай ханзада ат тұяғының дүбірі мен адамдардың ұран салған дауысын анық ажырата бастады.

	Төбенің астынан шыға келген бір топ салт атты сайды жағалай екпіндете шауып келеді. Әуелде Абылай балалықпен мұны бәйге не көкпар екен деп ойлап, бір сәтке қуанып, арқаланып кеткендей болды. Бірақ, зер сала қарағанда, мұның көкпар емес, нағыз қырғын екенін ұқты. Бір топ жауынгер жалғыз салт аттыны бастырмалата қуып, бірте-бірте жетуге айналған.

	Ішіндегі ең шапшаң қуғыншы оған тіпті жақын келіп, ұзын найзасымен шаныша бергенде, қашқын ептілікпен бұлтарып кетіп, қылышын құлаштай сілтеді. Қуғыншы бүкшиген күйі аттың үстінен ұшып түсті.

	Келесі сәтте әлгі қашқын ханзада жасырынып жатқан жерге жақындап қалды. Астындағы ақбоз тұлпары жараланып, қанға бөгіп, әбден болдырған. Қуғыншылар оны қуып жетіп, қоршап алды. Қашқын атының басын тежеп, жаумен бетпе-бет келді.

	Қуғыншылар қалт тоқтай қалды. Бұлар жоңғарлар болатын. Жалғыз сарбаз үлкен алдаспанын жарқылдатып, тыныш жатқан даланы дүр сілкіндіре: «Жекпе-жек! Жекпе-жек!» деп күркірей ұран салды.

	Жоңғар жауынгерлері ошарылып тұрды. Оларға ашынған қазақ батырының қаһары мен қайраты бұрыннан таныс болса керек, бір-біріне қарап, өзара кеңесті. Жауынгерлер арқан бойы жерде тұрғандықтан, Абылай бәрін анық көріп, естіп жатты.

	Ол барынша бүрісіп, тіпті, қыбырлауға қорқып, қатып қалғандай. Туған даласының шөбі ескі жырада оны тұмшалап, көзден тасалады.

	– Немене, жоңғардың ержүрек шеріктері, сендердің араларыңда лайықты сарбаз жоқ па?! Әлде сендер қонтайшы Қалдан-Сереннің жаужүрек арландары емес, қарғыбау таққан қорашыл итсіңдер ме?! – деп қайрай түсті батыр.

	Торы айғыр мінген, бес қаруы түгел, қолына үлкен қалқан ұстаған жоңғар жауынгері шығып, ортаға беттеді. Жоңғарлар батырларына дем беру үшін қиқулап, ұран салды. Батыр үнсіз алға шықты. Оның алдаспан мен қалқаннан өзге қаруы жоқ еді. Шамасы, өзге қарулары соғыста сынып қалған болу керек. Қорамсағы да бос.

	Шерік өзінің қылышын сермеп қалғанда, ақ боз ат тез алға ұмтылып, сол сәтте алдаспанның ысқырғаны естілді де, жоңғар дыбыссыз шөпке құлап түсті. Жоңғарлар сасқалақтап қалды, батырдың қимылын ешкім де байқап та үлгермеген еді. Олар енді үйіріліп тұрды да, жалғыз батырға тобымен ұмтылды. Аяусыз, кескілескен ұрыс басталды. Батыр жай оғындай шапшаң қимылдап, қылышын ысқырта сілтеп, әр сарбаздың жанынан тез өтіп кетеді. Тағы бірнеше дұшпан батырдың қолынан ажал құшты, бірақ батырдың өзіне де қиындық туа бастады. Иесінің ойындағысын айтпай ұғып, керек жерінде тұяғын дөп басатын есті жануар да зорығайын деген. Қаны сорғалап, аяғын әрең басып тұр. Қалқанмен тойтарыс беріп, ұзын қылышпен шауып өтетін батырды ала алмаған айлалы дұшпан жазықсыз жануарды аяусыз кескілейді. Батырдың кіреуке сауытының да ескі шүберектей жұлым-жұлымы шыққан, денесінің бүкіл жерінен қан ағып тұр. Жоңғарлар жаралы жолбарысқа тап берген аш қорқаулар сияқты гүр-гүр етеді. Батыр атымен бірге әне-міне сұлап түсетіндей болып көрінгенімен, әлі де мықты екен, тағы бірнеше дұшпанды шауып түсірді.

	Бір кезде біреудің:«Хай-хай-хай!» деген ащы айқайы басып кетті де, бәрі сілейіп тұрып қалды. Қастарына жетіп қалған қара қасқа атты алып жауынгерді ешкім байқамаған екен. Үстіндегі қара жамылғысы желпілдеп, оған ерекше ғажайып күш, айбар беретіндей. Ол о бастан өзінің атымен бірге қара шойыннан құйылып, тұтасып кеткендей көрінеді. Айдаһар жылан секілді ұзын, қалың айдары оның қуатты мойнын орап алған, кең танауы, ірі жақ сүйегі, оқты көзі оның әпербақан мінезі мен жаужүректігін байқатқандай. Соғысып жатқандарға жақындай бере, күркірей сөйледі:

	– Қане, айдай жарқыраған ойраттар, қазақтың итімен алысып жатырмысыңдар? Оның басын маған қашан әкеліп береді деп, шыдамым таусылып кетті әбден! – Шайқас болған жерді көргенде ол ысқырып жіберді. – Паһ ! Шамасы қазақтың батырына тап болған сияқтысыңдар ғой! Жолым болған екен! Бұл қаңғыбас малшылардың басын бұрап-бұрап, жұлып алсам, шіркін, айызым қанады... Олардың мисыз, ақымақ бастарын! Ха-ха-ха!

	Жоңғарлар жабыла қарқылдай күліп, найзаларын жоғары көтеріп, өздерінің қолбасшыларына құрмет-қошемет көрсетті. Жау қоршауында қалған, қансыраған қазақ батыры өрлікпен:

	– Сен алдымен өзіңнің сабалақ жүн кір-кір басыңды ойласаңшы!

	Ондағы жазықсыз құрбандардың қанын өмір бақи жуып тазалай алмассың! Халықтың қарғысы басыңды жерге қағып кіргізетінін ойла! – деді.

	– Хай-хай-хай! – деп айқай салды қолбасшы қорқынышты дауыспен. – Шөп басқан далада кімнің басы домалайтынын қазір көреміз!

	Жоңғардың нояны жауынгерлер алдында атын ойқастатып, шеңбер жасай жүріп, ашу мен ыза кернегеннен әбден ісіне бастады. Оның дала желі мен күннің аптабына шынығып, қақталған беті одан сайын қарауытып, шапыраштанған көзіне қан толды. Бір таңғаларлығы – оның қара қасқа аты да сом тұяқтарымен жер тарпып, көздерін адырайтып, ауыздығын шайнап, жүгенін үзіп кете жаздап құтырына бастады. Ақырында олар жанартаудай жарылды: атымен бірге аспанға атыла секірген жоңғар даланы басына көтерді:

	– Хай-хай-хай! Жекпе-жек! Мен, Шарыш ноян, күндей жарқыраған қонтайшы Қалдан-Сереннің жиені, тәкаппар ойраттардың ұлы қолбасшысы, сені, қазақ батырын қанды да әділ шайқасқа шақырамын! Егер сен мені жеңсең, менің жауынгерлерім сені қалаған жағыңа жіберетініне ант етем!

	Жоңғарлар шайқасқа орын босатып, жарыла шегінді.

	Абылай ысқырып жібере жаздады. Бұл – Шарыш ноянның өзі екен ғой!

	– Айтары жоқ, дала батырларының ар-намыс заңын сақтап тұр! – деп ойлады ханзада. – Бірақ оның әділдігі салыстырмалы түрде ғана. Күші тасып-төгіліп тұрған ноян мен аты жарақаттанған, өзі қансыраған батырдың хал-жағдайын салыстыруға бола ма?!

	Бірақ, батыр жалтарған жоқ. «Аруақ! Аруақ!» деп ұран салып, атын тебініп қалды. Әбден болдырған ақ боз, адамның санасына сыймайтын әлдебір күштің әсерімен шешуші сәттің келіп жеткенін сезгендей, көз алдында өзгеріп, тыңнан күш біткендей сілкініп шыға келді. Бұл ер жігіттің қанаты, керек кезде шайқасқа дайын болатын нағыз тұлпар екен.

	Бөтен елдің бір-бірін танымайтын екі адамы, екі бейтаныс батыр аласұрып, қатты айқаймен, жойқын күш-қуатпен бір-біріне қарсы ұмтылды. Адамдар бір-біріне бауыр болып келетін және болуға тиіс осынау баянсыз дүниедегі олардың алғашқы кездесуі өлім мен қайғы әкелді. Тегінде, өзара бас араздықтары жоқ, ұлты да басқа олар маздап жанған оттың басында, қолда бар асын бөлісіп жеп, бір-біріне жылы сөз айтып, әлемді жылылыққа бөлеп, өзара құрмет және достық ниетпен өмір сүруге тиіс еді. Нағыз ерлер қандай керемет дос болар еді! Жоқ, олар қанға құмартты, себебі, олардың бірі өзгелерге үстемдік еткісі келді. Қазақтың ісі мың мәрте дұрыс болатын, өйткені ол өзінің Отанын, өзінің еркіндігін, ар-ұжданын, намысын, тәуелсіздігін қорғады. Ал жоңғардың ісі мың жерден қате, өйткені ол өзгенің жерін жаулап алып, халқын құл қылып, басып-жаныштамақ болды.

	Бірақ, жауынгерлер бұл туралы ойланып жатпастан, өткір қылыштарын жай оғындай жарқылдатып, бірін бірі аямай шапқылады. Қалқандарын тосып, соққыларды денелеріне дарытпай, бір-біріне лайық екендіктерін көрсетті. Кейде Абылайға олар бір-бірін өлтіріп тастайтындай көрінеді, ондай кезде ол көзін жұма қояды. Бала жүрегі бұл қантөгісті қаламай, барынша қарсыласып бағады, бірақ өмірдің заңы қатал. Оның сайдан атып шыға келіп, жалғыз батырға көмектесіп, жоңғарларға қарсы күрескісі келді, бірақ көзге көрінбейтін бір күш оған ырық бермей, қозғалтпай, үстінен басып тұрғандай, тырп ете алмады. Өйткені, оның күні туған жоқ. Оған тек қана осының бәрін үнсіз бақылап, көңіліне тоқу ғана қалған.

	Күн ұясына батты. Қызыл арай қаһарлы көрініп, қорқынышты аспан төбеден баса түскендей. Қылышпен қарсыласын жеңе алмасын ұққан Шарыш ноян ұзын найзасын кезеп, ағызып келіп ақ тұлпардың кеудесіне сұғып алды. Бекзат жануар теңселіп кетіп, ақырын кісінеді де, гүрс етіп құлады. Атпен бірге құлап түскен батыр аяғына тік тұрып үлгергені сол еді, Шарыш найзамен оның кеудесіне қирата соққы беріп, ту сыртынан бір-ақ шығарды. Батыр бар күшін жиып, тырысып, жығылмай қалса да, келесі сәтте есінен танып, найзаға ілініп қалды.

	Сарбаздарының масаттана ұрандатқанына қанаттанған Шарыш ноян аттың үстінде отырып, қансыраған батырды найзамен басынан асыра көтеріп алды.

	– Хай, хай, хай! – деп шаттанды ол. Жоңғар сарбаздары оған қосыла қиқулады. – Әй, қазақ батыры, қалайсың!?

	Ноянның ащы мысқылға толы сұрағын шеріктердің дар-дар күлкісі жауып кетті. Осы кезде батыр көзін ашты. Дауысы қырылдаса да, әр сөзін шегелей тіл қатты :

	– Атаңа нәлет ит қалмақ! Мен сенен әлі де биікте тұрмын!

	Осылай деді де жантәсілім етті. Бәрі сілейіп қалды. Шарыш ноян жүндес басын өкіне шайқап, батырдың жансыз денесін ақырын жерге қойды.

	– Оны жерлеңдер! Ол құрметке лайық! – деді ол құмыққан дауыспен.

	Елу шақты жауынгер алдымен өздерінің адамдарын, содан кейін қажетке жарайтын заттарының бәрін сыпырып алып, қазақтың батырын жерледі. Алдаспанды Шарыш ноянның өзі алды.

	Абылай сайда жатып үнсіз жылады. Жоңғарлар көкжиекке сіңіп көрінбей кеткен кезде қараңғылық орнаған еді, ол өзі жатқан жырадан шығып, батырдың бейітіне келді.

	Ханзада дұға оқып, белгісіз батырдың басында ұзақ отырды. Күйзелген баланың жан дүниесі астаң-кестең болып, бұрын-соңды сезінбеген өзгеше күй кешіп, өте маңызды бір өзгерістерге түскендей еді.

	Ай нұрын жарқырата себелеп, айнала дүниеге сәулесін шашты, жалғыз-жарым адасқан ақша бұлт әлдеқайда, биікке қарай жүзіп барады. Абылайға ол батырдың жаны сияқты сезілді. Ол белгісіз батырмен іштей жақындығын сезінді. Кеудесін бір күшті сезім кернеп кеткен ол екі қолын аспанға жайып, нық сеніммен:

	– Мен, Уәли ханның ұлы Абылай – ешқашан ешкімнен және ештеңеден қорықпауға, өмірім мен күшімді аямай өз халқымның азаттығы мен бақыты үшін күресуге ант етемін! Әумин! Аллаху акбар! – деп, бетін сипады. Орнынан батыл көтеріліп, қауіп-қатерлер мен оқиғаларға толы өз тағдырымен бетпе-бет келу үшін алға қарай жүре берді.





Аталық




	Екінші күннің кешінде ханзада өзінің соңынан бірдеменің бұқпантайлап жүріп келе жатқанын сезді. Жоқ, тырс еткен дыбыс естілген жоқ, бірақ ту сыртынан әлдекімнің сұғы қадалғаны анық еді. «Батыл болу аз! – деген Ораз аталықтың сөзін еске алды. – Алдырмайтын айлалы болу керек!» Сондықтан ол сыр бермей жүре берді.

	Күн ұясына қонды. Іңірде дала келбеті өзгеріп, әртүрлі пішінде көріне бастады. Тіпті, шөпке шырматылып қалған былтырғы ебелек-қаңбақ біресе түрі сұсты жау, біресе жыртқыш аң құсап көрінеді.

	Кенет соның біреуі ақырған күйі баланың қарсы алдынан шыға келді. Бұл үсті-басын қалың жүн басқан сабалақ мақұлық болатын.

	«Жезтырнак па, жалмауыз ба!?» – деген сауал санасында қылаң еткен Абылай қанжарын қынабынан суырып алып, шайқасқа дайындалды. Қанжарының сабын қатты қысқан күйі, ол қарсыласын жіті бақылай бастады. Мақұлық ақыра айбат шегіп, бір жақындап, бір алыстап, айналшықтай береді. Ол мұның батылдығын сезетін сияқты. Ханзада да мақұлықтың дүлей екенін және ештеңеден қорықпайтынын ұқты. Құдай тағаланың бейтаныс екі жаратылысы кең далада кез болып, тып-тыныш тарап кете алмай, бірден өлім мен өмір мәселесін шешпекші. Туған ай да осынау ұлан-байтақ жарық дүниеге сыймайтын, бір-бірімен бітіспейтін жан иелеріне, неге екені белгісіз, сәулесін толық шашпады.

	Мақұлық ала көлеңке шақта ханзаданың айналасында ұзақ айналды, бірақ болат қанжарға қарсы шаба алмай, жайлап шегіне бастады. Бір кезде қараңғылыққа сіңіп кеткендей, көзден ғайып болды.

	Абылай терең дем алып, қанжарын қынабына салды. Бірақ, сақтықты естен шығаруға болмайды. Мақұлық оны жайына қалдырмай, аңдаусызда тап беруі кәдік. Абылай әр түп бұтадан, әр сыбдырдан сақтанып, ары қарай жүре беруді жөн көрді.

	Біраздан соң аласалау төбе кездесті.

	Ол осы төбенің басында қонып шықпақшы болды. Бұл жерден айналаның бәрі алақандағыдай көрінетін және бұған қарай елеусіз келу де мүмкін емес еді. Тек өте қырағы болу керек.

	Әбден ашығып, қалжыраған Абылайды ұйқы басты. Бір кезде селк ете түсіп, оянып кетсе, үстінде үлкен құбыжық төніп тұр екен. Абылай атып тұрып, қанжарын суырып алып, сілтей бергенде, жұмбақ жаратылыс таныс дауыспен сөйлеп қоя берді.

	– Ей, айналайын! Соққы берерде, кімді ұратыныңды қарап алсаңшы!

	Бұл Ораз аталық еді!

	Ханзаданың қуанышында шек болмады! Олар бір-бірімен құшақтаса кетті.

	– Мен сізді жоқтап едім! – деді Абылай өзіне-өзі келген кезде ақырын дауыспен.

	– Онда ұзақ жасайтын шығармын! Ораз аталық рахаттана күлді.

	– Демек анау албасты... жезтырнақ... жалмауыз... болып келген сіз бе?

	– Ия! Мен сені байқап көргім келді! Қиындық сені шыңдады ма, жоқ па, соны білгім келіп, сынаған түрім ғой.

	– Ал, қалай екен? – деп, Абылай аздап мысқылдай сұрады.

	– Жаман емес, жаман емес! Тіпті, тәп-тәуір десе де болады! Тәлімің байқалып тұр!

	Абылайдың сөз әуеніне орай, аталық та мақтана бөсіңкіреп қойып, өзінің бастан кешкенін шабыттана айта бастады.

	– Ох, менің зайсандарды қалай алдап соққанымды көрсеңіз ғой! Мұның себебі– жер біздің туған жеріміз! Бізге болысады! Міне, мен олардан қашып келе жатып әр бұрышты, әр ауланы білгесін, ыңғайы келген жерге тығылып қаламын. Ал олар жолды білмегесін далақтап, беталды шаба береді. Түннің ортасына дейін мен оларды тұйық көшемен де, қираған көшемен де сандалтып, әбден сілелерін қатырдым. Ақыр аяғында бір-бірлеп, бәрін де жусатып салдым!

	Сөз кезегі тигенде, ханзада ақтарыла аңқылдап, өз көзімен көргендерін баяндап шықты, тек өзінің ант бергені туралы ғана бүгіп қалды. Бұл оның өмірінің мәні мен мақсаты еді, бұл туралы Жаратушыдан басқа ешкім білмеуі тиіс. Ораз аталық мырзасының әр сөзін ықыласпен тыңдап, оның дауыс ырғағындағы өзгеріске қуана таңырқады. Қызу әңгімелесіп отырып олар аталықтың қалтасының түбінде қалған соңғы бір уыс құртты жеп тауысып, қайтадан жолға шықты. Буырқанған мұхит айдынында адасқан желқайық секілді, олар осынау дауылды уақытта кең даланы әлі де біраз шарлауға мәжбүр еді.





Лақап ат




	Арада бірнеше жыл өтті. Қазақтың көп жерін жаулап алған жоңғарлардан жасырынған Абылай ханзада мен Ораз аталық иен далада қаңғырып көп жүрді. Қашқындар бөліне көшкен ауылдарды уақытша паналады. Жазылмаған дала заңы – көшпенділердің қонақжайлылығы екеуін ашықтырмай, аман сақтап қалды. Осылайша бірнеше ауыр жылдарды бастан өткерген соң, олар Ұлы жүздің бас биі Төлеге келді. Төле би оларды жақсы қарсы алды. Қазақтың бұл өлкесі жоңғар басқыншыларының қоластында болғандықтан, Абылайға өзінің аты мен шыққан тегін жасыруына тура келді. Ол уақытша Сабалақ атанды.

	Олар ешкімнің көзіне түспей, тып-тыныш Төле бидің түйесін бағып жүре берді.

	Қырағы би бір көргеннен Сабалақтың өзгелерге ұқсамайтын ерекшелігін байқады.

	Біраз бақылағаннан кейін ол дала қосына келіп, жеткіншекке былай деді:

	– Сен, Сабалақ, жай адам емес екеніңді көңілім сезеді. Тұрпатыңнан да, өзіңді ұстауыңнан да ақсүйек төре тұқымынан екенің көрініп тұр. Егер сені жоңғарлар байқап қалса, онда жайыңа қалдырмайды. Мен сен үшін қауіптенемін. Сенің жоңғарлардан алыс Сарыарқаға кеткенің жөн!

	Төле би Абылайға батасын беріп, жақсы екі ат мінгізіп, Оразбен бірге Сарыарқаға аттандырды.

	Сарыарқада олар атығай-қарауыл руынан шыққан Дәулеткелді байдың жылқысын бақты. Жылқы бағып, тып-тыныш өмір кешті, кең далада арғымақпен құйғытып, соғыс өнеріне жаттықты.

	Ал Дәулеткелді бай бірінші күннен-ақ жас Сабалақтың ерекшелігін байқап, оған еркіндік беріп, ақырын бақылай бастады.

	Біраз уақыт өткен соң ол әйеліне :

	– Мына жас жылқышы бала тегін емес! Ол қашанда сабырлы, себепсіз күлмейді, ашу шақырмайды, тіршіліктің ұсақ-түйегімен, сөзбен шаруасы жоқ. Ол ылғи ой үстінде жүреді. Алты күн және алты түн бойы аш жүрсін мейлі, сыр бермейді! Тақыр жерге отырмайды. Егер төсейтін ештеңе таппаса, үстіндегі сырт киімін жерге төсеп отырады! Ең кереметі – ол ұйықтаған кезде оның үстінен әлде бір сәуле төгіліп, жан-жағы нұрланып тұрады! Сен оған мейірбанды болғаның жөн! Әлдеқалай оны қорғап жүрген аруақтарды ашуландырып алмайық! – деді.

	Олар Сабалақ-Абылай мен Оразды сыйлап, тамақтың дәмдісі мен киімнің тәуірін берді.

	Осылай жылдар өте берді. Абылай он тоғыз жасқа келді.





Иірім ойлар




	Бірде жылқышылардың қосына ұлы даланың еркін ойлы абыз жыршысы Бұқар жырау келіп тоқтады. Ол жалғыз жүр екен. Оның киімдері мен атының әбзелдері қарапайым болғанымен, мықты, ыңғайлы еді.

	Жылқышылар оны қуана қарсы алды. Ежелгі ұзандардың жолын жалғастырушыны төрге отырғызып, үлкен құрметпен табақ тартып, қымыз берді.

	«Қызық, – деп ойлады Абылай. – Қаншама ақсүйек сұлтандар, атақты билер келгенде де жылқышылар бұлай қуанбаған еді!»

	Жырау жағымды, әуезді дауыспен, көбінесе ырғақтап, жырмен сөйлейді екен. Оның аузынан шыққан қара сөздің өзі өлең секілді төгіліп, әрі сөзіне орай дауысы да өзгеріп отырды. Ол әр сөзге жан бітіріп, қадап, кесіп айтып, ерекше үнімен тыңдаушыны еліктіріп, ұйытып тастайтын. Жырау тыңдаушыларын біресе тарихтың қатпар қойнауына сүңгітіп, біресе аспанға өрлетіп, ғарыш құпияларын кездіртіп, алыс болашаққа ойларын жүгірте толғайтын.

	– Өз кезімде қаншама ханды көрдім, қанша сұлтанды кезіктірдім! Жоңғарды да, орыс пен шүршітті де көрдім. Бір-біріне ұқсамайтын адамдар, олардың арасында құрметке лайығы да бар, оңбағандары да жетерлік. Бірақ, бәрінің де өліп-өшіп көксегені бір-ақ нәрсе – шексіз билік, атақ пен байлық! Оларға өздерінікі аз көрінеді! Оларға бүкіл жер-әлемді жаулап, бүкіл жерді, бүкіл байлықты иемдену керек! Не үшін? Неге қажет бұл? Адам өмірінің бар мәні осы ғана ма? Одан да әрқайсысы өз алдына, өз жерінде өмір сүріп, өзінің үлесіндегі ұлысын жақсартпай ма? Адамдардың не үшін бір-бірін қырып-жоятыны менің ақылыма сыймайды! Ғалымдар қалай түсіндіріп бақса да, менің жаным мұны қабылдағысы келмейді де, қабылдамайды да. Осының бәрі мен үшін жиіркенішті! Егер адамдар бір-бірін аяусыз қырып, бір-бірімен өштесіп, жауласатын болса, байғұс қара жер қақ айрылып, жарылып кетпей ме екен? Қанға боялған ай да бір күні ғайып болып, алып күн сөніп қалмай ма? Сонда менің ел – жұртым не болады, мына әлем не күй кешеді!?

	Жырау мұңайып тоқтады. Бір сәт бүкіл дүниені ұмытып, өзімен өзі болып кеткендей. Бәлкім, өз ойларымен әлдеқайда ұшып жүр ме екен?! Ұлы ақынның ұзақ та сырлы сөздерінен толғанып, рухтанған, сонымен бірге шаршаған жылқышылар ақырындап тарай бастады. Тек Абылай ғана орнынан қозғалмады. Жыраудың даналық толғаулары ханзаданың шерлі жанын қозғап өткен еді.

	– Саған не керек, айналайын? – деп сұрады бір кезде Бұқар жырау. Абылай сабырмен жауап берді.

	– Мен сіздің толғауыңыздың аяғын тыңдайын деп едім! Жырау дүр сілкінді.

	– О, білмекке құмар жігіт, егер басталған сөздің аяғын тоссаң, түбінде үлкен адам боласың! Кез келген адам жай сөздің өзін аяғына дейін тыңдай алмайды, ал ақсақалдардың иірімді, аса мағналы сөзін қадіріне жетіп тыңдайтындар сирек!

	Оған бұл ерекше жас жігіт ұнап қалды.

	– Кейде менің ең биік таудың ұшар басына шығып алып, жер-әлемге бар даусыммен айғайлағым келеді: «О, адамдар! Қару алып бөтен жердің топырағын баспаңдар, бір-біріңді өлтірмеңдер! Билік үшін, байлық пен атақ үшін бір тамшы да қан төкпеңдер! Өзге халықты басып-жанышпаңдар! Өз жерлеріңде бейбіт өмір сүріңдер! Күн мен жер бәріне жетеді! – Бұқар жырау осы жерде даусын баяулатты. – Мен кейде осы сөзімді барлық халықтар естісе, бәрі де түсініп, алауыздық пен соғыс атаулыны тоқтатып, мұңға батқан жер бетінде тыныштық пен бақыт орнар еді-ау! – деп өзімді-өзім жұбатамын. Несі қиын, ә? Әлде, мұным аңғалдық па?!

	– Анық та ақиқат сөз ! – деп шаттана жауап берді Абылай.

	– Иа, айналайын... Осыдан артық ақиқат бар ма?! Бірақ, осылай екенін бәрі де баяғыдан біледі, бірақ, керісінше жасайды! Бар пәле осында! Жаратушы иеміз барлық халыққа жер берді, тіл берді, еркін өмір сүріп, жақсылық істерде жарысуды бұйырды!

	Бұқар жыраудың ақиқат жырлары Абылайдың жас жанын тебірентті. Тіпті, қоштасқаннан кейін де, данагөйдің даусы оның құлағында біразға дейін жаңғырып тұрды.

	– Егер жырау үндемесе – ойға батқаны, өтірік айтса – өлгені!

	– Нағыз адам қашан да туған халқы үшін шайқасуға және жанын қиюға дайын болуға тиіс. Бірақ, мұның бәрін ақылмен жасау керек!

	– Нағыз еркіндік дегеніміз – басқа елдің еркіндігін бағалаудан басталады!

	– Құлдың бас еркі жоқ –бұл анық. Бірақ мырза да өзінің құлынан азат емес, екеуі бір-біріне бір шынжырмен байланған!

	– Адам еркін... Бірақ, ол өзгелерді кемсітіп, қорлап, жойып жіберуге ерікті емес !

	– Егер адам өз халқы үшін өмір сүретін болса – ұлы тұлға болады!

	Абылай Бұқар жыраудың осы және басқа да даналық сөздерін өмір бойы есінде сақтап қалды.





Әділ соғыс




	Келер жылы бұларға Әбілмәмбет ханның жоңғарларға қарсы қол жинап жатқаны туралы хабар жетті. Абылай-Сабалақ Дәулеткелді байға келіп, одан соғысқа аттануға рұқсат сұрады.

	Көпті көрген бай:

	– Балам, жасың болса жиырмаға жаңа ілікті. Соғыста нең бар? Одан да киіз үйде жантайып жатып ет жеп, қымыз ішіп, жылқыңды бағып, жүре бермедің бе? – деді оған сынай қарап.

	– Желкілдеген тудан, жер қайысқан қолдан қалғанша, ер жігіттің өлгені артық! – деп кесіп айтты Абылай.

	Дәулеткелді бай оған батасын беріп, қанды жорыққа шығарып салды.





Лықсыған ыза




	Екі жақтың әскері қара бұлттай түйіліп, найзағайдай жарқылдап, бір-біріне сес көрсете жақындай бастады. Бауырлас халықтардың асып туған ұлдары бір-бірін өлтіруге келе жатты. Дулығалары мен кіреукелері, найзалары мен қылыштары жалтылдап келеді. Адамдар қиқулап, жылқылар кісінеді. Мыңдаған тұяқтан көтерілген шаң аспан мен күнді жауып кетті.

	Соғыс біреу болғанмен, мақсат екі басқа еді. Жоңғар нояндары, зайсандар мен шеріктер қазақтың жерін басып алып, қазақ халқын қырып-жойып, тізе бүктірмекші. Олар ажал мен жұт әкеле жатқан басқыншылар еді. Ал қазақтың хандары, билері, сардарлары мен батырлары өз елін, туған жерін, өз еркіндігі мен өмірін қорғауға шықты. Қазақтардың мақсаты мен мұраты биік, барынша әділ әрі игі болатын, сондықтан да олардың рухы күшті еді! Шамырқанып, ширыққан сарбаздар қасық қаны қалғанша шайқасып, жеңіп шығуға сақадай сай болатын.

	Екі жақтың ұрыста шыңдалған жауынгерлері қанды қырғынға кірісіп кетуге шақ қалды.

	– Тоқтаңдар!

	Қазақтардың бас қолбасшысы Бөгембай батырдың пәрменді бұйрығы көкжиекке дейін күркіреп, аласұра долданған арыстандар көшкінін кілт тоқтатты.

	Рулардың соғыс тулары бұрынғыдан да биік көтеріліп, қаттырақ желбірей бастады. Қазақтар мен жоңғарлардың дауылды ұрандарынан дала теңселіп кеткендей.

	– Жекпе-жек!

	– Жекпе-жек!

	– Жекпе-жек!

	Алдымен үлкен қара қасқа ат мінген жоңғар алға шықты. Ол аттың үстінде қозғалмайтын жартас сияқты көрінді. Шиыршық атқан кесек-кесек бұлшық еттері болат сауытты керіп, кез келген сәтте жыртып жіберетін тәрізді. Жалпақ дулығалы басы төңкерілген қазандай. Үлкендігі баланың алақанындай көзі тесіп өтіп, өртеп жіберетіндей болып ұшқын шашып тұр. Ұзын, жуан айдары жылқының қылынан есілген арқан сияқтанып, жауынгердің өзіне деген сенімі мен күш-қайратын әйгілеп, кең иығында жыландай шиырылып жатыр.

	Осынау дойман қараны көргенде, қазақтар ішін тартты.

	Жоңғар батыры қарсы жақты әжуа қылып, ұранын шақырып, жойқын ұзын найзасын ойната айналдырды.

	– Хай, хай, хай! Қазақтар! Сендер өздеріңді бізге тең көріп қалдыңдар ма?! Бұл сендердің ең үлкен әрі ең соңғы қателіктерің! Сендер біздің тудың астында тізе бүгіп, сүмірейіп өмір сүресіңдер, немесе біз сендерді біржола жоқ қылып, жермен-жексен етеміз! Ха-ха-ха!

	Оның есірік күлкісі майдан даласын сілкіндірді. Қалың қолдың алдында аса бір қорқынышты салтанатпен ат ойнатып жүріп алды. Кең танауы дем алған сайын адамның зәресін алып, керней сияқты гуілдеп тұрды.

	Оның күлкісінен жандары түршіккен қазақ жауынгерлерінің ашу-ызасы қайнай бастады. Қосында балуан тұлғалы мықты жігіттер аз емес еді. Бірақ, ешқайсысының тап осы сәтте мына сойқанмен бетпе-бет шығуға жүрегі дауаламады. Ол өзінің атымен бірге тұтас шойыннан құйылғандай көрінеді.

	Абылай оны бірден таныды. Бұл Шарыш болатын! Бұл есім қанша жылдардан бері тыныш жатқан ауылдардың үрейін ұшырып, даланы дірілдетіп келеді десеңші. Оның батырлығы мен күші туралы тараған аңыздар қаншама! Жекпе-жекте жеңілмейтін және аямайтын оның қолынан талай мықты батырлар ажал құшқан.

	Қолбасшы, қанжығалы қарт Бөгенбай батыр басын шайқап, шайқасқа өзі шықпақ болды. Бірақ, оған Әбілмамбет хан тоқтау айтты.

	– Сардар, сізге жекпе-жекке шығуға болмайды! Сіз біздің бас қолбасшымыз болғандықтан, шайқастың соңына дейін әскерді басқаруыңыз керек!

	Алға жас сарбаз шықты. Қосындағылар шошынып әрі қошемет білдірісіп: «Алғадай! Жанкешті алғадай ғой!» десіп, өзара сыбырласып жатты. Өлімге басын байлап шыққан алғадай аса күшті қарсыластың соғыстағы негізгі әдіс – тәсілдерін өзінен кейін шығатын батырлардың бақылап, біліп алуы үшін жекпе-жекте мейлінше көбірек шайқасуға тиіс еді.

	Жас сарбаз асықпай алып денелі жоңғарға беттеді. Оның киген сауыты да жеңіл, аты да жылдам болатын. Шарыш оған айбаттана тап беріп, найзамен жойқын соққылар бере бастады. Бірақ, айлакер әрі әдісқой алғадай шабуылдан бұлтарып кетті. Оның аты да иесінің ыңғайына қарай шапшаң орағытып, қалмақтың өткір найзасын дарытпады. Шарыш қатты қызынып, қаһарлана қуалап жүріп, ақыры дегеніне жетті – жас батыр оның найзасын қағып тастап, жалтара бергенде, ұзын қылыш басына дәл тиді. Алғадай аттан құлап түсті, ал осы сәтте екеуінің жекпе-жегінен көз алмай қарап тұрған сарбаздар Шарыштың найза мен қылыш сермеудегі негізгі тәсілдерін байқап үлгерді.





Істің мәні




	Абылай бұдан әрі шыдап тұра алмай алға ұмтылды. Бөгембай батырдың алдына келіп, бата сұрады.

	– Балам, сен әлі тым жассың ғой! – деді Бөгембай батыр.

	– Бата, бата! Маған бата беріңіз! – деп, Абылай қолын жайды.

	Бөгембай батыр оның аруағының күшті екенін сезді де, батасын берді

	– Иа, Алла! Әділдік үшін, туған елді қорғау үшін және халқымыздың азаттығын сақтап қалу үшін шайқасқа түскелі тұрмыз! Біздің жігітімізге жар болып, оған қуат беріп, жеңіске жеткізе гөр!

	Балам, сені әуелі Алла және Алла сүйген бабаларымыздың қасиетті аруағы қолдасын! Әумин!

	– Әумин! – деп қайталады Абылаймен бірге бүкіл әскер.

	Аты аңызға айналған Бөгембай батыр оған өткір қылышын беріп, өзінің соғысқа мінетін жансерік аты – нағыз ер қанаты Нарқызылға мінгізді.

	Абылай өз тағдыры шешілетін ең маңызды шайқасқа шықты.

	Шарыш ноян астындағы қара қасқа атын кілт бұрып, Абылайды сақадай сай күйінде күтіп алды. Қанталаған өткір көзі жас жігіттің көкірегін тесе қадалып, алақандай жанарының жалынымен балқытып жібергісі келетіндей. Бірақ Абылай саспады: ол осынау қорқынышты көзқарасты сабырмен тойтарып, екі есе күшпен оның өзіне қарсы бағыттады.

	Шарыш еріксіз дір ете түсті.

	– Әй! Қазақтар өлімге кішкентай баланы жіберетіндей халге жеткен бе? Әлде олар жеңімпаз Шарыш ноян бозбаламен шайқасып, қадірін кетіреді деп ойлай ма екен ? Мен қаһарыма мінбей тұрғанда, өзіңнің ата-анаңа бара ғой, балақай! Молдадан сабақ ал! Өскесін келерсің, жарай ма?!

	Абылай ашуға булығып, сөйлей алмады. Ол ұрысқа дайындалды.

	– Жарайды, – деді басын шайқаған Шарыш. – Мен сенің басыңды шілдің басындай бұрап тұрып, жұлып алайын!

	Одан әрі Абылай не болғанын еміс-еміс біледі. Ол қаһарлы жоңғар батырына оқша атылған кезде «Абылай, Абылай!» деген ұран аузынан еріксіз шығып кетті. Әлдебір тосын күш оның кеудесін толтырып, арқасынан от толқынды қуат жүгіріп өтіп, жоғары көтеріп әкетті. Шарыштың найзамен ұрған алғашқы сұрапыл соққысын ол қалқанмен қағып үлгерді, сол сәтте Нарқызыл алға атылды да, Абылай ұрандаған бойы даңқты Бөгембай батырдың өткір қылышымен ноянның мойнынан тартып жіберді. Екі ат екі жаққа ағып өте шықты да, Абылай атының басын кері бұрғанша, құлағына мыңдаған қазақ әскерінің «Аруақ! Аруақ! Абылай! Абылай!» деп аспан мен жерді жаңғырта айқайлаған даусы келді.

	Сол кезде барып ол Шарыштың жансыз денесі аттан сыпырылып түсіп, оның қазандай басы қайғы-қасірет шеккен далада домалап бара жатқанын көрді. Абылай тоқтамастан, ат басын жоңғар қолына қарай бұрып: «Абылай! Абылай»! деп ұрандап, құйғыта шауып, қазақ жасағын бастап әкетті. Бүкіл дала, дүниенің төрт бұрышы, аспан мен жер де «Абылай! Абылай! Абылай!» деп күңіреніп кеткендей болды. Қазақтың барлық ұлы бабаларының аруағы бүгін дүрк көтеріліп, тұтасып, бір есімге құйылып кеткендей! Күннің күркіріндей әлемді дүр сілкіндіріп, найзағайдың жарқылындай жанды арайландырып, адамдардың санасына қонған «Абылай» деген жаңа есім бүкіл жұрттың ұранына, қасиетті сөзге айналды.

	Жаугер жоңғарлардың ұнжырғасы түсті. Кеуделерінде кек қайнаған олар да өздерінің соғыс ұранын айтуға тырысқанымен, үндері шықпай қалды. «Абылайлаған» ұран көкке шапшыған долы толқын сияқты оларды басып кетті. Қазақ жігіттері қанат біткендей құйғыта шапты, қолдың алдында Абылай ұшып бара жатыр еді. Сөйтіп, олар қаптаған жауды баудай түсіріп, қирата жеңді...

	Жеңістен кейін Әбілмәмбет хан, билер мен батырлар Абылайды шақыртты.

	– Айналайын, сен кімсің? – деп сұрады Әбілмамбет хан. – Сен неге жауға Абылайлап шаптың?

	– Мен Көркем Уәлидің ұлымын! Ал менің атам – жекпе-жекте де, қанды қырғында да жеңіліп көрмеген, дұшпандарына қаталдығы мен асқан батырлығы үшін халық қанішер деп ат берген Абылай! Мен оның атын атап, аруағын шақырдым! – деп Абылай бастан кешкенін қысқаша баяндады.

	Оның әңгімесіне құлақ түрген ақсақалдар мен ру басылары қатты тебіренді. Біраз ойланып отырғаннан кейін, Әбілмәмбет хан сөз бастады:

	– Көркем Уәли ханның кенже ұлы тірі қалып, із-түзсіз жоғалып кетті деп естіп едім! Бірақ, «алмас пышақ қап түбінде жатпайды» дегенді атам қазақ айтып кеткен! Міне, ондай атты күн де келіп жетіп, атақты ханның лайықты ұрпағы Абылай кең далаға жарқырап шыға келді! Ақсақалдар, бата беріңіздер, біз оны өзіміздің ханымыз сайлаймыз!

	Міне, сөйтіп бұл соғысқа қатысқан барлық дала арыстары Абылайға ақ батасын беріп, ақ киізге отырғызып, хан көтеріп алды.

	Осылайша Абылай ханның аңыз бен ерлікке толы дәуірі басталды. Ол жиырмаға жаңа шыққан еді, оның ордасы солтүстікте, қазақ жерінің шоқтығы – сұлу Көкшеде бой көтерді.





Желбе




	Қонтайшы Қалдан-Серен кең далаға зілдене көз тастап, қыр басында үнсіз отыр. Тоқтаусыз желмен ойнаған бетеге толқыны қалың ойға жетелейді. Міне, бірнеше жылдан бері ол туған апасының үлкен ұлы, сүйікті жиені Шарыш ноянның қазасын аза тұтып, әлі күнге жан жарасы жазылмай келеді.

	– Оны біреу жекпе-жекте өлтірді дегенге сене алар емеспін, – деді қонтайшы жаны сыздап. – Жоқ, әділ шайқаста оны ешкім де жеңе алмайтын! Ол моңғолдар мен қалмақтардың барлық соғыс тәсілін жетік меңгерген, ойраттар мен қытайлардың шайқасу өнерінің қыр-сырын түгел білетін еді ғой!

	Ізет білдіріп, басын иген Желбе ноян сол оқиғаны тағы да қайталап айтып берді. Айтқан сайын қайғысы үдеп, зығырданы қайнай түсетін.

	– Шарыш ноян жекпе-жекте қазақтың бірнеше батырын шауып түсірді... Бір кезде қайдағы бір Абылай деген пайда болды. Біз тіпті не болғанын да түсінбей қалдық. Абылайлаған ұраннан аспан асты мен жердің үсті жаңғырып кетті. Біздің аттарымыз үркіп, қашып кете жаздады. Біз сапты әрең ұстап тұрдық. Ешуақытта, ешқашан, ешкім Шарышқа тап бұлай батыл жақындап көрмеген! Ол құйын секілді соғып өтті... Сөйтіп, жоңғарлардың күні сөнді! Шарыш жерге құлап түсті!

	Қалдан – Серен үнсіз тыңдап отырып, қабағын түйді.

	– Бұл Абылай дегендері батыр тұрпатты болғанымен, Шарышпен салыстырғанда бала сияқты. Күш-қайраты жағынан да, қару ұстау жағынан да Шарышпен бәсекелесе алмайды!

	– Олай болса, қалайша жеңіп кетті? Қалай?

	– Бұған сену қиын, о, құдіретті қонтайшы! Бірақ, бұл тегін адам емес! Бұл – аруақтың күші! Оны ертедегі бабаларының аруағы қолдап, көтеріп тұратын сияқты! Сол жеңістен кейін қазақтар оны ақ киізге отырғызып, хан көтерді! Өзінің ордасында отырып, жастығына қарамастан көп жеңіске жетті, қазақтың жерін азат етіп, бүкіл даланың сый-құрметіне бөленді! Оның ерлік істері аңызға айналды!

	– Естідім, – деді Қалдан-Серен. – Оның орыстармен де, шүршіттермен де келіссөздер жүргізгенін білем. Демек, ақылды да айлалы болды! Ол бізге қауіпті! Ондайлардың бар мақсатына жете беруіне жол беруге болмайды! Мен сендерге оны біздің ордаға жеткізіңдер деп баяғыда айтқам!

	– Оны аңдып жүргенімізге он жыл болды, бірақ қолға түсіру қиынның қиыны! Тіпті, біздің тұзағымызға енді түсті-ау дегеннің өзінде, соңғы сәтте бұлтарып кете береді! Оны аруақтар қолдайды, о, ұлы қонтайшы!

	Қалдан-Серен оған өткір көздерін қадап тұрып, кесіп айтты:

	– Жақсы! Егер оны ұрлап кетудің сәті түспесе, күшпен аламыз! Отыз мың әскер ал да, даланы сүзіп шық. Егер бұл Абылай хан әлі де аспан астында, жердің үстінде бар болса, оны менің алдыма алып кел! Тірідей! Тұтқын етіп әкел!





Абылай – тұтқын




	Абылай хан атығай Жәбек батыр мен уақ Өтеген батырды қасына алып, Ұлытауда аң аулап жүрген болатын. Аңшылыққа берілгендері сондай, қатты шаршап, өздері атып алған ұлардың етіне тойып алып, тұяқ серіппей қалың ұйқыны соғып жатқан.

	Жансыздардың Абылайдың жоспары туралы берген хабары бойынша, осы жерден оларды шеріктер тауып алды.

	Желбе ноян ұйықтап жатқан Абылайдың кеудесіне өткір найзасын тіреп, түртіп оятты. Хан көзін ашып, жоңғарларға үнсіз қарады.

	Ол бәрін түсінді...





Нағыз жалғыздық




	Абылайдың тұтқынға түскені жайлы хабар жеткенде қонтайшының ордасы дүрлігіп қалды. Бәрі де қазақтың аңыз болған ханы – өздерінің қас дұшпанын көздерімен көргенше асықты. Қонтайшының оған қандай жаза қолданатыны туралы әңгіме гуледі. Қалдан Серен Абылайдың басын шауып тастай ма, болмаса тұтқында ұстай тұрып, әбден қорлап, тірідей асау аттың құйрығына байлап, қазақ даласына қарай қоя беріп, ханның өліміне асау ат айыпты деп, мұртынан күліп отыра ма деген жорамалдар қаулап кетті.

	Тұтқынға түскен Абылай хан мен оның қасындағы адал достары – Жәбек пен Өтеген батырға бәрі таңғала көз салды. Тіпті ұзақ, азапты жол да, тұтқын ретінде көрген қорлық-зәбірлері де ханның бекзада жүзін сындырып, айбынды еңсесін түсіре алмапты. Жоңғарлар, әсіресе, қонтайшының сүйікті қызы сұлу Топыш, жауды жақтырмай тұрса да, іштей бұл адамның жұмбақ болмысын, рухы мықтылығын байқады.

	Тек қонтайшы Қалдан-Серен мен оның төңірегіндегілер тұтқындарға назар салуды өздеріне лайық көрмеді. Қонтайшы тұтқындағы батырларды бұғау салып, кісендеп, шеріктердің бақылауымен қой бағуға жіберуді бұйырды. Ал хан жөнінде бөлек бұйрық берілді.

	– Оны зынданға жеті күн және жеті түн қамаңдар! Тамақ та, сусын да бермеңдер. Содан кейін бір тостаған су беріңдер. Ал суға қойдың кесек майын салыңдар. Сөйтіп, мұқият қадағалаңдар! – деп бұйырды өзінің шеріктеріне Қалдан-Серен. – Өздеріңнің көрген-білгендеріңді маған баяндаңдар!

	Жоңғарлар қонтайшының әмірін мүлтіксіз орындады. Олар зынданға бір құшақ шөп пен үлкен тулақ тастап, байлаулы Абылайды сонда апарды.

	Осылайша азапты күндер мен түндер басталды. Абылай көзін жұмып, қозғалмай, ойға батып жатты.

	Бәрінен бұрын өзін, яғни ханды, өз хандығында тұтқынға түсіріп, жоңғарлардың алып кеткені жанына батты. «О, біздің қанға сіңген қамсыздығымыз ай! – деп бармағын тістеді Абылай. – Егер осы жерден тірі шықсам, өмір бақи мұндай ащы сабақты ұмытпаспын!»

	Уақыт өте ол көрген-білгендерін есіне түсіріп, қиялына ерік берді. Естеліктер оны қапастағы жалғыздық пен жан азабынан құтқарды.

	Оның көз алдына өз өмірінің ғажайыптарға толы, ең даңқты шақтары келді. Ол дала билерінің қанатты сөздері мен жауынгерлердің ерлік істерін есіне алды, бұл оған күш берді. Біртіндеп аштықтан әлсіреп, жүдей бастағанымен, аруағы биік ханның жанары ұшқын атып тұрды.

	Оның есіне өзі қатысқан оқиғалар, сонымен бірге жыршы-жыраулардың аузынан естіген аңыздар, батырлардың бастан кешкен ғажайып оқиғалары түсті.

	Бірде жоңғарлармен шайқаста қаны қызған хан шабуылдап жүріп, өзінің батырларынан бөлініп қалды. Жанталасқан шайқас кезінде Абылайдың аты сүрініп кетті. Торғауыттың қаһарлы сарбазы екпіндете шауып келіп, ханның атын бүйірден найзамен соғып өтті, есті жануар дыбыс шығармастан тұяғын бір-ақ серпіді. Хан атынан секіріп түсіп үлгергенімен, торғауыттар мен дүрбіттердің қоршауында қалып қойды. Жоңғарлар шеңберді біртіндеп тарылтып, қылыштарын ысқырта сілтеп, жақындай түсті. Аты аңызға айналған хан төніп келген ажалды қасқайып қарсы алмақ болып, шайқасқа дайындалды. Сол сәтте талай ұлы істерді атқаруға үлгермей кететінін ойлап, өкініштен өзегі өртенді! Ыза мен ашудан тісін шықырлатып, екі көзі шоқтай қып-қызыл болып кетті.

	Осы кезде көк дөнен мінген бір салт атты: «Алдияр, аттан!» деп аттандаған күйі құйын перен ұшып жетіп, жерге секіріп түсіп, Абылайға атының тізгінін ұстатты. Бұл жалындаған жас сарбаз еді.

	«Тез, шабыңыз!» деді ол ханға. «Ал, сен өзің ше?» деп сұрады хан.

	«Қазаққа сіздей хан керек! Ал мен шейіт кетсем, бір қатыннан тағы бір батыр туар!» «Жоқ! Мен сені қалдырмаймын!» деді хан. «Алдияр, екеуміз бірдей қаза болсақ, не мән бар? Тез кетіңіз, немесе мен сізді жоңғарға қор қылмай, өзім-ақ шауып тастаймын!» Көздері от шашқан батыр Абылайды көк дөненге күштеп мінгізіп, атты қамшымен тартып жіберді. Есті жануар құйғыта шауып, қазақтың үмітін соғыс даласынан аман-сау алып шықты.

	Шайқастан кейін Абылай хан ержүрек батырды іздеді. Сөйтсе, бұл керей Ер Жәнібек батыр екен. Ол қанды шайқаста жаудың біраз батырын жусатып салып, біреуінің атын тартып мініп, аман-сау құтылыпты. Абылай хан батырға ризашылығын білдірді. Жәнібек батырдың ханның өмірі, яғни туған елі үшін жанын аямаған осы бір даңқты ерлігі оның кеудесін қуанышқа толтырып, күш пен сенім ұялатты! Осы Жәнібек батыр бірде, балалық шағында қыр басында ұйықтап қалып, оны нағашы атасы іздеп келеді. Қараса, баланың екі жағында екі көкжал қасқыр жүр екен. Атасы жанұшырып шауып келгенде, қасқырлар ғайып болған! Тіпті іздері де жоқ. Жәнібек болса тып-тыныш ұйықтап жатыр! Сұңғыла нағашысы мұның жайдан жай емес екенін, Жәнібекке көкбөрінің аруағы қонғанын сезеді! Шынында да керей Ер Жәнібек ештеңеден қорықпайтын, көкбөрі секілді жаужүрек болған, оны әртүрлі жағдайда көкбөрілер рухы қорғап жүреді екен! Бір соғыста жоңғардың қайтпас батыры жекпе-жекке шығады. Ноян таудай алып екен. Күш-қуаты тасып, жалды бура құсап құтырынады. Онымен жекпе-жекке Ер Жәнібек шығады. О, құдірет, жоңғар батыры Ер Жәнібектің бір қарағанынан арыны басылып, өзінің әскерінің арасына тығылады. Жеңілгенін мойындап, олар шайқассыз тарайды. Жоңғарлар өздерінің нояндарын ортаға алып: «Саған не болды?»деп сұрайды. «Сөзіме сенсеңдер... әлгі қазақтың екі иығында азулары ақсиған, көздерінен от шашқан айбарлы екі көкжал қасқыр отыр екен! Көздерінің өткірлігі сондай, қараған сәтте-ақ ішімді өртеп жібере жаздады! Үрей мен қорқыныш билеп, шайқаспай жеңілдім!» – деген екен қалмақ батыры.

	Абылай жоңғар зынданындағы тулақ үстінде жатып, қиялға мініп, аңыз бен хикаялар әлемін шарлай берді. Ол Қастек батырдың ерлігін көз алдына елестетті. Қастек он төрт жаста екен, бір ағайынымен жылқы бағып жүріп, биік төбеге шығып, даланы шола қарап отырады. Жаугершілік заманда мал қараған көшпенділер бір жағынан қарауылдың міндетін атқаратын. Бір кезде төбе басында отырған балаға бұлт секілді шұбатылып қалың қолдың қарасы көрінеді. Жоңғардың алдыңғы тобы оған қарай тіке салады. Қастек жау көзіне түспеген артындағы бауырын ауылға қауіп төнгенін хабарлауға жіберіп, ал өзі торы тайына мініп, қалың әскердің алдынан шығады. Егер оның өзі де қашса, жоңғарлар соңынан қуып жетіп, бейқам ауылды төбесінен басып, бүкіл руды түгел қырып тастар еді. Қастек ағайындарының хабарды естіп, тез жиналып, қашып кетуі үшін жауды тоқтата тұруға бел буады. Шеріктерге жақындаған кезде торы тайын ойқастатып, кішкентай қисық қылышын көтере бұлғап, айқайлай бастайды:

	– Жекпе-жек! Жекпе-жек! Нояндар! Зайсандар! Жекпе-жекке шығыңдар!

	Жоңғарлар қалт тоқтайды. Негізгі жасақ та жетіп, шоғырланып тұрады. Олар өте қатты таңырқаулы еді. Тайға мінген бала, қолында қылышы бар, одан басқа найзасы да, қалқаны да жоқ. Ұлы ойраттардың соғыстың от-жалынында шыныққан түмен қолы баланың түріне көз салады! Айналшықтап, біресе сынай қарап, біресе күледі, арасында не істемек керек деген сауалмен бір-біріне көз тастайды. Ал баланың бақайшағына дейін мұздай қаруланған, қиян кескі соғыстарда даңқы шыққан түменде шаруасы жоқ! Өзінің кішкентай қылышын сермеп қойып: «Жекпе-жек!» деп айқайлайды. Ақырында, қолбасшы ноян оған сұрақ қояды:

	– Сен кімсің, балақай? Саған не керек өзі?

	– Мен шапырашты руынан шыққан Қастек батырмын! – деп жауап береді жасөспірім батыл үнмен. – Маған сіздердің біздің даланы жайына қалдырып, өздеріңнің ұлыстарыңа кеткендерің керек!

	Ноян бар даусымен қарқылдай күлді. Оған бүкіл түмен қосылды!

	– Пысығын қарай көр! Ал, егер біз сені тыңдамасақ ше?

	– Онда жекпе-жекке шық!

	Ноян күрсініп басын шайқап, ақырын дауыспен былай деді:

	– Әй, бала, сенің қаныңды төккім келмейді! Біздің жолымызды бөгемей, үйіңе бар! Сенің әлі өсуің, үйленуің керек...

	– Қай үйді айтып тұрсың, ноян? Сендер менің ошағымды қиратып, отауымды өртегелі келіп тұрсыңдар! Мен оған жол бермеймін! Не бұл жерден кет, не соғысқа шық!

	Ашуға мінген жоңғарлар сөзге түсінбейтін қияңқы бұзықты парша-парша қылуға әзір еді. Бірақ, ноян қолын көтеріп, оларды тоқтатты.

	– Сен батыл жауынгерсің! Мен саған құрмет көрсетіп, нағыз батыр санап, бүкіл қайратымды жұмсап шайқасамын!

	Сөйтіп, торы тай мініп, қолына кішкентай қылыш ұстаған он төрт жастағы бала мен үлкендігі есік пен төрдей мықты ат мінген, бес қаруын асынған тісқақты батыр шайқасқа шықты. Бар даусымен айқайлай ұран салған ноян ұзын найзасымен бір соққанда-ақ баланың ту сыртынан шығарды да, оны өзінің басынан жоғары тік көтеріп алды. Түмен өзінің қолбасшысының шеберлігіне масаттана қиқулады. Қастек болса қалмақ найзасының ұшында қаны сорғалаған күйі өлімші халде ілініп тұрды.

	– Әй, бала, тірісің бе? – деп сұрады ноян.

	Қастек көзін әрең ашып, қан түкіріп, қарлыққан дауыспен:

	– Сен өзіңнің сайысың қандай екенін көрсеттің! Енді ырғағаныңды көрсет!-деді.

	Ноянның есі шығып, қарқылдай күлді де, найзасын ырғап-ырғап жіберді. Қатты ырғағаны сондай, шаншылып тұрған Қастек найзаның бойымен сырғып келіп, ноянмен бетпе-бет кеп тұра қалды.

	– Ал, енді қалайсың? – деді, ноян балаға тақалып тұрып.

	– Міне, былаймын! – деп,қансыраған Қастек батыр ақтық күшін жинап, кішкентай қылышымен ноянды бауыздап жіберді де, сол бойда үзіліп кетті. Өз түменінің алдында баланың қолынан жантәсілім еткен қолбасшы да жерге гүрс етіп құлады. Не болғанын ұға алмай қалған жоңғарлар қалшиып тұрып қалды. Естерін жиған соң,екі батырға бірдей құрмет көрсетіп, төбенің басына жерлеп, соғыспай өз ордаларына қайтып кетті.

	Бір жорықта Абылай жалғыз салт аттыны кездестірді. Оның алыптығы сондай, тіпті жаяу тұрғанда бойы салт аттыға жетеқабыл болатын. Бұл балта керей Тұрсынбай батыр еді. Хан оған: «Бізбен бірге жүр!» – деді.Сонда Тұрсынбай: «О, хан! Сен туралы естігем! Біле білсең, мен жалғыз жүргенде, кең далаға сыймай жүремін. Ал енді басқа жұртқа қосылсам, қысылып, қораштанып кетемін. Сондықтан да,жорыққа жалғыз шығамын. Бірақ, сіздей батыр-ханмен бірге жүру үлкен мәртебе!» деп жауап берді.

	Далада ұзақ жүрген олар бұзылған ескі мазардың қасынан өтті. Дұға оқып, болып, кете бергенде, ханның көзі жартылай қираған ежелгі мазардың ішінде шіруге айналған бет тақтайдың ашылыңқырап тұрғанын шалып қалды.

	Ұзақ жорықтан олар жеңіспен қайтты. Жолда қалжыраған сарбаздар қатты ашықты, хан көне мазардың маңына қонуды ұйғарды. Ол жылқы союға бұйрық берді. Бірақ, айдалада от жағуға ағаш жоқ. Жігіттер малды сойып, бөлшектеп жатқан кезде, хан Тұрсынбай батырды: «Ескі мазардың қайда екенін білесің ғой? Бар да, бет тақтайын алып кел! Қазір қараңғы түседі, сенен басқа ол жерді ешкім таба алмайды!» деп, аттандырып жіберді. Батыр ханның сенім білдіргеніне қуанып, тезірек жөнеп кетті.

	Тұрсынбай батыр көз байланған шақта молаға жетіп, дұғасын қысқа қайырып, ескі қабірдің бет тақтайын алмақшы болды. Ол моланы ашып, ағаштарын суырып ала бергенде, көрдегі аруақ қорқынышты дауыспен: «Ей, менің молама тиіспе! Менің тыныштығымды бұзба!» деп айқайлай атып тұрып, Тұрсынбай батырдың мойнынан шап беріп, қылғындыра бастайды. Аруақтың жан түршіктірер зарлы даусынан айсыз қараңғы түннің өзі түршігіп, дірілдеп кеткендей еді. Бірақ, Тұрсынбай батыр өлікпен тіресіп, оның қолын бұрап, алып соғып, үстіне мініп алып: «Сен шын өлікпісің әлде шала өлікпісің? Егер өлгенің рас болса, тыныш жатып ұйықта! Немене, өлі сенің кесіріңнен тірі Абылай аштан өлуі керек пе? Ал, енді шалажансар жатқан бірдеме болсаң, мен сені дұрыстап өлтіріп кетейін !» деп, болат қанжарын суырып алып, бауыздамақ бола бергенде, анау зәресі кете бақырып: «Тоқта, батыр! Мен өлік емес, тірі адаммын! Мені Абылай сенің батырлығыңды тексеру үшін әдейі жіберген!» деп безек қағады. Тұрсынбай батыр: «Ә, солай ма?» деп, оны босатып жібереді...

	Сөйтсе, Тұрсынбай батырдың соғыста қайтпас батырлығы мен жүрек жұтқандығын көрген Абылай хан оны тағы бір мәрте сынап көрмекші болған екен. Күн жарықта екі сарбазын көне мазарға жіберіп, біреуіне кебін сияқты ақ киіп, көрге барып тығылып жатуды бұйырады. Екіншісі оны көміп, ал өзі сыртынан бақылап тұруға тиіс.

	«Біздің батырымыз аруақтың алдында қайтер екен, көрейік!» – деген екен хан.

	Ханға келіп, от жағып, ет пісіріп, оны рахаттанып жеп алады.

	«Шала өлікке» құмарлары қанғанша күледі. Хан Тұрсынбай батырдан сұрайды:

	– Батыр, айтшы, сенің өмірде бірдеңеден қорыққан кезің болды ма?

	– Бір жағдай болған, – деп әңгімесін бастайды батыр. – Бірде мен далада қатты ұйықтап кетіппін. Бір кезде үстіме сап-салқын бірдеңенің шыққанын сездім. Көзімнің қиығымен қарасам – үлкен қара жылан кеудемнен жоғары жылжып келеді екен. Мойнымнан өтіп, менің ашық жатқан аузыма кіргені сол еді, бар күшіммен тістеп алып, екіге бөліп тастадым. Басы бір жағына, құйрығы бір жағына түсті. Ал, ортасын мен жұтып қойдым! Қорықпасам, жыланды жұтып нем бар?

	Абылай хан мен оның жауынгерлері әбден күліп: «Қорқыныш деп осыны айт!» деп бастарын шайқапты!

	Енді міне, жоңғардың сызды зынданында, тулақтың үстінде жатып ол соны есіне алып, өз-өзінен жымиып күлді. Бір мезгілде оның өзегін өкініш өртеді. «Әттең, осы батырлар қасымда болғанда ғой...» Осылайша, қазір қолы жетпейтін даңқты батырлар бірінен соң бірі ойына орала берді...

	Суан Сатай батыр өзінің қайырымды мінезімен ерекшеленіп тұратын. Кейде айдалада ұйықтап жатқан қалмақ нояндарының үстінен түседі ғой. Ойланатын не бар – байлап ал немесе шауып таста, бітті емес пе! Ал Сатай батыр оны ақырын оятады. Оятып алып: «Кімсің, неғып жүрген жансың?» деп сұрайды. Содан кейін:

	«Дұшпан болма, қонақ бол!» деп ақылын айтады! «Бізге неліктен қару асынып келдің? Дос болып, не көрші сияқты келуге болмай ма?» Кейде осындай сөздерге толқып кеткен қалмақ шынымен де өзінің дұшпандық ниетінен бас тартып, бейбіт тарап кететін болған. Ал егер ол достықтан бас тартса, Сатай батыр онымен жекпе-жекке шығады. Әбден ашуына мінгенше жартылай шайқасып жүреді. Ал жағдай ушығып, қаһарына мінгенде, Сатай батырдың күші еселеніп, ол жауын аямай кескілеп жоқ қылады екен!

	Аштықтан қалжыраған Абылайдың көз алдынан өзінің хандық құрған даңқты күндері бірінен соң бірі өте берді. Сол көргендері мен түйгендерінің дәл бүгін басынан өткендей шынайылығы мен айқындығы оны таңғалдырды. Бірде қазақ батырлары мен жоңғар шеріктері майданда кездесті. Екі жақтың да әйгілі батырлары, бір-бірін танымайтын сайдың тасындай жігіттер өшпенділікпен бір-біріне бас салып, көздері қанға толып, аяусыз кескілесуге дайын еді. Қайтесің, соғыстың заңы солай деп жұбатты олар өздерін. Бір кезде нояндар ханға елші жіберіп: «Қантөгіс біздің екі жаққа да керегі жоқ! Бізге олжа керек, олжа үшін соғысамыз! Одан да келісімге келейік те серттесейік! Сіздің жақтың ең мықты батыры біздің батырмен жекпе-жекке шықсын да, жеңген жақ барлық дүние-малды алсын, ал жеңілген жақ дымсыз қайтсын!» деп шарт қойды.

	Осыған серттесіп, шешуші жекпе-жекті ертеңге белгіледі. Абылай хан мен Бөгембай батыр ақсақалдармен, қолбасшылармен ақылдаса отырып, арғын руынан шыққан жас батыр Жәнібек Шақшақұлын таңдайды. Бұл оның әлі көзге түсе қоймаған кезі болатын. Ал қалмақтардың батыры бірде өзіне қарсы шапқан адам жегіш жолбарыспен айқасып, оны құйрығынан ұстап алып, мысық құсатып ауада шыр айналдырып, басын жерге соғып өлтірген дүлей еді. Жолбарыстың терісі әлі күнге дейін Қалдан-Серен қонтайшының ордасында төселіп, өзінше көрік беріп тұрған көрінеді. Өзінің осы батырмен қауіпті айқасқа түсетінін білгенде Жәнібек батыр жасып қалды. Ол түнімен дөңбекшіп, таңға жақын талып ұйықтап кеткен кезде түс көрді. Жоңғармен шайқасқа түскен екен дейді, жаудың батыры найзамен түйреп, Жәнібекті атынан ұшырып түсіріп, кеудесіне мініп алып, тамағына қылышын тақапты. Жәнібектің оң жақ емшегін бір айдаһар, сол жақ емшегін басқа бір айдаһар еміп жатыр екен. Батыр оянып кетсе, үсті-басын мұздай тер жауып кетіпті. Ол қорыққаннан алды-артына қарамай, қаша жөнелгісі келеді. Қашпас бұрын ханның шатырына кіріп, өзінің кететіні туралы айтып кетуді жөн санайды. Абылай ханның ұйықтамай, мұның келетінін сезіп, күтіп отырғанын білген кезде Жәнібек қатты таңғалады. Ол өзінің түсін айтып: «О, алдияр, менің кетуіме рұқсат бер, тым құрыса бас құрап, отау тігіп те үлгермедім, егер мен шейіт болсам, артымда ізімді жалғар ұрпағым да жоқ!» – деп, кетуге рұқсат сұрайды. Абылай хан батырды сабырға шақырып, атшысына Шарышпен шайқасқа шығарда өзіне Бөгенбай батыр сыйлаған Нарқызыл атты әкелуді тапсырады. Атшы Нарқызылды әкелген кезде, Абылай хан Аллаға сыйынып: «Ия, Алла! Нарқызыл атты Жәнібектің түс садақасына атадым!Бір өзің жар бола гөр, Жәнібек батырдың түсін мен қалай жорысам, солай болуға нәсіп ете көр!» – деп тілеп, дұға жасайды.

	Хан өзінің атын сойып, етін қосынға таратып беруге бұйырады. Содан кейін Жәнібекке былай дейді: «Ертеден атаң қазақ «түсіңде қорықсаң, өңіңде қуанасың» деген. Тағы да халық даналығында «түс көруінен емес, жоруынан» деген бар. Олай болса, түсіңде жоңғар жеңген болса, өңіңде сен оны жеңесің! Егер сенің оң кеудеңді айдаһар еміп жатса, ұлдан көрген немерең айдаһар сияқты күшті батыр болады! Егер сол жақ кеудеңді айдаһар еміп жатса, қыздан туған жиенің айдаһар сияқты батыр болады! Ұлдан анадай, қыздан мынадай өсейін деп тұрып, сен қалайша ертең өле қалмақсың? Бар да майданға кіре бер, сен жеңесің!», – дейді.

	Абылайдың сөзінен кейін Жәнібек арқаланып кетті. Түсін жақсылыққа жорып, садақасына тұлпарын құрбандыққа шалғаны қатты әсер етіп, аруақтанған Жәнібек жекпе-жекке шығып, дұшпанына қаһарлана ұмтылды. Найзамен бір соққанда жоңғардың батыры атынан ұшып түсті. Жәнібек жаудың кеудесіне мініп алып, оның тамағына қылыш тақай бергенде, жоңғар оны тоқтатып, қапалана тіл қатты: «Тоқтай тұр! Мен өлімнен қорықпаймын, бірақ, мені тыңда! Сен көрген түсті мен де көріп едім, түсімде сені алып едім! Сорыма қарай, менің түс жорушым түсімді дұрыс жорып бере алмады, ал сенің түс жорушыңның аруағы күшті, ақылы зор болғандықтан, ол сенің пайдаңа жорып жіберді! Сондықтан да аян түстің ақыры осылай болды!» дейді. Жәнібек батыр осындай батыр жігітті өлтіруге қимады, оны тірі қалдырып, дос болып, ұлысына да тиіспеді. Басқа нояндар келісім бойынша өздерінің мүліктерін Абылай ханға беріп, ол өзінің ордасына мол олжамен, үлкен даңқпен оралды.

	Ия, батырлар тегін адам емес! Абылай бұрын да осындай ойда болатын, бірақ бұл жолы, қалмақтың зынданында қиналып жатып, батырлардың тек қана батыл, күш-қуаты мол, өз елін сүйетін адамдар ғана емес екенін анық сезінді. Оларды санаға сыймайтын ғажайып күшпен көзге көрінбес бір нәрсе байланыстырып тұр. Қазақтар оны бір сөзбен – аруақпен түсіндіреді! Аруақ! Бұл күш қайдан келеді, не сыры бар, оның қуаты қандай – оның бәрі бір Жаратушыға аян!

	Қаракерей руынан шыққан ұлы батыр Қабанбай... Оның өз есімі Ерасыл болатын, халық оны ержүректілігі мен табандылығы үшін Қабанбай атап кеткен. Қанды шайқастарда Қабанбай батыр қолдың алдында бірінші болып шауып, жоңғардың әскеріне айбарлы, ашулы арыстандай тиісіп, аяусыз қыратын. Батырдың сұсы мен тұлпар аты Қубастың дүбірі жоңғарлардың үрей-құтын ұшырып, олар көбіне қаһарлы Қабанбайдан қашып құтылуға тырысатын ! Бірде үлкен, терең өзен қазақ жасағының жолын бөгейді. Өткел жоқ, қас қарайып қалған шақ, ертең олар қаласа да, қаламаса да кері оралуға мәжбүр. Қолбасшы мұңайып қалды: «Қаптаған жаудан қайтпаған Қабанбайдың жолын су бөгесе – не сұмдық ?!» Ол шамырқанып, алдағы соғыстың айла-әдістері туралы ойлап жатып, қалғып кетіпті. Түсіне екі мейірбанды ақсақал еніп, Жаратқанның мейірі түскен батырға адал жолдан айнымай өмір сүруге ақыл-кеңес беріп, осыдан қырық жыл бұрынғы ұмыт болған өткелді көрсетеді. Ертеңінде ол расымен де сол өткелді тауып, сарбаздар өзеннен аман-есен өтіп, жорықтағы мақсаттарына жетеді. Сөйтіп халық арасында: «Тасыған өзеннің өзі Қабанбайды тоқтата алмас!» деген қанатты сөз қалыпты. Көргені мен естігенін, қым-қуыт оқиға мен ерекше таңғажайып жайларды қайыра есіне түсірген Абылай хан Малайсары мен Олжабай батырларды да ұмытпады.

	Арғын руынан шыққан Малайсары батыр рабайсыз ірі денелі, батыл да батыр адам болған. Бала күнінде тай мініп жүргенде, жылқыға жолбарыс шабады. Ол тайсалмастан жабайы жыртқышқа қарсы шығады. Жолбарыс тайды қағып жіберіп, аспанға бір-ақ атыпты. Тайымен бірге ұшып кеткен бала Малайсары қайта жерге түскенде, тура жолбарыстың арқасына қона қалыпты. Ол жолбарыстың мойнына жабысып алып, жыртқыштың өзін жарып тастауына ырық бермейді. Қаһарлы жолбарыс айбат шеге ақырып, өзінің арқасына жабысып алған бәлені лақтырып тастамақ болып әуреленіп жатқанда, әкесі Тоқтауыл батыр жанұшыра жетіп, жыртқышты өткір қылышпен жарып өлтіріп, ұлын құтқарып алыпты. Малайсары батыр жастайынан жоңғарлармен болған қақтығыстар мен үлкен шайқастарға қатысып, көп ерлік көрсетіп, қазақ даласына даңқы жайылады. Кезекті бір шайқаста ол тұтқынға түседі. Қонтайшы оны құрметпен қабылдап, сөйлескен соң, мұндай қолбасшымен жауласпай, керісінше татуласып, дос болу керек деген шешімге келеді. Малайсары батыр олармен достасып, өзінің ұлын жоңғарларға аманатқа аттандыруға уәде береді. Қонтайшы екеуі ақ мылтықтың аузын сүйіп, енді қайтып бір-бірімен жауласпауға серт қылып: «Кім де кім сертті бұзса, ақ мылтықтың оғы ұрсын!» деп тарасады. Сол бетінде Малайсары өзінің ауылына келгені сол еді, Абылай хан өзінің батырларымен келіп түсе қалады. Хан оны жоңғарға қарсы соғысқа шақырады. Малайсары ханға :

	– Мен бармаймын! Мені жайыма қалдырыңдар! Өйткені, мен ақ мылтықтың аузын сүйіп, қалмақтармен соғыспаймын деп ант бердім!

	– Бүкіл халқың олардан кек алып, тұтқынға түскендерді құтқаруға бара жатқанда, сенің қонтайшымен арадағы сертіңнің құны көк тиын! Бізбен барасың, әңгіме бітті! – деп бұйырады хан.

	Жоңғарлар қазақтардың жорыққа шыққаны туралы алдын ала естіп, мықты бекініске тығылады. Уақтан шыққан Сары мен Баян батыр бар, Малайсары бастаған сарбаздар тобы бекініске шабуылдайды. Жоңғарлар бұларға оқ жаудырып, амалсыз кері шегінуге мәжбүр қылады. Мерген шерік көздеп тұрып үш рет оқ атқан кезде, үшеуі де Малайсары батырдың сауытына тиеді. Қалғандары еш жеріне сызат түспей аман-сау оралғанда, Малайсары белінен ауыр жарақаттанып, кирелеңдеп әрең жетеді. Жаралыны қарап жіберіп, Абылай хан оған қақталған ет бермей, тек жеңіл тамақтандыруға бұйырады.

	– Оның ішіне оқ тиген, ал қақталған ет әрең ілініп тұрған ішегін жарып жіберуі мүмкін! – деп ескертеді.

	Малайсары шатырда жатып, қалмақтарға берген сөзін жұтқаны үшін өзін ант соқты деп күйзеледі. Ал хан жасағы қамалды қоршауға ала бастайды. Дәл осы шақта руы арғын, ал өзі әзірге батыр ретінде таныла қоймаған Олжабай батыр әскердің шаруашылық бөлігіндегі жасақ тобында жүр еді. Бір күні ол атын бағып жүріп, өзіне қарай біреудің шауып келе жатқанын көреді. «Қайда шауып барасың?» – деп сұрайды одан Олжабай. «А-а, сен естімеп пе едің? Күллі Орта Жүздің даңқты батыры Олжабай қазір жоңғарлардың бекінісін қиратып, жауынгерлерге көп олжа үлестіреді! Олжадан құр қалып қоймау үшін асығып барамын!» Осылай деп хабаршы ары қарай шауып кетеді. «Ә, солай ма? Демек, алынбайтын қамалды алу менің маңдайыма жазылған екен ғой!» – деп, Олжабай қару-жарағын асынып: «Олжабай! Олжабай!» деп ұрандап шабады. Шауып келіп, Абылайдың қолынан соғыс туын ала салып, ұрысқа кіріп кетіп, жауды қиратып, қамалды алады. Бүкіл сарбаздар «Олжабай! Олжабай»» деп ұрандап, сол сәтте оның аты Орта Жүздің ұранына айналып кетеді. Олжабай батыр қолына оқ тигенін тек шайқас біткенде барып бір-ақ байқайды!

	Ал Малайсары батыр шешуші шайқасқа қатыса алмағанына өкініп: «Олжабай батырдың аруағы көтерілетін болды!» депті, қоста жатып.

	Оның ет жегісі келіп, атшысына ет пісір деп тапсырады. Атшы Абылай ханның бұйрығын есіне алып: «Болмайды!» дейді. Сонда Малайсары батыр оған: «Егер бір кесек ет тауып әкелмесең, шауып тастаймын!» – деп ашуланады. Атшы қорқып кетіп, қоржынды ақтарып, бір білем сүр қазы тауып алады. Қазының бір кесегін кесіп алып, пісіріп, батырды тамақтандырады. Біраз уақыттан кейін батырдың жағдайы күрт нашарлап, сол күні ол бақиға аттанады. Өлерінің алдында Малайсары батыр былай депті: «Мен әруақытта жаналғыш Әзірейіл қайда болады деп ойлаушы едім. Сөйтсем, ол менің қоржынымда тығылып жатыр екен ғой! Өстіп, жасырынып келіп алмаса, біз сияқты адамдарға бадырайып бетпе-бет келу қайда-а! Әзірейілге де жан керек шығар !» Батырдың денесін еліне жеткізіп, құрметпен жерлейді.

	Олжабай батыр туралы аңыздар да ел арасында жетерлік. Бірде жорықтан әбден сілесі қатып шаршаған Олжабай далада ұйықтап қалыпты. Бір уақытта оның жүрегі дүрсілдей соғып, құлағы шуылдап, бүкіл денесі мұздап, өне – бойы жыбырлап, тұншыға бастайды. Қиналып оянған ол басын көтеріп қараса – басы жастықтай сары шұбар жылан біресе кеудесін, біресе мойнын орап, үстінде жылжып жүр екен. «Шамасы інін іздеп жүрген шығар?» – деп ойлаған Олжабай батыр қозғалмай жатқан күйі, аузын арандай ашады. Аузына кірер болса, жыланның басын тістеп алмақшы. Бірақ жылан жылжып жерге түсіп кетеді. Қараса – жылан жоқ, ал бас жағында ақ сәлделі бір кісі отыр. «Саған не керек, қожа! Өзің де көріп тұрсың, өзім далада жүрмін, киіз үйім де бұл жерден алыс, малым да жоқ! Сен менен не дәметіп отырсың?!» – деп ашуланады Олжабай батыр. «Жоқ, мен қожа емеспін, мен сенің тағдыр, талайыңмын, жебеушіңмін. Мен әрдайым сенімен біргемін! Ешкімнің аруағына сыйынбай, «Олжабай, Олжабай!» деп өз атыңды ұран қылып, жауға қарсы шаба бер! Сары шұбар жылан болып, сенің алдыңда оқ бойы озып ұшып отырамын! Тек сені ғана емес, «Олжабай! Олжабай!» деп сенің атыңды ұрандағандарды да қолдап жүремін!»

	Осылай деген ақсақал көзден ғайып болады!

	«Ия, ғажап адамдар! – деді хан, өзіне-өзі. – Осындай батырлармен хандықтың жарқын кезеңдерін бірге өткеріп, халқым үшін ерлік істер жасағаным қандай бақыт! Тек, бұл жолдың ұзақ болмағаны өкінішті! Осы он жылда біреулердің өмір бойы жасай алмайтынындай істер жасағанымыз ғана көңілге медет!»

	Ол өзінің «аңғал қылықтарын» да еске алып, өзіне-өзі күлді. Ия, ондай да болған... Бұрын болып көрмеген табыс пен атақ-даңқ жас ханның басын айналдырды. Ол одан да зор даңқ пен жеңіске жетуді армандады. Кең даланың әр түкпірінен мен деген айбынды батырлар оның ордасына қарай ағылды. Қанаттанған шағында барлық түйінді жылдам шешіп, саяси алауыздықтарды реттеп, бүкіл жауды қиратқысы келген. Ол ұлы бабасы Шыңғысханның жолымен батысқа, Ресейге шешуші жорыққа шығу туралы күндіз-түні ойланды! Оның отты сөздері ойды қозғап, қанды қыздырды, асау батырлар өздерінің албырт ханын қызу қолдап, ұлы соғысқа дайындалды. Осы кезде ордаға Бұқар жырау келе қалды.

	Хан оны үлкен сый-құрметпен қарсы алды. Жыраудың қабағын уайым басқан, көңілі әлденеге алаңдаулы еді. Сөйлесе келе, Бұқар жырау Абылайға сөздің турасын кейде кестелеп, кейде батырып:



	Бұқарекең жырлайды,

	Соғыспа деп жырлайды,

	Соғыссаң кетер сәніңіз!...

	Өкпеңменен қабынба,

	Өтіңменен жарылма,

	Орыспенен соғысып,

	Басына мұнша көтерген,

	Жұртыңа жаулық сағынба!



	Бар халықпен татулық пен келісімде өмір сүруге тырыс! – деп түйіндеп, кесіп бір-ақ айтты.

	Абылай хан басында ашуланып қалғанымен, жылқы бағып жүргенде Бұқармен кездескенін есіне алып, ұзақ ойланды. Оны жыраудың шынайылығы мен ашықтығы, шындықты бетке айтатын батылдығы тәнті етті. Тек өз халқының тағдырын ғана емес, өзге халықтарды да ойлап айтқан ақиқат сөзі расымен де қуатты, керемет еді. Абылай Бұқар жырауды сый-құрмет көрсетіп шығарып салып, қатты ойланып, ақыры бір нақты шешімге келді. Кез келген соғыстан бейбітшілік артық! Бұдан былай бұл оның ордасы мен елінің өмірлік жолы!

	«Қалай болғанда да мен бақытты ханмын! – деп ойлады Абылай. – Жас шағымда бәрінен айырылып, қиындық көргеніммен, жосықсыз аңғалдықпен масқара болып тұтқынға түскеніме қарамастан – мен бақыттымын! Өзі үшін ұлы батырлар жанын қиюға баратын әміршілер көп емес! Демек, менің олар үшін, халқым үшін қадірім болғаны ғой!» Осы тұста тарақты Байғозы батыр туралы естелік жанына майдай жаға түсті. Бір шайқаста Абылай жалғыз өзі жоңғардың хойт руынан шыққан төрт батырдың қоршауында қалды. Сарбаздар соғыс өнерінің шебері, мықты жігіттер болатын, Абылай сасайын деді. Айнала қоршаған шеріктер де қаптап келе жатты. Осы сәтте қара тұлпар мінген, бойы биік, аса мықты батыр темірдей шеңберді бұзып өтіп, хойттармен аяусыз қырқысып, бірнешеуін найзамен түйреп түсірді. Бұл Байғозы батыр еді. Абылай оны көріп жігерленіп, жауға айбарлана тойтарыс берді. Осы кезде сарбаздар да келіп жетіп, жау табанын жалтыратты. Кейін Абылай тарақты Байғозы батырдың жанқиярлықпен соғысып, өзін ажалдан құтқарып алғаны туралы көпшілікке әңгімелеп, айтып жүрді.





Ананың махаббаты мен өшпенділігі




	Дала батырлары туралы ойға шомып, естеліктерге берілген ол кейде қалғып, кейде қалың ұйқыға кетеді. Бірде оны тәтті ұйқыдан әлдебір тосын дыбыс оятты. Көзін ашқанда Абылай өзіне жақындап келген әйел адамның сұлбасын көрді. Бұл қартаңдау, келбетті қалмақ әйел еді. Жүзінің сұстылығы мен үстіндегі жарасымды киімі оның текті жерден екенін байқатады.

	Абылай қатты таңғалса да сыр білдірмей, үндемеген күйі әйелдің мұңлы жанарына көз салды.

	– Қонтайшы Қалдан-Сереннің әпкесімін! Ұлы жауынгер Шарыштың анасымын!

	– Шарыштың анасы?!

	Таңданған Абылай орнынан тұрды.

	Ақсүйек әйел сырт қарағанда сабырлы көрінгенімен, бойын кернеген ашу-ызасы оның әр сөзінен байқалып тұрды.

	– Сен менің ұлым, сүйікті Шарышымды өлтіруге қалай қолың барды? Ол өте мейірімді болатын! Бірақ, сен сияқты жабайылар ондайды қайдан түсінсін?

	– Ол қанқұйлы қанішер еді! Ол қазақтардың ауылын түгел шауып, қандарын судай ағызды! Ол өз ажалына асықты, ақыры іздегенін тапты!

	– Қанқұйлы қанішер дейсің бе! Сен Шарыш туралы солай деймісің... сондай жақсы ноян туралы...! Ол өзінің елін шексіз сүйді... тақтың таянышы еді, орданың қорғаны еді! Ол тек соғыста жауына қатал болатын. Ал басқа уақытта шыбынды да өлтірмейтін... Бір күні бір қозының аяғы шығып кеткенде, ол оны қатты аяп, ақыры емдеп жазғанша тыным көрмеген...

	– Демек, қозыны аяған екен ғой... Ал бірақ бүтін бір халықты қанға бөктіргені сіз үшін түкке тұрмайтын нәрсе ме !?

	– Бұл соғыс! Онсыз болмайды! – деп бет бақтырмады әйел.

	– Сіз анасыз... Сіздің кеудеңізде соғып тұрған ананың жүрегі шығар, солай ма? – деп жалғады сөзін Абылай. – Ұлыңызды соғысқа аттандырып салған кезде жүрегіңіз толқыған шығар? Өзге елді жаулап алатын әділетсіз соғысқа! Сіз оны сол соғыстан аман-сау, жауды жеңіп, мол олжамен, даңқты батыр болып келсін деп тілек тілеген шығарсыз! Сол кезде сіздің аналық жүрегіңіз ештеңе сездірмеді ме? Сіз өзіңіздің мейірімді ұлыңызға қан төгіп қайт деп бата бердіңіз! Өзіңіз сияқты аналардың сүйікті ұлдарын өлтіріп қайтуға аттандырдыңыз! Тіпті, бір адамды емес, бүтін бір халықтың көзін құртуға тілеулес болдыңыз! Адамдардың жазықсыз төгілген қаны мен қайғы-қасіреті – міне, сіздің батыр ұлыңыздың даңқының құны! Сіздің ұлыңыздың бөтен елге соғыс ашып, қару кезеніп, адамдарын өлтіруге қандай хақысы бар? Айтыңызшы қане! Оны кім шақырды? Егер сіздің жеріңізге бөтен біреулер басып кіріп, қырғын жасаса қайтер едіңіз!?

	Шарыштың анасы аз-кем мүдіріп қалды, Абылайға ол бір сәтке болса да ұялғандай болып көрінді. Бірақ, қонтайшының тәкаппар әпкесі паң қалпынан жазбады.

	– Біздің жерімізге ешкім ешуақытта басып кіре алмайды! Жоңғарияның ержүрек ұлдары ешуақытта оған жол бермейді және қару кезенгеннің бәрін қырып салады!

	Абылай онымен тәжікелесудің еш мағынасы жоғын түсінді.

	– Міне, сіз күйініштісіз, – деді хан жайбарақат дауыспен. – Мен сізді түсінем, сүйікті ұлыңыздан айрылдыңыз! Бірақ, сіз бір сәтке өзіңіздің ұлыңыз өлтірген жүздеген, мыңдаған жандар туралы ойлап көріңізші! Қайғыдан қан жұтқан аналарды ойлаңыз! Олар да сіз секілді балаларын жоқтайды! Олардың жүректері де қайғыдан қарс айрылған! Өзіңіздің мейірімді ұлыңыздың біздің даламызға әкелген қасіреті туралы ойлаңыз!

	Текті қалмақ әйел долданып кетті:

	– Осыны сен маған айтып тұрмысың? Қарғыс атсын сені! Шөбің жапырылмасын!

	Абылай күліп жіберді.

	– Сен мені кедей бол деп тұрсың ғой. Қалың шөпті таптап, жейтін малым болмасын дегенің бе! Ия, бұл да жақсы емес, бірақ, менің халқымның малы көп болса, мен өзімді кедей санамаймын!

	-Күлің шашылмасын! – деп булықты қалмақ әйел ызбарланып. Ол бұл сөздерді қатты өшпенділікпен айтқаны сондай, Абылай дір етіп, арқасы шымырлап кетті. Ішінен: «Лә иләха илла Алла!» деп, байсалды жұмсақ жауап берді:

	– Сен менің ұрпағым болмағанын тілеп тұрсың ғой? Ия, сөз жоқ, қатты қарғыс! Бірақ, халқым өссе, менің де өскенім! Менің халқымның балалары – менің балаларым!

	Шарыштың анасы аздап ойланып қалып, былай деді:

	– Сен өзің хан болып тұрып, шешуші сәттерде не істеу керегін өзің білме және білгеннің тілін алма!

	Абылай хан басын шайқап, асықпай жауап қатты:

	– Өзің ақылды әйел екенсің! Расымен де бұл өте сұмдық қарғыс! Бірақ берген сабағың үшін рахмет – мен енді керісінше жасаймын, егер сөзінің жаны бар болса тіпті сәбидің сөзін де тыңдайтын боламын! Ал, енді өзіңнің қарғыстарыңды мен сенің өзіңе қайтарамын! «Аққа құдай жақ» деген, жазықсызға қарғыс жұқпайтынына сенемін! Жаратқан иеміз ондайға жол бермейді! Халқымның алғыс, батасы мені жат дұшпанның қарғысынан қорғайтынына еш күмәнім жоқ!

	Әйел кілт бұрылып, шығуға беттеді. Табалдырыққа жете беріп, басын бұрып қараған сәтте, суық жанары Абылайды қарып өткендей болды.

	– Мен сені бәрібір өлтірем! – деп, тістене сөйлеген күйі шығып кетті.





Ажал аузында




	Аштықпен өткен осы жеті күн мен жеті түн Абылайдың өміріне ерекше өзгеріс әкелгендей. Осының бәрін басынан өткерген ол тек байтақ даланың ғана емес, өзінің билеушісіне айналды!

	Жеті күн, жеті түннен соң әбден әлсіреп, қалжыраған Абылай ханға қалмақтар бір аяқ су әкеліп берді. Абылай судың ішінде қойдың бір кесек майының жүзіп жүргенін көрді. Қарны ашқан көшпендінің ұрпағы суды сораптап, майды өзіне қарай тартып көріп еді, салқын суда қатып қалған қойдың майы аяқтың келесі шетіне қарай жылжи берді. Хан қойдың майын жұтуға үш рет оқталғанымен, үшеуінде де май оның аузына жақындамады. Күйінген ханның даусы шығып кетті:

	– Бұрын мен сорпаның бетінде қалқыған майды үрлеп кетіре алмай, әуре болушы едім, енді оны өзіме жақындата алмай әлекпін. Бұл да болса бағымның тайғаны шығар! Мә, бар,ендеше!

	Ол аяқты ішіндегі майымен, суымен қоса шеріктерге қарай лақтырып жіберді.

	Қалмақтар тұтқын ханның әрекетіне үнсіз аңырып қалды да, бұл жайында қонтайшы Қалдан-Серенге баян етті. Ол ойланып отырып, басын шайқап:

	– Бұл Абылай расымен де текті тұқымнан шыққан, Шыңғыс ұрпағы болды ғой. Егер ол қарадан шыққан болса, қолымен майды қалқып алып, аузына бір-ақ қағар еді! Жарайды, біз оны тағы бір рет сынап көрейік. Оған төрт сарбаз кіріп барып, қылыштарыңды жалаңаштап:

	«Сіздің тіршілікпен қоштасар сәтіңіз жетті – қонтайшы сізді шауып тастауға бұйрық етті!» деп ақырып, тап беріңдер. Егер ол қорқып кетіп жанына сауға сұраса, шауып тастаңдар! Ал егер сескенбесе, тиіспеңдер. Маған бәрін айтып келіңдер!

	Төрт жауынгер зынданға дыбыссыз кіріп, тулақ үстіндегі тұтқын ханның төрт жағынан тұра қалды. Олар ажалдың көлеңкесі секілденіп, қимылсыз қатып қалған күйі оған түйіле қарады. Абылай оларға салқын көз тастады. Сарбаздар бір мезгілде шарт та шұрт қылыштарын жалаңаштап, адамның аза бойын қаза қылып, айқайлап жіберді:

	– Хай-хай-хай! Қазақтың ханы Абылай! Сенің өлетін уақытың жетті! Қонтайшы сені шауып тастауға бұйырды!

	Төртеуі бірдей ханға тұра ұмтылды. Төрт қылыш төбесінде жарқ-жұрқ ойнап, шақ-шұқ еткен сәтте Абылай хан селт етпестен, сар текедей қасқайып отыра берді.

	Сарбаздар өздерінің ажалды өткір қаруларын ханның төбесінде айқастыра тоқтап, оған мұқият шұқшиып қарады. Ханның қорықпағанына көздері жеткеннен кейін, үнсіз тағзым етіп, тып-тыныш шығып кетті.

	Абылай хан тағы да өлімнің суық лебін сезініп, терең күрсініп қойды. Жаратушы Алланың өзіне ерекше тағдыр жазғанына және аруақтардың қолдап жүретініне сенімі нығая түсті.





Қонтайшының тағы




	Қонтайшы Абылай ханды өзінің ордасына әкелуді бұйырды.

	Ол барлық рудан тоқсан ақсүйек қалмақты жиып алып, тақтың екі жағына, орданы жағалай отырғызып, өзі солардың ортасына жайғасты.

	– Сөздеріңмен де, көздеріңмен де менің қонтайшы екенімді білдіруші болмаңдар! Оның мені қалай табатынын көрейік! Қазақтың тұтқын ханына орын бермеңдер! Тек босағадан ғана орын қалдырыңдар! Оны осылай сынап көрейік! Егер ол қарадан шыққан болса, үйренген босағасына отыра кетер! Ал, шынымен де тектінің ұрпағы болса, қандай амал қылар екен?!

	Абылай ордаға кіріп келгенде, салтанатты киінген қалмақ бекзадалары оған паңдана қарап, үнсіз қарсы алды. Абылай хан жөнімен сәлем берді, жоңғарлар оған қатулана қарасып, ықылассыз жауап қайырды. Абылай қысық көздердің «жауған оғына» сыр берместен, жан-жағына байыппен қарап шықты. Босағадан басқа бос орын жоқ екен. Қонтайшы Қалдан-Серен көрінбейді – тақ бос тұр. Абылай аяғын нық басып барды да, ұлы қонтайшының тағына отырды! Өзі бөтен елдің ханы, өзі тұтқын бола тұра, мұндай өрескелдік жасағаны нояндар мен зайсандардың ашу-ызасын тудырып, бәрі бірдей шу ете түсті.

	Абылай хан жымиып:

	– Сонда бұл таққа қалмақтың ұлы қонтайшысы Қалдан-Серен отырмағанда, қазақтың ханы Абылай отырмағанда, кім отырады? – деді.

	Жоңғарлар абдырап, бір-біріне қарап қалды. Қонтайшы Қалдан – Серен орнынан тұрып, өзінің тағына қарай беттеді. Абылай ізетпен тақты босатып, әміршінің оң жағынан орын алды.

	Қонтайшы Қалдан-Серен Абылай ханға түнере қарап:

	– Шарыш қайда? – деді.

	– Өткір қылыш ұрыста Шарышсың ба, Шарыш емессің бе деп сұрап жатпайды...

	– Шарыш қайда?

	– Қиян-кескі шайқаста оның қанын төгу маған жазылған шығар...

	– Шарыш қайда?!

	– Оның ажалын менің халқым қалады, менің қолым орындады! Келмеске кеткен Шарышты қайтесіз? Тірі жүрген өзіңізді ойласаңызшы!

	Қонтайшы ойланып, басын шайқады.

	– Өкінішің бар ма, Абылай хан? – деп сұрады ақыры.

	– Ең бірінші өкінішім, қала салып, өзімнің көшпенді халқымды нығайта алмадым!

	– Дұрыс! – деді қонтайшы.

	– Екінші өкінішім, мен Шарышты жекпе-жекте, әділ айқаста өлтірдім! Енді өзім ұйықтап жатып тұтқынға түсіп, ерлерше шайқаса алмай қалдым. Егер біз майданда кездесіп, соғысып өлсем, өкінбей кетер едім!

	– Ия! –деп, қонтайшы басын изеді.

	– Ал үшінші өкінішім, төрт атадан жалғыз едім, бала сүйіп те үлгермедім! Мен өліп кетсем, бүкіл әулеттің тұқымы құриды!

	Осы сөзді естіген кезде қонтайшы мұңайып:

	– Мен де үш атадан жалғызбын! Ал сен менің Әмірсанам секілдісің! – деді ақырын ғана.

	– Алдияр! – Абылай ханның дауысы жарқын шығып кетті.

	– Неге қуандың? – деп таңдана сұрады қоңтайшы.

	– Сіз мені өз ұлыңызға теңедіңіз ғой! Олай болса менің өлтіргіңіз келмейтіні хақ! – Лап ете түскен Абылай хан сөзін салмақты күйде жалғастырды. – Менің ойымша, біз онсыз да қазақ пен қалмақтың қанын аз төккен жоқпыз! Екі ғасырдан бері бір-бірімізге өлім сеуіп, қайғы-қасірет төндірумен келеміз! Содан тапқан олжамыз қане? Тоқтайтын және ойланатын уақыт баяғыда жетті!

	– О-о, ақылдысын қарай гөр!

	– Сен одан да өз басыңды ойласаңшы! – деп, кейбір нояндар шулай бастап еді, қонтайшы қолын көтерген кезде, бәрі тым-тырыс бола қалды.

	– «Адамның басы – Алланың добы, қалай бағыттаса, солай домалайды!» – дейді қазақтар! – деп жалғады сөзін Абылай. – Кейде, бірақ, жеке бір адамның ғана емес, бүтін елдің де басы өзгенің ойыншығына айналып кетеді!

	Бұл сөзді естігенде қонтайшының жалпақ беті болар-болмас жыбыр еткендей болды, ал көздері ойлы еді.

	Жоңғар бекзадаларының да көпшілігі ойға батты.

	– Бүгінгі билеушілердің ішінде ең мықтысы қайсысы деп ойлайсың? – деп сұрады қонтайшы ханнан..

	– Түрік сұлтаны, орыстың ақ патшасы, қытай императоры! Өзіңіз, қонтайшы!

	– Ал сен өзің қайдасың? – деп, шыдай алмай бір ноян мысқылдады.

	– Ал біз өзгелердің бәрімен тең дәрежеде, бейбіт, достық қарым-қатынастамыз! – деп күле жауап берді Абылай хан.

	– Қазақ даласында аңызға айналғаныңды біз білеміз! Ал, бірақ, кейбір жатжерліктер сен туралы басқаша айтады! Олар сені өте айлакер, зұлым, екіжүзді, таққұмар, бір сөзбен айтқанда жаман адам дейді! – деп бастырмалатып қоймады ноян.

	– Жатжерлік дұшпаның қаралап, өз халқың мақтап жатса, бұл жақсы емес пе! – деп күлді Абылай хан. – Егер керісінше болса, онда расымен де жаман! Өйткені, хан жатжерлік жарамсақтарды емес, ең алдымен өз халқын бірінші ойлауы керек деп есептеймін!

	Күтпеген жерден бүкіл ноян оның сөзін қостап, гуілдесіп кетті, ал Қалдан-Серен мырс етіп, басын шайқады да, ақырында былай деді:

	– Ия, сіз бен бізге көп жайтты ойласуға болады екен! Әзірге уақыт бар, тыныш жатып, ойлана түс! Тағы бірде әңгімемізді жалғармыз!

	Ол белгі берген бойда, жасауылдар Абылай ханды алып кетті.





Ерекше түс




	Оны бөлек киіз үйге көшірді. Зынданнан шыққаннан кейін, киіз үй оған жұмақтай болып көрінді. Бірақ, қанша жерден құрмет білдірсе де, бас еркі болмағаннан қиын не бар, өзінің тұтқын екендігі Абылайдың жанын күннен күнге жей берді.

	Бірде ол түсінде өзінің жас бала болып далада жалғыз ойнап жүргенін көрді. Көк шыбықты ат қылып мініп жүр екен. Бір кезде төбеден қалмақтың баласы көрінді. Ол да шыбықты ат қылып мініп, шауып жүр. Екеуі бір-біріне жақындап келді. Қалмақ бала өте әдемі, киімі де жарасымды екен. Олар бір-бірімен күлімдей амандасты.

	– Мен – Абылаймын. Ал сенің атың кім?

	– Менің атым Шарыш! Мен жоңғармын! Ал сен қазақпысың?

	– Ия! Кел ойнайық!

	– Жақсы. Ал не ойнаймыз?

	– Асық ойнайық! Немесе, бәйгеге шабайық!

	– Жоқ, одан да соғыс ойнайық! Шайқасайық!

	– Жоқ, соғыс жаман! Одан да күресейік!

	Олар шыбық аттан түсіп, күресе кетті. Бір кезде Абылайдың шынтағы Шарыштың бетіне тиіп кетіп, анау бақырып жылай бастады. Осы кезде жер астынан шыққандай, Шарыштың анасы пайда болды. Ол өзінің ұлын жұбатып, айналып, толғанып, Абылайға жұдырығын түйіп, жақындай берді. Абылай қорқып кетіп, жылап жіберді. Осы кезде ақ көйлек киген Абылайдың анасы келіп қалды. Ол Шарыштың анасына жақындап келіп, оған мұңая қарап тұрды да...ғайып болып кетті. Қалмақ әйел үнсіз тоқтай қалды, ал Шарыш:

	– Сенің анаң қайда кетті? – деп сұрады

	– Оны жоңғарлар өлтірді! – деп жауап берді де, Абылай жылап жіберді. – О, анашым, қайран анам...

	Ол осы сөздерді айтып, оянып кетті. Көзін ашқаны сол еді, жанында отырған әйелді көрді. Ұйқылы-ояу күйде өзінің анасы екен деп ойлады. Тек келесі сәтте ғана барып оның өткендегі қатал, ашулы қалмақ әйелі екенін түсінді. Абылай ұйқылы – ояу «анашым, анашым» деп жылап, өзіне қарай қолын созған кезде, Шарыштың анасы оның кеудесіне сұғып алмақ болып көтерген өткір қанжарын қыса ұстаған күйі, ханның бас жағында қалшиып қатып қалған еді.

	Абылай атып тұрды. Ашу-ызадан түтігіп, көзіне қан толып кетті. Қалмақ әйел шошына шыңғырып, есікке қарай ытқып барды. Оның жанұшырған айқайына жасауылдар жетіп келді. Абылай оларға ызбарлана бір қарап:

	– Мұны бұл жерден алып кетіңдер де, енді қайтып кіргізбеңдер! Қонтайшы Қалдан-Серенге айта барыңдар – ханның басын хан алар, қардың басын қар алар! Әлде бүкіл Жоңғарияда лайықты батыр қалмады ма? Құтырған қатынның қолынан өле салатын мені кім деп отырсыңдар?! Бұдан былай мұндай қорлыққа төзе алмаймын!

	Жасауылдарға бұл жәйтті қонтайшыға баяндауға тура келді. Әпкесі шынымен де Абылайды өлтіріп тастар деп қауіптенген Қалдан-Серен оған киіз үйдің маңынан жүруге тыйым салды. Тіпті, сақтық үшін оны ордадан алыстау, өзінің ұлысында тұруға мәжбүрлеп, тек қажет жағдайда ғана шақыруға тырысты.





Қазақ елшісі




	Көп ұзамай қазақ ордасынан Қазыбек би бастаған елшілер келіп жетті. Олар қонтайшыға тез арада Абылай ханды босату туралы қатаң талап-шарт қойды.

	Қазыбек би Арғын Қаракесек руынан болатын. Халық арасында оны әуезді дауысы үшін Қаз дауысты Қазыбек деп атайтын.

	Қонтайшы оларды өзінің ордасында қабылдады. Дәстүрлі сыпайыгершілік сөздерден кейін, Қазыбек би тоқ етеріне көшті.

	– Ұлы қонтайшы! Бүкіл қазақ даласы, үш жүздің еркін ұлдары Абылай ханның тұтқын болғанына наразы! Егер әлдеқалай бір жағдай бола қалса, қазақтардың кешірмейтінін сіз өзіңіз де жақсы білесіз! Біз сіздің көрегендігіңізге үміт артып отырмыз! Екі елдің арасындағы татулық пен бейбітшілік үшін сіз біздің ханымызды дереу босатуыңыз керек!

	– Сіздер менен өтініп отырсыздыр ма, жоқ әлде талап етіп отырсыздар ма?

	Қалдан-Сереннің жанарында ұшқын ойнады.

	Қаз дауысты Қазыбек би оған сабырлы қалыппен тіке қарап, әуезді үнімен төгілте сөйлеп қоя берді.



	– О, ұлы қонтайшы!

	Біз – қазақ деген мал баққан елміз,

	Ешкімге соқтықпай жай жатқан елміз.

	Елімізден құт-береке қашпасын деп,

	Жеріміздің шетін жау баспасын деп,

	Найзасына жылқының қылын таққан елміз.

	Дұшпан басынбаған елміз,

	Басымыздан сөз асырмаған елміз.

	Досымызды сақтай білген елміз,

	Дәм-тұзын ақтай білген елміз.

	Бірақ асқақтаған хан болса –

	Ордасын таптай білген елміз.

	Сен темір де, мен көмір,

	Еріткелі келгенбіз,

	Қазақ-қалмақ баласын,

	Теліткелі келгенбіз.

	Танымайтын жат елге

	Табысқалы келгенбіз,

	Табысуға көнбесең,

	Сен қабылан, мен арыстан,

	Алысқалы келгенбіз!

	Бітім берсең – жөніңді айт,

	Бермесең – тұрысатын жеріңді айт!



	Би кесіп айтып, кілт тоқтады. Бұл сөздер дана әрі қайсар көшпендінің жан тереңінен мөлдір бұлақ секілді құйылып шықты, ал мәнерлі, әуезді дауыс ырғағы оның сөздеріне ерекше қуат пен баурап аларлық әсемдік берді. Қонтайшы Қалдан – Серен Қаз дауысты Қазыбек биге тәнті болғаны сондай, бір сәтке арбалып отырып қалды. Бірақ, өзін тез арада қолға алып, қатаң түрмен лайықты жауап берді:

	– Біздің шешімімізді көп ұзамай еститін боласыздар! Олар ізетпен қоштасты...





Жазалау ма, рахымшылық па?




	Қонтайшы Қалдан Серен ордада өзінің сүйікті қызы Топышпен сөйлесіп отыр еді. Осы кезде әпкесі, Шарыштың анасы жұлқына кірді. Ол Қалдан-Сереннен жасы үлкен болғасын еркінсіп, сарай ережелерін онша сақтай бермейтін.

	– О, ұлы қонтайшы... сүйікті інім! – деді ол кірген бетте. – Мына қазақ қанішерінің көзін құртатын кез жетті! – Ол жаралы жолбарыстай арлы-берлі айналып жүре берді. – Оны құтырған ит құсатып отқа өрте! Сүйегін уатып, күлге айналдырып, бүкіл қазақ даласына шашып жібер! Болмаса төрт аттың құйрығына байла да, қоя бер, төртеуі төрт жаққа тартып, парша-паршасын шығарсын!

	Қалдан-Серен мен сұлу Топыш үлкен апайдың отты сөздерін үнсіз тыңдады. Ешкім қарсы келмеген соң, іштегісін ақтарып, біраз жеңілденіп қалған ол жаюлы жолбарыстың терісіне отыра кетті.

	– Қазақ ордасы тез арада өздерінің ханын босатуды талап етіп отыр!– деді қонтайшы. – Елшілер біз бас тартсақ немесе жазаласақ, қазақтар Жоңғарияны шабатынын анық түсіндірді! Орыстың ақ патшасы да, қытай императоры да өздерімен жақсы қарым-қатынастағы Абылайды босатуымызды қалайды. Мұндай ұлы империялар санасатын болса, бұл Абылай дегенің ақылды да айлалы болғаны ғой!

	– Оның үстіне мықты да айбынды жауынгер! Бір сөзбен айтқанда, ұстасуға татитын дұшпан, тіпті, келешекте дос болуы да мүмкін!– деп сұлу Топыш ойындағысын ірікпей сөзге араласты.

	– Дос деймісің?! Бұлай деуге қалай дәтің барды! – деп айқайлап жіберді Шарыштың анасы. – Оның мойнында Жоңғарияның ұлы сарбазы, менің Шарышымның қаны бар! Ал сендер одан кек алудың орнына, көп жоңғардың ақылына сыймайтын бірнәрселерді ойлап әлексіңдер! Біз бұған қарсымыз!

	– Ия, сенікі дұрыс, әпке! Соғыс заңына сәйкес, ол өлім жазасына кесілуге тиіс! Оны жазалауым керек! Ол менің қолымда, ешкім де жолыма көлденең тұра алмайды! Бүкіл нояндар мен зайсандар да Шарыштың кегіне оның қаны төгілгенін қалайды! – Осы сөздерді айтқанда Қалдан – Серен тақтан атып тұра жаздады. Будданың мүсініне қарап, қолын көкке көтеріп, сөзін жалғады: – Бірақ,олай ете алмаймын! Неге? Өзім де білмеймін! Әлдебір беймәлім, түсініксіз нәрсе мені ондай қадамға бастырмай, бөгеп тұр!

	– Олай болса, оны маған бер! – деді әпкесі сабырлы, салқын үнмен. – Мен оны өзім жазаға тартайын! Ламаның батасымен күллі жұртшылықтың көзінше аса қаталдықпен жазаға тартып, бір аяқ қанын ішсем, жаным жай табар, бәлкім!

	– Жә, жетер! – Қонтайшы оның сөзін кілт бөліп жіберді. – Ол қанқұйлы дұшпан болса да, Шыңғыс ұрпағы, хан! Ия, ол тұтқын, бірақ текті жерден шыққан аса қадірлі тұтқын! Ол менің тұтқыным, сондықтан, оған не істейтінімді де өзім білемін! Ал саған тағы да ескертемін, оған зәрредей зиян тигізетін болсаң, басыңмен жауап бересің!

	Әпкесінің бет-жүзі құбылып, қонтайшының сөзін таңғаларлықтай төзіммен жеңіл қабылдап, ізет көрсете иіліп, ордадан үнсіз шығып кетті. Топыш сұлудың кеудесін әкесіне деген мақтаныш сезімі кернеді, оның үлкен қара көздерінен алғыс сезімі байқалып тұрды.





Қойдың басы




	Шарыштың анасының бұлайша монтанысып, бойұсынуы тегін емес еді. Ол Абылайды қастандықпен өлтіруді, бірақ оны ешкім жоңғарлардан көрмейтіндей етіп өлтіруді ойластыра бастады. Ақыры ойлап тапты.

	Ол қарауыл бастығымен құпия жолығып, Абылайды күн сайын тек қана бір тамақпен – етпен ғана қоректендіруге көндірді. Егер адам жиырма-отыз күн бойы тек қана ет жей берсе, ың-жыңсыз өліп қалатынын олар білетін. Ал Абылай хан бір-ақ түрлі тамақтан өлетін болса, ешкім де оның өліміне Жоңғарияны кіналай алмайды.

	Қарауылдың бастығы қазақ ханын жек көретін, оның үстіне қонтайшының әпкесінің сый-сияпаты да қомақты болған соң, ол осынау зұлымдықты жүзеге асыруға құлшына кірісті. Астың басқа түрлерін доғарып, Абылайды тек қана етпен тамақтандыруға бұйырды. Үшінші күні Абылай астан бас тартып, күзет басшысынан мұның себебін сұрады.

	– Енді біз сені тек қана етпен тамақтандырамыз! – деді анау міз бақпастан.

	Абылай ойланып, бұл астыртын қитырқұлықтың сырын түсінді.

	Бірақ, сыр бермей, сабырмен:

	– Онда маған қойдың піскен басын беріңдер! – деді

	– Қойдың басын деймісің? Біз күн сайын итке тастап жүрген қойдың басын сұраймысың? Не деген қарапайым едің, Абылай хан? Мақұл, біз саған күнде қойдың басын береміз де тұрамыз!

	Күзетшілер күн сайын Абылайға қойдың басын әкеліп тұрды. Қазақтар қадірлі қонақтың алдына қоятын қойдың басын Абылай хан тұтқында жатып-ақ күн сайын жей берді.

	Қарауыл оны қырық күн бақылады. Шарыштың анасы Абылайдың жан тапсырғаны туралы қуанышты хабарды естігенше байыз табар емес. Ал Абылай хан болса, өлмек түгілі, бұрынғыдан да ажарланып, бойына қуат жинай бастады.

	Ақыр соңында қастандық жасаушы сыбайластар шыдай алмай, көпті көрген ламаға барып, осының сырын сұрады, бірақ негізгі мақсаттары туралы бүгіп қалды. Лама ойланып алып, қойдың басында адам денсаулығына пайдалы заттар көп екенін және саналуан екенін айтты. Ол мидың, көздің, тілдің, құлақтың, таңдайдың, құйқаның, яғни бастың әр мүшесінің дәмі қандай әртүрлі болса, пайдасы да сондай әрқилы екенін түсіндірді. Сол кезде қастандық ойлаушылар Абылайдың даналығына көздері жетіп, өздерінің қателіктерін түсінді. Бірақ, енді бірдеңе жасауға кеш еді.





Даланың екі билеушісі




	Тұтқындағы бір-біріне ұқсас күндер мен айлар баяу өтіп жатты.

	Абылай бәріне де шыдап, тірі шығуы керегін түсінетін. Әйтеуір бір күні осы азаптың аяқталарына сенді. Сонда да, кей-кейде, тұтқынның халі адам төзгісіз азап болып көрінетін, ондайда ол ертедегі мұңды әндерді ыңылдайтын. Ән салғанда серпіліп, жаны жай тауып қалатын.

	Бірде, жаздың аяғына таман, Абылайды ордаға әкелді. Қонтайшы жалғыз екен.

	Даланың қос әміршісі шет-шегі жоқ өмір айдынында тағы да бетпе-бет кездесті.

	– Бізді бір-бірімізбен қақтығыстырып, қозғап тұратын не нәрсе? – деп, ақырын сұрады Қалдан Серен.

	Абылай оған сұраулы жүзбен қарады. Қалдан-Серен ойлы жүзбен сөзін жалғады:

	– Ұлы империялар менің қолыммен сені, сенің қолыңмен мені құртқысы келеді! Осы шындықты түсінгелі бері мазам кетті, бұл түйінді қалай шешуге болатынын ойлап басым қатты!

	– Егер біз мұны түсінсек, өзгенің қолшоқпары болудың не қажеті бар?! – деді шын көңілден Абылай.

	Қалдан-Серен тағынан тұрып, кең орданың ішінде арлы-берлі жүріп, әр сөзін нықтап сөйлей берді.

	– Бұл өмірде біздің құзіретіміз жетпейтін, түсіне алмайтын дүние көп. Міне, біз екеуміз бір-бірімізді түсініп, дос бола бастаған сияқтымыз. Ал, біздің халқымыз екі жүз жылға жуық уақыт бойы соғысып келеді, бір-біріне өлердей өш, сарбаздарымыз болса бір-бірінің қанын ішіп, атағын шығаруға асық. Біз екеуміз оларды тоқтатып, бауырластар бір-бірін өлтіретін соғыстың арты тек қана жалпы қырғынға ұшырататынын ұқтыра аламыз ба?

	– Менің ойымша, егер біз күш біріктірсек, онда...

	Абылай сөзді жалғай беріп еді, қонтайшы оны белгі беріп тоқтатып, ішкі толғанысын ақтарып, ары қарай сөйлеп кетті.

	– Мен биліктің ең ұшар басында тұрмын, ары қарай баратын жерім жоқ! Бұрын мені биікке итергендер соңымнан ілесе отырып, менімен бірге көтерілді. Енді олар менің орныма көз салуда. Бұдан әрі маған не аспанға қарай ұшып кету не төменге қарай құлдилау қалып тұр. Биліктің заңы осындай. Сені де осы кеп күтіп тұр. Бір қызығы, біз осыны біле тұра биікке, билікке ұмтыламыз! – деп күрсінді қонтайшы.

	– Бірақ, мен жаспын, өзімнің халқым үшін көп жақсы істер жасағым келеді! – деп жауап берді хан.

	– Және өз атақ-даңқың үшін! – деп күлді қонтайшы. – Қысылмай-ақ қой, бәріміз де атаққұмармыз! Және өз атымызды халықтың есінде, тарихта мәңгі қалдыруға деген құштарлық бізді ұлы істерге бастайды ! Бірақ, мұның мәні неде – осыны мен түсінбей-ақ қойдым!

	– Қалдан Серен терең күрсініп алып, сөзін жалғай берді. – Мен соғыстан, қантөгістен шаршадым! Өмірі бітпейтін ру аралық тартыс, сарайдағылардың өзара қырқысы әбден қажытты. Мен адамдардың араздығынан, айналасын түгел өртемей тынбайтын өшпенділіктен, көреалмаушылық пен сатқындық, зымияндық пен жалғандықтан шаршадым. Қаласаң, менің тағыма отыр да, билікті қолыңа алып, қалмақ ордасының билеушісі бол!

	– Сізге алғыс айтамын, ұлы қонтайшы – деп сыпайылық білдірді Абылай хан. – Бірақ, менің халқым – қазақтар! Мен тек солармен ғана биікке жетемін, не құздан құлап кетемін!

	– Халық? Казақтар! Қалмақтар! – Қалдан-Серен күліп жіберді. – Бұл не сөз? Мүмкін, табиғат байқамай қателескен шығар? Билеушіге кімді басқарса да бәрібір емес пе? Әлем біреу, оның әміршісі де жалғыз болуы керек. Халық та біреу болуы керек...

	– Сонда қалай?

	– Айдан анық. Жоңғарға, орыс пен шүршітке бөлінудің керегі жоқ... Бәрі бір ғана халық болуы тиіс! Сонда ғана жер бетінде тыныштық пен бейбітшілік орнайды! Келісесің бе?

	– Келісем! – Абылайдың көздері қуақылана ұшқын атты. – Бірақ онда ол жалғыз адамзат кім деп аталмақ?

	– Кім болса да мейлі!

	– Онда сол жалғыз халықты қазақ деп атайық!

	– Ондай құрмет көретіндей қазақтың не қадірі асыпты??

	– Өйткені қазақтар жер бетіндегі ең мейірімді, жаны таза, ең жақсы халық!

	– Қалай, қалай сілтеп барасың, ә? Мен сені әділетті әрі есті ғой деп ойлап едім. Сөйтсем, сенің де менмендігің мен тәкаппарлығың жетерлік көрінеді! Есіңде болсын, қалмақтың өркеуделі еркін елі ешуақытта қазақ болмайды және оған бағынбайды!

	– Ғапу етіңіз! Бұл менің сіздің ойыңызға қарай долбарлағаным ғой... Жер бетіндегі жалғыз ұлтқа қатысты... – деп жымың етті Абылай хан. – Ал егер шынына келсек, қалмақтың қазаққа айналмағаны өте жақсы! Бірақ ондай болса қазақ неге жоңғар, шүршіт не орыс болуы керек!?

	Қонтайшы Қалдан-Серен мырс етіп, басын шайқады.

	– Ал өркөкіректік туралы айтсақ, – деді Абылай байсалды қалыппен.

	– Әрбір адам секілді, әрбір халық та өзін дүниедегі ең кереметпін деп санайды. Бұл табиғи сезім, оған ренжуге болмас. Әркім қалай ойласа да өзі білсін! Тек қана өзінің ең керемет екенін өзгелерге күштеп дәлелдеудің қажеті жоқ! Барлық пәле, соғыстар мен адамзаттың қайғы-қасіреті біреуі екіншісіне өзінің артықшылығын күштеп танытпақ болғанда басталады! Егер әр халық өзімен өзі болып, өз жерінде тыныш өмір сүріп, барша адамзатпен жарасып, тату-тәтті тұрса, оның несі жаман?! Қазақ қазақ қалпында, басқаларды сыйлап, терезесі тең дос болып тұра алады!

	– Охо-хо! Оп-оңай! Қандай жақсы! – деп, қонтайшы мырс етті.

	– Ең бастысы – ақиқат ! – деп, қазақтың ханы шегелей түсті.

	– Оның қай жері ақиқат? Ақиқаты сол – біз, ұлы халықтар, жер бетінде тыныштық пен тәртіп болуы үшін, кіші халықтарға үстемдік қылып, билік жүргізуіміз керек! – деп, кесіп айтқан Қалдан-Сереннің даусынан тәкаппарлық пен өктемдігі болар-болмас байқалып қалды.

	– Жо-оқ, сіздер керісінше тәртіп пен тыныштықты бұзып, барлық ынтымақ пен ізгілікті жойып, өшпенділіктің ұрығын сеуіп, қан төгіп келесіздер! – Абылай да қызына түсті, бірақ өзін – өзі мықтап ұстай білді. – Өздерін ұлы деп есептейтін халықтар неге өзгелерге тыныштық бермейді? Сіздер неге өзгелерді жаулап алуға тиіссіздер? Аз халықтарға үстемдік көрсетіп, мән үйретіп, олардың өмір сүру дағдысы мен тұрмыс – салтын бұзып, билеп-төстеп, жұтып жіберуге неге құмарсыздар!?

	– Өйткені, ол мынау баянсыз дүниедегі біздің жолымыз. Біз ерекше халықпыз! Бізге көктен айрықша міндет жүктелген! –деп, қонтайшы сенімді әрі тәкаппар түрде әр сөзін нықтап қойды.

	– Жаратушы иеміз бізді әр түрлі халық етіп, әлемге таратқан, бірақ тең қылып жаратқан! Нағыз достық та тек қана тең халықтардың арасында болады! – деп салды Абылай хан ойын бүкпей. – Мен де ақ патшамен, Күншығыс императорымен және сізбен тең дәрежеде дос болғым келеді. Бір-бірімізбен тең болып, достықпен өмір сүру қиын ба?! Мен қазақтың ханымын! Маған өзге елдің керегі жоқ! Мен өз халқыммен бірге боламын ! Мен өзге біреудің өзіме де, халқыма да үстемдік қылып, өкім жүргізгенін мойындамаймын!

	– Асқақтама, Абылай хан! Сен ақылдысың әрі сұңғыласың. Және, қаһарыма міне қалсам, көзді ашып-жұмғанша сенің ақылды басыңды шауып тастайтынымды жақсы түсінесің! – Осы сөздерді айтқан кезде қонтайшының түсі суып, көздері қанталап, даусы зілді шықты. – Бұл үшін мені ешкім де кінәлай алмайды, өйткені, дала заңы бойынша солай болуға тиісті! Шарыштың кегі үшін! Қазақтың ханын өз ордасынан ұстап әкетіп, тұтқын қылу қолымнан келгенде, ештеңеге қарамастан жазаға тарту да қолымнан келетіні түсінікті шығар!

	Абылай бұрқ ете түскен ашулы сөзді үнсіз тыңдап, әңгіменің түйінін күтті. Жыртқыш аңдардың терісін жолбарыстай жұмсақ басып, арлы-берлі жүрген Қалдан-Серен сабасына түсіп, байсалды сөзге көшті.

	– Бірақ, олай жасамауымның өзіндік себептері бар. Сен маған ұнайсың, Абылай! Біз екеуміз және біздің халқымыз бұдан бұлай соғысты қойып, өзара татулықта болуға тиіс! Біз өзімізді басқалар жұтып қоймауы үшін, жер бетінен жойып жібермеуі үшін бір-бірімізге арқа сүйеуге тиіспіз. Соңғы кездері мен қалмақ пен қазақ арасындағы осынау бітіспес соғыстардың, өшпенділік пен қырып-жоюдың, кек қайтару мен қайғы-қасіреттің ешқандай мән-мағынасы жоғын түсіне бастадым!

	– О, біз осыны ертерек түсінгенімізде ғой! Жылдар бойы соғысып, бір-біріміздің көзімізді жоймағанда ғой! – деді дауыстап жіберді Абылай, шыдай алмай. – Осы уақыт ішінде Қазақия мен Қалмақияда қаншама халық өсер еді! Біздің елге қырғын салған жоңғарлардың шыққан ұшпағы қане?!

	Қонтайшы Қалдан-Серен оң қолын шалт көтеріп, оны тоқтатып, тағына отырды да, Абылайдың екі жыл бойы зарығып, талай рет күдерін үзіп, түңіліп, талай мәрте қайта үміттеніп күткен сөзін айтты.

	– Бұл сұраққа менің жауабым жоқ! Бірақ, ол үшін бір-бірімізді айыптамай-ақ қоялық, Абылай хан! Болар іс болды, өтті, кетті. Енді келешекті ойлау керек. Мен сені қазақтарға қайтарамын! Бұл біздің халықтарымыз арасындағы қантөгістің, ұзаққа созылған жауласудың өтеуі, жұбанышы бола ала ма, жоқ па, оны білмеймін. Бірақ, менің бауырлас елдер арасындағы мағынасыз соғысты тоқтатқым келеді! Біз тек соғысып, жауласып қана қойған жоқпыз. Қазақ, қалмақ еркімен болсын, еріксіз болсын, әйтеуір, қыз алысып, қыз берісіп келдік емес пе?! Сондықтан, мен саған өзімнің сүйікті қызым Топышты беремін! Осылайша біз туыстасып, бейбітшілік пен келісімде өмір сүреміз деп ойлаймын!

	Осынау тағдырын шешкен маңызды өкімді соншалықты сабырлы қабылдағанына Абылай ханның өзі де таңғалды. Осы сәтте ол өзінің қатты шаршағанын сезді, бірақ, сыр бермей, Қалдан-Серенге өз дәрежесіне лайықты қалыппен алғысын білдірді.

	Олар құшақтасып қоштасты.

	Абылай хан мен барлық тұтқындар босап шыққаннан кейін, қазақтар мен жоңғарлар арасында татулық орнады.

	Шарыштың анасының қарғысы болмай қалды. Жаратушы Иеміз бен оның шапағатындағы аруақтар ол қарғыстың орындалуына жол бермеген шығар, өйткені Абылайдың ісі дұрыс еді. Абылай хан ұзақ ғұмыр кешті, оның бірнеше сұлу әйелінен отыз ұлы, қырық қызы болды, ол бай болды, оның халқы да еркін, бақуатты ғұмыр кешті. Оның хандығы тәуелсіз болды. Қазақтардың халықтық аңызы неше ғасырдан бері Абылай хан мен оның батырларының ерлікке толы бақытты дәуірін көкке көтере дәріптеп келеді. Және оған негіз де жоқ емес дейді бұрынғылар.





Түсініктер:




	Абылай хан – 18-ғасырдағы қазақ ханы, тарихи тұлға. Оның азан шақырып қойған есімі – Әбілмансұр, кейін Абылай атанып, тарихта осылай қалған. Жас оқырмандарды шатыстырмау үшін, біз әдейі оның әйгілі есімін ғана алдық.

	Алғадай – алда жол бастап жүретін адам. Қазақтардың өлімге басын байлаған, жанкешті сарбазы. Бұл жайлы маған ақын Ғабиден Құлахметов айтып еді.

	Дүрбіт-қалмақ руы.

	Зайсан – каз: жайсаң, жоңғар бегі, айтулы адам.

	Қастек – Қастек батыр туралы халық аңызын маған ақын Оразалы Досбосынов айтып еді.

	Ноян – жоңғарлардың бекзадасы, лауазымды адам.

	Ойрат – ежелгі тайпа, моңғолдар мен қалмақтардың түп тегі.

	Торғауыт-қалмақ руы.

	Түмен – он мың әскер.

	Ұзан – ертедегі жырау.

	Қонтайшы – жоңғар ханы.

	Шағатай тілі – түркі халықтарының ежелгі жалпы ортақ әдеби тілі.

	Шерік – жоңғар сарбазы.





	https://t.me/kzkitap





