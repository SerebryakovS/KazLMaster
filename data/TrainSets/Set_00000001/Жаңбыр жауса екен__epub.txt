	Айгүл ЖҰБАНЫШ

	Жаңбыр жауса екен...



	Әңгімелер, пьесалар



	Жас прозашы Айгүл Жұбаныштың тұңғыш кітабында балалық шақтың мөлдір сезімі, адам мен қоғам арасындағы қарамақайшылық, өмір белестері, адами болмыс, махаббат, мінез-құлық сөз болады.



	Айгүл ЖҰБАНЫШ





МӨЛТЕК ӘҢГІМЕЛЕР.


	Айгүл маған әңгімелерін әкеп бергенде ойыма әдебиетке келген қыздарға біртүрлі қарайтын ақынжазушы ағаларымның көзқарас, пікірлері орала кетті. Әдебиет жолы нәзік әйел заты түгілі, рухы күшті, қайратты ер азаматтың өзіне оңайға соқпасын бір жолы Қадыр Мырза Әли аға айтқаны есімде. Ол рас, себебі бұл таңдау еріккеннің ермегі емес, тағдыр жолы. Әйел заты әдебиетке арзан атақ-даңқ іздеп келсе, оның сазайын түбі мықтап тартады. Сөз киесі болады.

	Айгүл Жұбаныштың әңгімелерін «Қалай болар екен?!» деген бір үміт, бір күдікпен оқып, бірден жазу стиліне көңілім толмай қалғаннан сақтағанына қуандым. Жазушы сөзді толтырып, сөз тізбегін келтіре салатын, көбік қылатын болса, онда жұрт жазуын менсінбейді.

	Проза – текті, ақсүйек жанр. Таланты жоқтың жетегіне көнбейтін.

	«Жаңбыр жауса екен...» атты сезім тақырыбына жазылған әңгімесінде Айгүл адам мен табиғат құбылысын қабыстырып, қыз бен жігіттің алғашқы түсінісуін әдемі бере алған. Қыздың психологиясы жаңбыр стихиясы арқылы, паралелизммен ашылуы ұнады. Бойжеткен дүниетанымы балалық шағынан осы мезгілге ауысады. «Қыз қулық», «Жаңбыр біздің ішкі көріністеріміз ғой», «Аспанның көз жасы» сияқты эмоциональды тіркестер қыздың жан дүниесін ашатын кілтті сөздер. Таксист жігіттің актер болып шығуы сенімді. Айгүл кей сәт сөзін артық шығындап алатыны бар. Бұл оның сезімге берілгіштігінен болса керек.

	Жауым дейтін жаңбыры, қос бұзауы ығып кететін, суық тиіп қалып азабын тартатын кейіпкер қыз бойжеткенде көктің нұры, жаңбыр суы бағы болып шығады. Қос жүректі табыстырған жаңбыр. «Бәлкім, мен жаңбырға ғашық болған шығармын, бәлкім...», жүрек лүпілі, рухани тазалықты аңсау берілген, бірақ, бір сөздің қайталануы артық.

	Айгүлдің маған ерекше ұнаған әңгімесі – «Бөрте». Нақты оқиғаға құрылған. Суреттеулері жанды, көзге елестейді. Балалық шақтың шынайы дүниетанымын айғақтайды. Ұлттық мінез бар. Оқиға жанды, өмірден алынған, малмен өсетін қазақ баласының бейнесі айқын берілген. Қыз баланың үйі, әке-шешесі, бауырлары, сүйкімді ақ лағы бәрі-бәрі өз болмыс-бітімімен көрінеді. Адамшылық, мейірім, қатігездік түйіндері нақты берілген, баланың көзі, баланың болмысы сақталған. Әңгіменің соңын, философиялық түйінін басқаша беруге де болар еді. Бөртені қонақасыға соймай қоюы керек еді. Басқаша аяқталса деймін.

	Ең бастысы, әңгіме оқырман жүрегінде аяушылық, мұң оятады. Ақ лақ пен қазақ баласының жаратылысына сағыныш қатар қоздайды.

	Ешкі лағын жоқтап маңырауы көкіректе шемен болып қалады. Бұл шеберлік.

	«Ақшаның құлы» – стилі басқа әңгімелерінен бөлек, бүгінгі қоғам бейнесін беруге талпыныс. Публицистика басып тұратын жерлері бар, арылу керек. Көркем проза мен публицистиканы шатастыру кемшілік. Әңгімеде қазіргі қазақтың сөйлеу мәнері сақталған. «Әйел біткеннің арманы – байлық. Ауыздарын ашса – ақша, аяқтарын басса – ақша». Бұл рас. Оқушыны бағыттап отыратын тұсы кейде артық сезіледі.

	Айгүл Жұбаныштың «Қуыршақ» атты әңгімесі трагедиялы. Бір жетім қыздың тағдыры. Әсірелеу бар сияқты. «Ақшаның құлы» әңгімесіндегі ұшырасатын жезөкше тақырыбы мұнда қайталанады. Бәлкім, артық. Жезөкше идефикс болмауы керек. Жаңбыр лейтмотиві бар.

	Қуыршақты әжелеріміз шайтан дейтін, қуыршақ әңгімеде иллюзия, жалған өмірдің атрибуты, оның бір атауы жалғыздық пен жетімдік. Әңгіме диалогтар арқылы ашылады. Айым шынайы өмір сүргісі келеді, бірақ ол оның қолынан келмейді, бала кезгі күйзелістері әсерінен жүйкесі тозған, дені сау еместігі детальдармен берілген.

	Қуыршаққа өз өмірін көшіру арқылы автор Айымның қайғысын ашуға тырысады. Әңгімеде қиял мен әсіре көру белең алғаны білінеді.

	«Ақ апа» атты әңгімесі жетімдік тақырыбын қозғайды. Соңғы түйінінен Мұхтар Әуезовтың «Қорғансыздың күні» және «Көксерек» атты әңгімелерінің трактовкасы, пәлсапасы айқын көрінеді. Бұл сарынды Айгүл Жұбаныш тіпті иррациональды, түйсікпен алғаны сезілері тағы айқын. Жас автордың қолтаңбасын классикаға еліктеу басып кетпеуі керек.

	«Ақымақ», «Күләш», «Қара сөмке» атты үш әңгімесі қазіргі қазақ қоғамында ер азаматтың құны төмендеп, әйел заты отбасын асыраушы болып кеткен құсасын ашады.

	Айгүл аттасым лирикалық әңгімеге бейім екен. Жан дүние ол үшін ең басты нысана.

	Айгүл Жұбаныш прозада өз сүрлеуін табарына, қаламы ұшталарына мен сенемін. Ақ жол тілеймін!

	Айгүл КЕМЕЛБАЕВА,

	жазушы, «Дарын» мемлекеттік сыйлығының лауреаты.





І бөлім


	ӘҢГІМЕЛЕР





ҚАРА СӨМКЕ


	Таң қылаң бере бастағанда көзім ілініп кеткен екен, қалта телефоныма Мая есімді құрбым: «Өмір мен өлімге анықтама берші?» деп хабарлама жіберіпті. «Өмір – мен үшін жарық әлем, жарқын болашақ. Өлім – қара түнек, қураған сүйек» деп жауап қайтардым. Бірер уақыттан соң ол қоңырау шалды.

	– Ұйықтап жатырсың ба?

	– Біраз қисайып көз шырымын алдым.

	– Сол ұйықтағаның жарайды. Біле білсең, ұйқы – өлімнің кіші түрі.

	– Өмір мен өлімді өзің қалай түсінесің?

	– Мен үшін өмір – биік шың тәрізді. Қанша өрмелесең де, шыңға жету қиын. Ал өлім өмірден әлдеқайда жеңілірек көрінеді. Ажал тырнағына ілсе болды, шыңырау шұңқырға батыра салады.

	– Соңғы уақытта өлім туралы жиі ойланатын болыпсың?

	– Түсіме құрсағымда жатқан нәрестем кірді. Ер бала екен деймін. Өзі біртүрлі көңілсіз. Үй алдына екі үлкен сөмкені көтеріп әкеліп: «Анашым, қайсысын аласыз?» – деді. «Мұның ішінде не бар?» деп ем: «Ақ сөмкеде – Өмір, ал қара сөмкеде – Өлім», – деді. Мен сөмкенің біріне қолымды созып жатып, оянып кеттім.

	– Егер түсің өңіңе айналса қай сөмкені таңдар едің?

	– Ойланбастан қара сөмкені арқалап кетер ем...

	– Осыншама қатігез болар ма едің?!

	– Түсінесің бе, мен оның өрісін кеңейткім келмейді! Ел бетіне қалай қараймын. Мені қойшы, анам жер бетін басып жүре алмай қалады ғой.

	«Мұны ертерек ойлануың керек еді», – дегім келді де, тілімді тістей қойдым.

	– Мен сенің түсіңді жорып көрейін. Бұл тегін түс емес. Бәлкім, түсік жасатпассың. Жатырдағы нәресте өзінің жарық дүниені көре алмайтынын біліп, түсіңе кірген. Демек, бұл тегін бала емес. Екі сөмке дегенің – ырыс-несібе...

	Ол менің сөзімді жақтырмай, әңгімені кілт тоқтатты.

	– Бала кезімде марқұм әжемнің аузынан «некесіз бала туғаннан сақта» деген сөзді жиі еститінмін...

	Телефон желісі үзіліп кетті. Шамасы Маяның қалта телефонында бірлік таусылса керек.

	 Әсілінде мен Маяны жек көрем. Екеуміз жатақхананың аядай бөлмесінде екі жыл бірге тұрдық. Сырт көзге салмақты көрінгенімен, бұл қыз қашанда ер жігіттердің назарында жүруді қалайтын. Ойнап жүріп от басқан түрі, міне, осы.

	Оқуға келген жылы анасына: «Қандай сәтте де бір-бірімізге демеу боламыз», – деп уәде берген едім. «Уәде – құдайдың сөзі».

	Мая қайта қоңырау шалды.

	– Мені жек көретініңді сеземін. Бірақ мұндай қиын сәтте адам досын жар жолда қалдырмас болар?

	– Мынадай қылығыңнан кейін сені әсте досым деп атауымның өзі қиын.

	Ол жауап қайтармады. Жылағандай сезілді маған. Жылап, жеңілдеп алсын деп тіл қатпадым. Көздің жасы төгілгенімен, көңілдің дертін жуу қиын. Аяп кеттім.

	– Мая, баланың әкесіне түсіңді айтып көрсең қалай болады? Бәлкім, ойланар.

	Үйлену тойын жасарсыңдар...

	– Айттым... Ол да қара сөмкені таңдады...

	– Қатігезсіңдер!

	– Өзімнің көз алдымда өзім солып бара жатырмын. Маған ұрыса бермеші.

	Телефон үзіліп кетті. Қайта қоңырау шалып ем, сөндірулі. Мен Маяның жігітімен кездесуді жөн көрдім...

	***

	– «Сәбидің бәрі бақытты,

	болуы үшін жаралған»,– деген ән жолдарын естіген боларсыз.

	– Қазақша әндерді көп тыңдай бермеймін.

	– Сіз өмірге келгеніңізге қуанасыз ба?

	– Әлбетте.

	– Өмір сізге несімен қымбат?

	– Сіз біртүрлі қияли қыз екенсіз! Ол маған қарап тарқылдап күлді.

	– Жауапсыз қалғым келмейді.

	– Өмір – қайта айналып келмейтін сәттерімен қымбат. Жүресің, көресің дегендей. Ал, өлім – ол енді мәңгілік ұйықтау.

	– Бәлкім, Маяның құрсағындағы сәбиіңіздің жарық әлемді көру бақытына сіз себепші боларсыз?

	Ол ыршып түсті. «Жоқ, мен дәрігерлермен келісіп қойдым».

	– Мая сәбиді дүниеге әкелсе болды, біздің Лира есімді құрбымыз асырап алады. Лираға ана болу бақыты бұйырмаған. Түсінесіз бе?

	– Мен «ұрпағымды» әркімге тарататын жынды емеспін.

	– Ендеше, мен сіздің үстіңізден шағымданамын.

	– «Екеудің ісіне ессіз түседі» дегенді ұмытпағайсыз...

	Ол мұнан ары менің сөзіме құлақ аспады. Айтқан «ақылым» желге ұшты. Шетелдік қымбат көлігіне мінді де, лезде ғайып болды. Мен бұрқыраған шаңның астына көміліп қала бердім.

	***

	Лира екеуміз Мая мен әлгі жылпос жігіт келген жеке клиникаға жете алар емеспіз. «Осы сәбиді құшағыма алуды нәсіп ете гөр», – деп Лира жылап келеді. Клиника табалдырығынан аттауымыз мұң екен, қолына шағын әдемі сөмке ұстаған жылпос жігіт дәрігерге алғысын айтып жатыр екен. Біз кеш қалдық...

	Жылпос жігіт жөніне кетті. Сәлден соң клиникадан аяғын ілби басып Мая шықты. Әлсіз. Қолында қара сөмке. Мен алғаш рет құрбымнан жирендім. Ол мен үшін пайдалануға жарамай қалған ескі сөмкеге ұқсап кетті.

	«... Ақ сөмкеде – Өмір, ал қара сөмкеде – Өлім». Қайсысын таңдайсыз, анашым?»





ҚУЫРШАҚ


	«Айым үшінші қабаттан секіріп, өзөзіне қол жұмсамақшы болыпты», – деген суыт хабарды естіп, дереу пәтеріне келдім. Мен білетін Айым бала кезінен батыл қыз еді. Кейін өмір көп өкіндірді оны. «Шыдай алмады-ау шамасы», – деймін өзөзімнен. Аман болса игі еді. Үйдің алдына қарақұрым халық жиналыпты. Көп ортасынан өтіп, қыз жанына бару мүмкін емес. Жанымдағы апайдан «қыз аман ба?» деп сұрап ем, қабағын түйіп:

	– Тірі. Жезөкшелікке салынғандарды ажал қайтсін?! Қабылдаған клиенттері ақысын дұрыс төлемеген шығар (сылқ-сылқ күлді).

	– Сіз де пендесіз. Сіздің де қателігіңіз бар! Ертеңгі күніңізді ойлаңыз! – дедім ызаланып.

	– Неменеге ашуланасың? Менің не кінәм бар? – деп әйел шаптығып шықты. Мұнан ары одан жөн сұраудың қисыны жоқ екенін түсіндім.

	– Қыздың жүйкесі тозған сияқты, – деді бір ағай әңгімеге араласып. – Балконнан алдымен қуыршақты, сосын өзін-өзі лақтырып жіберген.

	– Жамандық атаулы өзімен кеткей, таң атпай дүйім елді дүрліктіріп, – деді әлгі әйел.

	Мұнан соң ешкімді тыңдағым келмей, көптің ортасына ендім. Айым сұлқ жатыр. Басы қанаған. Қасында қуыршақ. «Айым», – деп айқайлап, жанына жақындай беріп ем, полицейлер жуытпады. Тірі болса игі еді... Сәлден соң жедел-жәрдем жетті. «Дер кезінде емес, адам өлген соң келеді осылар», – десті жиналғандар. Халық шулап жатыр. Дәрігерлер қыз жанына ешкімді жуытпай, көлікке мінгізіп алып кетті. Мен іле-шала таксиге отырып, жедел-жәрдем ізінен ердім. Қобалжып отырмын. Айымның келешегі не болмақ?! Құдды аурухана басқа жаққа көшіп кеткендей, жеткізер емес. Көлік жүргізушісі музыка қосты. «Билейтін ән екен», – деп жымыңдады. Тіл қатпадым. Жандүнием алай-дүлей. «Біреуге қайғы, біреуге қуаныш сыйлайтын беу, өмірай-й!». Жүргізуші бетіме бақшия қарады. Көңілсіздігімді байқады ма, мұнан әрі тіл қатпады. Ауруханаға келгенімде, Айымды жан сақтау бөліміне әкетіпті. Мен сыртта қалдым.

	– Жағдайы тым ауыр. Аяқ-қолы сынған. Психологиялық ауытқушылық бар. Сәлден соң, жағдайын білуіңізге болады, – деді бас дәрігер.

	Тынысым тарылып, далаға шықтым. Айымның ендігі тағдыры не болмақ? Далада жаңбыр сіркірей бастады. Аспан да Айымның жағдайына алаңдап жас төккен сияқты көрінді маған. Ол жаңбырды жақсы көретін. Жаңбырмен бірге қосыла жылайтын. «Неге жылайсың?» – дегендерге: «Аспанның өзін жылатып қойғанымыз ұят қой, қосылайық та», – деп күлген сыңай танытатын. Ел оның жан жарасын қайдан білсін?!

	Көшеде орыс әжей гүл сатып отыр екен. Біз бұл кісіден үнемі гүл сатып алатынбыз. Өзі бізді жақсы көреді. Кейде қалтамызда ақша болмаса, тегін беретін. Бұл жолы үш тал раушан гүлін сатып алдым. Айым гүлді жақсы көретін. «Гүл ғана мендегі көңілсіздіктің орнын сәл де болса толтырады», – дейтін. Жылағым келді. Егер Айымнан айрылып қалсам... Жо-жоқ, не айтып кеттім өзі?! Айым – мықты қыз. Ол оңайлықпен өмірдің соққысынан жеңіле қоймас!

	Палатаға кірсем, Айым қуыршағымен ойнап отыр екен. Бір қолы мен аяғын таңып тастапты. Мені танымады. Бетіме аларып қарады да, тарқылдап күлді. Сосын ызаланып, «Сені жек көрем», – деді. Үндемедім. Гүлді үстел үстіне қойып ем, алып беруін өтінді. Қуанып кеттім. Қазір гүлді иіскеп, тынышталады ғой деп ойладым. Өйтпеді. Гүлді асықпай, сындыра бастады.

	– Қуыршақ, кел, тездетіп же! Аш аузыңды!

	Гүл жапырақтарын қуыршақ аузына тақады:

	– Ақымақ неме, аш аузыңды, тездетіп жемесең несібеңнен айрыласың. Қазіргі адамдар тойымсыз. Бол!

	 Ашуланып, қуыршақты ұра бастады. Маған сұрланып қарады да, гүлді бетіме лақтырып жіберді. Үндемедім. Ол тағы да тарқылдай күлді. Сосын шашын жұла бастады. Шыдай алмай, айқайлап ем, сұқ саусағын мұрнының ұшына апарып, «тсс!» деді. Айымның даусын естіп, палатаға дәрігерлер кірді. Ол маған ызаланып:

	– Қуыршақпен ойнағанымды тағы да көре алмадың, – деп айқайлады.

	– Айым, білесің ғой, мен сені жақсы көрем.

	Ол зорлана жымиып, «жоқққ» деп айқайлады. «Егер жақсы көрсең, бала кезімде менің қуыршағымды тартып алмас ең». Ол мені шатастырып тұр... Дәрігерлер палатадан шығуымды өтінді.

	Бас дәрігердің кабинетіне кірдім.

	– Кешіріңіз, Айымның денсаулығы қалыпқа келе ме?

	– Сізге ештеңе айта алмаймын. Шамасын байқадыңыз ғой.

	– Осы ауруханада емделе ма әлде...

	– Сізге нақты жауап бере алмаймын.

	Күйініп кеттім. Ызадан жылап жібердім. – Нақты жауапты сонда кімнен аламын?

	– Екі-үш күн науқастың жағдайын бақылаймыз. Сауықпаса, психо-

	неврологиялық ауруханаға ауыстыратын боламыз.

	Айымның палатасына келдім.

	Дәрігерлердің салған екпесін ауырсынып жатыр-ау деймін сірә, Айымның шыңғырған даусы естілді. Мұнан ары тұра алмадым...

	***

	Айым – менің бала кездегі досым. Анасы ертеректе көз жұмып, жасынан тағдырдың тауқыметін тартты. Әкесі ішімдікке салынып кеткен. Алдында бірге туған арқа сүйер аға-апасы жоқ, ізінен ерген іні-сіңлісі жоқ қаршадай қыз өмірдің қай тепкісіне де мойынсұнбады. Өгей шеше өз балаларына жақтасып, үнемі Айымды шеттететін. Ол достарынан да осылай шеттеліп қалды. Сонда да ештеңе сездірмейтін...

	Анам қалаға барған сайын үнемі екеумізге қуыршақ әкеліп беретін еді. Қуыршақты қуана алған Айым екі-үш күн біздің үйге келмейді. Содан кейін шүберектен тігілген ескі қуыршағымен мұңайып қайта оралады. Үнемі осылай етеді. Сөйтсек, жаңа қуыршағын үйіндегі өгей анасының ізінен еріп келген ересек қыздары тартып алады екен. Кейін Айым анам әкеліп берген қуыршақпен біздің үйде ғана ойнап, қалдырып кететінді шығарды. Оның ойыны менікіне мүлдем ұқсамайды. Біртүрлі мұңлы ойын. Қуыршағын бірде жылатады, бірде жұбатады. Кейде томсырайып тілдеседі. Көбіне қуыршақтың мейірімді анасы болуға тырысады. Өзі де қуыршақ сияқты сүйкімді қыз болатын...

	...Кейін Айымды нағашы жұрты алып кетті. Сыр елінен туыстары іздеп келгенде қуанып еді, ауылдан кетерде біртүрлі көңілсіз күй кешті. Туған жерін кім қиып кетсін?! Екі сағат жалғыз өзі ана бейітімен қоштасты. Ауыл тұрғындарымен қоштасарда жыламады. Сағынып жүретінін жеткізді. Ал анама жымиған қалпымен «қуыршақтарыңыз үшін алғысым шексіз», – деді. Айым мінген көлік қозғалғанда, ауылдың балалары қимай, ұзақ жолға дейін шығарып салдық. Ауылдан кеткен соң, Айым уәдесінде тұрды. Жиі-жиі хат жолдады. «Сәлем хат, көңілім шат, гүлденген әлем, Айымнан сәлем», – деп басталатын хатында үнемі әжесінің көп-п-п қуыршақ алып беретінін жазатын. Кейін байланыс үзілді. Біз қалаға көштік. Айымға жаңа мекенжайды жазып ем, жауап болмады. Кейін сұрастыра келе, досымның әжесінен айрылғанын, нағашы жеңге «тепкісінде» болып, түрлі жұмыстар жасап, кейін жезөкшелікке салынғанын естідік. Досымды жаманатқа қимадым. Бәлкім, қаңқу сөздің бірі болар... Ел айта береді ғой...

	Бірде туыс ағаммен түнгі қаланы тамашалау үшін көшеге шықтым. Бір көшенің бұрылысынан тәнін сатып тұрған топ қыздарды көрдім. Біртүрлі жиіркенішті. «Шетелде жезөкшелікті «мамандық» дейтін көрінеді. Ал бұл қазақтың қыздарына жараса ма?» Терезе жақтауына сүйеніп, ойланып отыр ем, көп қыздардың ортасынан Айымды танып қалдым. Иә, иә, кәдімгі Айым. Қосылған қара қасы, қыр мұрны... Еш өзгеріс жоқ. Өзінен әлдеқайда ірі орыс қызымен керісіп тұр.

	– Көке, тоқтатыңызшы. Тоқтатыңызшы деймін көлікті.

	Көкем түсінбей қалды.

	– Қараңызшы, анау біздің Айым ғой. Алып кетейікші, қазір ана қыздар ұрып тастайды.

	Көкем көліктен жүгіре шықты. Қыздар жақ-жақ болып, төбелесуге кірісті. Көкемді тыңдар емес. Қулық жасауға тура келді. Көкем қыздарды «саудалауға» кірісті. Айымды жетектеп көлікке әкелді. Қысқа көйлек киген Айым машинаға отыра сала маған тиісті.

	– Жаныңда үріп ауызға салғандай қуыршақ қыз отыр ғой, мені неге құмарттың, жігітім? Әлде мына бикеш...

	Көкем жөткірініп алды да, «Бұл қыз – менің қарындасым», – деді.

	– Охо, (сұқ саусағын шошайтты) сонда біздің әрекетімізді қарындасың қарап тұра ма? Ха-ха-ха-а-а (Күлкісі қандай сүйкімсіз!).

	Айымға тіке қарадым, бәлкім таныр деп. Жоқ, олай болмады.

	– Немене ағаңа жанып ашып кетті ме?

	Әлде сен де...

	Әрі қарай тыңдай алмадым. Сөзін бөліп жібердім.

	– Айым, қалай өзгеріп кеткенсің?

	Жылап жібердім. Шылым тұтатпақшы болған Айым абдырап қалды. Ағам көлікті тоқтатты. Барлық жайды айтып жатырмын, айтып жатырмын... Айым сол кезде бір-ақ таныды. Еріксіз көзіне жас келді. Қазіргі әрекетіне өкініп, менен кешірім сұрауға кірісті...

	Біз Айымды қояр да қоймай пәтерімізге көшіріп алдық. Екі ғана чемоданы бар. Бірінде киім-кешегі, енді бірінде толған қуыршақ... Көкем Айымды жұмысқа тұрғызатынын айтты. Бірақ Айым «үйірінен» ұзай алмады. Бір айдан соң тілімдей қағазға былай деп хат жазып, үйден кетіп қалыпты: «Қуыршақ қыз, (біз бірбірімізді осылай атайтынбыз), «қасқырды қанша бақсаң да, орманға қарап ұлиды». Мені тәрбиелеймін деп талпынба. «Төсек» – менің өмірім!..» Өзі хабарласып тұратынын және жазыпты. Ұялы телефонының нөмірін жазуды да ұмыт қалдырмаған. Біз арагідік сөйлесіп тұрдық. Бірақ кездесе алмадық. Айымның «қызметінен» қолы босамайды... Соңғы тілдескенімізде, ол өмірге риза еместігін айтты.

	***

	Айым өз-өзіне келе алмады. Дәрігерлер оны жындыханаға жатқызды. Іздеп барып ем, ол мені танымады. «Қуыршағымды алып кетуге келдің», – деп мазасызданды. Алдап жанына отырып, арнайы сатып алған қуыршағымды бердім. Бала сияқты мәз болды.

	– Келесі келерде «Барби» сатып әкеліп берші иә? — деді.

	– Оны қайтесің? – дедім.

	– Фигурасы ұнайды. Бір қарағанда мен сияқты. Тек жігітсіз жүргендері қиын.

	– Айым, қуыршақта жігіт болмайды.

	Бүгін дәріңді іштің бе?

	– Неге жігіт болмайды? Болады. Сендер көре алмайсыңдар, сосын оларды жалғыз санайсыңдар. Мына қуыршақтардың барлығы күнде менімен сырласады. (Ол бас жағындағы жиналып тұрған қуыршақтарды көрсетті).

	Аяп кеттім. Айымға үйге кететінімді айтып ем, мені қаттылап құшақтады да, қуыршақтарды орау үшін ұзын мата әкеліп беруімді өтінді. «Болмайды!», – деп ем, «Дәрігерлер сені тыңдайды ғой...», – деді көңілі түсіп...



	***

	Бүгін тағы да жаңбыр жауды. Айым жауын астында жалғыз отыр екен. «Жаурап қаласың ғой», – дегенімде, таза ауа жұтып отырғанын айтты.

	– Әдемімін бе? – деді.

	– Әрине.

	– Шашымды қиып отырмын. Қайшысын көрсетті. Дереу шашын қидырмаудың әрекетін жасап, оны алдандыруға көштім:

	– Шашыңды қима. Қыздың көркі – шаш. Ауруханадан шыққан соң, шаштаразға алып барам. Ондағы кәсіби мамандар шашыңды әдемілеп қиып береді.

	Айым қуанып кетті де, лезде көңіл-күйін өзгертті.

	– Мен бүгін қуыршақтардың үлкендерін жерледім...

	Шошып кеттім.

	– Неге екенін білесің бе? – иығыма қолын салып. – Өйткені, олар қартайды. Өмір оларды жылата береді. Сосын күнде «олар өлсе екен» деп дұға жасадым.

	– Айым дәріңді іштің бе?

	– Жоқ.

	– Неге?

	– Ащы. Ішкім келмейді!

	– Бұлай болмайды. Дәріңді уақытылы ішіп жүр. Саған емделу керек!

	– Менің тәнім де, жаным да жаралы, қуыршақ қыз…

	Ол мені есіне түсірді. Орнымнан қалай тұрғанымды білмей, оны жалма-жан құшақтай алдым.

	– Айым, Айым, айттым ғой сен жазыласың, – деп.

	Ол салқын ғана басын изеді. Қуанбады. Екеуміз палатаға келдік. Кереуеттің әр жеріне қуыршақтарды шашынан байлап тастапты.

	– Мыналарды көрдің бе? – деді қабағын түйіп.

	– Бұларды неге байладың? «Барбилерді» жақсы көруші едің ғой?

	– Жақсы көргенмін. Олар түнде көшеде тәндерін сатады екен. Масқара ғой бұл... Сосын ашуланып кереуетке асып өлтірдім.

	Алдымен қуыршақтарды, кейін өзім...

	Айымның сөзін ары қарай тыңдай алмадым. Қасында жататын науқастар жанымызға жинала бастады. Бірі қарқылдап күлді, бірі жылады, бірі дұға жасады. Бойымды қорқыныш биледі. Үнсіз шығып бара жатыр ем, ол мені тоқтатып, бала кезінде анам алып берген қуыршақты ұстатты.

	– Осы қуыршақ қана ақылды. Сен сақтап қойшы, кейін алам, – деді көзі жасаурап.

	– Айым, сен мұнан да ауыр жүкті көтерген батыл қызсың. Тездетіп жазылуың керек, – дедім жылап.

	Ол жыламсырап басын изеді.

	... Артынып-тартынған автобус аялдамаға әрең жетті. Аурухана мен үйдің арасы ұзақ болғандықтан, тынығып алуыңа болады. Айымның соңғы әрекеті есімнен кетпеді. «...Олар түнде көшеде тәндерін сатады екен. Масқара ғой бұл...». Өмірге деген өкінішін қуыршақтарынан алып тұр ғой, байғұс қыз. Өз-өзіне қол жұмсауының сыры осында ғой...

	Үйге келген соң да, Айымның бейнесі көз алдымнан кетпеді. Ауруханада берген қуыршағы есіме түсті. «Осы қуыршақ қана ақылды. Сен сақтап қойшы, кейін алам». Қуыршаққа қарап отырып, балалық шағым есіме түсті. Япыр-ай, осынша жыл қуыршақты қалай сақтады екен? Балалық шақтан қалған ерекше естелік қой бұл. Қуыршақта бір мін жоқ, сол қалпы. Ал Айымның тағдырында небір қорқынышты оқиғалар орын алды»... Ойымды телефон үні бұзды. Ауруханадан екен. Айым мен апарып берген матаға асылып қалыпты. О, тоба, денем шымырлап кетті. Мен өз қолыммен... өз қолыммен досымды ажал тырнағына іліндірдім. Бекер-ақ апарған екенмін сол шүберекті?! Неге, неге тыңдадым сені?! Кешір мені, Айым...

	Досымның денесін мәйітханадан алып шыққанда, жаңбыр жауды. Аспан да Айымды қимай тұр-ау шамасы. Ауық-ауық найзағай жарқ-жұрқ етеді. Жындыхана терезесіне қарап ем, ондағы науқастардың дені терезеден қолдарын бұлғап, күліп тұр. Біртүрлі қуанышты сияқты. Бәлкім, олар Айыммен қоштасып тұрған болар...

	Жолда гүл сатып отырған орыс кемпірі жауынға налып гүлдерін жинап жатыр. Сатушы әжей енді Айымның гүл сатып алмайтынын қайдан білсін?!

	Біздің қаралы көш Айымды жерлеуге ауылға аттанды.

	Қош, менің қуыршақ досым...





ЖАҢБЫР ЖАУСА ЕКЕН...


	...Жаңбырдың әдемі екенін бұрын білмеппін. Тіпті сезінбеппін де. Жер лайланып, батпақтар бауырласып аяқ киіміңе жабысқаннан жек көрерім жоқ. Оның үстіне күлімдеген күн жүзін бұлт торлап, аспанның әсем ажары қара түнекке оранса, жан дүнием көңілсіздікке бой алдыратын. Найзағай жарқылдап күшке енгенде күн мен сұр бұлт көкте төбелесіп, өзара қақтығысып жатқандай көрінетін маған. Көшпелі бұлт күнді күңірентпей еркіне қалдырып жылатпай кете барса деп тілеуші едім. Көк тәңірі екі көзіне ерік беріп, етегі жасқа толса, мөлтілдеген мол моншақтарды жерге тигізбей аппақ орамалыммен сүртуге асығатынмын. Ал түнгі аспанда жұлдыздар бұлт артына жасырынып, жылап тұрғандай сезілетін.

	Бала күнімде жылаған күнді үнемі жұбатып жүруші едім. Сұр бұлттан ауыр соққы алып, жеңіліске ұшыраған аспанды жұбату үшін жаныма өзім құралыптас балаларды жиып ап, ауыл шетіндегі биік шыңда «Ақ шелек, көк шелек құйма, құйма», «Сарф, сарф» деп айқайлайтынбыз. Кейде оған сес көрсетіп, жоғарыға жұдырық түйіп Тас ататынымыз және бар. Сәбише солығын баса алмағаны үшін сөгіс те жариялайтынмын. О, тоба, аспанның жұбануы қиын. Қалай уатсаң да, жылауын қоймайды-ау, бәтшағар.

	– Апа, мынау аспанға қой деші! Сіз ұрыссаңыз пәлем жым болады, – деймін еркелеп. Бала көңілін ұғынған апам маржандай тістерін көрсетіп жымиып алады да:

	– «Аспантай, қоя ғой, жарығым. Көкең көрсе екеумізге де қиын болады», – дейтұғын. Апам көкке басу айтқанда, мен мына жақтан жағаласып: «Аха, апамдікі жөн. Үлкенді тыңдау керек», – деп бас шұлғып қостайтынмын. Жаңбыр сәл басылса, апамның еңбегін ерлікке балап, «Менің анам алтын» дейтінмін.

	– Апа, әні көрдің бе, сіздің кеңесіңізге аспан да құлақ түрді. Бұдан былай мені ешкім тыңдамайды деуіңді қой, — деп өзімше анама ұрсып аламын. Мұндайда апам ақ жаулығының ұшымен аузын баса күлетін. Ал апамның ақылына аспан дес бермей, көктігі басылмаса, қорада мал жайлап жүрген көкеме жалынатынмын. Ол апамдай мейірімді емес. «Ой, әкеңнің...», – деп бастап, аспанды сыбап тастайтын. Ал тыймай көр жасыңды...

	Әлі есімде, бірде ауылда бірнеше күнге созылған дамылсыз қатты ақ жауын болды. Өрістен мал ығып, ауыл адамдары әлекке түсті. Көкем де көпшілікпен сиырларды түгендеуге кетті. Апам етегі далақтап біресе қой қайырып, біресе қозыны түгелдеп жүр. Үйдің үлкені болғандықтан, бұзау менің мойнымда. «Егер мына екі бұзау өрістен келмей, енесімен жамырап қойса, басыңмен жауап бересің!», — деді бірде көкем. Ол кісі айтса заң. Бұзау үшін бастан айырылар шама жоқ. Терезе сыртынан аспанға жалынып, көз жасын тыюды өтініп, мал қораға көз салсам, о, тоба, бұзау сарайдың аузы ашық тұр. Көзімді уқалап бірнеше мәрте қарадым, жаңа жапқан есік айқара ашық. Енді қайттім? Долы дауылмен жарысып, ақ нөсерге ырық беріп, жел ашуын қоздырған аспанды көкемше менде «сыбадым-ай» кеп... Жауыннан ығып кеткен қос бұзауды таба алмай денеме суық өткізіп, көп уақыт ауруханада ем алдым. Содан жауын менің жауым болған...

	...Өткен жылы күзде мен барғанда бұл қала жасыл кеудешесін шешіп, сары күртешесін киіпті. Сірә, тоңған болуы керек! Жаздай жадырап тұрған күн екі көзіне ерік беріп, сары күртешені әлсін-әлсін жуады кеп, жуады кеп! Түні бойы үй терезесін үздіксіз соққылаған жауын денеңді еріксіз тітіркендіріп, тоңдырады. Жаным қаламаса да, қолыма қолшатырымды алып көшеге шықтым. Бас қалада мен тындырар іс көп. Түнгі үздіксіз жаңбырдан соң қала көшесі моншаға түскендей тазарып, бейкүнә күйге еніпті. Аспанды тесіп өтердей дүрсілдеген найзағай дыбысы да, ызғырық желдің ашуы да басылған. Жым-жырт. Жай ғана аспан дыбыссыз жылап тұр. Сары жапыраққа оранған қаланы мен жөнді білмеймін. Сірә, жерді жатсынбасын деді ме шаһардың аспаны мені жауынымен «шомылдырмады». Қолшатыр астына тығылған күйде аялдамаға жеттім.

	– Жаңбырдан қашпа, қарындас. Жауынды ұнату керек! Аспанның нөсері ғана көңілдегі кірбіңді жояды, — деген ер адамның даусы еріксіз кері бұрғызды. Тосыннан жауынға қатысты мақтау есту мен үшін күтпеген сый. Абдырап қалдым.

	– Такси қажет пе? Қай көшеге баруыңыз керек еді? Көлік ішінде жап-жас жігіт аузы-аузына жұқпай самбырлап тұр.

	– Мен... Мен қаладағы көп ғимараттарды аралауым керек еді. Сіз жол көрсетесіз бе?

	Ол жымиып күлді де: «Сіз маған уәде бересіз бе?», – деді. Тосылып қалдым. Мынау өзі қызық адам екен. Танымайтын адамға уәде бері несі?

	– Менің уақытым аз еді. Ақшасын төлеймін. Болмаса, басқа таксимен...

	– Тоқтай тұрыңыз, маған мұнан соң жаңбырдан тығылмауға уәде бересіз бе? Менің алдымды іштегі ұзын сонар ой орады. «Көп адамның арасынан жауынды жек көретінімді мына адам қайдан білді? Әлде аспанға үркіп қарап келем бе? Жо-жоқ, кәнігі адамдардай жолда келем ғой». Оның жүзіне аң-таң ұзақ қарадым. Уақыт аз әрі уәдеге берік болу керек. Осы жолы қыз қулығымды іске асырайын...

	– Жарайды, қолшатырым қолымда жүрсін. Жауында сізбен бірге жаурауға бармын...

	Біз екеуміз әсем ғимараттар бой түзеген сұлу Астананың көшесін ұзақ уақыт араладық. Ол менің жұмыстарымның реттелуіне көп септігін тигізді. Көлік ішінде жауынды ұнаттым. Ал көшеде қолшатырсыз жүру, аспанның жасымен жүзімді жуғызу ауыр тиді. Амал жоқ, «Уәде – құдайдікі»... Көшеде жауынға қарсы атойлап келе жатқан тек екеуміз. Ол жаңбырды ессіз «сүйеді».

	– Жаңбыр – біздің ішкі көріністеріміз ғой... Жауын ғана ойларымды әлдеқайда алысқа, әлдеқайда биікке жетелейді. Жаңбыр – адам жанын тез ұғады, адам да мұның жанын тез түсінуі керек. Бұл – менің өмірімдегі аса бір маңызды ұғым болып кетті ғой... Шофер жігіт пікірі осыған саяды.

	Үйге келген соң ұзақ ойландым. Бала күні ашуыңды келтіретін жауынды, есейе келе... Жоқ... Ұнату әсте әбестік. Бірақ уәде бердім емес пе?.. Іштей арпалысқан ой елегінен мені телефон үні ажыратты.

	– Бұл – мен ғой, жаңбырды жақсы көргізген жігіт.

	– Кешір, мен жауынға бауыр баса алар емеспін. Ұната қоюым да ...

	– «Айтылған сөз – атылған оқ». Бүгін театрға барсақ деп ем... Бәлкім, мұнан соң жауынға деген ынтызарлығыңыз күшейер.

	Тек қалың киініңіз. Жауын жақсы көрген адамын тоңдырады...

	Біз театр алдында кездесуге бел байладық. Терезе әйнегін күшпен сабалаған жауын, «кезек сенікі» дегендей сес көрсетеді. Міне, қызық, жауыннан қорғар қолшатырым жоқ. Іздемеген жерім қалмады, таппадым. А, есіме түсті, жазған басым, кеше оны әлгінің көлігіне қалдырған екенмін ғой. Қап, бұл жігіт мені әбден әуре-сарсаңға салды...

	Қолшатырсыз жауынмен айқасып, театр қасындағы ақ қайыңның жанында оны ұзақ күттім. Ол әлі жоқ. Он бес минут... отыз минут... бір сағат өтті. Шыдамым таусылып, ашу шақыра бастадым. Тал тасасында ашуым теріме сыймай тұрған менің ойымды аспанның тамшылары үзе берді, үзе берді. Спектакль уақыты жақындады. Театрға жалғыз кірдім. Залға жұрт көп жиналған. Көп ортасына сүңгіген соң, спектакльге елітіп жалғыздығымды ұмыттым. Кенет сахна төріне әлгі... Әлгі жігіттің шыға келмесі бар ма? Қолында менің кәдімгі қолшатырым.

	– Мынау өзі, әлгі, таксист жігіт қой. Менің қолшатырымды алып кеткен, – даусым қатты шықса керек, жанымдағы жігіт күліп, – Қателесесіз, бұл театрдың белді актері ғой дегені. Ұяттан бетім ду етті. «Ол – белді актер»...

	Спектакль аяқталды. Көрермен актерларға ұзақ қол соқты. Ол сахна төрінде бас игенде, залдағылар оған ұзақ құрмет көрсетті. Мен де қолшатырымды қолданған жігітке қолым қызарғанша алақан соқтым.

	Театрдан жалғыз шықтым. Жауын да тынған, ашуым да басылған. Көңілдімін. Езуіме еріксіз күлкі үйіріліп, аспанға ауықауыз көз саламын. Жаумайтыны несі?..

	Көше қиылысынан қолшатырымды ұстап ол шықты. Басын оң жаққа қарай сәл қисайтып, жымиып күлгенде, қысық көздері одан бетер жұмыла түседі екен. Мен оның жанына барғанда, манадан бері бұлт арасында жасырынған саф алтындай тамшылар сыздықтай бастады. Ақ жауын... аппақ жауын аспаннан жерге үнсіз домалағанда жанарымнан жас кетті. Бәлкім, мен жаңбырға ғашық болған шығармын, бәлкім... Бізді аспанның көз жасы мен қолшатыр осылай табыстырды.

	Жаңбыр жауса екен!..





ЕСІЛ ЖАҒАСЫНДАҒЫ ЕКЕУ




	Екеуі Есіл өзені жағасына келді. Айнала тып-тыныш. Жағалауда сейіл құрып жүретін көпшіліктің қарасы саябырсыған. Махаббат мекеніне айналған өзеннің әр бүйірінен арагідік сыбырласа сөйлескен ғашықтар үні естіледі. Екеуінің арасында орнаған үнсіздік қамалын бірер минуттан соң жігіт бұзды.

	– Ерке Есіл өзіңдей сұлуды көріп қуанып тұрған шығар?

	– Аға, ерке Есіл жанына келген жандарды қашанда қуанышпен қарсы алады.

	– Солай ма?

	Қыз үнсіз басын изеді. Есіл толқындары қыз сөзін мақұлдағандай баяу қалыппен тербеле түсті. Алты ай бойы жер бетін жапқан қардың көбесі сөгіліп, көктегі күн шуағын төккеннен-ақ бұл маңайда қымқуыт тіршілік басталады. Ару Астананың сәніне сән қосқан Есіл ғой бұл...

	– Шіркін, Есіл, түнгі көрінісің қандай тамаша еді?! Жаныңа жиі келіп, дертіммен бөліссем, жан жарамды жазар ма едің?

	– Сіз сырқаттанып жүрмісіз аға?

	– Жанымның тыныштығын жоғалтып алдым, қалқам. Менің тынышымды ұрлаған жап-жас сұлу...

	– Тссс, жеңешем естісе жүрегі ауырады ғой аға.

	– Сұлуды сүйсем, сұлуды құшсам, сұлумен уақыт өткізсем – ол менің ессіздігім емес, серілігім...

	Қабағын түйген қыз жігітке ашулана қарады.

	– Жүрегіңіздегі махаббаттың жылуын жеңешемнен артық еш сұлу сезе алмайды, аға. Өйткені жеңешем құдай қосқан қосағыңыз...

	– Ол мені ешқашан түсінген емес.

	– Аға сіз де...

	Жігіт қыздың білегінен ұстап: «Мені аға демеші. Екеуміздің арамыз он шақты жас қана. Бұл махабаттың...», – деп әңгімесін бастай беріп еді, қыз оның қолын алып тастап, өзен бойын бойлай жүріп кетті. Ашуын өзеннен алмақ ниетпен жігіт суға тас лақтыруға оңтайлана бере, өз бейнесінен өзі шошып кетті. Өзен толқынымен тербелген бейнесі мұны мазақ еткендей діріл қағады. Жігіт қолындағы ұсақ тастарды өзенге қарай лақтыра бастады. Ұсақ тастар суға гүмп етіп түскен сайын, өзендегі өз бейнесі «бұзыла» түскендей. Өзенге түскен тастар жаңғырып қыз жүзін кері бұрғызды. Қыз жігіт жанына жеткенше, өзенге жасалған «шабуыл» толастамады.

	– Бала боп кеткенсіз бе аға?

	Жігіт күлген сыңай танытты.

	– Алғаш біздің мекемеге келгеніңде, күндей жарқырап күлімдеп кірдің. Сенің сұлулығың мен тәтті қылығың мені арбап тастады. Сол жіпсіз арбалған шырмаудан әлі күнге босай алар емеспін. Содан бері сен менің көз алдымнан кетпейсің!

	– Аға, сіздің психологияңыз бұзылған сияқты?

	– «Сұлу біткен қатігез болады» деген сөз шындыққа саяды екен.

	– «Сұлулық – әлемді құтқарады» деген Фёдор Достоевский...

	– Бұл қате!

	Жігіт сұқ саусағын жоғары көтеріп: «Сұлулық – әлемді емес, әйелді құтқаруы бек мүмкін», – деді ашуланып. Қыз дауласпады. Туфлиін шешіп, өзенге аяғын малды.

	– Аға, сезімге деген адалдықты, жүректі лайлауға болмайды. Дақ түскен жүрек ерте солады...

	– Браво! Екеуміз Есіл жағасына жиі келіп тұрсақ, жаралы жүрегіме ем болар еді.

	– Есіл жағасы бізді қабылдамайды аға.

	– Неге олай дейсің?

	– Өйткені, Есіл жағасы – шынайы махаббаттың бекеті, мөлдір сезімнің шыңы, қос ғашықтың аялдамасы.

	– Менің өзіңе деген сезімімді, махаббатымды ақымақтың ісіне балап отырмысың?

	– Сіздің бұл сөздеріңізді ерке Есіл «естімесін!»

	– Ерке Есіл сыр сақтай алады. Өйткені бұл жер – «қос ғашықтың аялдамасы»...

	Қыз қолсағатына қарады. Жігіт ынтызар көңілін білдіруден жалығар емес. Қыз қулыққа көшті.

	– «Есіл жағасы – шынайы махаббаттың бекеті» дедім әлгінде. Егер мен сізге ғашық боп қалсам, қайтер едіңіз?

	– Сенің жолыңа бәрін құрбан етер едім.

	– Аспандағы айды сұрамасым анық, дегенмен, мен үшін отбасыңызды тастар ма едіңіз?

	Сілтідей тынған тыныштық. Есіл толқындары баяу тербеледі. Сол жақ бағыттан қайық көрінді. Ішіндегі көңілді топ бұларды мазақ еткендей, шулап барады. Екеуінің арасында орнаған үнсіздік қамалын бірер минуттан соң жігіт бұзды.

	– Мен... Мен жалғыз ұлымды қимаймын. Қыз күліп жіберді.

	– Аға, құдай қосқан қосағыңызды және қимағайсыз. Өмір қысқа ғой...

	Жігіт үнсіз басын изеді...

	***

	Ерке Есіл құпия сақтай алады. Өйткені бұл жерде талай жандар бүкпесіз сырларын ашады. Бірнеше мәрте ғашықтық жырлар оқылады. Талай қыздар жанарларын жасқа малады. Есіл мұның бәріне куә. Талай жігіт ашумен өзенді «таспен жаралады». Есіл бәріне «төзеді»...

	... Жігітті қайдам, қыздың жаны ауырып келеді. Жүрек тұсы сыздап, жанарына жас тірелді. Ол әлгі жігітке ғашық болатын. Алайда, жансарайындағы сезім лүпілін жан баласына сездіре алмайды. Әттең...





ГИППОКРАТ АНТЫ ҮШІН...


	Ол стақанға құйылған арақты шімірікпестен қағып салды. Үстел үстінде туралған шұжықтан ұсынып ем, басын шайқады. «Арақ – менің тағдырымнан ащы емес».

	Ол шылымын тұтатып, будақтаған түтініне ұзақ қарап отырды да: «Білесің бе, мен той күні қатты қиналдым. Жаңа құдалардың жанында қарайып отыратын әкемнің жоқтығы, туыстарымның іздемеуі жаныма батты. Әсіресе, асаба жігіттің: «Әулеттің үлкендерінен кімді атаймын?», – деген сұрағы етімнен ет кесіп алғандай ауыр тиді. Айналамдағыларға сыр бермедім. Бар сенерім – үлкен нағашым. Бірақ оның: «Мен әулеттің үлкені емеспін, нағашы жұртыңмын», – деген сөзі жаныма батты. Нағашыма реніш арта алмаймын, өйткені, мені адам еткен солар... Бойымды кернеген өкініш, ыза қос көзімнен тамшы боп тамды. Нағашым аяды білем, әке атқарар міндетті мойнына алды. Мен ол кісіге өмірбойы қарыздармын...» Ол жанарын жуған жасты қолымен сүртіп, терең күрсінді.

	Оны жұбатқым келді. Бірақ, өмір жылатқан қызды құр пәлсапамен жұбату қиын. Ол «ертегіге» сенбейді.

	– Гүлім, сен өжет қызсың! Аузыма түскен сөз осы ғана.

	Ол жимығандай кейіп танытты. Қос саусағына қыстырған шылымды аяусыз мыжғылауға көшті. Сосын: «Менің бала кезім Тәуелсіздік алған жылдарға тұспа-тұс келді. Ауылда өндіріс орындары жабылып, ел ішін қиындық жаулаған кез. Жарық, су санаулы уақытпен берілетін. Ол уақытта шешем зауытта – күзетші, ал, әкем үйде – бала күтуші. Сығырайған соқыр шамның жарығымен түні бойы кітап оқитынмын. Жазушылардың жағымды кейіпкерлерінің әрбір әрекетіне сүйсініп, әкемнің мінезі өзгеріп кетсе ғой деп тілейтінмін. Мұным құр қиял ғой. Кейде шамдағы керосин таусылып, өшіп қалғанда түнімен дөңбекшіп ұйықтай алмайтынмын. Әкемнен гөрі маған классиктердің кейіпкерлері ұнайтын. Күн ұясынан енді-енді шығып келе жатқанда әкем: «Ел-жұрт көрмей тұрғанда тез барыңдар», – деп көшеден шөлмек, шылым қалдығын теруге жұмсайды. Жұрт аузынан қалған шылым қалдығын теру қыз бала үшін қандай ауыр екенін білесің бе?.. Бала күндерімнің қызықты шақтарын ұрлағаны үшін шылыммен қазір «доспын». Шекпесем отыра алмаймын». Ол тағы да стаканға толтыра арақ құйды.

	– Гүлім, ішпеші өтінемін. Арақ ішу қыз балаға жараспайды...

	Ол шөлмектің мойнынан қыса ұстады. «Маған өткірлікті үйреткен өмірдің нақ өзі. Ыстыққа салды жанбадым, суыққа малды тоңбадым. Керісінше, жаным жараланған сайын қиындықтың асау атын ерттеп міндім. Менің жанашырым – нағашы жұртым, өз жұртым – қас жауым. Менен гөрі шөлмекті жақсы көретін әкем: «Сен қыз ешқашан адам болмайсың! Сен біздің тұқым санатында жоқсың», – деп менің қағаздай аппақ санама қара бояумен өшпенділіктің суретін сызатын. Сол сурет әлі күнге менің жадымнан өшірілер емес. Қой аузынан шөп алмас шешем «ішкен ғой, жылама» деп көз жасымды сүртетін. Көңілде қалған сол сызат қозғалмас ауыр тастай. Үнемі көрпе астында жатып туыстарыма: «Ертең мен атақты болғанда, алдыма келерсіңдер», – деп жұдырық түйетінмін. Бала жүрегім ертең олардың өзімді мойындайтынын сезсем керек»...

	Ол ана туралы ыңылдап ән айта бастады. Даусы өте әдемі екен. Ән қайырмасына келгенде үнсіз қалды. Сөмкесінен айнасын алып, қобырап көзіне түскен самай шаштарын ретке келтіргендей біраз отырды. «Кеше туған жиенім үйге жылап келді. Анасы, яғни, әкемнің қарындасы сырқатқа шалдығыпты. Менен көмек сұрайды. Бала арманымның сәл де болса орындалғанына қуандым. Дәрігер мамандығын таңдағаным үшін өзімді сондай жақсы көріп кеттім. Жынданған шығарсың деме, ол қыз жылап отырғанда мен күлдім. Өйткені, кезінде менің анам ауырып, жаным «жылап» жүргенде, сыздап тұрған жарама тұз сеуіп ушықтырған еді. Әкем солардың улы тіліне арбалып, әлсіз анамды талай соққыға жыққан. Мен қиналғанда қолұшын созбап еді, бұлар да жүректің жараланғанын көрсін...»

	– Жиеніңе көмектесесің бе?

	– Жоқ! «Сыйға – сый, сыраға – бал» жасағанды жаным қалайды.

	– Досым, мұның болмайды. Сен мейірімді едің ғой. Оған туыстық жағынан емес, дәрігер ретінде көмек қолыңды соз.

	– Оған ота жасағым келмейді. Қолымен жасаған күнәләрін жанына батырғым келеді.

	– «Ақ халатыма кір келтірмеймін», – деп Гиппократ антын қабылдағаныңды ұмытпа!

	– Егер мен оған ота жасасам, әкемді һәм оның туыстарын кешіргендей болам. Менің өмірлік арманым енді кәдеге асып келеді, түсінемісің?

	Ол үстелді тарс еткізді. Айналадағылар бізге жалт қарасты. Сабырға келсін деп біраз уақытқа дейін үнсіз отырдым.

	– Мен оларды ешуақытта кешіре алмаймын!

	– Кекшіл екенсің?

	– Менің орнымда болсаң қайтер едің?

	Ойланып қалдым. «Қайтер ем?!» Менің де өмірім «әдемі» емес. Бірақ, көңілдің шерін көздің жасымен жуып келем. Пенде өмірі қыл көпір үстінде тұрғанда өлімге жол беруге болмайды. Оған: «Кешірер едім!» дедім. Ол маған ызғарлы жүзбен қарады. Енді жақ ашсам, қабаған иттей талап тастауға дайын отыр. Үндемедім. Ол орнынан тұрды да кафеден үнсіз шығып кетті. Терезеден қарап ем, аяғын ақырын басып, кетіп барады.

	«Гиппократ антына адал болса екен...»

	***

	Науқасқа бүгін ота жасау керек. Сыртта оның жиені жылап отыр. Біздің ауруханада жүрекке ота жасайтын дәрігер сол жалғыз Гүлім ғана. Бірақ ол жұмыста жоқ. Дәрігерлердің бар үміті сонда. «Келмейтін болар. Кеше көп ішіп қойды... Мейірімділігін менмендік жеңіп кетпесе игі».

	Әріптестерім науқастың Гүлімнің жақын әпкесі екенін естіпті. Әлгінде науқастың туыстары одан кешірім сұрағысы келіп, іздеген екен. «Отыз тістен шыққан сөз, отыз рулы елге тарайды». Аурухана іші бұл ақпарды лезде бір-біріне таратып үлгерді.

	– Гүлім Ниязовна тасжүрек екен. Бауыры неше күннен бері қиналып жатқанда аузына бір тамшы су тамызбады.

	– Туыстарымен араласпайтын тәрізді.

	Әрбір науқастың жанына арашашы болатын Гүлімнің өз бауырына салқындық танытуы мүмкін емес...

	Бірі мақтады, бірі даттады. Гүлім әлі жоқ. Сәлден соң бас дәрігер кеше оның отау жасаудан бас тартып, қызметтен кетуге арыз жазғанын айтты. Біз аң-таң қалдық. Әріптестерім оны қаралай бастады. Мен де оларға қосылдым. «Адамды аямайтын арсыз неменің ант қабылдап, ақ халат кигені несі?! Сәл сынақты көтере алмайтын ынжық!»

	Біздің қолымыздан келер дәнеңе жоқ. Ажалмен тең тұрған таразы басы біздің қолымыздан құлдырай бастады. Аурухана іші азан-қазан... Жиылған жанарлар жасқа тұнды, шерге толған күрсіністер жиіледі, «аһ, бауырымдаған» жоқтау үні естілді...

	***

	Бірер сағаттан соң ол келіп, аурухана есігінің алдын торуылдап, ашкөзденіп жүрген ажалды маңайдан алыстатты.

	Операция үстеліне жатқызылған науқасқа тесіле қараған ол күрсінісін жиілетті. Қолдары дірілдеп, ауық-ауық маңдай терін сүртеді. Әлсін-әлсін өз-өзінен күбірлеп, әрбір құралды ұстаған сайын науқасқа кіжіне қарайды...

	...Ол жансақтау бөлімінен көңілсіз шықты. Дәлізде әкесі, туыстары алғыс айтуға оқталып еді, бұрылып қарамады да. «Кешірші мені» деп күрсінген әке үні естілді. Ол мән де бермеді.

	Кабинетіне кіргенімде ол шылым түтініне уланып отыр екен. Маған жақтырмай қарады.

	– Ота сәтті шықты. Жарайсың, сен перзенттік борышыңды өтедің, – дедім құттықтап.

	Ол менің қолымды алмады.

	– Мен оның ақ шашын емес, ақ халатымды сыйладым, – деді сәлден соң.

	– «Әкеңді кешір, қиын күндердің бәрі артта қалды ғой, қайтесің?» – деп ем, басын шайқады. Көзі мөлдіреп тұр.

	– Мені жалғыз қалдыршы, – деді сәлден соң.

	Кабинеттен шығып бара жатып, оның «Гиппократ анты үшін» деп күбірлегенін естідім...





АҚЫМАҚ


	Саябақта отырған екеу. Қызды қапсыра құшақтаған жігіт:

	– Өмір ойынынан өзіңдей аруды ұтып алғаныма қуаныштымын жаным, – деп шашынан иіскеді.

	Сұлу сөз құлағына жаққан Жангүл әсем жымиды да:

	– Сіз ойнаған ойынға неше ару қатысты екен? – деді назданып.

	Жігіт қыз бетінен иіскеп:

	– Менің пешенеме жазылғаны сен екенсің. Басқасын қарамаппын, – деді.

	Қыз: «Сенбеймін саған», – деді бұртиып.

	Үнсіздік орнады. Баяу тербелген жел қыз шашын тарамдай бастады. Арудың жүзін жапқан шашын түзей бастаған жігіт ақша бетінен өпті де:

	– Нәзігім менің, сені бір сәт көрмесем сағынамын. Сенесің бе, сені бәрінен қызғанамын. Мынау көктен де, шөптен де, гүлден де, теректен де, қыратты белден де өзіңді қызғанамын. Міне, қарашы, қасыңда отырғанның өзінде жел тұрып, шашыңнан иіскеп, ай дидарыңды аймалай бастады. Көрсетемін мен саған! (жігіт бар даусымен айқай салды).

	Қыз сықылықтай күлді.

	– Ақымағым-ау сол, (жігіттің мұрнынан қысып) түнгі дауыс қатты шығатынын білесің бе? Елден ұят болады.

	– Сені ұнататынымды ел естісін, Жангүл...

	Қыз ойланып, біраз отырды да:

	– Білесің бе, мен сені, ым-м-м, ым-м-м, тек қыздардан қызғанамын.

	– Менің қызым сен ғана...

	– Анау жұмысыңдағы қыздар саған қоңырау шала береді ғой. Күн демейді, түн демейді...

	– Менің жұмысымды білесің ғой...

	– Сен үнемі қызметіңді сылтау етесің...

	– Өмірімнің қырық пайызын қызметіме, елу пайызын бауырларыма арнаған адаммын мен, білесің ғой...

	Қыз ойлады: «Мына жігіт қандай ақылды. Бауырларының жағдайын ойлайды. Демек бауырмал. Ертең отбасының тірегі бола алатын азамат!..»

	Сәлден соң қыз:

	– Сонда маған жүрегіңнен тиер үлес он пайыз ғана ма? – деді қабағын түйіп.

	– Нәзігім сол, қызғаншағым сол, мен өмірімнің кешегі күндерін ғана айтып отырмын. Қазір жүрегімнің төрінде өзің тұрсың Жангүлім?

	– Үнемі алдай саласың осылай...

	– Имандай шыным. Қызды алдау әдетімде жоқ. Менің де қарындастарым бар...

	– Мен сені жақсы көремін.

	– Жарқыным менің, алтыным менің, сені ешқашан жылатпаймын...

	Жігіт ойлады: «Қармаққа оңай іліне салатын балық тәрізді неткен аңқау қыз ең? Ауқатты отбасының қызын келін ету - бақыт баспалдағының алғашқы сатысына қадам басқанмен тең!»

	– Жанымның гүлі, екеуміз шаңырақ көтеріп...

	Жігіттің сөзін жел ұшырып әкетті. Долы жел сұлудың мөлдір сезімін лайлауға келген жігіт пиғылын кәдеге асырмауға тырысты. Ашуға мінген дауыл алдымен талтеректің жапырақтарына тиісіп, жерге ұшырды. Жазықсыз жапырақтар дір-дір етеді... Жігіт қайта сөйлемек болып еді, жел енді оған тікелей шабуылға көшіп, шашына «тиісті». Жігіт ашуланып шашын түзеп еді, жел тыңдамады. Тағы да шашын жөндеді, бірақ, бәрібір тыңдамады, «мазақтай берді, мазақтай берді». Желдің адалдық үшін күшке мінгенін көрген аспан да қаһарлана бастады. Жауынды сылтау еткен жігіт қызды тастап, алдыға қарай оза түсті. Артына бұрылып қарамады да. Қыз саябақтан жалғыз қайтты. Ол бүгінгі әдемі кештің шырқының бұзылуын ауа райының қолайсыздығынан көрді. Ақымақ!..

	***

	Жігіт хабарсыз кетті. Сағыныш сезімі Жангүлдің жүрегін ауық-ауық жұлқылап, көз жасын көл етті. Қыз жаны гүлдей сола бастады. Бірде құрбылары оның басқа аруды құшағына қысып, бірнеше рет мейрамханада думандатып жүргенін айтты. «...Қызды алдау әдетімде жоқ. Менің де қарындастарым бар». Сиқыр сөзге алданғанын сұлу түсіне бастады. Жандүниесі көңілсіз әлемге бойлап, күрсінісі көбейді. «Уақыт – емші», – деді өз-өзін жұбатып.

	Жігіт аңдамай жүріп екі оттың ортасында қалды. Мейрамханада кездесіп жүрген бейтаныс қыздың аяғы ауыр. Бірақ, ол қыз құрсағындағы шаранаға әке болуды қаламайды. Өзін өзгеден биік санайды, Ақымақ!..

	Оның бар сенері Жангүл ғана. Қызмет шырмауынан шыға алмай жүргенін айтып оған қоңырау шалды. Еркелетті, еркеледі. Жангүл селт етпеді. «Қаражат жағынан қиналып тұрмын, нәзігім. Көмектесесің ғой». Жангүл жігіттің өзін емес, ақшасын жақсы көретінін түсінді. Бірақ, бәрібір аяушылық сезіміне басты. «Ер жігіттің басынан нелер келіп, нелер кетпейді. Қиналғанда көмектескен сауап!..»

	Олар тағы да саябақта кездесті. Жігіт жақында мерекені бірге қарсы алатынын айтып, қызды сүймек боп оқталып еді, дала дауыл боп кетті. Жел жігітті мазақтағандай, шашына «тиісті». Ол ашуланып, шашын түзеп еді, жел тыңдамады, «мазақтай берді»...

	...Қолына түскен ақшаны жігіт әлсінәлсін санайды. Жангүлге бұл жолы дән риза. «Егер ол ақша бермегенде...»

	***

	Жаңа жыл. Жұрт жақындарына ақ жарма тілектерін жолдап жатыр. Бейтаныс қыздың әлегінен құтылған жігіт кеше Жангүлге «Жылды бірге қарсы аламыз», – деп хабарласқан болатын. Қыз терезе жақтауына сүйеніп, елеңдей қарап тұр. Пәтерде бірге тұратын құрбылары әлдеқашан сүйгендерімен қыдыруға кетіп қалды. Үйде өзі ғана. Одан әлі хабар жоқ. Сағат тілі 00.00-ге таяп қалды. Қыз жылады. «Сені ешқашан жылатпаймын!..» Телефоны шыр етті. «Бәсе, ол сөзінде тұратын жігіт қой...» Қоңырау шалған ол емес, ақын досы екен. «Жаңа жыл жақсылықтарға толы болсын», – деді. Қыз күрсінді.

	***

	– Мен Жаңа жыл күні көп ішіп қойыппын.

	Ренжімеші...

	– ?

	– Сол күні үйге достарым жиналған еді. Бәріміз бас қосқан соң, білесің ғой, тойлаттық. Таң ата есімді жидым...

	– ?

	– Үндемей жазаламашы! Білем, мен ақымақпын. Бақытымды бағалай алмадым. – Кеш, бәрі. Біз бір-бірімізді түсінісе алмаймыз...

	– Маған бір рет мүмкіндік бер, өтінем.

	Жігіт ұзақ жалынды. Күні-түні қоңырау шалды, келіп кешірім сұрады. Қыз кешірді...

	***

	Түсік жасатқан қыз Жангүлді іздеп келді. Енді ол құрсағына бала бітпейтінін, бесік тербете алмайтынын, келешектен үміті жоқ екенін айтып егіледі. Жангүл қызға қосыла жылады. Ол өзінің ақымақтығына, қайта оралмас алтын уақытының кей бөлігін ақымақ жігітпен өткізгеніне налыды. Мына қыздың кейпін кешпегеніне іштей шүкіршілік етті. Жігітке қоңырау шалып, қызды жылатпауын өтінді.

	– Сен – ақымақсың, – деді Жангүл жігітке.

	– Білемін.

	– «Бір оқпен екі қоян атудың» тактикасын доғар! Қызды жылатпа. Ол сенің тумай жатып, тұншықтырып тастаған перзентіңнің анасы.

	– Ол қыз өмірден өзіне тиесілі сыбағасын алды.

	– Сен неткен қатігез едің?! Осы уақытқа кіммен араласқанмын!

	– Сен – ақымақсың, Жангүл!

	– Білемін.

	– Сен маған үнемі көмектесесің. Өйткені мені жақсы көресің! Мен сенің осы аңғалдығыңды пайдаландым! Қасыңда отырған қыздың көз жасына сенің де қатысың бар, өйткені, түсікке ақшаны сенен...

	Жангүл ашуға булығып, телефон тұтқасын қоя салды. «Намыссыз», – деді жылап. Қос қыз бірін-бірі жұбата алмады.

	Жігіт бұл күні тым көңілді еді. Өйткені ол мейрамханада жас сұлумен табысты...

	***

	Жігіт ғаламтордағы жеке парақшасының біріне: «Өмір ойынынан бір қыз ұтып алсам», – деп жазыпты.

	Ақымақ!





БӨРТЕ


	Түнде түсіме Бөрте лағым кірді. Үйдің алдына келіп тұр екен. Өзі біртүрлі көңілсіз. Бұрынғыдай еркелемейді. Мені көрді де, қораға қарай қаша жөнелді. Қанша шақырсам да, маңырап, алды-артына қарамай қаша берді, қаша берді... Мен де ізінен қалмай, «Бөрте, мені кешірші», – деп жылап келем... Лақ ұстатпады, мен жылап қала бердім. Және жылап ояндым...

	Біздің үйде сегіз ешкі болды. Өздері сегіз-ақ түйір болғанымен, үнемі әкемнің ашуына тиіп, жүйкесін жұқартатын. Әкем байғұс күніне кешкілік сексен рет сегіз ешкілерге «ескерту» жасаудан шаршамайтын. Бәтшағарлардың тентектігі сондай, өздері санаулы болғанымен, өріске барар жолда біздің және көршілердің қойларын «басқаратын». Ешкі қайда көш бастаса, момын қойлар солардың іздерінен ереді.

	...Көз аштырмайтын ақ түтек боран. Ызғырық жел үнін ұлыған аш қасқыр ма дерсің. «Ууууу». Долы жел ауық-ауық есік пен терезені соққылайды. Үйдегі үш бала бүрісіп, бір-бірімізге тығылып отырмыз.

	Кенеттен есік шылбыры үзіліп кетіп, аш қасқыр тарпа бас салатындай көрінеді.

	– Тәте, қасқыл, біздің қай желімізді жейді, – дейді кіші інім. Мен үнсізбін.

	– Тәте, қолымызға пышақ алып отырайықшы. Қасқыр тиіссе сойып тастаймыз ғой, – дейді үлкен інім. Мен үнсізбін.

	Даладағы аш қасқырлар қораға шапса, біздің ата-анамызды кім құтқарады? Жылап жібердім.

	– Тәте-тәте, көзіңді сүлтші. Қасқыл келсе, міне, былай теуіп құлатамын, – деп кіші інім төбелеске дайын екенін көрсетіп жатыр.

	Сыртқы есік ашылды. Қасқырдан қорыққан үшеуміз селк еттік... Үйге үстін ақ қырау шалған анам кірді. Жалғыз емес. Жаңадан туылған ақ лақты құшағынан шығарып, пеш түбіне тастады. Үсті-басы әлі кеуіп үлгермеген аппақ лақ шала-жансар. Ауық-ауық аузын ашып, дір-дір етеді.

	Үшеуміз үрпиіп тұрмыз.

	– Қырсық шалғырдың енесі алмай жатыр. Оның үстіне қора да салқын. Обал болар деп үйге әкелдім, – деді анам.

	Лақты аяп кеттім. «Сүйкімді лақтың анасы неткен қатігез еді. Өз баласын бауырына баспағаны несі?! Мына күннің салқынында суық тисе қайтер еді?! Сірә, әкем көрмей қалған болар, әйтпесе, күннің суығына қарамай ол ешкіні далаға қуып шығатын еді», – деймін іштей ашуланып. Енді қайтсем екен?! Әлде қораға барып...

	– Апа, енді мына лақ біздің үйде тұла ма? – деді кіші інім.

	– Әзірге қора салқын әрі лақтың өзі тым әлжуаз. Қораға жібергенімізбен, үлкендері сүзіп тастайды. Сондықтан бір-екі күн бізбен бірге болады, жарығым.

	– Апа, ол кімнің қасына жатады?

	– Пештің түбіне жатып ұйықтайды.

	– Сонда ол тамақты қайдан ішеді?

	– Сиырдың сүтін беретін боламыз.

	Пеш түбіне жатқан соң, бойы жылыды ма, әлде қарны ашты ма, лақ маңырай бастады. Апам лаққа сүт беру үшін емізік іздеп көршілерге кетті. Мен осы ұрымтал сәтті пайдалануды ойладым. Қолыма әкемнің мал сойған кезде пайдаланатын пышағын алып, қораға бет алдым. Бар ойым – баласын бауырына баспаған ешкіні «тәртіпке салу». Қора есігі ашылу бойына төлдер жан-жақтан жамырады. Тыныштық орнауын күттім. Екі көзім қара ешкіде. Алаңсыз жайылып жатыр. «Көрсетемін, бәлем, саған қазір», – деймін кіжініп. Ол да сезсе керек, маған сүзіле қарады. Орнымнан баяу тұрдым да, ешкіні қуа жөнелдім. Алдымен өзім, содан соң ешкі құлады. Жалма-жан ешкі мойнына әкемнің пышағын қададым.

	– Қолыма түстің бе, бәлем?

	– Мәәәәә...

	– Үйде ақ лақ «жылап» жатыр. Сен болсаң, емін-еркін тамағыңды ішіп...

	– Мәәәә...

	– Енді жылағанмен кеш! Егер мұнан кейін ақ лақты жылатпауға уәде берсең, босатамын.

	– Мәәәәәә (Ешкінің даусы бұл жолы басқашалау шыққандай сезілді).

	– Уәдеңде тұр. Мені алдаймын деп ойлама! Енді қайталасаң...

	Қора есігі ашылды. Ешкі де, мен де тымтырыс қалдық. О, тоба, анам кіріп келе жатыр. «Мәәәә». Қара ешкі «құтқарыңдар» дегендей бақылдай бастады. Өзге қой-ешкілер де үрпиіп бізге қарап қалған. Анам сиырлар тұрған жаққа беталды. Ешкі тыпырлап жатыр. Мен орнымнан тұра алар емеспін. Анам естімесін деп, ешкінің үнін шығармау үшін алақаныммен аузын бастым. Қырсық шалғыр, алақанымды тістеп тастады. Тісі мұнша қатты болар ма еді?! Ешкімен бірге өзім де жыладым. Сиырлардың шөбін салып жатқан анам даусымды естіген соң, қой қамалған жерге жүгіріп келді. Аң-таң. Ешкі маңырап, мен еңіреп жерде жатырмыз. Қолымдағы пышақты көрген апам орнында тұрып қалды. «Сөгіс еститін болармын, мұнан соң шана тебуге жібермейтін болды ғой», – деп қиналдым іштей. Абдырап қалған анам сәлден соң тіл қатты:

	– Неғып жүрсің, құлыным?

	– Ммм-ына ешкіні ұруға келдім.

	– Не үшін?

	– Үйде лақ «жылап» жатыр. Бұл болса «тамағын ішіп, достарымен ойнап» жүр.

	Сосын келіп түсіндіргім келді. Бұлай болмайды ғой, апа...

	Апам күліп жіберді. Мені тұрғызып, үстіме жабысқан шөп-шаламды тазалады.

	– Баламысың деген. Өмірде сен түсіне бермейтін жайлар көп, қызым. Мал тұрмақ, туған баласын тастап кететін адамдар да болады.

	– Сонда кейбір адамдар балаларын жақсы көрмей ме?

	– Баласын жақсы көрмейтін адам болмайды, қарғам. Өмірдің қиындығын көтере алмайтын аналар мен әкелер болады.

	– Сонда мына ешкі қандай қиындық көріп жүр?

	– (Апам тағы күлді). Ақ лақ – мұның алғашқы төлі. Уақыт өте келе бұл да баласын бауырына алады.

	Қара ешкі маған тағы сүзіле қарады. Оның көзқарасы мені одан бетер ызаландыра түсті. «Қолыңнан түк келмейді», – деп мазақтап тұрғандай. Апама сездірмей, жұдырығымды түйдім. «Әлі де қолыма түсерсің, бәлем!»

	Қора есігі ашылды. Әкем малға жем беруге келген екен. Анамның қолындағы мал бауыздар пышақты көріп, мәнісін сұрады. Ешкі екеуміздің арамыздағы оқиғаны анам айтқанда, әкем ұзақ күлді. Әншейінде қабағына қар жауып жүретін әкемнің мына күлкісі қайран қалдырды. Бұл кісі де күледі екен ғой... Әкем басымдағы малақайымды жөндеп жатып: «Әттең, ер бала болып тумадың. Қайсарлығың мен намысшылдығың жігітке тән қасиет қой», – деді.

	... Сол түні ақ лақ ұзақ «жылады». Апам да, әкем де әлекке түсті. Көрпе астында жатқан мен: «Енді ешқашан ақ лақты жылатпаймын», – деп өз-өзіме серт бердім.

	***

	Ақ лақ біздің досымызға айналды. Інілеріммен ақылдаса келе оған «Бөрте» деп ат қойдық. Бөртеміз кейде қысқартылып «Бөти» боп кетеді. Өзге төлдер бір төбе, ал Бөрте біз үшін өз алдына бір төбе болды. Жемнің жақсысы, шөптің құнарлысы, бәрібәрі Бөртеге беріледі. Апам қара ешкіні де «тәубесіне» келтірді. Лағын емізбеген соң, ешкіні сауып, сүтін лаққа емізікпен береміз. Бөтелкеге құйылған сүтті көргенде, Бөрте алыстан ойнақтап келеді. Біз Бөртеге оң қолын беріп амандасуды, алдыңғы екі аяғын көтеріп билеуді үйреттік. Бөртенің қылығы сондай тәтті еді...

	Бөрте мені таңертең мектепке шығарып салады, түсте күтіп алады. Үйге келе жатқанымды көрсе, маңырап, алдымнан жүгіре шығады. Бізбен бірге ойнайды, тіпті, сенсеңіз көлге де еріп баратын. Бөртенің қылығына, сүйкімділігіне көршілеріміз де қызыға қараушы еді. Бұрын көршінің балалары қаладан аға-әпкелері әкеліп берген қымбат-қымбат ойыншықтарын бізге көрсетіп мақтанатұғын. Енді олар біздің Бөртеге қызығады.

	– Бөртеңді бір рет құшақтайыншы, – дейді іргелес үйдің баласы.

	– Жоқ, сен алдында-а-а-а маған машинаңды белген жоқсың ғо. Енді мен де Бөлтені саған құшақтатпаймын.

	– Мен саған алдында балмұздақ бердім ғой, енді мен бір рет иіскейінші Бөртені, – дейді қарсы үйдің баласы.

	– Иә, тек біл-ақ лет иіске.

	Көршінің баласы лақты қанша рет иіскегенін санап, інілерім әлекке түседі. Содан соң «көп иіскеп қойдың», – деп өзара төбелеседі. Бөрте жүрген жер осындай тойдуман еді. Бірақ бұл ұзаққа бармады...

	Біз бірде Бөртені таба алмай қалдық. Іздемеген жеріміз жоқ. Жүрегім бірнәрсені сезгендей... Өзіме берген сертті бұзғаныма налыдым. «Жо-о-ооқ, Бөти аман-сау келеді. Оның жоғалуы мүмкін емес», – деймін өзөзіммен күбірлеп. Жаманатқа қимаймын... Үйдегілердің бәрі үнсіз. Екі інім жылап отыр. Анам көңілсіз. Әкемнің қабағы қатулы.

	– Біздің Бөлтені ұллап кеткен шығар, – деді кіші інім.

	– Кім ұрлап кетеді? (жан даусым шықты)

	– Бөрте күн сайын өсіп келеді ғой. Бәлкім, енесімен өріске қосылған болар, – деді анам.

	– Онда неге өріске кеткен малды қарамаймыз?

	– Мына күннің ыстығында өле алмай жүрсің ба? Әкем айқайға салды.

	– Тышқақ лақ үшін енді өріс жағалар шама жоқ. Бұйырса сендердікі, бұйырмаса барсын! – деді.

	Бөрте сол күні үйге келмеді. Бір апта, бір ай өтті. Ұшты-күйлі жоқ. Үшеуміз сайсаланы, тау-төңіректі аралап шықтық. Лағымыз табылмады. Анам ауыл-үйді аралады, лақ көзіне түспепті. Біз Бөртені өлдіге санадық...

	Әкем ауылдағы үш шақырым жердегі зауытта жұмыс жасайды. Ерте кетеді, кеш келеді. Кейде әкемізді апталап көрмейтін кезіміз болады. Бірде әкем сол ауылдағы үйдің бірінен су ішпек болып, ауласына кіреді. Сөйтсе, қалың көгалда жайылып жүрген ақ лақ әкемді көре сала маңырай жөнеледі. Жанына келіп, қолын беріп, билей бастайды. «Бөрте». Өз малын таныған әкем лақты әкеп, қораға қамайды. Іле әкемнің ізінен «қуғыншы» жетеді. Түстері суық ағай мен апай үйге кіре сала, әкем мен апамның жаналқымынан алды. Әкем де қалысар емес... Апамның даусы арагідік шығады. Әңгімелеріне құлақ түрсем: «Лақты қайтарыңдар», – дейді. Анам ол лақты сүтпен асырағанын, әкем құлағына ен салғанын айтып, ақталып жатыр. Бірақ бәрібір қонақтар райынан қайтар емес. «Япыр-ай, Бөртенің табылғаны ма?» деп ойлауым мұң екен, үлкендер дауының ортасынан шыққан кіші інім:

	– Мммм, ана кісілел бандиттел екен. Біздің Бөлтені ұллап кетіпті. Содан Бөлте үйге келген, – деді жаныма келіп.

	Бөрте қайтып келген! Алақай! Бар даусыммен айқайлап, «Бөртеге» салып, қораға қарай жүгірдім. Үйдегілер де лақты көруге шықты. Қора есігін ашқанда, маңырай шыққан Бөрте бәрімізге бір қарап алды да, ойнақтай жөнелді. Үшеумізге кезек-кезек келіп, әдеттегіше оң қолын беріп амандасты. Ата-анам да, келген аға-апа да бір күліп алысты. Жаңа ғана дау тудырған қонақтар енді ата-анамнан кешірім сұрасты. Сөйтсек, Бөртені көрші үйге қыдырып келген жиені қызығып ұрлап кетіпті. Баласының көңілін қимаған қонақтар лақты алып кету үшін байбаламға салған екен. Сол күні біздің үйде той болды...

	Біршама уақыт көрмегеннен кейін бе Бөрте бұрынғыдай емес. Емізікпен сүт ішпейді. Қара ешкіні іздеп маңырамайды да. Тіпті, бізге де көп еркелемейді. Және үлкен өріске қара ешкімен қатар баратын болды. Бөртенің өскені әкемнің көзіне түсті...

	***

	Оқу жылы аяқталды. Менің бірінші сыныпты үздік бітіргеніме қуанған ата-анам ауылдағы туыстарды, көрші-көлемдерді шақырып шағын той жасауды ұйғарды.

	Менің қуанышымда шек жоқ. Келген қонақтар кө-ө-өөөп ақша беретін болды.

	– Малды қашан соясың? – деді анам әкеме.

	– Қазір күннің қызуы басылсын, соямыз. – Әкесі, тойға лақ сойғанымыз ұят болар. Оның үстіне балалардың лағы...

	– Ой, әкеңді, қорадағы малдың бәрі балалардың несібесі. Ешкі өсімі жақсы мал. Қойды ірі қонақ келгенде соямыз. Ауылға ешкі жарайды, – деп әкем күңк етті.

	Анамның қолында не билік бар, әкем айтқан сөз оған закөнмен тең. Апам терең күрсінді. Теледидардың қызығына кіріп отырып, мен бұл сөзге мән бермедім. Сәлден соң, Бөртенің «жан даусы» шықты. Далаға жүгіріп шықсам, әкем лақтың аяғын байлап, ортаға тастапты. Өзі мал соятын пышағын қайрап отыр. Жүрегім аузыма тығылды. Көз алдым тұманданып, басым айналып кетті. Бөрте маған қарап, бар даусымен «Құтқар мені!» дегендей бақырды. Жанына қалай жеткенімді білмеймін, дереу Бөртені босатуға тырыстым. Лақтың аяғын байлаған жіп мұнша қатты болар ма? Әкем жаныма жетіп келіп:

	– Ә-әй, бұл қай қылығың? – деп айқай салды.

	– Әке, өтінем, Бөртеге тимеңізші. Қорада басқа мал бар ғой.

	Сөз тыңдар әке бар ма? Мені итеріп тастап, екі жеңін түріп лақ жанына келді.

	– Бөртені сойсаңыз, мен де өлем, – дедім. Ашулы әкем бұл жолы қатты кетті. Тұңғышы болсам да, мектептен мақтау қағазын алсам да, аямады. Қанша таяқ жесем де, етегім жасқа толып Бөртенің аяғы оралған жіпке жармаса бердім, жармаса бердім... Оң қолым Бөртенің аузына тиді. Байғұс лақ соңғы рет менің алақанымды жалап үлгерді. Көзі жәудіреп, араша сұрағандай... Осы кезде жүгіріп інілерім келді.

	– Әке, үйге қонақтар келмей-ақ қойсыншы?! – деді үлкен інім жылап.

	– Әке, Бөлте білдеңе бүлділді ме? Аяғын неге байлап қойдыңыз? – деді кіші інім.

	Әкем оларға ұрсып еді, екеуі де жым болды. Апам бауырларымды алдап, үйге алып кетті. Ал мені көндіре алмады. Бөртеге берген сертте тұруым керек. Ауық-ауық лаққа қарап, «Қорықпа, Бөрте, саған көмектесемін!» – деймін күбірлеп...

	Әкем маған айқайлай-айқайлай шаршады білем, көмекке көрші аға келіп, мені көтеріп алып кетті. Әкеме айтқанымды тыңдата алмайтынымды білген соң, көрші ағаға жалындым. Араша болмады. Ол кісінің де мұнша мейірімсіз екенін бұрын білмеппін. Қора жақтан Бөртенің енесі қара ешкі маңырады. Қанша дегенмен баласы ғой, ол да ұзақ «жылады». «Сен де жазық жоқ, мен де азық жоқ», – деген әкемнің даусы құлағыма шалынды. Бәлкім аяр... Жо-жоқ, Бөрте соңғы рет бақырды. Даусы тым аянышты. Шыдай алмадым, көрші ағаның қолын тістеп алдым. Ол мені жерге тастай салды. Тұра сала лаққа жүгіріп ем, кеш қалыппын... Қос қолын қан қылған әкем көйлегінің жеңіне терін сүртті. Бөрте қимылсыз қалды. Қара ешкі қора алдында әлі маңырап тұр. Баласына араша бола алмағаны үшін ол да өкінетін тәрізді. Мен тұңғыш рет әкеме қатты ренжідім...

	...Үйге келген қонақтар мәз-мәйрам. Үшеуміз жылап отырмыз. Анам бізді жұбата алмай әлек. Қазан бүлкілдеп қайнап жатыр. Шай ішілді, тілектер айтылды. «Бүйтіп алған дипломы бар болсын!», – деймін іштей. Ет пісті. Ортаға Бөртенің басы салынған үлкен табақ келді. Байғұс лақ тілін тістеп, көзін тарс жұмып алыпты.

	– Бөлте бізге ленжіп қалды е? – деді кіші інім. Басын изеді үлкені. Мен үнсізбін. Көрші аға табақтағы басты бөлшектеуге кірісті. Етсіз қалған бас бізбен соңғы рет қоштасқандай көрінді. Мен іштей Бөртеден кешірім сұрадым.

	...Мұнан соң ешкі етін жегім келмейді.

	Бөрте есіме түседі.

	***

	...Ақпанның ақ түтек бораны. Анам үйге тағы да лақ әкелді. Енесі алмай тастапты. Анам емізік іздеуге көршілерге кетті. Біз лаққа бұрылып қарамадық.

	Кешір бізді, Бөрте!..





СОҢҒЫ ВАЛЬС


	...Үстелінің үстінде конвертке салынған шақыру билеті жатыр. Абзал үйлену тойына шақырыпты. Суретті ұстаған саусақтары діріл қағып, жанарына жас іркілді. Жүрегінің соғысы да өзгергендей... Айналасына сездірмеуге тырысқанымен, ақ шүберектей қуарған өңі өкінішін білдіріпақ тұр.

	Әншейінде гуілдеп жататын хореография залында тыныштық орнаған. Жаңа биге дайындалып жатқан бишілер мұның әр ісін бақылап, тапжылмай қарап қапты. Көздер... Бірі кінәлап, бірі аяйтын сұқ көздер... Өзіне мүсіркей қарағандарды жек көретін әдеті. «Сіздер менің мұңымды тыңдар психолог емес, бишісіздер! Неге билемейсіздер?» Бишілер орынсыз айқайды ұнатпай күңкілдей бастады. «Таз ашуын тырнадан алады», – деді бірі күбірлеп. Өз қатесін ұғып, жанарын терезеге аударды. Күн күліп тұр екен. Өзіне қараған көзден ол да ұялып, еріксіз жанарды жұмғызады...

	Залға әкімнің көмекшісі кірді. «Үлкен адамның» келгеніне бишілер таң қалып қарай қалды.

	– Сіз басқарып отырған би ұжымы қаламыздағы атақты ансамбльдердің бірі.

	Билеріңіз де, бишілеріңіз де әдемі.

	– Рахмет.

	– Бишілер тойда ұлттық билер билей ме?

	– Әрине, «Буын», «Балбырауын», «Келіншек», «Шашу», «Мереке», «Қоштасу», «Кербез», «Алқақотан»... Біз биді той иесінің өтініші бойынша билейміз. Әлем билеріне сұраныс көп.

	– Қазақта билер көп екен ғой... Кейбірінің аттары мүлде таныс емес.

	Әкім көмекшісі күлген сыңай танытты.

	– Қазақ биі десе көпшілік «Қамажай» мен «Қара жорғаны» айтады. Шын мәнінде біздің би өнеріміздің «қоржыны» бай ғой.

	– Дұрыс айтасыз, би өнері бізде кенже қалған, дамытуымыз керек.

	Ол «үлкен адамның» сөзін құптай басын изеді.

	– Жақында інім үйленеді. Құдаларымыз өзге ұлт өкілдері болғандықтан, тойда оларға қазақтың бар өнерін көрсеткім келеді. Бишілерге жаңа би қоюға мүмкіндігіңіз бар ма?

	– Сізге уәде ете алмаймын...

	– Би – бекзат өнер. Сіз мұны жақсы білесіз... Тойда осы өнердің құдіретін бишілер арқылы көрсетуіміз керек.

	– Би қою үшін де ізденіс, ой, идея керек.

	Бұл дәуірді бейнелейтін ұлы өнер.

	– Шығармашалық жұмысқа «бап» ке-

	рек екенін білемін. Дегенмен де құдаларды тосын сыймен таң қалдырғым келеді. Сондықтан Абзалдың тойына бишілер атынан сценарий дайындасаңыз.

	Тынысы тарылып кетті. Абзалдың тойына би қоюы керек. Өмірінде бір рет болатын үйлену тойында мұның өнер көрсеткенін Абзал қалай ма? «Үлкен адамның» өтінішін де қайтара алмайды. Би – оның мамандығы ғана емес, «өмірі...»

	«Үлкен адам» қоштасып шығып кетті.

	Үстел үстінде жатқан суретті қайта қолына алды. Қалыңдық сұлу екен. Ақ көйлек ажарын тіпті нұрландырып тұр. Әсем жымиып, Абзалдың иығына басын сүйепті. Ал оның қабағы түюлі.

	Ол Абзалға ғашық еді. Әр кездесу сайын Абзал бұған гүл сыйлайтын. Әр кездескен сайын: «Саған би театрын ашу керек», – дейтін. Екеуі отау құруға да уәделесті. Бірақ оның «ақсүйек» туыстары «әртіс саған әйел болмайды», «биші бағыңды ашпайды», «некесіз туылған қыз...» деп екеуін қоспады. Тағдыр Абзалды басқа арнаға бұрды. Ол енді орыс шенеунігінің күйеу баласы...

	«Соңғы рет бір билейік...» Абзал қоштасар кезде осылай деген-ді. Саябақ ішінде екеуі жауған жаңбырға қарамай вальс билеген. Музыка болмаса да өкініш шері бұларды баяу ырғағымен тербеткен еді...

	Суретті қолына ұстап тұрған ол кенет өзөзінен тарқылдай күлді. Бишілер аң-таң. Тағы да жанарлар жәудірей қарасты. Күбір көбейді.

	– Су ішесіз бе? – деді бишінің бірі жанына келіп.

	– Шөлдегем жоқ.

	– Бәлкім, таза ауа жұтып келерсіз, күн тамаша болып тұр...

	– Бұл тойда би құдіретін, биші шеберлігін көрсетуіміз керек. Олар менің хореография мамандығын не үшін таңдағанымды білсін...

	Ол «үлкен адамның» ұсынысын өзіне берілген мүмкіндік деп ұқты. Қазақтың биші қызын менсінбей, байлық үшін өзге ұлттың «күшік күйеуі» атанғалы отырған жігітті өкіндіруге ұмтылды... Жігітке деген сезімін, ішкі жан сырын, сағынышын жеткізу үшін вальс шығарды.

	Той... Жас жұбайлар мейрамханаға кірген кезде бишілер «Шашу» биімен шашу шашты. Жігіт көпшілік ортасынан мұны іздеп тауып, басын изеді. Риза болғаны болар. Беташар рәсімі жасалғаннан кейін бишілер «Келіншек» арқылы қазақ келіндерінің ибалығын, іскерлігін көрсетті. Қалыңдықтың енесі бұған күлімсірей қарады. Жаңа құдалар отырысы қызған шақта бишілер мың бұралып, «Мерекені», «Шаттықты» төгілдірді. Сансыз шапалақтар соғылды. Жаңа құдалар төс қағыстырып, жастарға ақ тілегін арнағаннан кейін жас отаудың табалдырығын аттаған жас келінге арнап «Қоштасу» биі биленді. Өзге ұлттың қызы болғанымен, қалыңдық та би мазмұнын түсініп көзіне жас алды. Құдалар отырысы қыза түсті.

	– «Қазақта би жоқ», – деген пікірді естуші едім. Бос сөз екен. Міне, қазақтың биі! Нағыз қонақжай халықтың дәстүрін көрсетіп тұр, – деп бас құда бишілердің өнеріне ақша тастады. Ол намыстанып: «Біз биімізді сататын ел емеспіз, біз өнерімізді насихаттайтын халықпыз», – деді. Мұның сөзін бишілер бимен іле кетті. Кең сахара ойналатын ұлттық ойындарды сахнаға тоғыстырған «Алқақотан» биі биленгенде тойшы қауым шапалақ ұрды. «Балбырауынмен» қазақ азаматтарының жігерлілігін, қайсарлығын танытты. «Үлкен кісі» дән риза...

	Той соңында бишілер аққудай бұралып, вальс биледі. Сценарий бойынша жас жұбайлар ортаға шығуы тиіс болатын. Бірақ күйеу жігіт сценарийге өзгерту енгізді. Абзал қалыңдығын емес, мұның жанына кеп: «Соңғы рет бір билейік», – деді. Алғашында абдырап қалған ол ұятты кері «ысырды». Баяу музыка ырғағына сай екеуі шыр көбелек айнала биледі. «Соңғы вальс»...

	– «Вальс – қарапайым би емес. Бұл бидің мазмұны романтикаға, лирикаға, мөлдір махаббатқа толы», – деді жігіт. Қыз да үнсіз қалмады.

	– «Вальс – шынайы сезімді, ғашықтықты көрсететін би. Және бұл мен үшін қоштасу биі», – деп жауап қатты...

	– Сіздің өнеріңізді байлыққа «айырбастап» жібергеніме өкінем...

	– Мен тұңғыш рет өз-өзіме риза болдым.

	– Сізден кешірім сұрауға дәтім бармайды. Өйткені мен қазақтың биін ақшаға сатқандай сезініп тұрмын...

	– Тойға Сіз үшін емес, жаңа құдалар үшін келдім.

	– Сонда қалай?

	– Қазақтың биіне күллі әлем бас июі тиіс!

	– ...«Қоштасу» биі қайын жұртымды ерекше әсерге бөледі.

	– Бұл балетмейстер Дәурен Әбіровтың туындысы. Бишілер бүгін Шара Жиенқұлованың, Зәуірғали Райбаевтың, Меңтай Тілеубаевтың билерін биледі.

	– Керемет! Ал мына вальс...

	– Бұл менің қос ғашыққа арнап шығарған...

	– Бидің аты қандай?

	Үнсіз қалды. «Соңғы вальс», – деді құлағына сыбырлап. Жігіт оны құшағына қыса түсті. Оның бауырына тығылған сайын жүрегінің соғысы күшейе түсті. Ыстық құшақ, жылы леп...

	– «Соңғы вальс» – мен мүмкіндігімді жіберіп алдым, – деді жігіт сыбырлап.

	– «Соңғы рет бір билейік», – деді қыз...

	Қос құшақ ажыратылды. Ол енді қалыңдық пен күйеу жігітті «табыстырды». Жас жұбайлар билегенде жұрт алақан соқты. Отшашулар шашылды. Жігіт мұнан көз алмады. Тойшықауым Абзал екеуінің «соңғы вальсін» сценарий бойынша деп ойлады. Шынында бұл екеуінің қоштасуы еді...

	Той аяқталды... «Үлкен адам» бишілердің еңбекақысын берді. «Би театрын ашып беремін», – деді бұған. Ол басын шайқады. Өзінің сезімі арқылы «Соңғы вальсін» дүниеге әкелгеніне қуанды. Бәлкім, мұнан кейін биші болмас...

	Оны Түркиядағы хореографиялық театрға қызметке шақырды. Ұшақ ішінде ой құшағына оранды. Аспандағы ақ бурыл бұлттардың өзара тербеліп тұрғаны бұған вальс билеп тұрғанындай сезінді. Ол дереу елге қайтуды ұйғарды. Өйткені ол түріктің емес, қазақтың биін жандандыруы тиіс.

	«Соңғы вальс»...





АҚШАНЫҢ ҚҰЛЫ


	«Ең арзан сый – ақша, қалғанының бәрі қымбат...»

	Ол

	Ол күндіз көшеге шықпайды, қызметіне де бармайды. Әйел боп үй жинап, ас та пісірмейді. «Тырнағым сынады», – деп кір де жумайды. Құрқылтайдың ұясындай бөлменің бұрышына қойылған кереуетте тас бүркеніп жатып алады. Түнде қызмет ететіндіктен, ұйқыны күндіз орындайды осылай. Кірпіктері айқасып, патша ұйқының құшағына енгенде, ылғи түс көреді. Түс болғанда да, сондай ғаламда жоқ ғажап дүниелер. Әдемі әлемде мейірімді жандармен шүйіркелесіп, сәби көтеріп жүреді ылғи. Көзін ашқанда, шыбынның ызыңы естілмейтін тар бөлме.

	Жалғыздық...

	Әні, күн нұрлы жүзін жасырып, ұясына кірді. Оның орнын жымыңдаған жұлдызы мол түн басты. Ол қызметіне бармақшы. Алдымен бетін әбден әрледі. Опаны мол жағып, өңіне өрнек салған ұсақ әжімнің ізін жапты. Қабағын әуелі ақшылмен, сосын көк түспен бояды. Ал ерні шиедей қыпқызыл. Үстіне қысқа қызыл көйлегін киді де, есіктің оң жақ қапталындағы айна алдында сәл кідіріп, терең күрсінді. Бүгін түнде тағы да ұйқының барқын көрпесін жамыла алмайды.

	Түнгі ұйқының тәттілігін бұзатын қызметтің түрін ішіңіз сезіп отырған шығар. Даяшы деймісіз? Жо-жоқ, қателестіңіз. Түнгі кезекшілікпен қызмет ететін дәрігер ме? Бұл жолы да дөп баса алмадыңыз. Ол – «жезөкше». Аузыңызды қолыңызбен неге жаптыңыз? Таң қалып тұрмысыз? Оның қызметіне мына біздікіндей атақ, шен, лауазымның қажеті жоқ. «Жезөкше Бірдеңебаева ғылым кандидаты, профессор, доктор немесе Жезөкше Бірдеңебаева журналист, ақын, жазушы» дей алмайсыз. Ол нанын қара күшпен емес, бас қатырар жазусызумен емес, тәнімен табады. Қабағыңыз қатуланып, жұдырығыңыз неге түйілді? Тәнін сатып, нәпақа тапқан сылқымның қылығына күйініп тұрмысыз? Сабыр, сабыр. Оны «түн перісі» немесе «түнгі көбелек» деңіз, бәлкім, ашуыңыз басылар.

	...Ол әдеттегідей қонақ үйдің алдындағы орындыққа кеп жайғасты. Ерніне шылым қыстырып, нәзік саусақтарымен сіріңкесін тұтатты да, көз қиығымен жан-жағын барлап шықты. Анау тұрған жігіттердің бұған қажеті жоқ. Ақшаларының жоқтығы киген киімдерінен көрініп тұр. «Пішту, әдірәм қалғырлар, өздері ішіп-жеп қарайды ғой». Көзі қолындағы будақтаған темекі түтініне түсті. «Қызық, ы-һы, мынаны қараңызшы, жап-жаңа қорап ішінде тұрған түп-түзу шылымның әп-сәтте күл-талқаны шықты, ә! Бір тал сіріңкемен ғұмыры қиылған шылымның қалдығын қазір жерге лақтырып аяғыммен таптаймын. Адамның өмірі де қорап ішінде сияқты. Арнадан шығып кетсе адасады...» Өзгенің көңілін көтеріп, өзінің қалтасына қаражат түсіргенімен, оның көңілі тігісінен сөгіліп, жыртылып кеткелі қашан. Жамағысы-ақ келген. Ақшаның буы жанның жарасына араша бола алмасы анық. Бірақ оған әлі де ақша... Ақша керек... Сіз білесіз бе, Ол ақша үшін ауылдан жырақ кеткен. «Үйдің үлкені бауырларына көмек көрсету керек, ата-анасына қамқор болу керек», – деген жазылмаған заңға сүйенген еді Ол. Ақша оңайлықпен уысына түспеген соң, әлдебіреулердің қойнына «еркелеп кіріп», енді шыға алмай жүр. Оның ендігі арманы – шейіт болған ата-анасына құлпытас орнату. Өмірден қалт кеткенін, ақша үшін арын сатқанын, өзегін өртеген өкінішін құдды қара тас жеңілдететіндей. Ол осы құлпытастың ақшасы үшін бүгін Сенімен табысады... Содан кейінгі өмірінің қайда өтерін кім білген?..

	Сен

	Ол Сенімен тар көшеде табысты. Табысқанда, романтикаға берілмедіңдер. Сен оған гүл беріп, ғашықтар сияқты тізерлеп ілтипат танытпадың. Көлігіңді алыстан танығандықтан, Оның өзі келді жаныңа. Сен оны қаладағы қымбат қонақ үйге апарып, ләззаттың бал дәмін таттың... Қызығың басылған соң ақшасын бердің де, қайырылмастан кете бердің. Тіпті, үйіне апарып тастамадың да. Ақшаны ардан биік санайтын Ол да намыстанбады...

	Сенің болмысың, мінезің, тіпті, сөйлеу мәнерің де бұрын бөлек-ті. Өзіңді қай ортада да еркін ұстайтынсың. Аздап ақындығың да болған. Есіңде ме, ұнатқан қызға сөз салу үшін, сыныптағы ер балалар алдымен ақ параққа сенің жырыңды жазып үшбу хат жолдайтын. Рас, ол дәуренде сезім кіршіксіз, аппақ еді. Дақ түспеген аққа кір үйір ғой. Қазір сол мөлдір, адал сезім қайда?!

	Бірде, алтыншы сыныпта Сая апай бізге: «Мен кім болам?» деген тақырыпта шығарма жаздырды. Тыныстайтын ауамыз, оқитын дәрісіміз, киер киімімізге дейін бірдей өңкей қара домалақ ұлдар мен өрімтал қыздар мұрнымыз пыс-пыс етіп шығарма жаздық. Әншейінде, улап-шулап жататын сыныпта сол күні тыныштық орнады... Иә, сол күні жазған шығарма – біздің осы күнгі ғұмырымыз тәрізді. Айна-қатесі жоқ. Есіңе салайын, Ол – сатушы, Анау − ұшқыш, ал менің арманым – Дәуіт атадай ұста болу еді. Неге күлесің? Дәуіт атаның кәсібі кімнен кем? Күндіз-түні шеберханасында темір соғып отырады. Оны ешкім де мазаламайды. Милиция да, әкім де, сот та, тіпті, депутат та. Кішкентай қара радиосының даусын барынша ашып қояды да, әндетіп отырғаны. Менің сол кісідей тыныш ғұмыр кешкім келетін. Сенің ше?.. Ақшаны бәріміз жақсы көреміз. Тентек теңгеге, долы долларға, есір евроға тәуелдіміз бәріміз. Қолымызға жылт етіп тиген сол ақша лезде қарасын батырады-ау, бірақ. Содан кейін тағы да отыз күн тиын жолында күш жұмсаймыз.... Ә, әңгіме сен туралы еді... ақша туралы ой қозғасам, пәлсапамды жия алмай қалам осылай. Ақша момынды сөйлетіп, аңқауды арамза етеді.

	Иә, әңгіме Сен жайында. Біз Сені ақын болады деп үміттенсек, сол шығармаңда банк қызметкері боламын депсің. Болдың. Шенің өсті, ә-әйй, бірақ, адамгершілігің өштіау. Хан сарайындай коттеджің, шетелдік көлігің, жеке кәсібің де бар. Көңіліңе қаяу келтірген пенделердің әп-сәтте аяғынан шалып, жұмыссыз ете аласың. Себебі Сенде ақша бар.

	...Бұ-ұ-ұұұұрын Сенің бала болмысыңды сыйлайтын едім, қазір жиіркенем!

	Анау

	Анау – бір аңқылдаған адам. Қашан көрсең де, екі езуінен күлкісі жиылмай, жерден жеті қоян тапқандай қуанады да жүреді. Өзіне қатысты айтылған сынды да, ғайбат сөзді де күліп қабылдайды. Ал ренжісе бар ғой, іштей қынжылып, дереу көңілсіз әлемнің «құшағына» енеді.

	Кеше қуанышты еді. Қолына түскен азын-аулақ тиын-тебеніне әйел-баласын қыдыртты. «Осы ақша қолыма түспегенде де жүрем ғой. Бір сәт үй-ішімнің көңілін серпілтейін», – деп шешкен-ді. Ертесіне сол көңілдің күйін үй егесі бұзды. «Пәтерақыны төлеңдер! Болмаса үйді босатыңдар!» Жанында жадырап отырған әйелі де мұны қолдаудың орнына «ақшаааааааа» деп гөй-гөйге басты. «Саған күйеуге бекер шыққанмын. Енді отырысым мынау. Сенің табысың былай тартсам да жетпейді, олай тартсам да жетпейді...» Әйелдің айқайынан есектің ақырғаны әлдеқайда жақсы. «Әйт, шу» десең байғұс жануар жым болады. Ал айғайшы әйелге басу айта көрмеңіз, басыңызға шығады.

	Анау үнсіз тысқа бет алды. Ашулы әйелі бұған зер салып қарамады да. Долданып отыр. Әйел біткеннің арманы – байлық. Ауыздарын ашса – ақша, аяқтарын басса – ақша. Есік алдында отырып, ақша мен әйелді егізге балаған Анау машинасына мінді де ұзақ ойланды. Несиеге көлік алып несі бар еді?.. Енді пәтерге ақы табу керек. Оның ойы Саған, Оған, Маған хабарласу еді. Болмады. Бізге қарай бет алған Анау көлік ішінде үнсіздік әлеміне енді. Ой құшағында келе жатып, қарсы келген көлікті де аңдамай жол апатына ұшырады. Ананың кеудесінде болар-болмас жаны бар, ал қарсы көліктегі адам бақилыққа аттаныпты.

	Ананы жедел жәрдем дер кезінде ауруханаға әкелді. Өмір мен Өлім, Үрей мен Үміт арбасып жатыр. Ажал өлім қазанына шақырады, үміт өмір жалғасын табуы үшін талпынады. Ананың басын көтеріп, денесін тіктеу үшін Ақша керек. Білесің бе, Өмір де ақша сұрап тұр...

	Мен

	Аядай бір бөлме.. Кереует те, кітап салынған сөре де, киім шифонерім де, жазу үстелім де, ыдыс-аяқ салынған қоңыр шкаф та осы алақандай бөлмемде тұр. Бұл жерде тамақтанамын, жұмыс жасаймын, қонақ та күтемін. Осы бөлмеде талай адам қуанышын бөлісті, жанарға тұнған моншақтар да шашылды. Бұл бөлме мен үшін – жұмақтың мекені тәріздес.

	Бүгін күн тамаша! Көк бұлт арасынан алтын түстес күн жымияды. Дүкен араламақ болып, көшеге шықтым. Көлік жолы темір тұлпардың кептелісіне толы. Қыздардың осы әдетін ұнатпаймын дей көрмеңіз. Ертең жүрегіме нұр, бойыма қуат берген асыл анамның туған күні. Мына алтын алқаны сатып әперсем, анам бір марқайып қалар еді. Анамның қуанғаны – мен үшін бақыт... Әдемі армандарымның өрнегі енді кестеленіп келе жатқанда, қалта телефоным шыр етті. Жұмыстан болар, жауапсыз қалдырайын. Сымсыз бұйым безілдеуін қоймады. Бейтаныс нөмір, тамағымды бір кенеп алып, «Әл-ләу» дедім. Арғы жақтан жылаған әйелдің үні естілді.

	– Әләу, кімсіз?

	– Анау, Анау жол апатына ұшырады. Ауруханаға тез жет!

	Тың-тың... Байланыс үзіліп кетті. Өкініш өртеп, өксік қысып барады... Мен келгенде, әйелі аурухананы басына көтеріп жатыр. Дәрігерге жолығып ем, жағдайы тым ауыр, қан керек. Ауруханада қан жоқ. Қанды да сатып алу қажет. Мен дереу Саған, Оған қоңырау шалдым.

	...Олар, әлгі екеуі жеткенше, Сіздер қарызға ақша бере аласыздар ма, а?

	Біз

	...Анау осылай күрмеуге келмейтін қысқа ғұмырдың жібіне оралып, сүрініп кетті. Егер қолымызға ақша түссе, досымызды төңіректеп жүрген ажалды бір оқпен атып құлата аламыз. Алдымен Менің жаныма алып-ұшып Ол жетті. Құлпытастың ақшасы бар қолында. «Достың жолында бәрі құрбан», – дейді Ол. Алтын алқаға жинап жүрген мендегі аз-мұз тиын-тебенде қосылды бұл ақшаға. Сәлден соң аптығып Сен жеттің. Қаражатың бар қалтаңда. Ол Сені көргенде, біртүрлі күйге түсіп, қолындағы ақшаны умаждай берді. Әнеукүні Ақшаны судай шашқан Сен де Оны көргенде ыңғайсызданып, жаныңды қоярға жер таппадың. Екеуіңе дәнекер Мен болдым білем, кенет бір-біріңді құшақтап, ұзақ жыладыңдар...

	 Ажалды сатып алатын уақыт кетіп барады. Дәрігер науқастың халі сағат санап нашарлап бара жатқанын хабарлады. Біз қан іздеуге шықтық. Бізге қан керек! Кешіріңіз, бізге жан керек. Сондықтан қан сатыңызшы...





АДАЛДЫҚ


	Күз. Көңілсіздік құшағына енген сары дала. Аспан төріне қоңырқай бұлттар жайғасқан. Тал-терек тегіс сары шәлі жамылып, жел гуілімен баяу тербеледі. Қаламен қоштасып, алысқа ұшып бара жатқан құстардың мұңлы әні денені шымырлатады. Құстардың кеткеніне аспан наразылығын білдіріп тұр...

	Ол көлігін айдап шыға бергені сол еді, найзағай жылтылдап, ұшқын ойнады. Машинаны бұра бере қарсы алдында тұрған көлікті «жарақаттады». Япырай-ай, енді қайтпек? Машинаның егесі шықпаған соң, оның қулық жасауына тура келді. «Кешіріңіз, сіздің көлігіңізге соғып кеттім. Бәріне кінәлі – жаңбыр мен найзағай», – деп алақандай қағазға телефон нөмірін жазып, машина есігіне қыстырды.

	«Әлгі қағазды жел ұшырып әкетті ме екен? Маған ешкім қоңырау шалмады ғой?» Бүгінгі күні осылай мазасызданумен өтті. Сағат тілі 18.00-ге таянғанда телефон шыр етті.

	– Сәлеметсіз бе, менің есімім – Айдар. Маған жаңбыргүлдің болмаса найзағайдың құрбысы қажет еді? (күліп)

	– Сәлеметсіз бе, мен, мен... (Ол сөз таба алмай тосылды).

	– Хатыңызды алдым. Сізді жұмыста болар деп, күні бойы мазаламадым.

	– Кешіріңіз, жауыннан байқамай қалдым..

	Екеуі машина жөндеу орталығында кездесті. Ол көп істі ақылмен жеңдіретін жігіт екен. Өзі спортшы.

	– Сіздің кінәңіз жоқ. Бұл табиғаттың тосын мінезінен туған жай. Болмаса тағдырдың ісі болуы да ғажап емес. Солай емес пе?

	Жігіт оған жымия қарады. Ол күмілжи берді.

	– Сіздің хатыңызды оқып, армансыз күлдім. Батыл қыз болды ғой деп ойласам, көп сөйлемейді екенсіз.

	«Ұялған тек тұрмастың» кебін киіп әлі үнсіз отыр.

	Жігіт қызды бауырына тартып: «Мұңаю – қыздарға жараспайды. Сіз жаңбырдай егілгеніңізбен, мен найзағайдай қаһарыма мінгеніммен өзгерер дәнеңе жоқ. Көлік сынса да, сағымыз сынбасыншы, қарындасым», – деді. Қыз басын изеді.

	Олар іштей бір-бірінің адалдықтарына сүйсінді.





ТАҒДЫР


	− Мені ұнатасың ба?

	− Жоқ.

	− Неге өз-өзіңді алдайсың? Маған деген сезіміңді өзің жасырғаныңмен, көзің айтып тұр ғой, көкешім.

	− Көз алдай береді, сенбеңіз.

	− Қателесесің айнам, адамның жан дүниесін көзінен ұғуға болады.

	– Әулиелігіңіз бар сияқты.

	− Көз − көңілдің айнасы.

	Қыз жоғарыға көз тікті. Аспандағы сансыз жұлдыздар бұған қарап күлгендей көрінді. Ол да жымиды. Кенет көп жұлдыздың ішінен біреуі жарқ етіп, төменге қарай құлдырай жөнелді. Қыз селк етті.

	− Бір күні бізде мына жарық әлеммен қоштасып, қара түнекке оранамыз. Сондықтан бірге болуымыз керек, жаным.

	− Мен қараңғыны жақсы көрем. Ешкім де сенің тыныштығыңды бұзбайды себебі.

	− Менің тағдырым дәл қазір сенің қолыңда, айнам, түсінемісің?

	− Біздің тағдырымыз менің уысымда емес, Бағлан. Тағдыр − мен үшін қиялдан жасалған ұғым ғана. Әр адам өз өмірінің қожасы! Алақандай жүрегіме тыныштық берші, өтінем.

	Қыз терезеден төменге көз салды. Үй алдына келген жедел жәрдемге дәрігерлер аяғы ауыр келіншекті мінгізді. Келіншек қобалжып барады. «Шыда, құрбым, сәлден соң сенің қорқынышыңды сәби үні жоғалтады», − деді ол өз-өзінен күбірлеп. Жігіт мұның белінен құшақтады. Қыз тағы да селк етті.

	− Ертең сен үшін маңызды күн. Үйіңе барып тыныққаның жөн.

	− Сен өз бақытың үшін күреспейсің бе?

	Мені өз қолыңмен «үйлендірмекшімісің»?!

	− Бақытты болуыңа тілектеспін!

	Жігіт ашуланып есікті тарс жапты. Қыз үнсіз қос жанарын жасқа малды. «Ертең ол үшін маңызды күн. Ол отау құрады». Қыз жігіттің соңынан жүгірмек болды да, өз-өзін тежеді. Неге ол өз махаббаты үшін күреспеді? Өйткені, жақында жігіттің анасы бұған қоңырау шалып: «Баламнан аулақ жүр. Сен біздің отбасымызға келін болуға лайық емессің! «Тең-теңімен, тезек қабымен», − деген еді. Қыз жігіттің анасына қарсы келе алмады. Расында, екеуі бірінбірі ұнатқанымен, олардың тағдыры екі бөлек арнаға бөлінді.

	Ол альбомындағы жігітімен бірге түскен суреттерін жырта бастады...





АЛТЫН БАЛЫҚ


	Бүгінгі күн сондай тамаша. Аспан шайдай ашық. Жер бетін жапқан жасыл кілем күн көзімен шағылысып жалт-жылт етеді. Үп еткен жел жоқ. Мейір өзінен екі жас үлкен, жақында қаладан туыстарына қыдырып келген досы Сәкенмен бірге балық аулауға шықпақ. Сәкеннің арманы − өзеннен алтын балық аулап алып, соған тілегін орындату. Балалар күн қызбай тұрып, ертемен өзенге қарай беталды.

	− Алтын балықты ұстаған кезде армандарыңды ұмытып қалушы болма? − деді Мейір досына ескерту жасап. Сәкен басын изеді.

	Өзен жақта да тыныштық орнаған. Тек майда толқындардың әлсін-әлсін жағаға соққан дыбыстары арагідік естіледі. Екі дос қармақтарын жазып, оған бақшадан қазып алған қызыл құрттарын тізе бастады. Алғашында қала баласы бұл істен бас тартып еді, «онда алтын балықты ұстай алмаймыз», − деді Мейір. «Бір нәрсеге жету үшін бір нәрсені құрбан етесің. Бұл өмір заңы». Әжесінен жиі еститін ақылды енді ол досына айта бастады...

	Олар өзен қасында ұзақ отырды. Төбеден шақырайған күн бұларды мазақтағандай, денелерін қыздырып, ысытып барады. Екі дос сонда да сыр бермеді. Қармаққа бес-алты майшабақ ілінді. «Мына балықтар алтын балықтың көмекшілері ғой. Арманымды осылар арқылы жеткізсем қайтеді?», − деді Сәкен. Мейір басын шайқады. «Бұлар алтын балықтың жай ғана жұмысшылары. Сәл шыда», − деді. Мейір жаңылыспапты. Кенет қармақ төменге қарай тартылып, ауырлай бастады. Екі дос қармақты жоғарыға тартты. Үлкен сары балық. «Мәссаған, мұндай да болады екен ғой», − деді Мейір таңданып. Сәкен үнсіз. Балалар балықты ортаға алды. Мейір досына: «Арманыңды дауыстап айт, әйтпесе, алтын балықтың құлағы нашар естуі мүмкін», − деді. «Алтын балық, сенің мейірімді екеніңді ертегіден оқыдым. Егер менің үш арманымды орындасаң, босатамыз. Алдымен әкемді табуыма көмектесші. Ол осы ауылда тұрады екен. Мен оны көргім келеді. Екінші, осы ауылда бауырым бар көрінеді. Сонымен таныссам деймін... Үшінші, Мейір екеуміздің достығымызды үзе көрме», − деді. Балалар балықты қайта бостандыққа жіберді.

	Олар шаршап-шалдығып ауылға әзер жетті. Екі үйдің үлкендері бұларды күтіп жүр екен. Мейір өзеннен алтын балық аулағанын, оған Сәкеннің айтқан үш тілегін қаз-қалпында жеткізді. Мейірдің анасы, Сәкеннің нағашы әжесі жаулықтарымен көздерін сүртті. Екі бала бұларға мән бермеді. Машина үні естілді. Мейірдің әкесі екен. Ол Сәкенді бауырына тартып: «Менің ұлым азамат болып қалыпты ғой. Міне, сенің туған бауырың», − деп Мейірді көрсетті. Екі бала аң-таң. «Алтын балық қателесіп кеткен шығар», − деді Сәкен ішінен. «Алтын балық бізге ашуланып, барлығын кері жасаған болды ғой», − деді Мейір абдырап. Жо-о-оқ, алтын балық баланың үш арманын да орындады. Сәкен − Дәулеттің бірінші әйелінен туған баласы еді. Анасы екеуінің дәм-тұзы жараспаған соң, екіге бөлінген. Қазір олар қалада тұрады. Нағашы жұртына келген сайын Сәкен әке құшағын аңсайтын еді. Міне, бүгін алтын балық дегеніне жеткізді.

	Сәкен өзен жаққа қарай басын бұрып: «Рахмет саған, алтын балық», − деді. Екі дос, екі бауыр бір-бірін құшақтап, жақындарынан алға қарай оза түсті.





КҮЛӘШ


	Машина есік алдына тоқтағанда, үйде отырғандар орындарынан үдере тұрды. Мана терезе жақтауынан сығалаған сұқ көздер бұ жолы көлік есігіне телмірді.

	– Әне, әкемді алып келді, қараңдар, ол сап-сау! – деп айғайлады Жарқын.

	Әншейінде еркелеп сөйлейтін бүлдіршіннің бұл жолғы үнінде діріл бар. Жаңа ғана тынық даладай тыныштыққа тұнған үй алды әп-сәтте абыр-сабыр болды да қалды.

	– Соттайтын болыпты. Сол керек өзіне. Күләш байғұстың маңдайынан мұң арылмады, – деді бірі ашынып.

	– Жоқ, – деді ана біреуі. – Қапыш баласын қамауда, темір торда жаутаңдатпас. Өмір өтіп, керуен көшсе де, Қапыш кейуана бұған жол бермейді мәрттігін жасайды, — деді.

	Көпшіліктің жанарынан жақсылық іздеген бала Жарқын көлік ішінде дел-сал болып отырған әкесінің сыртқа шығуын тағатсыздана күтті. Машина үй алдына желдей жүйткіп келгенімен, полиция қызметкерлері есігін көпке дейін ашпады. Көлік ішінде жұртқа тіктеп қарай алмай отырған Мақсот мысықтан үріккен тышқандай үрпиеді. Неше күн бойы нәр татпаған байғұстың бетінде қан-сөл жоқ, аппақ аруақтай қуарып кеткен... Ол тысқа шыққанда, сыпсың сөздер тыйылып, сұсты жанарлар кенеше қадалды. Ойын баласы деп жүрген Жарқынның бүгінгі оғаш қылығы көпшілікті қатты састырды. Мақсотты кісендеумен үй алдына әкелгенде, намыстан өртеніп, ызадан жарылардай болған Жарқын кішкентай ғана жұдырығын түйіп, әкесінің кеудесін соққылай берді, соққылай берді...

	– Апама не істедің? Біз енді кімге керекпіз? Мектепке қалай барамыз? – деп еңірегенде, жиылғандар көздеріне жас алды.

	Ал Мақсот... Мақсот үйге кіруге асықты. Ауызғы бөлмеде тарамысталған қолымен таспиығын санап, іштей дұға еткен Қапыш ана баласына қарамай, жүзін төмен салған қалпы отыра берді. Жетпісті алқымдаған қарт ананың да жүзі шаршаңқы. Мақсот табалдырықта отырып, өкініштен аһ ұрып еңкілдей жөнелді...

	«Келеңсіздіктер адам басына кез-келген сәтте кезігеді. Бірақ пенде біткен әр уақытта келтелі істің түйінін тауып, шырмауын жазады. Ал жүрекке түскен дақ орнынан қозғалмайтын ауыр тастай. Ағыны қатты судың толқыны да, дүлей дауыл мен үскірік аязда ол жараны жібіте алмайды. Адам қолымен жасаған зіл батпан қайғысын өзі ғана көтеруі тиіс!». Қарт ана өз ойын осылай деп түйіндеді.

	– Мен Тәңірден бармақтай бақ тілеген ем. Елімнің, отбасымның, жан-жағымның амандығы, сенің қызығың сол бақтың ішінде-тұғын. Бақытқа қол жеткізу үшін қаншама қиналып, қаншама сүріндім?! Сені туғанда шаңырақтың діңгегі деп масайрағам, жо-о-қ, мұным қателікке ұласты. Сен жарық дүние есігін ашпағанда, Күләш келінім де түнде көз жасын сығып, мойымас еді, – деді Қапыш ана егіліп.

	Бұл шаңырақтың егесі – Мақсот болғанымен, отбасының барлық тауқыметі – Күләштің мойнында. Алты баланың тәрбиесі, қарт ананың жағдайы, үй, түз шаруасы, онан қалды үкіметтің жұмысымен арпалысатын Күләштің қабағы бір түйілген емес. Қашан көрсең де, жадыраған күн көзіндей күлімдеп тұрғаны. Сүрінсе тірегі, жығылса демеуі жоқ келіншек — қайыспас қара нардай. Ұзын қара бұрымын желкесіне түйіп алып, шөп оруға, отын шабуға кіріседі. Жаздай, күздей қысқа дайындалып, отбасын тоңдырмауға әрекет етеді. Биыл да солай болу керек еді...

	...Алғашында Күләштің да тірлігі әпәдемі жібектей есілді. Мақсот жайсаң жігіт-тұғын. Оның сөзіне, ісіне, ширақ қимылдарына көп қыз қызыға көз салатын. Барлық пәле сол құмар ойыннан басталды. Күнде жиын, күнде той, күнде карта... Міне, осындай ит тірлік ұзақ жылға созылды. Балалары ер жетті, анасы үлкейді, жары қажыды, оны ойлап жүрген Мақсот жоқ. Жаз бойы шегірткедей ән сап, қыста үйге «тығылады». Қыстағы қарлы боран ауылдағы жұрттың берекетін кетірсе, бұл шаңырақтың шырқын үнемі Мақсот бұзады. Тосыннан қиғылық салмаса, табиғатта кей күндері жайма шуақпен жайландырады емес пе? Ал бұл үйдегі ызғар жыл он екі ай жалғасады...

	Күз келді. Бір қиырдан бір қиырға ұласқан күрең сары дала. Тау жотасынан төнген қара бұлт көрінеді. Ел күн суытпастан етек-жеңін жиып, қысқа дайындала бастады. Ал Күләш әдеттегідей иығына балта, арасын асынып алып ауыл шетіндегі тоғайдан отын шабуға кірісті. Тоғайдың іші тас қараңғы, әр жерден күн көзі саңылау береді. Жерге көрпедей төселген жапырақтарды жел ұшырған сайын Күләштің бойын үрей билейді Алғашында қорқақ көжекше өз көлеңкесінен үркіп, елегізитін, енді еті үйрене бастады. Қураған қайыңдарды да шабу оңай емес. Қара күш қажет. Ағаш бұтақтарын құлатқанымен, оны ортаға жинау бір әлек.

	Бүгін ол ашумен көп ағаш шапты. Тірлікте бар бейнеттің өз басына артылғанына назаланды...

	Ол дем алмақ ниетпен отыра бергенде, ту сыртынан біреудің қарап тұрғанын сезді. Сұқ көздер мұның өңмеңінен өтіп, жаншып барады. Алғашында дем ала алмай, сасқалақтап, қатты қорықты. Артына бұрылып қарағанда, үсті-басты алау-далау, шашы ұйпа-тұйпа қолына балтасын ұстап тұрған жолдасын көрді.

	– Қайда ол?! Тап, жаныңның барында! Әйтпесе, екеуіңді де өз қолыммен балталап өлтірем.

	– Кімді айтасың? Мақсот, есіңнен адасқанбысың?

	– Мен саған сенбеймін. Үйге күнде неге кештетіп келесің? Адамды алдағың келеді ме?..

	Ол былапыт сөздердің небірін жержебіріне жеткізе айтып жатыр. Күләш күйеуіне қарсы сөз айтпастан, жұмысын жасай берді. Өткір жүзді балтасымен ағашты шауып, басын көтере бергенде, өзінің оң аяғы тыз ете қалды. Ағашпен бірге Күләш та құлады. Көз алды тұманданып, жер шары дөңгеленіп бара жатқандай... Ағаштардың көлеңкесімен жасырынған күн көзі бұған аянышпен қарай ма, қалай?! Мақсот қос қолымен балтаны сығымдай ұстап, жоғары көтерді де ағаш соққандай бар екпінімен әйелінің екінші аяғына сермеді. Күләш есінен айырылды.

	Мақсот үлкен іс тындырғандай мәз. Қансырап жатқан әйеліне қарамастан, үйіне тартты. Анасын зар жылап іздеген бүлдіршіндерінің көз жасы мен төсекте сырқаттанған кейуананың дамылсыз күрсінісіне Мақсот мыңқ етпеді.

	Алты бала анасының жолына қарап, түні бойы телміріп, екі көздері төрт болды. Көршілер жан-жаққа бөлініп, Күләшті іздеуге кірісті. Ал Мақсот жылы төсекте жатып, қорылға басты.

	– Қарғам, тұрсаңшы. Біз Күләшті жоғалтып алдық. Түнімен жүрмейтін еді бұлай. Бір пәлеге кезікпесе игі. Тұр, қарап келсейші?! – деп жұлмалады Қапыш ана.

	Мақсот тәтті ұйқысын бөлген анасына ашуланып:

	– Оған ешкім түнімен қаңғы деген жоқ, – деп көрпе астынан күңкілдеп жата берді.

	Таң бозарып, қара түнектен босанған күн көзі қылаң берген шақта көршілері бүлдіршіндердің анасын тапты. Кеудесінде болар-болмас жаны бар Күләш дереу ауруханаға жеткізілді. Көрер жарығы бар екен...

	 Аурухананың ақ жаймасында Күләш есін жиды. Денесі, басы зілдей. «Өліп қалған шығармын» деп ойлаған. Жо-о-о-қ, тірі. Алдымен көзін, бетін, басын сипады. Бәрі орнында. Тіпті, қолы да сап-сау. Бірақ жаны сыздап барады. Тапты... Ол үстіне жапқан ақ жайманы серпіп қалғанда, аяғының тізеден төмен қарай жоқ екенін білді. Болды... «Болар іс болды». Алғашында оның тілі күрмеліп, біразға дейін есін жия алмады. «Жылаудың қажеті жоқ. Жылағанмен... жылағанмен, өкінгенмен аяғы орнына келмейді...»

	Күләш үйге арбамен келді. Есік алды у-шу. Ауылдың тайлы-тұяғы осы жерге жиылыпты. Қаз-қатар тізілген балалары мұны қуанып қарсы алып, үй шаруасын істей алатынын, анасына дәмді ас пісіріп беретіндерін айтып жатыр... Ал Қапыш анасы жылай береді. Үйге кірген полиция қызметкерлері: «Егер сен шағымдансаң, Мақсот заң алдында жауап береді», – дейді Ал Күләш оларға:

	– Мақсот – осы үйдің егесі. Балалар әкесінің қасында болсын, – деп жауап қатты. Содан соң босағада сүйеніп, жылап тұрған Мақсотқа қарап:

	– Өмір жалғасады. Саған қашанда адал болдым, осыны ұқ! Енді бізге қамқор бол! – деді ол даусын қатқылдатып. Жыламады. Тіпті, көзіне жас та алмады. Кімге өкпе артсын? Бұл – өмір.

	...Күләштің аяғын шапқан балта ауызғы бөлменің босағасында сүйеулі тұр. Үй-іші қалың ұйқының құшағына бөленген сәтте Мақсот балтаны алып, ақырын аяңмен Күләштің жанына келді. Ол қанненқаперсіз ұйықтап жатыр. Қолы дірілдеген күйі жары жамылған көрпеге жақындай бере, кері шегінді. Қайтадан батыл қадам жасады. Бір қолымен көрпені ақырын ашып, екінші қолымен балтаны көтерді де, жарымжан жарының шолақ аяғын айналдыра ұшықтады...

	Мақсот балтаны қойнына қысқан күйі сыртқа бет алды. Ендігі бағыты – ауыл шетіндегі Күләшқа бақытсыздық сыйлаған тоғай. Мақсот таң атқанша орман ішінен жер қаза бастады. Қазып жатыр, қазып жатыр... Шаршаса да, борша-боршасы шығып терлесе де, екі қары талып қалжыраса да, бір сәт дем алмады. Тынымсыз қазып жатыр...

	Таң қылаң берді. Кісі бойынан асатын терең шұңқыр қазылды. Мақсот үйінді топырақ үстінде ойланып отыр. Өткен ауыр күндері көз алдынан тізбектеле бастады. Кенет бойындағы өкініш пен ыза кернеген сәтте атып тұрды да балтаны өзі қазған орға атып ұрды...

	Енді Мақсот жылап жүріп қазған жерін көміп жатыр, көміп жатыр. Шаршаса да, борша-боршасы шығып терлесе де, екі қары талып, қалжыраса да, бір сәт дем алмады.

	Тынымсыз көміп жатыр...

	Бар пәле жерге көмілген балтамен кеткей!..





ЖАҒЫМПАЗ


	Түсінде үнемі ауылын көреді. Тау баурайында құшағын гүлге толтырып, ыңылдап ән салып жүргені сол. Иті ізінде. Ол да жай жүрген жоқ. Тышқан, қарсақ аулап, өз күнін өзі көреді. Ет дегенде, байғұс, итте де бет болмайды екен...

	Жусан исін сағынғаны соншалықты, қанша иіскесе де құмары қанбайды. Бұрын:

	– Осы ауылдан кетсем бар ғой, қайтып келмес ем! Пойыз жүрмейтін, ұшақ ұшпайтын жерді мұнан былай төбемнің шұқыры көрсін! – деуші еді. – Жастар бас қосатын жер жоқ, әдебиет сүйетін, жастарға ақыл қосар үлкендер жоқ, − деп ренжитін.

	Ауылда жүргенде туған жерге артар өкпе наласы көп болды. Қазір ойлап отырса, мұның барлығы еркеліктің, еркеліктің де емес, ақымақтың, ақылсыздықтың ісі екен ғой.

	− Ауылдан асып қайда барасың? Жылы орныңды суытпа! − дейтін апасы.

	Әкесі:

	− Барсын, жібер! Қиындыққа бір күн де шыдамай қайтып келеді, − дейтін жекіп.

	Өзі бүйі шағып алғандай тыжырынып: «Қайтып келмеймін, дым қызық жоқ бұл ауылда», − дейтін. Ашулы жүзін көргісі келмейтін апасы айналып-толғанып арқасынан қақса, көкесі басын шайқап, күрсінетін. Сөйтсе, ата-анасы қалада тұрмыстың қиындығын алға тартады екен ғой. Ауылды жиі түсінде көруі де сол ақымақтығыннан! Ақымақтықпен жасаған әрекетінен. Қайтып баруға болмайды...

	...Ол кабинетінде осылай ойланып отыр еді, телефон безек қақты. Даусы мұнша жағымсыз болар ма, жаныңды тітіркендіріп жібереді. Телефон сымдарын ажыратып, үнін біржола өшіріп тастағысы келді. Тіпті, сенсеңіз бар ғой, осы сәтте мына ғаламнан бар телефонды жоқ қылуға дайын.

	Телефон қайта шырылдады. Ол тұтқаны көтерді. Телефонды әлсін-әлсін «жылатып» отырған өзге емес, өзінің бастығы екен.

	– Қайда жүрсің а, сен қыз?

	Ол біртүрлі болып кетті. Ер адамның бұлай сөйлеуін алғаш көруі.

	– Кабинетте отырмын ғой ағай.

	– Телефонға жауап беру қиын ба?!

	– Жоқ, ағай. Неге олай дейсіз? Мен...

	– Сен өзі кіммен сөйлесіп тұрғаныңды білесің бе?

	– Білемін, әрине.

	– Білсең, менімен адам сияқты сөйлесіп үйрен! Және айналаңдағыларға да айт! Мен главный редактор-р-р-мын, сендер «қатардағы рядовой» журналиссіңдер! Сондықтан дер кезінде телефонға жауап беріңдер!..

	Тұтқаны қоя салды. «Осыншама сөккені несі?!» Қайта шырылдады. Шырылдай берді. Көтермеді. Ызаланып: «Телефон қоңырауына жауап бермедің деп жұмыстан шығара қоймас», – деді ішінен!

	Бастығы қызық адам. Өз көлеңкесінен өзі үркіп жүреді үнемі. Қарамағындағыларға қасқырша шүйліккенімен, өзінен жоғары адамдардың алдында түлкідей жылмаңдайды. Осы қылығымен көпшілікке сүйкімсіз көрінеді.

	Телефон қайта шырылдады. Бастығы кабинетіне шақырды. Барды. Ашуы басылған. Ол таң қалды. «Қандай құбылмалы адам», – деді ішінен.

	− Ана Жаннұрдың жұмысына көңілің тола ма?

	− Жаннұр жұмысын мінсіз атқарады. Оның үстіне өзіңіз бірнеше сыннан өткізіп барып қызметке алдыңыз емес пе?

	− Өзім алғаным рас. Бірақ соңғы кезде мінезі ұнамай жүр.

	Үндемеді. Біреуді топтан оза шығып мақтау немесе жер-жебіріне жетіп даттау тәрбиесінде жоқ. Анасы: «Кісінің ала жібін аттама», – деп жиі айтады... Бастығы әрібері Жаннұр туралы сұрауға тырысып еді, ол мардымды ештеңе демеді...

	Ойлы қалпында ол өз кабинетіне келді.

	Редакцияға қызметке келгеніне не бары екі ай болған Жаннұрды жұмыстастарының дені ұната бермейді. Көпшіліктің айтуынша, ол кез-келген сәтте қасындағы досын «сатып» кететін көрінеді. Енді біреулері оны «директордың көзі һәм құлағы», – дейді. Сондықтан «бір адым аулақ жүр» деп ескертті бірде хатшы қыз...

	Сәлден соң кабинетіне Жаннұр кірді. Өзі үріп ауызға салғандай сұлу қыз. Бірақ тәнінің сұлулығы жанына сай келмейді...

	− Саған бір сұрақ қойсам бола ма? – деді Жаннұр қарама-қарсы тұрған орындыққа отырып.

	− Әрине, тек жеке басыма қатысы жоқ сауалдарға жауап беремін.

	− Саған біздің редактор ұнай ма?

	Ол мұндай сауалды күтпеген еді.

	− Бұл сұрақты неге қойғаныңды білуге бола ма?

	− Алдымен жауап берсеңіз, – деді Жаннұр сынай сөйлеп...

	− (бастық екеуіне не болған? деп ойлады ол ішінен) Адамды ту сыртынан ғайбаттау – күнә. Ұнамайды дей алмаймын, өйткені, кісіге қиянаты жоқ. Ұнайды деп те айта алмаймын, себебі мен өзгелер сияқты бастыққа жағымпазданғым келмейді.

	Жаннұрдың сұрағын өзіне қайыра қойды:

	− Сен бұл сұрақты неге қойдың? Ал, саған бастығың ұнай ма? − деді.

	− Ұнамайды. Қабағынан қар жауып жүреді үнемі. Жастарға қолдау көрсету дегенді мүлдем білмейді, − деді ашулы кейіп танытқандай...

	Үйге қайтатын уақыт болыпты. Кабинетті жауып сыртқа шықты. Далада қар жауып тұр. Аппақ қар. «Шіркін, адамдардың көңілі осындай ақ болса ғой», – деді іштей. Өзара сөйлескен екеу ізінен еріп келеді.

	– Мен туралы не айтты? – деп сұрады ер адам.

	– Сені жек көреді екен. «Ала алмай жүрген өшім бар деп айтты. Маған сенбесең, кабинеттегілерден сұра», – деді.

	Дауыстарынан таныды. Жаннұр мен бастығы. Екеуі оған жақындады. Мұны таныған соң екеуі әп-сәтте өзгеріп сала берді. Енді олардың әңгімелері адамгершілік, парасаттылық тақырыбына ауысты. Ол үнсіз келеді. Ал екеуі түк болмағандай мұнымен емін-еркін сөйлеседі. Ол таң қалды. «Бойымда жағымпаздық қасиеттің болмағаны қандай жақсы?!» – деп түйді іштей. Сәлден соң «Бақыт – дегенің жанның тазалығы ғой. Ал, тазалық – тектіліктен, қаннан дариды», – деді өз-өзінен күбірлеп.

	Бастығы бұған тесіле қарап тұр екен...





ИТ


	– А-а-у-у-уууууууууу!

	Қарауыз ұзақ ұлыды.

	Бұрын мұндай әдетінде жоқ еді. Үлкен үйде жалғыз тұратын иесінің салыңқы қабағы, жасаураған жанары жанына батты-ау деймін, сірә. Қою қара түнде ел тыныштығын бақылап тұрған Айдан жәрдем тілегендей ауық-ауық ұлып, қораға кіреді. Жиналған отын үстінде шоқиып отырады да, тағат таба алмай қайтадан тысқа шығып «егіледі».

	«Ау-у-у-у-у-у! Аманат, оралсаңшы туған үйіңе! Кіндігіңді буып, жөргегіңді жуған мына отаудың сәні кетіп, құла түзде жалғыз қалғандай есеңгіреп тұр қазір. Иесіз үй құлайды ғой енді. Жанары жасқа толған Сезімнің де жанын қинамасаңшы...».

	Үлкен қалада бай-бақуатты алаңсыз күн кешіп жатқан Аманатты тауып алып, мұңын шаққысы келеді-ау, Қарауыздың. Бірақ, жаратылыс оған тіл бермеді. Қынжылады бұған Қарауыз! Көктің төрінде алаңсыз жатқан Айды мазалайтын итке мына ой иірімдері жиі келеді: «Егер мен адам болсам, иә-ә, адам болсам, Құдіреттің маңдайыма жазған бар ғұмырын қызықты өткізер ем. Қалай деймісіз?! Адамда айтар әуезді ән де, жауһар жыр да, ырғақты би де көп қой. Соларды сәт сайын пайдаланып, жүрегіме реніштің, ыза-кектің ұя салуына жол бермей, төңірегімді думанға бөлер ем... Әсіресе, тоғыз ай, тоғыз күн тар құрсағында жатқан, өзім аймалап емген анамның ақ сүтін ақтап, сол құрсақтан бірге шыққан бауырларымды ренжітпес ем... Иә-ә, дұрыс айтасыз, менің де анам, бауырларым болған бір кезде. Көзімізді ашып, айналаға зер сала бастаған кезде бізді адамдар асырауға алып кетеді. Сірә, әулетіміздің айбынды жүзі, азулы тісі, төбелессе кегін алар ашуы адамға ұнаса керек, бізді өздерінің адал серігі етті. Еһ-һ, біле, білсеңіз, адам дегеніміз – айлакер ғой. Ажалға ғана әлі келмес, өзгенің бәрі уысында – бұл адамның!..»

	Қарауыздың көз алдына осы үйге алғаш қалай келгені есіне түсті. Енесі Лашын өте қызғаншақ еді. Әсіресе, күшіктерінің маңына ешкімді жақындатпай, үнемі қатуланып жүретін. Бірде енесі жоқта қораға Аманат келіп, көп күшіктің ортасынан мұны бауырына қысып алып кетті. «Неткен сүйкімді күшік. Өзі сондай аппақ, тек тұмсығы ғана қара. Атын кім деп қоямыз?» –десті үйдегілер мұны алғаш көргенде. Сонда Аманат: «Аты – Қарауыз болады!» – деген-ді. Сол түні ол мына жерді, жанына жиі келіп желке тұсынан сипаған жандарды жатсынып ұзақ «еңіреді». Тіпті, Аманаттың ыдысқа құйып берген сүтін ішпей, тоң мінез танытты. «Қоя ғой енді, Қарауыз! Сен енді мұнан былай біздің үйде боласың! Біріміз – үйдің, біріміз – сырттың қорғанымыз», – деп еді ғой Аманаты. Есейе келе ол мектептің жолынан Аманатты күтіп тұратынды шығарды. Егесінің сұлбасы көрінсе болды, алып-ұшып, ырсылдап жүгіріп жететін. Иә, иә, есінде, сонда Аманаты мұның екі аяғын өз иығына қойып, құшақтайтын-ды. Бұл егесіне қатты еркелеуші еді. Сол тәтті күндер елес секілді артта қалды қазір. Ит иесін сағына күтеді. «Отбасыма қамқор боламын», – дейтін Аманат қазір бауырларына да, Қарауызға да қарасын көрсетпейді...

	Даңғазадай үйде Сезім жалғыз өзі тұрады. Қарауыз екеуі бір-біріне сүйеу. Сыртқы есіктің ілмегі тартылса болды, «Аманат емес пе екен?» деп елеңдеп, қорадан Қарауыз, үйден Сезім жүгіре шығады. Қайдан келсін Аманат?..

	Сезім – үйдің үлкені. Өзімен тетелес өскен сіңлісі Сәнияны үйлі-баранды қылды. Інісі Аманатты оқытты, тоқытты. Бұл бауырының да зайыбы бар қазір жанында. Өз қолдарымен жаққан отқа жылына алады енді олар. Құтты орнына қона алмаған өзі ғана. Аманат үшін өз қызығын, қыз дәуренін сарп етті. Көзі тірісінде Аманатты аманат етіп тапсырған еді ата-анасы. Тоңса жылытты, жыласа жұбатты бауырын.

	Бетіне шаң тигізбей өсірген Аманаты қазір апасының амандығын білмейді де. Егер ғайыптан сырқатқа шалдықса, Сезімнің аузына кім су тамызады?! Қарауыз ба?! Ит тағы ұлыды...

	Аманат ата-енесімен бірге хан шатырындай кең үйде тұрады. Келіншегі Роза Сезімді бақпақ түгілі, келіп танысқан да емес. Ауылдың топырағын басып, атаенесіне тәу етпеді бұ келін. Ауылда атаананың көзін көрген үлкендерге де сәлем салмады бұ келін. Бұ келін... Бұ келіннің жүрегі солай «қаттылықтан» жаралыпты. Сезімнің ата-анасы тапсырған Аманатпен бір шаңырақ астында тұрады бірақ. Ақылы жетеді мұндайға...

	Өзегін өкініш кернеген Сезім үйге сыймай далаға шықты. Дала тегіс ұйқыға көшкенде, жарқырап тұрған жұлдыздар: «Сезім далаға шықты» дегендей жымыңдайды. Өзінен әлдеқайда биікте тұрған Ай да оған ақ жүзін бұрып: «Ішіңдегі ашуды жүрегіңмен қабылдамай, маған ақтарсаңшы!», – дегендей. Сезім терең тыныстады да, көкпен тілсіз тілдесіп, сөзсіз сыр ашқан итінің жанына келді. Иесінің солғын тартқан жүзін көрген Қарауыз оның тізесіне басын сүйеп, Айға қарап ұли жөнелді.

	– А-у-уууууууууууууууу!

	– Қой, Қарауыз, мұның не?! Болды, ұли берме! Ел ұйықтап жатыр ғой, тыныштығын бұзбайық! Сен – менің арқасүйер тірегімсің, серігімсің, – деп Қарауызды кеудесіне қысып, іштей егілді.

	«...Аманаттың бізді тастап кетуі мүмкін емес. Ол қайта оралады. Бәлкім, үлкен қалада жұмыстары көп болар. Ол сені жақсы көреді ғой, Қарауыз! Оралады. Ертең-ақ сен оның балаларымен асыр сап ойнайсың. Балалар қолындағы тәттілерін бөліп береді саған»... Сезім жасқа булығып, ішкі ойын итіне жеткізе алмай, ұзақ жылады. Бұған Қарауыз қосылды. Оның мұңын түсінгендей, ауық-ауық иесінің бетіне қарайды да, сол аяғын оның тізесіне салып, басын басына тақайды. Сезім жалғыз қалғанына жас төкті. Бойында төзімі болғанымен, күндердің күнінде қауқарсыз қалатынын білді ол. Қарауыз Аманаттың орнына адам боп жаратылмағаны үшін «ұлыды»...

	– А-у-ууууууууу...



	***

	Ұйқыларын бұза берген соң, Қарауыз көршілеріне «жақпады». Күндіз күншуақта қалғып отырған итті иесінің көзін ала бере тоқпақтаушылар қарасы көбейді. «Басыңа көрінгір, түнімен ұлып, жатқызбады адамды!», – деп сөкті үлкендер. Жасы кішілері таспен атқылап, тепкінің астына алды. Сонда да шыдады бұл Қарауыз. «Ертең Аманат келсін!», – дегендей ырылдап қояды оларға...

	...Қарауыз бүгін тағы «жылады». Иттің бұл қылығын жамандыққа балаған ырымшыл көршілер «түн тыныштығын бұзды», – деп ашуланған қатыгез көршілер Қарауыздың «үнін өшіру керек» десті. Сезімнің жалғыздығына араша боп, жылап жүрген итті қайтсін бұлар! Айға қарап шер тарқатып тұрған Қарауызды Оспан көрші мылтығымен атып салды. Мылтық даусын естіген Сезім үйден шыққанша, көрші ізін суытып үлгерді. Аулада Қарауыз қансырап жатыр. Оны өлтірген Оспан екенін тек Ай ғана біледі. Иә, түннің куәсі Ай ғой. Бірақ айтпайды Ол. Мейлі, мыңдаған ақша берсеңіз де, Айды куәгерлікке шақыра алмайсыз...

	Өкпе тұсынан оқ тиген ит оң жақ қапталымен құлапты. Сезім жанына келгенде, айтары бар адамдай қиналды Қарауыз. Қолынан ұстап, «Жалғыз қалма!», – деп құлағына сыбырлағысы келді-ау Қарауыздың. Ит өмір мен өлім арасында аласұрып жатып, Айға «сен айтшы» дегендей, көз қиығын салды. Ай қалай айтсын?..

	«Егер мен көктегі Құдіретпен тілдесе қалсам, адамды мақтар ем... Біз, ит атаулы бақыттымыз ғой. Жылы үйшік, сүйексаяқ. Адам ғой бізді асырайтын. Бірақ, мен бәріңді бірдей мақтамаймын, адамдар... Аманат... Мен саған аманат ретінде Сезімді табыстай алмадым. О, Жаратқан, Сезімді енді сергелдеңге сала көрме!». Көк төрінде қарап тұрған Айға Қарауыз осы ойымды жеткіз деді де, өзі қалың ұйқыға кетті. Енді көршілер де тыныш.

	***

	Сезім қазір ешкіммен тілдеспейді. Сонау күні Қарауызға оқ атып, ажал құштырған адамды айтпағаны үшін Айға да «өкпелі».

	Тілдеспейді қазір онымен.

	...Ай-й, Ит тірлік-ай!





АҚ АПА


	...Дөңбекшіп әлі жатыр. Ұйқысы келер емес. Таң да атып қалған. «Уақыт болды, тұрыңдар» дегендей қорадағы көк әтеш те шақыруын қояр емес. Қасындағы кішкентай Әли қаннен-қаперсіз ұйықтап жатыр. Ауыз үйден Дәмештің тықыры естілді. Ол көзін жұма қойды. Тәтті ұйқыда балбырап жатқан адам тәрізді. Дәмеш ыдыс-аяқты салдырлата бастады. Бұл – «Тұр, сенікі не жатыс», – деген белгі. Сәлден соң ол:

	– Тұрсынгүл, әй, Тұрсынгүл! Тұр! Таң атты ғой, – деп дауыстай бастады. Ойпырым-ай, неғып атын атады. Әкесі болғасын ба? Жо-жоқ, бұл білетін Дәмеш әкесіне дес бермейді ғой. Әлде ақыл-есінің кірейін дегені ме? Күлкісі келді. Ақ апасы құбылмалы ауа райы сияқты. Түске дейін жылынып, түстен кейін қарлы боран борайтын. Қазір күліп отырады да, сәлден соң көзі аларып, аузынан небір былапыт сөздер шығады. Қысқасы, ақ апасы түлен түрткендей, біресе адам, біресе шайтан кейпіне енеді.

	Анасы бақилық болғаннан кейін, үй іші құлазып азып кетті. Әли екеуі анасы кіріп келердей ауық-ауық есікке алаңдаса, әкесі шөлмектен бас көтермеді. Осылай бір жыл өтті. Әкесі бірде: «Мына кісі енді аналарың болады», – деп үйіне ақ апасын алып келді. Түсі суық, мінезі қатал жанды көргенде, Тұрсынгүл жылан шағып алғандай ыршып түсті. Ақ апасы жаман адам болып көрінді оған... Жүрегі құрғыр алдамапты. Ана орнына келген апасы улы жыланмен бірдей. Тілін таппасаң, шағып үлгереді. Үйге алғаш келгенде: «Айналайын, қызым», – деп іші-бауырына кіріп, басынан сипап, барын беретін. Уақыт өте келе, «айналайыны» бірте-бірте «Тұрсынгүлжанға», кейін «Тұрсынгүлге» ұласты. Қазіргі есімі – «Әй, қыз!».

	Тұрсынгүл далаға шығып, күндегі әдетінше бір керілді де, мал тұратын аулаға беттеді. Бұзаулары да мұны күтіп тұрғандай енелеріне қарай ұмтыла бастады. Мал екеш мал да аналарын жақсы көреді-ау! Осындай кезде оның есіне анасы түседі...

	Жаулығы желкілдеп Дәмеш самаурын жаға бастады. Ал Тұрсынгүл күндегі әдетінше қос сиырды алып, өріске беттеді. Жолда, анау шетте тұрған ақ бейіт оны қол бұлғап шақыратындай, үнемі осында соғады. Сиырлары да үйренген. Бейіт жанында кідіріп, содан соң өріске бет алады. Мауқын бір бассын дейді-ау, сірә. Ол тізерлей отырды да, құлпытастағы ана суретін сипап, күндегі тірлігін баяндай бастады:

	– Таңертең Әлидің көрпесі ашылып қалыпты. «Апа, сені сағындым», – деп мені құшақтай алды. Бала ғой әлі. Кейде: «Ақ мамам қашан келеді?», – деп ақ апасына жылап, қиғылық салады. Ақ апасы қайдан сіздей болсын... Әкем үйдегі тірліктің бәрін біледі. Көрсе де көрмейді, естісе де естімейді. «Мылқау». Ешкімге ештеңе айтпайды. Нағашыларым да хабарсыз қалды. Сіз болмаған соң бата алмайтын шығар...

	Мен сізді сағындым, мама, сен ше?

	– ?

	– Суық топырақ денеңді жауып, жаншылдың-ау, мама. Бәрін тастап саған кеткім келеді. Анау апа тірілей сойып, отқа қақтағандай етеді (Біреу естіп қоймады ма дегендей жан-жағына көз жүгіртті).

	Сиырлар әлі бейіт маңынан ұзамапты. Ала сиыр Тұрсынгүлге қарап қояды. Аяйдыау шамасы.

	– Ештеңе айтпайсың, мама. Күлімдеп қарсы алып, мұңайтып шығарып саласың. Бүгін үйге ерте баруым керек. Ақ апа шаруа көп деп отыр. Ертең соғармын...

	Анасының бейітінен ұзап кету Тұрсынгүлге қиын. Сағынады. Жазда сиырларды өріске шығарып салғанда келіп тұрады ғой. Қыстың күні қайтпек? Үйіне келгенде ақ апасы үнемі ашумен қарсы алады. Сондағы айтатыны: «Әй, қыз, қаңыраған бейіттен не таптың? Жылағанда шешең қайтып келе ме?». Бұл үнсіз құтылады. Бүгін де солай. Ақ апасы көзі шытынап, көгере қарсы алды: «Әй, қыз! Молаға барып, не бітірдің? Шешесін мен өлтіргендей, еңірейтіні несі. Мен сені күтіп отырмын ғой!»... Айтылып жатыр, еттен емес, сүйектен өтер қарғыстар айтылып жатыр. Есік алдында отырған әкесі үнсіз. Томпаңдап ойнап жүрген Әли айқайдан қорқып кетті білем: «Әй-әй, апа, тимеші тәтеме», – деп етегіне орала кетті. «Қараңды батыр! Менің сорыма тап болған өңкей жетімектер», – деп оны итеріп жіберді.

	Екі бауыр жылап тұр. Үнемі айқай, ащы сөз қос сәбиді шаршатып жіберді. Тұрсынгүл жылап жүріп, қазан астына от жағуға кірісті. Ақ апасы бүгін тары түймекші. Бажылдап, айқайлай жүріп, әлсін-әлсін мұның басынан ұрып қояды. Ежелден бергі жауы сияқты. Ақ апасының ұрғанына Тұрсынгүлдің еті үйренгелі қаш-а-ан. «Ұра берсін. Басым жарылып, көзім шыққан жоқ қой», – деп ой үстінде жүргенде:

	– Қазанды қақсытып не істеп жүрсің? – деген ащы дауыстан селк ете қалды. – Су қайда, су! Әлі су әкелмегенсің бе? Әй, мына қыз не істеп жүр өзі, а?.. Не шелекке, не құдыққа барарын білмей қалбалақтап тұрған Тұрсынгүлдің басына қазан ішіндегі ыстық ожау сарт ете қалды. Көзін шығармаса да, басын жарды. Жып-жылы қан сорғалап жатыр. Ақ апасы қорқып, аяр деп ойлаған. Жо-о-оқ...

	– Су әкел бар, су. Жоғал, қансырамай, – деп үйден қуып шықты.

	Еңіреп келеді. Көзден аққан жас пен басынан аққан қанды сүртуге шама жоқ. Бар сенері — көрші үйдегі Зибаш әжесі. Жетімді жебей білетін қария ғой. Басына киіз күйдіріп басты:

	– Шешең барда алтын асықтай болып жайнап жүрген бала едің, қарағым-ай, қайтейін. Менің қолымнан не келеді? Кешкілік үйіңе барып, әкеңмен сөйлесейін, – деп жұбатып қояды.

	Долы қатынға ешкімнің де батылы бармайды. Әкесі оған не десін?.. Зибаш әжесін қалдырып, кешкісін үйіне қайтты. Ойы – Әлимен кездесу. Бірақ, үй маңы тыптыныш. Үйге кірсе, ақ апасының аямайтыны белгілі. Не істеу керек? Осындай сәтте демейтін қамқоршыңның болмағаны қандай қиын. Бір ғана сүйеніші бар. Ол – өзіне ыстық баяғы ақ мола. Ештеңеге алаңдамастан, түннің қараңғылығынан да қорықпастан талдырмаш қыз ана бейітіне қарай бет алды...

	Адамға ең жақын жанашыр Жан – Ана ғой. Бұл жалғанда анадан асқан жан бар ма? Қиналғанда қол ұшын берер, қуанғанда қолпаштар анаңның жер астында мәңгілік ұйқыға кеткені жаныңа батады. Қысқа ғұмыр. Қайтып оралмас қу дүние. Ана мен баланы шырқыратып, көрместей етіп екі арнаға бөлген жалған-ай... Тұрсынгүлдің ойына: «Әкемді алсаң ал құдай, шешемді қой, шекпен тоқып берсе де өлмеймін ғой», – деген өлең жолы орала берді, орала берді... Анасы тірі болғанда, балалық балдәуренін мұндай қиналыспен өткізер ме еді? Кім білген? Ақ апасы аналық парызын өтей алмады. Бұл ғұмырға бір-бірін көріп, аз уақытты қызықты өткізу үшін келгенін ұғынбады...

	Өзіне жақсы таныс, ана бейітінің құлпытасын құшақтап:

	– Міне, мен де келдім. Өмірге әкелдің ғой, енді өзіңмен бірге ала кет. Әлиді де әкелейін бе? Бірақ ол ақ апасымен бірге... – деп сандырақтай бастады.

	Не айтып, не қойғанын өзі білмейді. Құлағына «Тәте, тастамашы мені», – деп жылаған Әлидің даусы естіледі. Құлпытасқа сүйенген қыздың ұйқысы келді. Ешкім де оята алмайтын тәтті ұйқыны аңсады. Көз алды тұманданып, құлағына қарғалардың қарқылы естіледі. Дүние шыр айналып, жерден мұны бір алып құс алып бара жатқандай сезінді. Шіркін-ай, тек құс аузынан түсіп кетіп, ақ апасына жолықпаса игі еді. Уһ, алып құс мұны анасына жеткіздіау... Сәлден соң пәк, жаны таза сәби қалың ұйқыға кетті. Мәңгі ұйқыға... Оның ұйқысын енді ешкім де бұза алмайды.

	Ертеңіне өріске мал айдаған ауыл адамдары ақ бейіттің жанында ана құлпытасын құшақтап жатқан кішкентай қыздың денесін тапты... Тұрсынгүлдің өліміне ел тегіс еңіреді. Тіпті, жаймашуақ жадырап тұрған күннің өзі де мүрдені шығарарда нөсерлете жөнелді. Табиғат та бейкүнә сәбидің мезгілсіз өмірден өткеніне аһ ұратын сыңайлы. Бәрінен де Тұрсынгүлдің денесін есік алдына әкеліп қойғанда, кішкентай Әлидің «Ақ тәте-ау, мамама қашан апарасың?», – деген сөзі елді тегіс еңіретті...





ІІ бөлім


	ПЬЕСАЛАР





ҚЫЗҒАНЫШ


	(екі актілі, сегіз көріністі пьеса-инсценировка)



	ҚАТЫСУШЫЛАР:

	Сезім – аурухана палатасында терезе алдындағы кереуетте жатқан жас қыз.

	Перизат – аурухана палатасында есік алдындағы кереуетте жатқан орта жастағы келіншек.

	Хакім – Сезімнің әкесі, Перизаттың жас кезіндегі сүйген жігіті.

	Омар Бекович – бас дәрігер.

	Клара Жүсіповна – бас дәрігердің орынбасары.

	Екі медбике.

	Екі санитарка.

	Ажал – (елес түрінде).

	Көгершін – Сезімнің анасының рухы (елес түрінде).

	Қосымша: дәрігерлер, медбикелер.

	Бірінші көрініс.

	Палата. Бөлмеге бірінші болып Ажал келіп, ерсілі-қарсылы кезіп жүреді. (Ажалдың қолында құрығы бар). Сәлден соң Көгершін ұшып келеді. Кенет Ажал мен Көгершін арасында айқас басталады. Бұл өмір мен өлім арасындағы қақтығыс. Көгершін бірде Ажалды қанатымен қағып ұрып, соққы берсе, енді бірде кері шегініп қорғанады. Күшке мінген Ажал қарсыласына дес бермей оны аяусыз жаралайды. Қатты жараланған Көгершін ұшып кетеді. Ажал бөлмеде қалады. Сахнада жарық сөнеді.

	Қолында шелегі мен сыпыртқысы бар санитарка. Ол палатаға дейін ыңылдап ән салып, тазалық жұмысын жасайды. Палатаға кірген кезде сөз бастайды.

	Санитарка:

	– Заманның әлегі ме әлде адамның әрекеті ме білмеймін, түймедейді түйедей қып, бірімізді-біріміз қызғанамыз кейде. Қызғаныштың қызыл итіне жем болмау үшін, жер басып жүргенге шүкіршілік етуіміз керек қой! Егер денсаулығың болмаса деймін-ау, бұл ғұмырдың мәні жоқ! Міне, мына палатада өмірінің санаулы сәттері қалған сырқаттар жатыр. Олар жүре алмайды, жүрмек түгілі орындарынан да қозғалуы қиын. Жарық сәулені терезеден көргісі келеді-ау бақырлардың, бірақ, оларға әйнек сыртындағы тіршілікті тамашалаудың өзі мұң...

	Бөлмеге екінші санитарка кіреді. Екі санитарка есік-терезенің шаңын сүртіп, тазалайды. Бірінші санитарка терезені қайта-қайта сүртеді.

	Бірінші санитарка:

	– Қарашы, терезенің әйнегі айғыз емес пе?

	Екінші санитарка:

	– Жоқ, айғыз емес! Терезені неменеге сүрте бересіз?

	Бірінші санитарка:

	– Науқастар осы терезеден қарайды ғой.

	Таза тұрсын.

	Екінші санитарка:

	– Терезеден қарайды деймісіз?! Терезе деген аты болмаса мынадан түк көрінбейді ғой.

	Бірінші санитарка:

	– Әйнектен тым болмаса күн көзі көрінеді ғой. Мұның өзі науқастар үшін бақыт емес пе?!

	Екінші санитарка:

	– (күрсінеді) Иә, мұныңыз да дұрыс. Бұ жалғанның біз түсінбейтін өзіндік заңдылығы көп. «Адамның тағдыры маңдайына жазылады», – дегенді естуші ем, жазмыштан кім құтыла алған?!..

	Бірінші санитарка:

	– Ажал – жас-кәріні талғамайды.

	Құрығына ілсе болды – бала бол, баба бол, мейлі, дана бол «оңдырмайды»! Қара жердің қойны кең ғой, ажалдың көзі қайдан тойсын!

	Екінші санитарка:

	– Тіршілік барда ажал ешқашан тоймайды!

	Санитаркалар палатаны тазалап болып шығып кетеді. Бөлмеге екі медбике, бас дәрігердің орынбасары Клара Жүсіповна келеді.

	Клара Жүсіповна:

	– Мына палата қыста жылы болатын шығар, а?!

	Бірінші медбике:

	– Терезенің саңылаулары мақтамен тығындалып, желімделді. Жылы болуы керек.

	Клара Жүсіповна:

	– Бұл палатаға жататын науқастың бірі– жас қыз. Әкесі мықты адам, сондықтан қыздың кереуетін төрге, терезе алдына, мына жерге қойыңдар. (қолымен көрсетеді) Мұнан былай сол қызға дұрыстап, оң қабақпен қараңдар! Әкесінің айтқанын екі етпеуіміз керек!

	Екінші медбике:

	– Жарайды, Клара Жүсіповна, төргі орынды сол жас қызға дайындаймыз.

	Бас дәрігердің орынбасары палатадан шығып кетеді.

	Екінші медбике:

	– Естідің бе, «жас қыздың әкесі мықты адам», – дейді. Атағынан ат үркитін әкең болса, ауруханада да төрге жатасың!

	Бірінші медбике:

	– «Байлық – қолдың кірі» деген...Қалтаңда қаражатың болғанымен, басшы болып атағың жер жарғанымен не керек, бауыр етің балаң сырқат болса.

	Екінші медбике:

	– (күрсінеді). Иә, әкесі де қайтсін енді, баласы үшін қолынан келгеннің бәрін жасайды ғой. Оның үстіне жалғыз қызы көрінеді.

	Бірінші медбике:

	– Уыздай жас қыздың дертке шалдық-қаны қиын ғой. Әттең, сауығып кетсе игі... Жүр, палатаға науқастарды әкелейік.

	Жарық сөнеді.

	Екінші көрініс.

	Медбикенің бірі алдымен палатаға Перизатты кіргізеді. Оның кереуетін есік алдына қоя салады. (Медбике тарс-тұрс етіп жүреді).

	Перизат:

	– Кешіріңіз, менің кереуетімді терезе жаққа қоясыз ба?!

	Бірінші медбике:

	– Жоқ, сізді терезе алдына жатқыза алмаймыз!

	Перизат:

	– Неге?

	Бірінші медбике:

	– Ол орынды басқа науқасқа алып қойғанбыз...

	Перизат:

	– Палатаға бірінші мені әкелдіңіздер емес пе?

	Бірінші медбике:

	– Төрге жас қыздың кереуетін қоямыз. Ал сіз... Сіз есік алдындағы кереуетке жатасыз...

	Перизат:

	– Жас қыз деймісіз?! Япырмай, сіздер үлкенді елемей, кішіні төрге жіберетін болғансыздар ма?

	Бірінші медбике:

	– Бұл басшылардың тапсырмасы. Біздің қолымыздан не келеді тәйірі?.. Терезеде тұрған не бар дейсіз?! Бастысы, сауығып кетуді тілеңіз.

	Екінші медбике палатаға жас қыз Сезім жатқан кереуетті кіргізеді.

	Бірінші медбике: (екінші медбикеге) – Абайла, кереуетті дұрыстап ұста!

	Екінші медбике:

	– Иә, жаймен алып келе жатырмын.

	Сезімнің кереуетін терезе алдына әкеліп қояды.

	Бірінші медбике:

	– Сезім, бас дәрігердің орынбасары Клара Жүсіповна «Сені төргі орынға жатқызыңдар», – деді. Мінекей, енді сен мына терезеден даланы көре алатын болдың.

	Сезім:

	– Алақай-й, рахмет сіздерге! Көптен даланы көргім келіп жүр еді...

	Сезім терезеге қарап біраз отырады. Медбикенің бірі палатадан шығып кетеді. Бөлмеге Клара Жүсіповна келеді.

	Клара Жүсіповна:

	– Ал, қыздар, жағдайларыңыз қалай?

	Екі науқас бірге:

	– Жақсы.

	Клара Жүсіповна Сезімнің қасына келеді. Оның жастығын реттеп, үстіне жамылғысын жабады.

	Клара Жүсіповна:

	– Сезімжан, дәрілеріңді ішіп, еміңді алған соң, тынығып ал жарай ма?!

	Сезім:

	– Жарайды, Клара Жүсіповна.

	Клара Жүсіповна:

	– Жаңа әкең хабарласып, сенің жағда-йыңды сұрады. Ол кісі саған «ертең келемін», – деді.

	Бірінші медбике Сезімнің қасына келіп оған екпе салды. Қыз инені ауырсынып, қиналады. Клара Жүсіповна мен медбике оның аяқ-қолын уқалап, әлекке түседі.

	Клара:

	– Сәл шыда, Сезімжан, қазір ауырғаны басылады.

	Клара Жүсіповна мен медбике енді Перизаттың қасына келеді. Медбике екпені дайындап жатқанда Перизат қорқа бастайды. Инемен шанышқан кезде ол да ауырсынып, қатты қиналады.

	Клара Жүсіповна (сілкініп):

	– Инені көргенде үрейленетініңіз не осы?! Үйренетін уақытыңыз болған жоқ па?

	Перизат:

	– ??? (жауап қатпайды).

	Клара Жүсіповна:

	– Сіз, дәрігерлер берген күнделікті дәрі-дәрмекті ұмытпай қабылдап отырыңыз! Әйтпесе, жағдайыңыз күндегіден де нашарлап кетуі мүмкін!

	Мұнан соң Клара Жүсіповна Сезімнің қасына тағы келеді.

	Клара Жүсіповна:

	– Айтпақшы, Сезімжан, егер бір нәрсе қажет болса, мына медбике апайларыңа айта ғой, жарай ма?!

	Сезім:

	– Рахмет, Клара Жүсіповна.

	Клара бөлмеден шығып кетеді. Екі науқас үнсіз жатады.

	Перизат:

	– Мына дәрігер қалай өзі?! Шіркіннің қабағы ашылмайды екен. Түнеріп тұрған бұлт сияқты.

	Сезім:

	– Клара Жүсіповна маған ұнады. Палатаға кіргеннен-ақ жағдайымызды сұрап, денсаулығымызды тексерді ғой.

	Перизат:

	– Ай, Сезім-ай, баламысың деген. Біздің денсаулығымызды тексеру, емдеу оның жұмысы ғой.

	Сезім:

	– Перизат апай, дәрігерлер бізді бір мезгіл далаға шығарса ғой, таза ауа жұтатын едік.

	Перизат:

	– Дұрыс айтасың... Дала сұлу қыз сияқты ғой, Сезім. Көктем мен жазда құлпырып, гүлді көйлектерін кисе, күзгі салқында оны қоңыр күртешемен ауыстырады. Қылышын сүйретіп, қаһарға мініп қыс жеткенде тонға оранады... Бізді тым болмаса, әр мезгіл сайын бір рет далаға шығаратын болса ғой.

	Сезім терезеге қарап отырып күрсінеді. Сезім:

	– Бүгін далада жаңбыр жауыпты. Көшеде жүрген адамдар жауыннан тығылып, қолдарына қолшатыр ұстап жүр. Жауын қала көшесін шаң-тозаңнан тазартыпты.

	Құдды, қала моншаға түсіп алғандай...

	Перизат:

	– Рас айтамысың? Жаңбыр жауған ба?

	Сен оны қайдан біліп жатырсың?

	Сезім:

	– Бұлттардың өзара қақтығысып, аспанды жылатып қойғанын мына терезеден көріп жатырмын. (Қолымен терезені нұсқайды). Кереуетімнің терезе алдына орналастырылғаны мұндай жақсы болар ма?!

	Перизат:

	– Терезе деймісің... Қап, мына бөлмеде терезе екеу болғанда ғой...

	Сезім:

	– Бөлме кішкентай ғой, екі терезе салуға келмейді... Перизат апа, мына терезе сондай шап-шағын а!.. (күледі)

	Перизат жауап қайтармайды. Пала-

	тада үнсіздік орнайды. Сезім терезе қарап жатады, ал Перизат іштей ойға беріледі.

	Перизат:

	– Туһ, қайда барсам да, алдымнан кедергілер шығады әйтеуір. Өмірімнің соңғы күнінде терезеге қарауымның өзі бақыт болып қалатынын, осындай мүсәпір күйге түсетінімді біліппін бе мен бейбақ?.. Қап, мына қыздың әкесі мықты болмағанда, терезе алдына мен жататын едім! Дәрігерлер де қызық, ең болмаса, үлкен адамның көңілі көтерілсін деп, терезе алдына мені жатқызса қайтеді екен?!..

	Осы кезде палатаны Ажал аралап жүреді. Ол біресе Сезімнің, біресе Перизаттың қасына барады. Науқастар оны сезбейді.

	Жарық сөнеді.

	Үшінші көрініс.

	Палатаға бас дәрігер Омар Бекович кіреді.

	Омар Бекович:

	– Саламатсыздар ма қыздар?! Халжағдайларың қалай? Денсаулықтарың жақсы ма?

	Омар алдымен Перизаттың қасына келіп, қан қысымын өлшейді, дене қызуын тексереді.

	Перизат:

	– Кешіріңіз, Омар Бекович, менің сізге айтар өтінішім бар еді.

	Омар Бекович:

	– Айта беріңіз, тыңдап отырмын.

	Перизат:

	– Менің кереуетімді терезе алдына қойып бересіздер ме?!

	Омар Бекович:

	– Мына орныңыз жайсыз болып жүр ме?

	Әлде палата салқын ба?

	Перизат:

	– Жо-о-оқ, бәрі де жақсы, жайлы. Менің терезе алдына жатып, таза ауа жұтқым келеді. Қаланың тіршілігі-і-ін...

	Омар Бекович Перизаттың сөзін одан әрі тыңдамай, бөліп тастайды.

	Омар Бекович:

	– Жоқ, сіздерді орындарыңыздан қозғауға болмайды!

	Перизат үнсіз қалады. Омар Бекович Сезімнің қасына келеді.

	Омар Бекович:

	– Жағдайың жақсы ма, қалқам. Түнде қалай ұйықтап шықтың?

	Сезім:

	– Ұйықтай алмай жүрмін, Омар аға. Көзім ілінсе болды, біреулер әлдеқайда алысқа алып кететін сияқты көрінеді. Қорқамын...

	Омар Бекович:

	– Қалқам, ештеңеге алаңдама. Дәрілерің-ді дер кезінде ішіп, жақсылап тынық! Қазір денсаулығыңды тағы да тексереміз.

	Перизат:

	– Айтпақшы, Омар Бекович, менің де ұйқым бұзылып жүр. Әсіресе, түнде ұйықтай алмай мазасызданатын болыппын...

	Омар Бекович:

	– А-а-а, енді сізде ондай мазасызданулар болады ғой. Сабырлы болыңыз.

	Перизат:

	– Мені тексермейсіздер ме сонда?

	Омар Бекович:

	– Соңғы тексерудің нәтижелері жақсы. Алаңдамаңыз!

	Бас дәрігер Омар Бекович шығып кетеді. Түн батады. Сахнада қараңғылық орнайды. Сезім кереуетінде жатып қиналады.

	Сезім:

	– Уһ, жаным-ай... Ауырып барамын. Жаным-ай... Жаратқан ием-ай, көмектесе көрші...

	Бөлмеге Ажал кіреді. Сезім қиналған сайын, Ажал оның қасына жақындай түседі. Оның қолынан ұстап, бетінен сипайды. Осы кезде бөлмеге Сезімнің анасының рухы Көгершін келеді. Ажал мен Көгершін айқасады. Көгершін Ажалды бөлмеден шығарып жібереді.

	Сахна жарық болады. Анасының рухы Көгершінді Сезім түсім деп ойлайды. Сезім:

	– «Құстың сезімталы көгершін», – деуші еді анам. Әкем де «көгершінді құстың төресі», – деп жем шашатын. Бала кезімнен осы құсты жақсы көргендіктен шығар үнемі түсімде көремін. Таңертең тұрсам, терезе алдына көгершіндер қоныпты.

	Перизат:

	– Әкем көгершінге жем шашады деймісің?!

	Сезім:

	– Иә, менің әкем көгершінді ерекше жақсы көреді.

	Перизат:

	– Ер адамдар құсты, гүлді, табиғатты қыздар секілді түсіне алмайды деп ойлаймыз. Біле білсек, еркектердің де жаны нәзік келеді. Сенің әкеңнің көгершінді ұнатқанына таң қалмаймын. Кезінде мен сүйген жігіт те көгершінмен тілдескенді ұнататын. Екеуміз көгершіндерге жем шашып, олармен сөйлесетінбіз.

	Сезім:

	– Көгершінді жақсы көретін ағай қазір қайда?

	Перизат: (күрсініп)

	– Ай-й, Сезімжан-й, бұл өмірдің күлдіріп тұрып, жылата салуы, көтеріп тұрып, құлата салуы қиын емес. Иә, мен ол жігітті бар жан-тәніммен сүйдім. Ол да мені ұнатам дейтін. Бірақ, неге екенін білмеймін, басқа біреуге кетіп қалды.

	Сезім:

	– Япыр-ай, неге олай жасады?

	Перизат:

	– Е-е-е, сіңлім-ай, еркектер жан сұлулығынан гөрі, тән сұлулығына көп көңіл бөлетін сияқты. Ол қаладағы бір жас қызға ғашық болып қалып, менің жанымнан мәңгілікке кетіп қалды.

	Сезім:

	– Мұнан кейін ол ағайды көрдіңіз бе?

	Перизат:

	– Сол үшін қалаға бірнеше мәрте келдім. Үнемі оны әйелімен қол ұстасып, бөпесін ойнатып жүрген кезінде ғана көремін. Кейін қаладан мүлде кезіктіре алмай қалдым...

	Сезім:

	– Өкінішті... Неге басқа қызға үйленді екен?

	Перизат:

	– Қалқам, махаббат мен үшін тартысқа ұласып кетті. Адам өмір жолында да, махаббат жолында да күресе білу керек екен.

	Сезім:

	– Ендеше, Сіз неге махаббатыңыз үшін күреспедіңіз?

	Перизат:

	– Күресе алмадым... Күрескенде не істеймін? Білмеймін, ақылыма сыймайды...

	Сезім:

	– Сіз ол кісіні әлі ұнатасыз ба?

	Перизат:

	– Ол менің алғашқы да, соңғы да махаббатым. Жаныңмен жақсы көрген адамың жар жолда қалдырса, жүрегің жараланады екен. Күндіз-түні жылаумен болдым, тіпті, өмір сүргім келмеді. Бірақ ешқашан олардың алдында басымды имеуге тырысамын.

	Үнсіздік.

	Перизат:

	– Айтпақшы, сен өзіңнің отбасың туралы айтпадың маған. «Әкем көгершінді жақсы көреді», – дедің ғой?

	Сезім:

	– Иә, менің әкем де, анам да көгершінді жақсы көретін. Өкінішке орай, анам ерте қайтыс болды. Ал, әкем көгершіндермен әңгімелесуден әлі күнге жалықпайды...

	Перизат:

	– Анам қайтыс болды деймісің?.. Қап, жатқан жері жайлы болсын...

	Палатаның есігі ашылып, бөлмеге Клара Жүсіповна мен медбике келеді.

	Клара Жүсіповна:

	– Ал, қыздар жағдайларың қалай?

	Науқастар бірге:

	– Жақсы.

	Медбике есік алдында жатқан Перизаттың қасына келіп, ине салады. Клара Жүсіповна оның дене қызуын өлшейді, қан қысымын тексереді.

	Перизат:

	– Клара Жүсіповна, бізді тым болмаса бір мезгіл далаға шығарыңыздаршы, а?! Күн көзін көріп, жерді аяғымызбен бассақ, көңіліміз бір көтеріліп қалар еді?!

	Клара (даусын қатты шығарып):

	– Сіздерге қозғалуға болмайды!

	Перизат:

	– Кешіріңіз, ұят та болса айтайын, жата-жата менің жамбасым ауырды. Сіздерді тыңдасақ «үйтуге болмайды», «бүйтуге болмайды» дегеннен басқа ештеңе айтпайсыздар. Тым болмаса бізге бір рет қозғалуға болатын шығар енді...

	Клара:

	– Енді бұл сіздердің сырқаттарыңызға байланысты қойылған диагноз ғой! Сізден әлдеқайда кішкентай қыз жатыр ғой, әні, осы палатада. Сәл шыдасаңыз нетті!

	Клара Жүсіповна Сезімнің қасына келеді.

	Клара Жүсіповна:

	– Иә, Сезімжан, тыныш ұйықтап жүрсің бе? Өткенде бас дәрігер Омар Бековичке ұйқым бұзылды депсің ғой!

	Сезім:

	– Иә, өткенде аздап мазасызданған едім. Қазір шүкір, жақсымын. Айтпақшы, сізге түсімді айтайыншы. Түнде түсімде көгершін көріп едім, таңертең оянғанымда терезе алдына көгершіндер қонды. Содан...

	Клара Жүсіповна Сезімнің сөзін ары қарай тыңдамай бөліп тастайды.

	Клара Жүсіповна:

	– Қызым, түс жорып тұратын менің уақытым жоқ! Негізі түсіңде құс көрген жақсы дейді ғой білгіштер... Жә, енді бүгін ертерек жатып демал. Ертең әкең келгенде «ұйқым бұзылды» десең, ол кісі бізге ұрсып жүрер...

	Дәрігер Клара Жүсіповна мен медбике бөлмеден шығып кетеді.

	Сезім: (Перизатқа қарап)

	– Естідіңіз бе, ертең әкем келеді екен. Сіз танысатын болдыңыз.

	Перизат:

	– ??? (жауап қатпайды).

	Сезім:

	– Ұйықтап қалдыңыз ба?

	Перизат: – ??? (тағы үнсіз) Сезім:

	– Қайырлы түн! Менің әлі ұйқым келер емес. Терезеден қала тіршілігін тамашалайыншы бір. Ооо, көшеде адамдар қол ұстасып қыдырып жүр екен. Балалар да жүр... Қап, ана жерде жүгіріп бара жатқан бүлдіршін құлап қалды-ау... Анасы қайда екен а?.. Е-е-е, мына жақта жүр екен ғой. Анасы мен баласы бір-бірін құшақтап жатыр. (Сезім осы көріністің барлығын сондай жадыраған дауыспен ерекше қылып айтады)

	Перизат бұл сәтте ояу еді. Бірақ ол жанындағы Сезімге өзінің ояу екендігін сездірмеді. Іштей ашуланып жатады:

	Перизат: (іштей)

	– Әлгі дәрігер Клара Жүсіповнаның айтқан сөзі сүйегімнен өтіп кетті. «Қасыңдағы кішкентай қыз шыдап жатыр», – дейді ғой. Қайдан білсін, бұл қыздың терезеден бар қызықты тамашалап жатқанын...

	Ашуымды басып, тынығайын деп едім, мына бір қыз да «терезе, терезе» деп тынышымды кетірді... Иә-ә, мойындау керек, бұл қыз өте әдемі. Сосын да шығар, дәрігерлер оның қасына жиі барады. «Өлмесең тұрма» дегендей менің жанымнан өтіп кетеді қайқайсысы да. Оның үстіне әкесі де бір мықты көрінеді. Ал менің ауруханаға іздеп келетін жақыным да жоқ! (ашулана сөйлейді) Сахнада қараңғылық орнайды.

	Төртінші көрініс.

	Таң атады. Сахнада палатадағы науқастар.

	Перизат:

	– Бөлме іші салқындап кетті. Сірә, күз келді-ау деймін е?! Даладағы ызғырық желдің ашулы даусын естіп жатырмын.

	Сезім:

	– Иә, күз келді...

	Сезім үнсіз ыңылдап жатады да Абайдың «Күз» өлеңінен үзінді оқиды.

	Сезім:

	– Сұр бұлт түсі суық қаптайды аспан,Күз болып, дымқыл тұман жерді басқан. Білмеймін тойғаны ма, тоңғаны ма,

	Жылқы ойнап, бие қашқан, тай жарысқан.

	Абайдың бұл өлеңі есіңізде ме?

	Перизат:

	– Әрине, есімде... (Ол да осы өлеңнің келесі шумағын жалғастырады)

	Жасыл шөп, бәйшешек жоқ бұрынғыдай, Жастар күлмес, жүгірмес бала шулай. Қайыршы шал-кемпірдей түсі кетіп, Жапырағынан айрылған ағаш, қурай.

	Күздің әр күні мен үшін сағынышқа толы. Сүйген жігітім мені күзде сүйіп, күзде жылатты... Мен оны осы мезгілде ерекше сағынамын. Тіпті, көрсем деп армандаймын...

	Сезім (терең күрсінеді де терезеге қарап):

	– Күздің келгенін мына терезе де «хабарлап» жатыр. Сіз айтқандай, дала жасыл көйлегін шешіп, қоңыр күртешесін киіпті.

	Тоңған-ау деймін, сірә...

	Перизат (ашулы дауыспен):

	– «Терезе, терезе», – деп қақылдап, қызықтырып қоймадың ғой. Ал айтшы, дәл қазір не көріп жатырсың сол терезеден?! Сезім: (Біраз үнсіздіктен соң) – Хахаха, ананы қара?!

	Перизат:

	– Жынданғаннан саумысың өзің?! О, тоба, ананы қара дейді ғой. Нені қараймын мен?! Қарсы алдымда қабырғадан өзге түк жоқ.

	Сезім (күлкісін тия алмайды көпке дейін):

	– Ашулана көрмеңіз, күлкі қысып кетті. Қазір айтамын... (біраз күліп алады) Көшеде бір қыз жолдан өте беріп еді, бір көлік үстіне лай суды шашып кетті. Жаңа ғана сынып кетердей боп майысып әзер келе жатқан әлгі қыз енді бұлқан-талқан болып ашуланып... (сөзін аяқтай алмайды тағы күледі).

	Перизат:

	– Немене осынша қатты күліп! Бұл күлетіндей нәрсе емес қой! Адамның үстіндегі киімі бүлінсе, енді ашуланбай не істеу керек?! «Терезе, терезе», – деп қақылдағанда бір мағыналы әңгіме айта ма десем... Сенің бос сөзіңді тыңдағанша, ұйықтасамшы...

	Сезім:

	– Сізге осы менің әңгімем, күлкім ұнамай-ақ қойды-ау! Сіз жақтырмайды екен деп сонда менің үнсіз отыруым керек пе еді?!

	Перизат:

	– Саған орынсыз әңгіме айтпа деймін! Жап-жас болып, сөзден ілік іздейді екенсің!

	Немене үлкенді сыйлап көрмедің бе?!

	Сезім:

	– Кешіріңіз, марқұм анам маған үлкеннің алдынан кесе-көлденең өтпеуді, үлкенге қарсы сөйлемеуді үйреткен-ді. Бірақ мен сіздей адамды алғаш көруім. Біле білсеңіз, бұл бөлме екеумізге де ортақ!

	Перизат:

	– Пішту, бөлме ортақ дейді ғой...

	Осы кезде палатаның есігі қағылып, бөлмеге Сезімнің әкесі Хакім кіреді. Екі науқас үнсіз қалады.

	Хакім:

	— Сезім, қызым, даусың қатты шығып

	жатыр ғой... (!) Сезім:

	— О-о-о, әке, әкетайым менің! (Құшағын ашады). Келдіңіз бе? Сағындым ғой сізді. Біз, мына апай екеуміз әңгімелесіп жатыр едік...

	Хакім (қызының бетінен сүйіп, құшақтап):

	— Құлыным менің, жалғызым, жарығым!

	Жағдайың қалай?

	Сезім:

	— Жақсымын, әкешім қазір! Тәуба, жазылып келемін. Өткенде бас дәрігер Омар Бекович «жазыласың» деді.

	Хакім:

	— Солай ма, қарғам, жазыласың деді ме? Е-е-е-е, Алла Тағала, жарығымды, сырқатынан айықтыра көр!.. Жаңа мен де дәрігерлеріңмен сөйлестім, олар сені «ақылды, елгезек» деп жатыр. «Берген дәрілерді уақтылы ішеді, емін алады» дейді. Айналайын, алтыным сол, дәрігерлердің айтқанын екі етпе жарай ма?

	Хакім сөмкесін ашып қызына әкелген тәттілерін үстел үстіне қоя бастайды.

	Сезім:

	— Әрине. Айтпақшы, әке, өткенде түсімде көгершін көріп едім, таңертең оянғанымда терезе алдында көгершіндер қоныпты.

	Хакім:

	— Бәрекелде, көгершін жақсы ғой, қызым! Демек, осы ауруханадан жазылып шығып, құс сияқты биікте самғап ұшып жүресің. Марқұм анаң көгершінді жақсы көруші еді ғой, есіңде ме?! Бәлкім, анаң көгершін болып ұшып келіп, сені қорғап жүрген болар.

	Сезім (Перизатты нұсқап):

	— Әке, қасымдағы апайға анам екеуіңіздің көгершінді жақсы көретіндеріңізді айттым. Мына апай да көгершінді ұнатады екен. Өткенде екеуміз көгершін туралы көп әңгіме айттық.

	Хакім:

	— Солай ма?

	Сезім:

	— Иә, әке, көгершіндермен сөйлесе алатыныңызды айтып едім, содан сізбен танысамын деді апайым.

	Перизат Сезіммен сөйлесіп отырған Хакімді көргенде қатты қиналады. Себебі Сезімнің әкесі оның бұрынғы жігіті еді.

	Перизат (іштей):

	— Ойпырмай, мына, мына... дауыс менің Хакімімнің даусына қатты ұқсайды ғой. Бет-жүзін анық көре алмай жатқаным. Егер осы адам Хакім болса қайтем?! Жо-оқ, олай болуы мүмкін емес....

	Осы кезде Хакім Перизаттың

	кереуетінің жанына келеді. Екеуі бірбіріне қарап қалады.

	Хакім:

	— Алла шипасын берсін.

	Хакім жанына келген кезде Перизат қатты сасады.

	Перизат (абдырап):

	— Әәәәууминнн!

	Хакім:

	— Қызымның қасында естияр адам бар деп естіп едім. Сіз екенсіз ғой. Мен... Мен сізді бір жерден көрген сияқтымын. Біз таныс емеспіз бе?

	Перизат:

	— ЖЖЖ-Жоқ, біз таныс емеспіз. Танымаймын сізді.

	Хакім:

	— А-а, кешіріңіз, көзіңіз таныс, біреуге ұқсайсыз... Адамға адам ұқсай береді ғой бірақ. Сізден өтінерім, ұйықтаған кезде қызыма қарап қойыңызшы. Ол әлі кішкентай ғой...

	Перизат:

	— ЖЖЖарайды, қарап қояйын!...

	Палатада Хакім мен Сезім сөйлесіп отырады. Мұңлы музыка ойнайды. Перизат төсегінде жатып қатты өксіп жылайды.

	Перизат (іштей):

	— Бұл қалай болғаны?! Мынау Хакім ғой. Сонда мына қыздың әкесі менің Хакімім екен ғой... Қайран Хакім!.. Қайран деймін-ау, мына жүрегі құрғыр оны әлі де сүйеді екен ғой а?! Ол... ол мені танымады, жай біреуге ұқсатты. Көзімді... көзімді ұмытпапты бірақ. Оның танымауына қарағанда сонда мен қартайып, ажарсызданып кеткенмін бе?! Ойпырмай, мен қанша уақыт жанымда жатқан қыздың әлгі сұр жыланнан туған бала екенін білмегенім бе? Ай-й, бірақ осы қызды ұнатпаушы едім, сезген екенмін ғой.

	Музыка басылады. Хакім мен Сезімнің әңгімесі аяқталады. Хакім қызымен, Перизатпен қоштасады.

	Хакім:

	— Жақсы, қызым, мен үйге қайтайын.

	Сен дәрілеріңді уақтылы іш жарай ма?

	Сезім:

	— Жарайды әке! Алаңдамаңыз, сау болыңыз.

	Хакім:

	– Аман бол, қалқам!

	Хакім (Перизатқа қарап):

	— Сау болыңыз! Алла шипасын берсін!

	Перизат үнсіз бас изеп қоштасады. Палатада үнсіздік орнайды. Перизат пысылдап жылап жатады.

	Сезім:

	— Перизат апай, сіз жылап жатырмысыз?

	Перизат:

	— ??? (үнсіз) Сезім:

	— Сіз манағы менің айтқан сөзіме ренжіп жатырсыз ба? Ренжімеңізші... Айтпақшы, әкем сізді бір жерден көрген сияқтымын дейді. Мен сізді ренжітіп алғанымды айтып едім, әкем көгершінді жақсы көрген адам мейірімді болуы тиіс дейді. Әйтпесе, көгершіндер бізге жақындамайтын көрінеді. Сіз мені кешіріңізші.

	Перизат:

	— Менің мазам болмай тұр, Сезім!

	Сезім:

	— Жарайды...

	Жарық сөнеді.

	Бесінші көрініс.

	Сахнада дәрігерлер бөлмесі. Үстелде төрт-бес дәрігер кеңесіп отыр. Араларында бас дәрігер Омар Бекович пен орынбасары Клара Жүсіповна бар.

	Омар Бекович:

	— Жетінші қабаттағы палатада төсек тартып жатқан екі науқастың да халі ауыр. Әсіресе, терезе алдындағы кереуетте жатқан Сезімнің жағдайы өте нашар. Олар Жаңа жылдың таңың көрмей, үзіліп кетуі де мүмкін.

	Клара Жүсіповна:

	– Иә, күн өткен сайын, байғұс бала солып барады. Омар Бекович, бар жағдайды қыздың әкесіне айтқанымыз жөн болар. «Ауруын жасырған өледі» дейді ғой. Ертеңгі күні басымыз пәлеге қалып жүрмесін. «Қызым жазылады» деп үміттеніп жүрген әкесіне ертеңгі күні оның қазасы оңайға соқпас! Оның үстіне байғұс қыз өмірінің соңғы күнін отбасында өткізсін.

	Омар Бекович:

	— Олай жасауға болмайды, Клара Жүсіповна. Байғұс кісі онсызда да жыларман халде жүр. Қызды осы ауруханада, өз бақылауымызда ұстаймыз.

	Клара:

	— Не де болса әкесіне айтайық, Омар Бекович. Әйтпесе ертеңгі күні қиын боп жүрер...

	Омар Бекович (ойланып қалады):

	– Иә... Клара Жүсіповна бір жағынан сіздікі де дұрыс... Айтқанымыз да жөн болар...

	Сахнада палата көрсетіледі. Таң атып келеді. Екі науқас ұйықтап жатыр. Бөлмеге қайтадан Ажал кіреді. Ол екі науқастың кереуетіне кезек-кезек барады. Сезімнің қасына барып қолынан ұстап, көп айналшықтап жүреді.

	Шымылдық.



	ЕКІНШІ БӨЛІМ

	Алтыншы көрініс.

	Палатаға кішкентай шырша қондырылған. Шам жанып-сөніп тұр. Мұны екі науқас қызықтап жатыр.

	Перизат:

	— Қарашы, Сезім, мына шыршаның шамдары әдемі е? Жалт-жұлт етіп, көздің жауын алады. Шыршаның жанына барып қолыммен ұстағым келіп тұрғаны.

	Сезім:

	—Бала кезімде үйге қондырылған шыршаның жанынан шықпаушы едім. Ойыншықтарын жақсы көретінмін. Есейе келе сол шыршаны өзім безендіретін болдым. Енді қараңызшы, алдымда тұрған шыршаға жете алмай отырғанымды...

	Бөлмеге бас дәрігер Омар Бекович, Клара Жүсіповна, тағы да бір-екі дәрігер, Хакім мен Аяз ата, Ақшақар кіреді.

	Омар Бекович :

	— Ал, қыздар, Жаңа жыл құтты болсын! Біз сіздердің тез арада сауығып, үйлеріңізге қайтуларыңызға тілектеспіз. Аяз ата мен Ақшақар да сіздерді арнайы құттықтауға келіпті.

	Аяз ата мен Ақшақар (науқастарға)

	– Жаңа жылдарыңыз құтты болсын. Біз сіздерге сыйлық әкелдік.

	Аяз ата мен Ақшақар науқастарға сыйлықтар береді. Дәрігерлер бөлмеден шығып кетеді. Қыздар сыйлықтарын алып мәз болып жатады. Бөлмеде Хакім қалады. Ол екі науқасқа Жаңа жылдық сыйлық тарту етеді. Бөлмеге торт әкеліп кеседі.

	Хакім (Перизатқа қарап):

	— Қалайсыз? Жағдайыңыз жақсы ма?

	Перизат:

	— Шүкір, жақсымын.

	Хакім:

	— Лайым, бәрі жақсы болғай. Жаңа бас дәрігер Омар Бековичпен сөйлесіп едім, сіздердің жағдайларыңыз жақсы деді. Құдай қаласа, менің қызымды осы бір-екі күндікте ауруханадан шығарады екен...

	Сезім (сыйлығын тамашалап отырып):

	— Алақай! Әке, рас айтамысыз. Мені ауруханадан босата ма?

	Хакім (күрсініп):

	— Иә, қалқам, бас дәрігер жаңа солай

	деді (қызын құшақтап бетінен сүйеді). Перизат:

	— Шығарады деймісіз?!

	Хакім:

	— Иә, шығарады...

	Перизат:

	— Жақсы хабар екен...

	Қыз бен әкесі өзара сөйлесіп жатыр..

	Баяу музыка ойнайды.

	Перизат (іштей кіжініп):

	— Солай де, Хакім! Қызыңды сен күтіп аласың, ал мені кім күтіп алады.... Терезеден бар қызықты тамашалаған жалмауыз қызың, енді менен бұрын таза ауа жұтып, даланың топырағын баспақшы ма! Жооооқ! Олай болуы мүмкін емес... (өз басынан ұрады).

	Сәлден соң Хакім қызымен, Перизатпен қоштасып, шығып кетеді. Сахнада сәл-пәл қараңғылық орнайды.

	Сезім:

	— Алақай, естідіңіз бе, мені ауруханадан шығарады. Қатты қуанып тұрмын. Мұнан соң ауырмау үшін қалың киініп, дұрыс тамақтанып жүруім керек. Үйге барған соң, әкеме дәмді қылып тамақ пісіріп беремін. Әкем екеуміз енді көгершіндерге жем шашатын болдық! Көгершіндерді де сағынып қалдым...

	Перизат:

	— Қуанышыңа ортақпын ғой, Сезім. Бірақ бізді бұл ауруханадан қалай шығарып жібереді менің таңым бар?

	Сезім:

	— Әлгінде әкеме бас дәрігер Омар Бекович мені жазылды депті ғой. Естідіңіз емес пе? Ол кісі мықты дәрігер... Егер сізді ауруханадан шығарса ауылыңызға барасыз ба әлде қалада боласыз ба?

	Перизат (көпке дейін үндемей қалады да):

	— Мені қалада да, далада да күтіп отырған ешкім жоқ, Сезім. Мен жалғызбын. Өткенде айттым ғой, менің бір кездері бақытты күндерім көп болған. Бірақ әлдебір сайқал сол бақытымды ұрлап кетті. Үйленгелі тұрған жігітім, басқа қызға ғашық боп мені тастап кетті (ашуланып айқайлайды). Енді сол жігіт күнде қасыма келіп «қызым, қызым» деп қызын маған тапсырады.

	Сезім (аң-таң қалады):

	— Не дейсіз? Кімді айтып отырсыз? Қызы кім? Жігіті кім?

	Перизат (дереу есін жиып алады):

	— Жә-ә, көңіліңе алмай-ақ қой. Мен саған басқа нәрсе айтып кетіппін ғой... Айтпағым, Сезім менің барар жерім жоқ. Дәрігерлер ауруханадан шығарған күні, бұйырғанын көрермін.

	Сезім:

	— Иә, менің есімнен шығып кетіпті. Сіз жалғызбын деген екенсіз ғой.. (ойланып қалады) Таптым, егер қарсы болмасаңыз, біздің үйде, бізбен бірге тұрыңыз. Әкем екеумізге серік боласыз... Үйде басқа адам жоқ.

	Перизат:

	— Жоооооқ, олай болмайды, Сезім.

	Бұлай дей көрме!

	Сезім:

	— Менің сізге көмектескім келген еді... Жарайды, өзіңіз біліңіз.

	Екі науқас мұнан ары сөйлеспейді. Біраз үнсіз жатқан соң екеуі ұйқыға кетеді.

	Таң атып келеді. Бөлмеге Ажал кіреді. Сәлден соң Сезімнің тынысы тарылып, жағдайы нашарлай бастайды. Ажал оның қасына жақындаған кезде анасының рухы Көгершін келеді. Ажал мен Көгершін екеуінің арасында тағы қақтығыс басталады.

	Ажал Көгершінді ұрып тастайды. Көгершін ұшып кетеді. Сезімнің тыныс алуы нашарлайды.

	Сезім (Жан-жағын қолымен сермеп):

	– Кет, кетіңдер! Шығыңдар ана терезеден!

	Сезім Перизатқа айқайлап, көмек сұрайды.

	Сезім:

	– Дәрігерлерді шақырыңызшы, менің халім нашарлап бара жатыр!

	Перизат:

	— ??? (үнсіз)

	Сезім: (айқайлап)

	– Естисіз бе, көмектесіңізші деймін...

	Перизат:

	– ??? (тағы үнсіз қалды) Сезім:

	– Қолым кереуетімдегі түймеге жетпей жатыр. Әлсіреп барамын. Сіз кереуетіңіздегі түймені басыңызшы, дәрігерлер келсін.

	Естисіз бе, маған көмек керек.



	Перизат кереуетіндегі түймені басқысы келеді. Қолын түймеге апарады да баспай қалады.

	Перизат (іштей):

	– Мен қызықпын осы, мына қызға неге көмектесуім керек, а! Бұл қыз қиналса кезінде мені жылатқан әкесі де қиналады емес пе?! Кегімді осылай аламын. Баспаймын, түймені...

	Сезім:

	— Ту, Алла-ай, үйге қайтамын дегенде, ауырып қалғанымды қарашы. Перизат апа, әлсіреп барамын...

	Перизат түймеге қолын апарып, тағы ойланады.

	Перизат (іштей):

	— Жоооқ, Перизат, мұның болмайды! Бұл бейкүнә қыздың не кінәсі бар. Мені жылатқан бұл қыз емес, әкесі мен шешесі емес пе? Бас, кереуеттегі түймені...

	Перизат түймені басады. Бірақ бұл уақытта ажалмен арпалысқан Сезім көз жұмған еді.

	Перизат:

	— Сезім! Сезім, маған бірнәрсе дедің бе жаңа?

	Сезім: — ??? (үнсіз) Перизат:

	— Сезім деймін...

	Сезім:

	— ??? (үнсіз)

	Перизат (күрсініп):

	– Сенің қиналғаныңды көргенде қатты аядым. Кереуетімнің жанындағы түймені басып, дәрігерлерді шақырғым-ақ келді. Бірақ сенің әке-шешеңнен әу баста кек алуды көздеген едім. Хәкімді тура өзім сияқты еңіретуді армандағанмын. Бірақ дер кезінде қолыма түспеді. Өкінішті, кегімді олардан емес, бір жапырақтай болған сенен алдым. Біле білсең, мен сенен бәрін де қызғандым. Өзің ғой, алғашында терезеден қаланы тамашалап, қызықтырғансың. Енді даланы менен бұрын көрмекші болдың. Бәрін менен бұрын көргің келді. Тура анаң сияқты бірінші болуға тырысасың. Бірақ, мен сенің шешеңе жол берсем де, саған жол бергім келмеді. Эх-х, Хакім дүние кезек деген осы! Мен есемді қызыңнан қайтардым!

	Палатадан дабыл белгісі жеткен соң дәрігерлер келеді. Дәрігерлер Сезімнің денесіне жапқышын жауып, палатадан алып кетеді.

	Перизат жалғыз жатыр. Бөлме іші тас қараңғы. Ол өз-өзімен күбірлеп сөйлейді.

	Перизат:

	– Тезірек, таң атса, дәрігерлерге кереуетімді терезе алдына қойып беріңдер деймін.

	Жарық сөнеді.

	Жетінші көрініс.

	Палатаның есігі ашылып, бөлмеге Хакім кіреді. Перизат шошып кетеді. Хакім қатты жылағандықтан, бет-аузы ісіп кеткен.

	Хәкім:

	— Есенсіз бе?

	Перизат:

	— Есенбіз. Сезімнің қазасы қайырлы болсын. «Жан бар жерде қаза бар» деген.

	Хәкім:

	— Қызымның қайғысы қабырғамды қайыстырып кетті. Қайтейін, өмірімнің соңғы сәті жалғыз өтуге жазылған шығар.

	Сезім анасы сияқты мені жылатып кетті...

	Перизат:

	— Жалғыз екеніңізді білемін, Сезім айтқан еді.

	Хәкім:

	— Сезім айтты деймісіз? Дерті жанына батып жүрсе де қызым мені ойлап кеткен екен ғой. Ақтық сапарында сізге бірдеңе айта алды ма?

	Перизат:

	— Сезім қиналып жатқанда «Ауруханадан жазылып шықсаңыз, әкеме қарап қойыңыз» деді. Мендегі ашу оның аманаты тұрмақ, өліміне де... (Хакім сөзін бөліп тастайды)...

	Хакім (бетін басып жылайды):

	— Қарашығым, ақырғы аманатында да мені сізге тапсырған екен ғой...

	Перизат:

	— «Өлген артынан өлмек жоқ». Көп жылай бермеңіз, Сезімге ауыр тиеді! Өмірде жалғыз қалу жаман дерт екенін мен жақсы білемін!

	Хакім:

	— (көз жасын сүртіп) Енді біз екеуміз бір-бірімізге сүйеніш болайық. Мен сізге қамқор боламын. Қызымның әпкесі ретінде, туысым ретінде сізге көмектесемін.

	Перизат:

	— Жоқ! Мен сіздің көмегіңізге зәру емеспін!

	Хакім:

	— Олай демеңіз! Қазір дәрігерлерге айтып, кереуетіңізді жоғары жаққа қойғызамын! Қажетті дәрі-дәрмегіңізді алдыртайын. Тек, жазылып кетсеңіз болғаны... Перизат:

	— Кезінде қайырылмай жылатып кеткен едіңіз. Енді мүсіркеп, жұбатуыңыздың қажеті жоқ!

	Хакім:

	— Кезінде... Кезінде деймісіз? Түсінбедім, біз өзі таныс па едік?

	Перизат:

	— Таңдаған жолыңыз бөлек болғанымен, тағдыр бізді аурухананың тар бөлмесінде табыстырды, Хәкім. Мен Перизатпын ғой...

	Хакім:

	— Пе-пе-Перизат! Япырмай, сені де көрер күн бар екен ғой. Бәсе-ау, сені алғаш көргенде көзіңнен танығам... Бұл ауруханаға қалай түстің?

	Перизат:

	— Сенен ажыраған соң, жазылмас дертке шалдықтым. Сыртым бүтін болғанымен, жүрегім мұң-шерге, ыза-кекке толы. Сен менің жастығымның күл-талқанын шығардың! Басыңа іс түскенде жалғызбын деп жылайсың, ал мен өмірбойы жалғыз болғанмын...

	Хәкім:

	— Мен сені ауылға іздеп барғанмын, таппадым. Кешірші мені, Перизат!

	Перизат:

	— (кекетіп күледі). Кешірші дейді... Неше жылғы өкінішті, ашу-ызаны әсте бір сәтте бір-ақ ауыз сөзбен кешіре салу оңай деймісің?..

	Хәкім:

	— Біздің ауруханада кездесуіміз тағдыр ғой.

	Перизат:

	— Басымызға қайғының бұлты үйірілгенде, өзегімізді өкініш кернегенде тағдырға сілтей саламыз. Сенің мені жылатып, басқаны таңдағаныңа тағдырдың не кінәсі бар, айтшы? Менің бар ғұмырым әйелің екеуіңе кектенумен өтті. Обалынай сол кегім сендерден емес, жапырақтай қызыңнан, о, тоба!..

	Хәкім:

	— Енді маған не қыл дейсің, айтшы?! Онсызда жаным ауырып жүр...

	Перизат:

	— Бәлкім, кезінде мені жылатпай кеткеніңде біз бақытты отбасы болар ма едік?! Менде саған Сезімдей қыз тауып берер едім ғой... Адамға қиянат жасауға болмайды, Хәкім-м-м...

	Палатаға Ажал қайта кіреді. Перизат талып қалады. (мұңлы музыка) Хакім палата ішінде зыр жүгіріп, дәрігерлерді шақырады. Дәрігерлер мен медбикелер Перизаттың денсаулығын тексереді...

	Жарық сөнеді.

	Сегізінші көрініс.

	Бас дәрігер Омар Бековичтің бөлмесі көрсетіледі. Омар Бекович пен Хәкім Перизаттың денсаулығы туралы аз-кем сөйлеседі. Бұлардың әңгімелері қимылқозғалыс, іс-әрекет арқылы көрсетіледі. Сахнада Хәкім жалғыз қалады. Ол басын қос қолымен қысып, қатты өкінеді.

	Хәкім:

	— «Сезімім ауруға шалдыққанда еш адамға титтей де жазығым жоқ, бірақ Алла менің көз жасымды тыймады-ау» деп жылаушы едім. Сөйтсем, кезінде сенің көз жасыңа қалған екенмін ғой, Перизат. Сенің налаң қызымның өмірін қысқа етті. Әттең, неге ғана сені жылаттым екен. Неге?.. Адамға адам қиянат жасауға болмайды!. Жер жүзі дөңгелек деген осы, міне, опық жеп тұрмын... Әттең, дүние... Қу жалғанай!...

	Перизаттың палатасы. Науқас әлі есік алдындағы кереуетте жатыр. Бөлмеге медбике мен дәрігердің орынбасары Клара Жүсіповна кіреді.

	Перизат:

	— Кешіріңіз, Клара Жүсіповна есік алдында жатудан әбден жалықтым. Кереуетімді терезе алдына орналастырып бересіздер ме? Бәлкім, даладағы көріністер көңілімді көтерер.

	Клара Жүсіповна (кекетіп):

	— «Терезе, терезе» дей бересіз. Құдды, осы терезенің артында басқа бір өмір бардай.

	Медбике науқас жатқан кереуетті терезе алдына орналастырады. Перизат терезе алдына жатқан соң көзін екі қолымен басады.

	Перизат (көзінен қолын алып жатып):

	— Е, Жаратқан Алла, менің де жарық дүниені тым болмаса терезеден көретін күнім бар екен ғой!

	Қолын көзінен алғанда шошып кетеді. Перизат :

	– Япырау, бұл қалай болғаны өзі?! Мына терезенің ар жағында қарсы үйдің қабырғасынан өзге түк жоқ қой... Сезім қаланың әдемі көшесі, ерсілі-қарсылы өтіп жатқан шетелдік көліктер, адамдар деп қызықтыратын еді ғой. Неге мен олардың бірде-бірін көре алмай жатырмын. Ол өкіріп жылайды.

	Перизат:

	 — «Мен не деген жауызбын!» Кешірші, мені Сезім, кешірші... Жастығымда жіберген қателігім үшін сенен неге өш алдым екен, жарығым! Неге ғана сұм ажалдың жетегіне еруіңе жол бердім! Осы бір қу ағаш терезені сенен қызғанып едім, мұнан ештеңе көрінбейді екен. Дала тұрмақ, күн сәулесін көрудің өзі мұң екен ғой мұнда. Көңілімді табу үшін, түрлі әрекет жасаған екенсің ғой, құлыным...Менің ойымды сергіту үшін көше қызықтарын көзіңмен көріп тұрғандай әңгімелейді екенсің ғой. Ал, мен... Ал, мен... Қызғаныш ит-ай, қызыл иттің жеміне айналдырдың... Кешірші мені, Хәкім, кешірші!

	Жарық сөнеді. Сахнада аз-кем тыныштық орнайды. Кенет тарс етіп есік ашылады да, палатаға Ажал кіреді. Сахнада жалғыз шам жанады. Ажал Перизатты қинайды. Перизат пен Ажал қатты қақтығысады. Әлсіз Перизат көз жұмады. Сәлден соң палатаға дәрігерлер келіп, оның мүрдесін алып кетеді.

	Шымылдық СОҢЫ.





«СОҒЫСТЫҢ СОҢҒЫ ЖЕСІРІ»


	(«Қазақстан халық жазушысы» Шерхан Мұртазаның «Соғыстың соңғы жесірі»,

	«41 жылғы келіншек» әңгімелері негізінде жазылған екі актілі, он оқиғалы пьеса-

	инсценировка)



	ҚАТЫСУШЫЛАР:

	Хадиша – майданнан жолдасын күтіп жүрген әйел.

	Мақсұт – Хадишаның жолдасы (кейіпкер елес түрінде, шымшық түрінде көрсетіледі).

	Ізет – Қарттар үйінің директоры.

	Гүлбану – медбике.

	Ольга – Қарттар үйінде Хадишамен бір бөлмеде тұратын кейуана.

	Зібайда – Қарттар үйіндегі кейуана.

	Дәмелі – Қарттар үйіндегі кейуана. Тәрбия – Қарттар үйіндегі кейуана. Ақшай – Ізеттің анасы. Хадишаның ауылдасы.

	Қосымша: қариялар, дәрігерлер, полицейлер, асхана қызметкерлері.

	Бірінші көрініс.

	Қарттар үйінің бөлмесі. Бөлмеде екі кереует, шағын үстел, екі орындық тұр. Терезе алдында орналасқан кереуетте Хадиша жалғыз өзі ыңылдап ән айтып отыр.

	– Жақсы құлын білінер жорғасына-а-ан,

	Ғашық болдым мен саған он жасымна-ан. Мақсұт-ау, қарақ-ай,

	Өмір өті-і-іп барады-ай.

	Міне, тағы да таң атты. Тағы да арайлы таңды жалғыз қарсы алдым. Мақсұттан әлі бір хабар жоқ. Алақандай жүрегім «Мақсұт» деп соққанымен, бойымда бір үрей бар. Осы бір қорқыныштан қалай арыларымды білмеймін...

	Бөлмеге медбике Гүлбану кіреді. Қолында әдемі гүлі бар.

	Гүлбану:

	– Хадиша апа, туған күніңіз құтты болсын!

	Хадиша:

	– Бүгін менің туған күнім бе еді?

	Гүлбану (күліп):

	– Иә, Хадиша апа, бүгін сіздің туған күніңіз ғой.

	Хадиша (өз-өзімен күбірлеп сөйлейді):

	– Беу, дүние-ай, күндерім ұрланып өтіп жатыр екен ғой. Сексен жасқа толдым... Ал Мақсұтты көрмегеніме алпыс жыл болыпты.

	Гүлбану Хадишаның бетінен сүйіп, гүл шоқтарын тарту етті.



	Хадиша:

	– Рахмет, қызым. Мен гүлді ұнатпаушы едім. Бұл шөпті бөлмеге бекер әкелгенсің!

	Гүлбану:

	– Бекер әкелдің дейсіз бе? Гүлден аллергияңыз бар ма еді?

	Хадиша:

	– Жо-оқ, қызым, ешқандай әләрг, әләрг...

	Не деп едің жаңа?

	Гүлбану:

	– Аллергия. Шөп иісінен тынысыңыз тарыла ма дегенім ғой.

	Хадиша:

	– Шөп исінен тыныс тарылады дегенді алғаш естуім, қызым. Гүлді жақтырмаймын.

	Жалғыз қалуыма осы пәле себепші болды.

	Гүлбану:

	– Жалғыз қалуыма себепші болған осы гүл дейсіз бе? Қалай сонда?

	Хадиша:

	– Есіл ердің обалына қалдым осы қу шөп үшін. Еңлік гүлі менің не теңім десейші?!

	Жә, басқа әңгіме айталық...

	Гүлбану:

	– Қызық екен... Айтпақшы, Хадиша апа, бөлмеңізді өзгертсек қайтеді? Мәселен, сіздің кереуетіңізді мына жерге, ал үстелді терезе алдына қойып, былай...

	 (Гүлбану қолымен көрсете бастаған кезде Хадиша оның сөзін бөліп тастайды).

	Хадиша:

	– Жооқ, қызым, бөлмедегі заттарды қозғама. Егер мені Мақсұт іздеп келсе, мына терезені қағады ғой. Оның терезе қағысы тым қатты. Міне, былай қағады (терезені қағып көрсетеді). Гүлбану:

	– Мұнда ешкім терезе қақпайды, Хадиша апа. Оның үстіне сыртта күзетші бар.

	Алаңдамай, тыныш ұйықтай беріңіз.

	Хадиша:

	– Терезе қақпағаны несі?! Сонда бұл үйге ешкім келмейді ме?! Айналайын алтындарым-ау, біз бәріміз қонақжай қазақтың ұрпағы емеспіз бе?

	Гүлбану:

	– Хадиша апа, мұныңыз дұрыс. Бірақ бұл жер – жеке үй емес, Қарттар үйі ғой. Мұнда бөгде адамның кіруіне рұқсат етілмейді. Қорықпаңыз, ешкім де терезе қаға алмайды.

	Хадиша ана:

	– «Бөгде адамды кіргізбейді» дейсің бе? Сонда ертең мені Мақсұт іздеп келсе, күзетшілер кіргізбей ме? Мақсұтты тағы көре алмаймын ба? Жо-жоқ, бұлай болмайды қызым, абзалы мен бұл жерден кетейін.

	Хадиша заттарын жинап, кетуге ыңғайлана бастайды.

	Гүлбану:

	– Біз сізді ешқайда жібере алмаймыз. Егер сізді іздеп келген адам болса, бөлмеңізге кіреді ғой. Мейлі, Мақсұт ағам болсын, мейлі, басқа жақын туыстарыңыз болсын келіп, Сізді ауылға алып кетемін десе жібереміз.

	Хадиша:

	– «Ауылға жібереміз» дейсің бе? Аузыңа май, жарығым! Ауылды сағынып жүрмін. Шіркін, туған жердің топырағына не жетсін! Ыстық қой, ыстық...

	Гүлбану:

	– Хадиша апа, Мақсұт ағам ауылда тұра ма?

	Хадиша:

	– Мақсұт па? Сол Мақсұтты өзім де таба алмай жүрмін, жарқыным.

	Гүлбану:

	– «Таба алмай жүрмін» дегеніңіз қалай? Сонда ол жоғалып кетті ме? Әлде сізді тастап, басқа.... (Хадиша ана медбикенің

	сөзін бөліп жібереді) Хадиша:

	– Қызым, бар пәле өзімнен болды. Тұңғышым Жанат дүниеге келгенде: «Сен маған перзент сыйладың. Қалағаныңды айт, қарымтасын қайтаруға әзірмін», – деген-ді. «Сонау бір шың басында еңлік гүлі бар дейді. Соны сыйла», – дедім еркелеп. Тау баурайында өсетін керік қызғалдағы тұрғанда, шыңның басындағы еңлік гүлінде не жыным бар десейші.

	Гүлбану:

	– Япырмай, содан мүлдем хабарсыз кетті ме? Неге іздемедіңіз? Бәлкім, ол жолда жазым болды ма? Болмаса, сізді тастап ... енді былай басқа отбасын құрып дегендей...

	 Хадиша:

	– Тссс... Олай деме. Мақсұт туралы айта бастасам болды, жұрттың бәрі «келмейді», «жоғалып кетті», «күтпе!» дейді. Мақсұттың тірі екендігін жүрегім сезеді.

	Бір күні келеді ол.

	Гүлбану:

	– Мақсұт ағаның келуіне тілектеспін.

	Хадиша:

	— Рахмет, айнам!

	Гүлбану бөлмеден шығып кетеді. Хадиша тағы жалғыз қалады. Мұңлы музыка ойнайды. Кенет жастығын көтеріп, астына жасырған Мақсұттың суретін алып отырып, күбірлейді.

	Хадиша:

	— Сексенге келгенде қалада қаңғып жүрісім мынау. Бас сауғалар үйім де, туысым да жоқ. Туыс дегеннен шығады, Мақсұт-ау, менің Шалабайдан көңілім қалды. Қызы Күләй сәлем салып келгенде күйеу әкелген қоржынды Ақшай кемпірге ашқызды. «Мақсұт жоқ болған соң, мен сияқты жетім кемпірді елемейсің. Аруақ атқыр болмасаң, Ақшай кім, мен кім?», – дедім Шалабайға. Содан Ақшай кемпір: «Сорлысың, сорлы, тағы да отыз жыл күт, келеді Мақсұтың» деді кекетіп. «Күтемін, жүз жыл күтемін» дедім мен. Сені күтуден жалықпаймын ғой, Мақсұт...

	 Сәлден соң бөлмеге Гүлбану кіреді.

	Гүлбану:

	– Хадиша апа, көзіңізге дәрі тамызайындеп едім.

	Хадиша:

	– Ә, жарығым дұрыс болды, көзі құрғыр ауырып отыр еді.

	Гүлбану:

	– Жаныңызға жалғыздық жайғасып алыпты ғой. Жолатпаңыз оны. Жалғыздық жүрген жерде – уайым, мұң, реніш жүреді.

	Хадиша:

	– Жалғыздық маған емес, мен оған үйреніп кеткен сияқтымын.

	Гүлбану:

	– Олай болмайды, Хадиша апа. Далаға шығып, серуендеп, таза ауа жұтыңыз.

	Гүлбану Хадишаны жетектеп далаға алып шығады.

	Екінші көрініс.

	Қарттар үйінің ауласы. Аулада Ұлы Отан соғысына қатысқан майдангерлердің құрметіне қойылған ескерткіш. Ескерткішті бойлай қазқатар орындықтар орнатылған. Аулада тынығып отырған қарттардың кейбіреулері әңгіме-дүкен құрса, енді біреулері карта, дойбы, тоғызқұмалақ ойнап отыр. Ал екі-үш кейуана әріректеу жерде өз алдына оқшау отырған орыс әйелі Ольга туралы сөз етіседі.

	Зібайда:

	– Сендерді қайдам, өзім түні бойы көз ілмедім?

	Дәмелі:

	– Неге? Тәрбия:

	– Не болып қалды?

	Зібайда:

	– Сендер ұйықтап жатқанда үстеріңнен трактор басып кетсе де сезбейтін боларсыңдар түге. Мына маржа түнімен ұйқы бермеді ғой қорылдап.

	Дәмелі (бетін шымшып):

	– Е, қыз-ау, сен де айтады екенсің! Түнде бір жерің ауырды ма деп шошып кеттім ғой.

	Тәрбия:

	– Бір оянғанымда, бұл кемпір жүйткіп келе жатқан парауоздай қорылды басып жатыр екен. Оятып ем, тұрмады. Мен білсем, дәу сары семіздіктен қорылдайды. Мұны дәрігерлерге айтып, емдетуіміз керек.

	Дәмелі:

	– Қыз-ау, сен де айтады екенсің!

	Дәрігерлер қалай емдейді оны?!

	Тәрбия:

	– Енді кімге айтамыз мұның қорылдайтынын?!

	Зібайда:

	– Өлганың өзімен сөйлесіп көрейік алдымен.

	Зібайда әже қолын бұлғап Ольганы өзіне қарай шақырады.

	Зібайда:

	– Әй, Өлгәжан, келсеңші бері, біздің қасымызға. Жалғыз өзің ен далада өсіп тұрған қарағаштай қақимай. Әй, орыспысың деген...

	Тәрбия (Зібайдаға қарап):

	– Не айтпақшысың оған?! Екі ауыз орысша білмейсің!

	Зібайда:

	– Ой, әдірәм қалғыр, үшеулеп бірдеңе қылармыз енді.

	Ольга кейуаналардың қасына келеді.

	Ольга (Зібәйдәға қарап):

	– Что тебе надо старая?

	Дәмелі мен Тәрбия Зібайдаға қарап орамалдарының ұшымен ауыздарын басып күліп жатады.

	Зібайда:

	– Өлгажан, отыршы менің қасыма. Жау қуып келе жатпаған шығар, тізе бүксеңші мына жерге (Олга отырады) ымм, солай. Өлгажан-ау, сен түнімен ұйқы бермедің ғой бізге.

	Ольга:

	– Как уйкы бермедин?

	Зібайда:

	– Қатты қорылдадың! Оятып едік, тұрмадың. Қырыңнан жатқызайын деп едік, әліміз келмеді. Енді түнде қорылдамашы айналайын, ақы берейін. Әй, әйел деген нәзік болмай ма? Ал, сен осылай қорылдап жатқанда нәзіктігің әдірәм қалмай ма?

	Ольга:

	– Кор-р-рылдау. Что это такое корылдау.

	Мен түсинбеди?

	Зібайда:

	– Ай-й, бар болғыр, саған енді қалай түсіндіремін. Қорылдау это — как пырылдау??? Ой, қалай еді, әлгі.

	(жанында отырған екі кемпірге бұрылып):

	– Айтсаңдаршы түге, ауыздарыңды буған өгіздей үнсіз отырмай.

	Орыс тілін жөнді білмейтін Дәмелі мен Тәрбия да сасқалақтайды. Бір кезде Дәмелі әже орындыққа шалқасынан жатады да, көзін жұмып қорылдай жөнеледі.

	Әжелер күледі. Ольга:

	– Да, да, мен түсінді. Мен озим, осылай корыл... кор-рылдап уйыктаймын. Не обращайте на меня внимание.

	Зібайда:

	– Осылай ұйықтаймың не? Өзіңнің есің дұрыс па?!

	Дәмелі:

	– Ой, шикіл сары, енді бізге ұйқы бермеймін десеңші?!

	Тәрбия:

	– Айттым ғой, мұны емдету керек деп...

	Зібайда:

	– Өлга, біз тебя не понимать, білдің бе? Бізбен бірге тұрады екенсің, қорылдамай ұйықтайсың, не басқа бөлмеге көшесің...

	Бсе! Әңгіме бітті.

	Ольга:

	– Мен қайда барады енди?!

	Дәмелі (қолымен бетін шымшып):

	– Көтек, не дейді мынау былдырлап?!

	Зібайда:

	– Қой, жүріңдер, мына маржаны бастық балаға барып айтайық. Шара қолдансын!

	Үшінші көрініс.

	Әжелер ғимаратқа қарай бет алады. Олар есік алдынан Гүлбану медбикенің қасынан Хадишаны көреді.

	Зібайда:

	– Қараңдаршы, медбике қызымның қасындағы әйел тым жүдеу екен. Әлгі қорылдақ Өлганың дене бітімін осы байғұсқа берер ме еді, а?!

	Тәрбия:

	– Ойпырмай, сонда Өлга қорылдауын қояр ма еді?

	Әжелер күледі. Дәмелі:

	– Мұндағы қарттардың бәрі жүдеу ғой. Бәрінің көзінде – мұң, жүрегінде – өкініш, бойында – сағыныш бар. Әйтеуір, ешкімге сыр бермейміз, сыртымыз бүтін, ішіміз түтін...

	Зібайда:

	— Шүкір дейік, елімізде Қарттар үйі бар әйтеуір. Енді біздің басымыз ауырып, балтырымыз сыздаса, баламыз не бауырымыз емес, өкімет қарайды. Өкіматтың арқасы бәрі...

	Кейуаналар бейбіт күнге шүкіршілік етіп, ғимаратқа кіреді. Гүлбану Хадишаны Өлгәнің қасына отырғызады.

	Гүлбану:

	– Хадиша апа, мына апайдың есімі – Ольга. Ол аздап қазақша біледі.

	Ольга:

	– Здравствуйте!

	Хадиша:

	– Здрасти, Өлгә.

	Гүлбану кетіп қалады. Хадиша аулада тұрған ескерткіштің жанына барып, айналып қарап шығады.

	Хадиша: (өз-өзінен күбірлеп)

	– Мынау өзі Мақсұтқа ұқсайды екен. Ол да осындай ірі денелі, тұлғалы ғой. Қолына қару ұстап алған ба? Ай, Мақсұт, не боп кеткенсің өзің? Мақсұт деймін... Мақсұт!

	Хадиша ескерткішті қолымен ұрғылай бастайды. Ольга оған таң қалып қарап отырады.

	Хадиша:

	– Туһ, не болып кеткен өзі? Тас болып қалып қалған ба?

	Ольга:

	– Ай, старая, саган не булды?

	Хадиша:

	– Мынау менің күйеуім ғой, Өлга?!

	Сөйлескісі келмейді өзі?

	Ольга:

	– Ты что?! Это же памятник, сеники кую емес. Памятник калай сойлейди?

	 Хадиша:

	— Ой, жазған басым, алжиын дедім бе? Тірі адамға ескерткіш қойылмайды екен ғой...

	Хадиша Ольганың қасына келіп отырады.

	Хадиша:

	– Өлгажан, сен Қарттар үйіне қалай келдің?

	Ольга:

	– Ой, меники қыз осында акелди. Тұр осында деди.

	Хадиша:

	– Е, байғұс, құдай аясын. Өз балаң өзіңді жат санады ма? Менің Жанатым тірі болғанда бұл жердің қарасын көрмес едім.

	Ольга:

	– Мен знаю что казахские дети оте воспитанные келеди. У вас же есть вот это семь поколение уйленбейді бир-бирине. Сосын они взрослыйларды тындайды. У вас к тещам мамасындай қарайды. Мне очень нравится. Но осы жерге келгенде удивилась, что сендер копсиндер, чем бизге караганда. Сен журсин мунда неге?

	Хадиша:

	– Мен арқа сүйер тірегім Мақсұтымды жоғалтып алдым. Жалғыз дочым мен мужы умерла болды. Артынан внугым қайтыс болды. Осылай жалғыз қалдым.

	Ольга:

	– Эх, бедняжка...

	Осы кезде асхана қызметкері сыртта отырған қарттарды ас ішуге шақырады. Ольга мен Хадиша асханаға қарай кетеді.

	Төртінші көрініс.

	Қарттар үйінің директоры Ізеттің кабинеті. Кабинетте Зібайда, Дәмелі, Тәрбия отыр.

	Зібайда:

	– Шырағым, айналайын, біз саған шағымданып келіп отырмыз.

	Ізет:

	– Айта беріңіз, апа. Не жағдай?

	Зібайда:

	– Анау бар болғыр Өлгә біздің мазамызды алады. Түнде ұйықтай алмай жүрміз.

	Ізет:

	– Ұйықтай алмағаны қалай...?!

	Тәрбия:

	– Әй, Зібайда, неменеге сағыздай созып отырсың, тоқетерін айтсаңшы.

	Зібайда:

	– Айтайын деп жатырмын ғой.. Сөзімді неге бөлесің?

	Тәрбия:

	– «Бастық балаға айтамыз» деп абетте бізді жетектеп әкелдің ғой осы жерге. Айтсайшы енді тоқетерін ызыңдамай!

	Зібайда мен Тәрбия ұрсып жатады.

	Ізет:

	– Та-ак, әжелер, сабырға келейік. Сіздер бұл жерге ұрысуға келдіңіздер ме?

	Зібайда мен Тәрбияның айқайы басылар емес.

	Дәмелі:

	– Осы екеуі жүрген жер айқай-шу, дау-дамай. Шырағым, анау Өлгәні емдету керек! Түнімен қорылдай береді. Болмаса, оны басқа жерге ауыстыр!

	Ізет (күледі):

	– Ай, аңқау әжелерім-ай, қорылға ем жоқ қой! «Қорылдайсың» деп ол кісіні мына жерден шығарып жібере алмаймын. Өз алдына бөлек жатқызатын басы артық бөлме де жоқ.

	Ізеттің бөлмесіне Гүлбану кіреді.

	Гүлбану (әжелерге қарап):

	– Сіздерді іздеп жүр едім. Түскі ас ішетін уақыт болды. Асханаға жүріңіздер.

	Гүлбану әжелерді асханаға алып кетеді.

	Бесінші көрініс.

	Асхана іші. Ольга мен Хадиша тамақтанып отыр.

	Ольга:

	— Кушай дорогая. Пей сорпа.

	Хадиша:

	— Рахмет Өлгәжан. (табақтағы тамағын қасықпен бұлғайды) Сорпа деймісің? Мынауың шөп-шалам ғой. Бір түйір еті де жоқ ішінде.

	Ольга:

	— Вот казашка. Это не шоп, а борщ. Кушай, тоймасаң, спроси добавку. Девочки береді.

	Хадиша:

	— Боршынды өзің іше бер. Одан мен шай ішейін.

	Ольга:

	— Сама знаешь... Но казир проголодаешься. Столовыйды ужынга дейин закрывает.

	Хадиша шәйнекпен шай алдырып ішеді. Осы кезде асханаға Зібайда, Дәмелі, Тәрбия келеді. Әжелер бәрі бірге бір үстел басына жайғасады.

	 Дәмелі:

	— Әй, Өлгә, бүгін қандай тамақ өзі?

	Ольга:

	— Борщ.

	Дәмелі:

	— Бәсе-ау, борша-боршаң шығып отыр.

	Ас болсын, қыз-ау!

	Ольга:

	— Спасибо. Познакомтесь, это - Хадиша.

	Зібәйда:

	— Құрбым-ау, қай жерден келдің? Қай бөлмеге орналастың?

	Хадиша:

	— Ауылдан немереме еріп қалаға көшіп келіп едім, осы жерге тап болдым ғой.

	Зібәйда:

	— Немерең қайда?

	Хадиша:

	— Немерем бізнесмен болып еді, алтыным, қайтейін, қаныпезерлердің қолынан қаза тапты ғой. (Күрсінеді) Зібәйда:

	— Иманды болсын!.. Шалың қайда?

	Хадиша:

	— Шалымды жоғалтып алдым. Ол мені іздеп келуі керек.

	Зібәйда:

	— Е, жарықтық, сенің іздейтін адамың бар екен. Біздің ешкіміміз жоқ...

	Тәрбия:

	— Мына маржамен пәдружка болып алыпсың ғой. Күндіз жақсы-ау бұл қатын, түнде ұйқы бермейді.

	Хадиша:

	— Өлгәні айтамысың? Түнде ұйқы бермейді дегенді қалай түсінуге болады?

	Зібайда:

	— Түнде қорылдап ұйқы бермейді. Сосын үшеуміз жек көреміз.

	Хадиша:

	— Қорылдайды дейсің бе? Еее, онда тұрған не бар?

	Тәрбия:

	— Түнімен біз сияқты ұйықтамасаң көрер едім. Хадиша:

	— Мен күндіз мызғып аламын да, түнімен көз ілмеймін.

	Зібайда:

	— Сен немене оны жақтап қалдың? Бәлкім, сенде Өлгә сияқты қорылдайтын шығарсың?!

	Дәмелі:

	— Екеуін бір бөлмеге жатқызу керек, бір біріне қосылып, түнімен ән салып шықсын!

	Олар күледі.

	Хадиша:

	— Үшеуің бірдей «қорылдайды» деп Өлгаға тиіседі екенсіңдер. Қойсаңдаршы?!

	Бұл да адамның баласы емес пе?

	Тәрбия:

	— Мына кемпір есіктен кірмей жатып, төр менікі дейді ғой. Ақыл айтпа бізге.

	Зібәйда:

	— Ұйқы бермегені үшін біз бұл маржамен бір бөлмеде тұрмаймыз!

	Ольга:

	— Эй, старая, много не болтай, мен ешкайда бармайды.

	Хадиша:

	— Бұларың адамшылыққа жатпайды.

	Мен Өлганы ешқайда бармайды!

	Дәмелі:

	— Сен кемпір, біздің ісімізге араласпа!

	Болмаса Өлганы өз бөлмеңе көшіріп ал!

	Хадиша:

	— Көшіріп аламын, несі бар?!

	Әжелер арасында айқай басталады.

	Асханаға Ізет пен Гүлбану кіреді.

	Ізет:

	— Әжелер, бұл не айқай өзі?

	Дәмелі:

	— Біздің төртеумізді бір бөлмеге, ал мына кемпірдің өзін бір бөлмеге жатқызғаның қалай болғаны, а, балам?

	Тәрбия:

	— Сол төртеудің біреуінің «түнгі дауы-

	сы» тракторден де қатты. (мысқылдайды) Ізет:

	— Әжелер, дауды қоялық енді. Тамақтанып болсаңыздар, асхананы босатыңыздар.

	Әжелер бөлмелеріне кетеді.

	Ізет:

	— Гүлбану, Ольганы Хадиша ананың қасына көшіріңіз. Әйтпесе әжелердің айқайы басылар емес.

	Алтыншы көрініс.

	Қыс көрінісі. Ольга мен Хадиша кереуеттерінде жатыр. Бөлмеге Ізет келеді.

	Ізет:

	— Ал, әжелер жағдайларыңыз жақсы ма? Бөлме жылы ма?

	Хадиша:

	— Жақсы балам. Бөлмеміз жылы, жайлы.

	Ізет:

	— Қыста жылы болсын деп күзде терезенің саңылауларын мақтамен тығындап, желімдеп тастадық. Сондықтан енді терезені ашпаңыздар!

	Хадиша:

	— Жақсы балам.

	Ізет бөлмеден шығып кетеді. Ольга көрпеге оранып, ұйықтап жатыр. Хадиша терезе жапқышын ашып сыртқа қарап отыр. Дала борап тұр.

	Хадиша:

	— Ауылда боран ерінсе екі күн, желіксе жеті күн соғатын еді, қазір қалай екен өзі. Бала кезімде Мақсұт екеуміз мектептен қайтып келе жатқанда қар лақтырысып ойнайтынбыз. Мақсұтты мектепте оқып жүргенде-ақ ұнатқан екенмін-ау.

	Ольга:

	— х о х о х о Х Х Х Х Х Х Х Х Х Х Х

	(қорылдайды) Хадиша:

	— Түуһ, әйел адамда осылай қорылдайды екен-ау. Әй, Өлгә, Өлгә дейм, тұр! Бір қырыңмен жатсаңшы.

	Ольга әзер оянады.

	Хадиша:

	— Оеебууу, бұл байғұста қыр да жоқ екен ғой.

	Ольга орнынан тұрып, төсегін жөндеп, «О, боже, о боже» деп қайта жатады. Хадиша көзі жөнді көрмегендіктен, ауладағы ескерткішті адам деп ойлап, жалма-жан Ольганы оятады.

	Хадиша:

	— Әй, Өлгә, анау не? Қараш! Менің Мақсұтым емес пе? Сенің көзің жақсы көреді ғой.

	Ольга (ыңыранып):

	— Чего? Не сурайды?

	Хадиша:

	— Әне, ұп-ұзын, қарайып, қозғалмай тұрған?

	Ольга:

	— А-а, ол қалай енди... памятник. Памятник неизвестному солдату.

	Хадиша:

	— Солдат дейді? Қандай солдат? Тірі ме?

	Ольга:

	— Нет же. Памятник... Ну, казахша білмейді. Темир солдат. Олген. Билди? Олген солдат.

	Хадиша:

	— Е, қараң қалғыр, ескерткіш десеңші.

	Мен Мақсұт па деп ойлап қалсам.

	Ольга:

	— Эх, бедняжка, ты же знаешь там же есть памятник?! Двор алдында олейкада есть же. Памятник из гипса. С наружи алюминийден, сосын воры тонап кеткен. Сейчас такое время люди алюминий, железо урлайды.

	Хадиша:

	— Иә, аулада үлкен ескерткіш бар екен ғой. Ұмытып кетіппін. Ворлар темір сатады дейсің бе? Бұл заманда сатылмаған не қалды өзі тәйірі. Көп-п ақша беремін сирағыңды сат десе, аяқсыз жүруден де танбайды бұлар...

	Ольга:

	— Солай, старая, спи. Я тоже буду спать.

	Хадиша терезеден көз алмай отырады. Кенет әлгі ескерткіш жыбырлағандай болады. Хадиша тағы да көршісін оятады.

	Хадиша:

	— Өлгә, тұр, тұр деймін, қарашы мына солдат қозғалып жатыр?

	Ольга:

	— Что тебе, старая?

	Хадиша:

	— Қарашы, ана пәмитнік дегенің тірі адам сияқты қимылдайды.

	Ольга: (терезеге үңіліп қарайды)

	— О, боже, еще чего не хватало. Он стоит. Төбесинде воробей тұр. Тебе показалось движения болғандай. Может, это иволга.

	Хадиша:

	— Ыбылғы емес, зарғалдақ шығар бәлкім, а?

	Ольга:

	— Мен билмейди, как, зар-гал... а может быть воробей... Ну короче, спи, дорогая. А то с утро голова будеть болеть...

	Хадиша ойланып қалады. Ольга қайтадан көрпесін тарс бүркеніп, ұйықтауға кіріседі.

	Хадиша:

	— Қыста ыбылғы жүруші ме еді? Әлде ыбылғы болып келген Мақсұт па? Өлген адамның жаны әлдебір мақұлықтың біріне ауысады деп естіп едім. Терезені ашып, бөлмеге кіргізіп алсам ба екен?

	Хадиша ана кереуетінен тұрмақшы болады. Бірақ тұра алмайды. Кенет оған есік ашылғандай сезіледі. Бөлме іші ақ буға айналып, бір адам кіреді. Бұл адам есік алдындағы ескерткішке ұқсас. Ол тіл қатпай Хадишаға қарап, босағада тұрады.

	Хадиша:

	— Мақсұтпысың? Келдің бе? Сені күтіп жатыр едім. Есікті жаба келсеңші, Өлгәға салқын тиіп қалар.

	Мақсұт:

	— ??? (үндемейді)

	Хадиша:

	— Сен мені танымай қалдың ба? Иә, мен қартайып кеткенмін! Жұрт көрсе, сені менің балам дер. Сен сірә, сол сөзден қорқып тұрсың ба?

	Хадиша босағада тұрған Мақсұтты жетектеп ортаға әкеледі.

	Хадиша:

	— Төрге шық, Мақсұт! Еңлік гүлін іздеп кеткен екен десем сен соғысқа кетіп қалыпсың ғой... Менің көзім көрмей қалды, Мақсұт. Бірақ сені танып жатырмын. Жылап тұрсың ғой, неге жылайсың?

	Мақсұт:

	— ??? (тағы да үнсіз)

	 Хадиша (орнынан бір тұрады, бір отырады, залда айналып жүреді):

	— Мақсұт, үнсіз тұруыңа қарағанда ашулы сияқтысың. Туған жерден алыстап, мұнда неғып жүр дейсің ғой. Тыңда, айтар әңгімем көп...

	Ол үнсіз қалады...

	Хадиша:

	—Жалғыз қызың Жанатты Терісаққан-

	дағы бір бақа Қаңлыға ұзаттым. Одан бір ұл туып атын Арман қойдық. «Қолыма көшіп кел, деп еді қызың, бармадым. «Мақсұттың түтіні өшпесін — отырамын осында» дедім. Содан күйеу балаң көкпар жарыста аттан құлап, мойны үзіліп көз жұмды. Сол күйікті көтере алмай артынша қызың қайтты. Кішкентай Арманға ешкінің сүтін беріп өсіріп, пәмиләсін «Мақсұтов» деп жаздырдым. Жалғыз сиырымды сатып, қалаға оқуға түсірдім. Арман оқуды бітіріп, Арқалыққа жұмысқа орналасып, мені қолына алды.

	Ол терең күрсінді.

	Хадиша:

	— Иә, иә, немерең бізнәсмен болып, біз өзгелерден көш ілгері тұрып едік, әні-міне үйленем деп жүргенде бақталастары қастық етті. Содан бері мені үкимат бағып жатыр.

	Хадиша Мақсұттың жанына келеді. Екеуі бір-біріне ұзақ қарап, құшақтасады. Хадиша жылайды.

	Шымылдық



	ЕКІНШІ БӨЛІМ

	Жетінші көрініс.

	Сахна шымылдығы ашылады. (Бірінші бөлімнің соңындағы оқиға Хадишаның түсі болып шығады). Кереуетте Хадиша сандырақтап сөйлеп жатады.

	Хадиша:

	— Келдің бе, Мақсұт? Әйтеуір келдің бе?

	Ольга оның бас жағында отырып, жұлқылап оятады.

	Ольга:

	— Старая, тебе плохо? Открывай глазки!

	Карашы маган.

	Хадиша:

	— Туу, неге ояттың? Әдемі түс көріп жатыр едім. Мақсұт келіп, мені құшақтап жатыр еді.

	Ольга:

	— Ой, извини, пожалуйста. Сеники уйыктап жатып сойлеген, катты жылаган, содан мен ояткан.

	Хадиша:

	— Әй, сорлағыр, мен жылаған жоқпын. Міне, көзім де, жастығым да құп-құрғақ.

	Қайда жылаған?

	Ольга:

	— Извини, старая, мен тусинбеди.

	Хадиша:

	— Түсімде Мақсұт ләм-лим жауап қатпады. Соған қарағанда мені іздеп жүр-ау деймін.

	Бөлмеге Гүлбану келеді.

	Хадиша:

	— Шырағым, қызым, мына көзі құрғырға тамызар дәрің бар ма?

	Гүлбану:

	— Иә, апа, өзім де мсоған келіп едім.

	Гүлбану Хадишаның көзін тексеріп, дәрі тамызады.

	Хадиша:

	— Көп жаса, қызым, бақытты бол. Сәлден соң осы көзім тағы да қышиды. Бұл соқыр көздің қышымасын жоятын дәрі табылмай ма, қарағым?

	Гүлбану (сасқалақтап):

	— Апа, менің қолымда бары осы дәрі ғана.

	Хадиша:

	— Осы көзді ойып алып тастаса қайтеді а? Ондай амал жоқ па, қарағым? Бәрібір көрмейтін көз ғой.

	Гүлбану:

	— Олай демеңіз, апа, көзіңіз жазылып кетеді, әлі.

	Гүлбану бөлмеден шығып кетеді. Хадиша мен Ольга төсектерінде жатады. Терезеге қарап жатқан Хадиша кенет даладан құс көреді.

	Хадиша:

	— Әй, Өлгә, тұр. Стабай, стабай. Терезе сморти.

	Ольга:

	— Что тебе?

	Хадиша:

	— Стабайт ет те, менің қасыма кел. Ана шымшықты қара, птитса, птитса...

	Ольга терезенің алдына келеді.

	Ольга:

	— О, боже, бедняжка, замерзла. Оледи, оледи ол казир... Нет это не воробей.

	Хадиша:

	— Енді не, байғұс-ау. Ольга:

	— По моему, иволга.

	Хадиша:

	— Ыбылғы деген не тағы?

	Ольга:

	— Оныки уясы вон на ту крыше.

	Хадиша:

	— Е, құдай, зарғалдақ десеңші. Бұл құс біздің ауылда судың жағасында өрім талдың бұтағының ұшына ұя салады.

	Ольга:

	— Мен ауылды не знаю. Иволганы мен только в городе видела...

	Хадиша:

	— Терезені ашып, зарғалдақты бөлмеге кіргізіп аламыз ба?

	Ольга:

	— Ты что фортачканы нельзя открыть.

	Потом врачи нам урысады.

	Хадиша:

	— Әдірәм қалғыр Өлгә, мана өзің емес па зәмерзла, өледі деген.

	Ольга төсегіне барып жатады. Хадиша кереуетінің үстінде отырып, терезе қарап ән салады.

	Хадиша:

	— Сен зарғалдақ, Мақсұт-ау, мен зарғалдақ,

	Екеумізді дүние қойды алдап.

	Арамызда алынбас қамал жатыр,

	Өтер ме едім қамалдан жұлдыз жалдап. Мақсұт-ау, қарақ-ай,

	Өмір өті-і-іп барады-ай.

	Ольга (ашуланып):

	— Старая, сен не заргалдак, заргалдак айта беред? Сен не, иволга, что ли?

	Хадиша:

	— Иә, ибылғы, өзің ибылғы, қараң қалғыр.

	Хадиша қайта әнін бастайды.

	— Сен зарғалдақ, Мақсұт-ау, мен зарғалдақ,

	Екеумізді дүние қойды алдап...

	Ольга:

	— Ай, старая хватить петь, пойдем столовойга.

	Хадиша:

	— Ә, ә, тамақтанатын уақыт болды ма? Жүр барайық.

	Сегізінші көрініс.

	Ауылдан Ізеттің анасы Ақшай келеді. Қолында үлкен сөмкесі бар. Ол баласын іздеп әр бөлменің есігін ашып қарап жүреді. Кенет асхана алдында Хадишамен кездеседі. Екеуі кезінде ауылда қатты айқайласып қалғандықтан, жөнді сөйлеспейтін. Бұл жолы да Ақшай Хадишаны мұқатуға тырысады. Олардың айқайына Зібайда, Дәмелі, Тәрбия, Ольга куә болады.

	Ақшай:

	— Е, е, Хадишамысың? Оебоу, біз сені қалада аққудай ағарып, жайнап жүр ме десек, жеткен жерің осы-ау, шамасы.. Беу, өмір-ай.

	Хадиша:

	— «Жазмыштан озмыш жоқ», Ақшай! Құдай салды мен көндім! Мақсұтты күтіп жүрмін, әні-міне дегенше келіп қалар...

	Ақшай:

	— Әлі Мақсұтты күтіп жүрсің бе? Ау, оның жолын тосқалы алпыс жыл өтті ғой. Байғұстың сүйегі әлдеқашан соғыста қурап кеткен шығар.

	Хадиша:

	— Жағыңа жылан жұмыртқаласын, Ақшай! Келеді Мақсұтым менің, көрерсің әлі!

	Ақшай:

	— Осы сен алжығансың, Хадиша. Соғыс біткеннен кейін елдің қатындары сияқты әмеңгерлік салтпен қайның Шалабайға тиіп алуың керек еді. Тыңдамадың. Отыр енді қу басың сопайып, қос тізеңді құшақтап.

	Хадиша:

	— Әй, қатын, Мақсұт өлді деп естіп пе едің?! Бір жапырақ қара қағаз келгенін көзіңмен көрдің бе әлде?

	Ақшай:

	— Ой, жан-жағын жалмаған сорлы. Шалабайға тимегенің дұрыс болған, әйтпесе сен қақбас оны да жұтатын едің?!

	Хадиша (таяғын жоғары көтеріп, Ақшайға ұмтылады):

	— Тәйт! Ақ итше үріп, аузыңа келгенді айтпа! Мақсұт аман-есен оралады әлі!

	Ақшай:

	— Саған сөз шығындап тұрған мен ақымақпын!

	Хадиша мен Ақшайдың дауыстары қатты естіледі. Осы кезде сахнаға Гүлбану мен Ізет шығады.

	Ізет:

	— Бұл не шу?

	Ізет (Ақшайға қарап):

	— Анашым, сіз мұнда неғып жүрсіз?

	Ақшай:

	— Көптен хабарласпаған соң, қаймақ, құрт, шұбат алып келіп едім. Үйлерің құлыптаулы тұрғасын, жұмысыңа келдім балам. Сөйтсем, мына алжыған кемпір, сенің қарамағыңда екен ғой. Жібер, мұны, қайтесің өкіматтың ақшасына шығын қылып.

	Ізет (анасына ұрысып):

	— Мұныңыз не апа? Жүріңіз, кәне.

	Хадиша:

	— Ай, балам-ай, өзің ақылды болғаныңмен, мына шешек шыққыр шешеңнің көргені аз ғой.

	Ақшай:

	— Алдымен мен сияқты бала тауып, тәрбиелеп алсаңшы... Алпыс жыл бойы өлген адамды күтпей...

	Хадиша булығып сөйлей алмай, жылап жібереді. Ізет анасын алып кетеді. Гүлбану:

	— Хадиша апа, қойыңыз енді, жыламаңыз. Жүріңіз, асханаға кіріп тамақ ішейік...

	Әжелер асханаға кіреді. Хадиша мен Ольга бөлек отырады. Зібайда, Дәмелі, Тәрбия үшеуі енді Хадишаны жамандап отыр.

	Зібәйда:

	— Мына кемпір шалымды жоғалтып алдым деп еді. Осы жасқа келгенде шалын жоғалта ма адам? Алжыған екен ғой өзі.

	Дәмелі:

	— Қыз ау, осының сөзіне сеніп жүрсің бе? Өтірік айтатыны түрінен көрініп тұр ғой, ілмиіп.

	Тәрбия:

	— «Қотыр атқа соқыр ат үйір» деген. Өлгә екеуі жақын пәдрөшка болып алыпты ғой.

	Зібайда:

	— Осы жасқа келіп өтірік айтатын кемпірді тәубасына келтіру керек.

	Ольга мен Хадиша тамақтанып болып, орындарынан тұра бергенде оларға қарама-қарсы отырған Тәрбия кекетіп, тиіседі. Осы жерде әжелер айқайы басталады.



	Тәрбия:

	— Әй, Өлгә, нобый пәдрөшке тауып алғасын бізді менсінбейтін болыпсың ғой.

	Үш әже бірінің сөзіне бірі күледі. Ольга:

	— Ай, старая, много не болтай. Еще раз так будет я убью тебя. Мени түсінген.

	Дәмелі:

	— Көтек, өбю дей ма?

	Зібәйда:

	— Әй, Өлгәжан, біз сенің пәдрөшкаңа ашуланып отырмыз. Соғыста өлген шалын күтіп жүргені нес?!

	Хадиша:

	— Замандас, «Күйеуің соғыста өлді» деген қаралы хабар жетпеді маған. Әлгі Ақшай кемпір айтқандай, қайныма күйеуге шыққанда Мақсұтым қайтып келсе қайтер едім?!

	Хадиша жылайды. Зібайда, Дәмелі, Тәрбия үшеуі оны жұбатып әлекке түседі.

	Ольга:

	— Ну, старая, успокойся. Зачем тебя их пустые слова?!

	Дәмелі:

	— Қыз-ау, болды, жылама енді!

	Ольга:

	— Ай, три бабушки, теперь меня послушайте. Она же слишком замкнутая. Зачем оны жылатасындар а?! Казир мен барамын директорга...

	Зібайда:

	— Өлгажан, бізден бір білместік болған шығар. Кешір. Бұдан былай тату боламыз.

	Бастыққа барма.

	Ольга:

	— Мен сияқты тихо ходите. Понятно да вам.

	Осы кезде асханаға Ізет кіреді.

	Ізет:

	— Әжелер, енді сіздер шу көтеріп жатырсыздар ма? Бұл не деген бассыздық?

	Дәмелі:

	— Қой ,балам, оны кім айтты саған?

	Ізет:

	— Жаңа асхана қызметкері бөлмеме келді. Хадиша ана, сізге не болды?

	Жылағансыз ба?

	Хадиша:

	— Жарығым, мен шаршап кеттім.

	Хадиша талып қалады. Әжелер шулап, қызметкерлер зыр жүгіреді. Хадишаны дәрігерлер носилкамен көтеріп алып кетеді.

	Тоғызыншы көрініс.

	Хадиша әлсіз кереуетінде жатыр. Ольга оның аузына су тамызып, орамалмен басын сүртіп отыр.

	Хадиша (ұйқыдан шошып оянады):

	— Өлгә, уһ-һ,... Мен ұйықтап кетіппін ғой. Жаңа бөлмеге Мақсұт келмеді ме?

	Ольга:

	— Нет, старая, он еще не пришел.

	Хадиша:

	— Ни пришел дейсің бе?... Өлгә-ау, мүмкін сен байқамай қалған шығарсың а?

	Ол можәть келіп кеткен шығар?

	Ольга:

	— Келмеди. Я тебя не обманываю, дорогая.

	Хадиша:

	— Мақсұттың мені ұмытқаны ма? Сонда мен алпыс жыл бойғы ғұмырымды бос күтумен өткізгенмін бе?

	Ольга:

	— Успокойся, только не переживай.

	Хадиша:

	— Өлгәжан, сен шаршаған шығарсың?

	Ұйықтай берсеңші.

	Ольга:

	— Ой, старая я не хочу спать. Отырамын гой касында. Ты спать будешь?

	Хадиша:

	— Ұйқым келмей жатыр. Сен тыныға бер. Мен жақсымын ғой.

	Ольга бөлме ішінде арлы-берлі жүреді. Содан соң көрпесіне оранып, Хадишамен тілдеседі.

	Ольга:

	— Бедняжка, я заметила что ты очень скучаешь и ждешь Максута. Можеть быть он уже умер, а? Уже много время прошел.

	Подумай сама...

	Хадиша:

	— Думай дейсің бе?! (ойланып калады) Сенікі де жөн шығар. Бірақ құрбым-ау, ол умер болса, қара қағаз келер еді, табытпен сүйегі жетер еді.

	Ольга:

	— Наверное ваши родственники знают об этом. Но не знают как тебе айтуга...

	Хадиша (терең күрсінді):

	— Бірде Ақшай кемпір «Шалабайға ти, ти» деп қыр соңымнан қалмаған. Бәлкім, сол сұмпайы бірдеңені білген шығар. Бірақ ол мұндай хабар естісе, жерден жеті қоян тапқандай сүйінші сұрайды ғой. Суыт хабар жетпеген жарымның төсегін қалай ластаймын мен Өлгә.

	Ольга:

	— Ты права... Но в то время выйти замуж к нормальному мужчину...

	Хадиша:

	— Нармәлно мужшина не керек маган,

	Мақсұтым тұрғанда (күледі) Ольга:

	— Ладно, старая, мен уйыктады. Если помощь надо то скажи.

	Ольга көрпесін жамылып, әдеттегідей қорылдап ұйықтап кетеді. Хадиша терезеге қарап өз-өзінен күбірлеп сөйлейді.

	Хадиша:

	— Сені алпыс жыл күттім, Мақсұт. Бұл сұм дүниеде келмесең келмей-ақ қой. Енді мен сені ана дүниеден, шын дүниеден іздеймін, әдірәм қалғыр!

	Терезе алдына шымшық келіп қонады.

	Хадиша енді құсқа қарап сөйлейді. Хадиша:

	— Е, шымшық құс, сенде біреуді күтіп жүрсің бе? Байқаймын, өзің тоңып қалғанға ұқсайсың. Қазір мен сені бөлмеге кіргізіп аламын.

	Хадиша орнынан тұрып, терезе әйнегін ашпақшы болады. Ольга Хадишаның тықырынан оянып кетеді.

	Ольга:

	— Что ты делаешь, старая?

	Хадиша:

	— Мына, байғұс шымшық зәмерзлә болдым дейді. Бөлмеге кіргізейік. Құс демесең, мұның да кеудесінде жаны бар ғой.

	Ольга:

	— Эй, эй-й, старая, подожди. Нельзя, врачи урсады сейчас.

	Хадиша:

	— Ә-ә, солай екен-ау. Өлгә, терезе ашпақшы болғанымды сен ешкімге тісіңнен шығара көрме. «Отыз тістен шыққан сөз отыз рулы елге тарайды» деген.

	Ольга:

	— Да, я знаю старая, болды енди ложись, уйыкта!

	Хадиша ана терезеден ескерткішке қарайды.

	Хадиша:

	— Әй, Мақсұт әлі тұрмысың есік алдында. Келсеңші бері. Қолыңа қару ұстап алғансың ба?

	Ескерткіш: — ??? (тілсіз) Хадиша:

	— Қараң қалғыр, қақшиып тұрасың да қоясың. Тым болмаса, адамға жылы сөз айтсаң қайтеді?!

	Хадишаның көз алды тұманданып, елестер елестейді. Бөлме есігі ашылады.

	Үстел үстіндегі қағаздар ұшып, терезе жапқышы қозғалады. Хадиша орнынан тұрып, есікті жаппақшы болады. Бірақ долы жел Хадишаны құлатып тастай береді. Хадиша есікті итере береді. Әбден шаршап, қиналып, есікті жабады. Кенет ол жылаған баланың даусын естигендей болады. Хадиша кереуетіне барып, жастығын бауырына басып, сәбидей көтеріп, аймалай бастайды.

	Хадиша (жастықты көтеріп, бала сияқты әлдилейді):

	— Қоя ғой, жарығым, қоя-я-я ғой. Әлди-әлди, әлди-ай-й... Қазір әкең келеді, құлыным, көтереді сені.

	Хадиша жастықты көтеріп жүріп бесік жырын айтады.

	— Әлди, әлди, ақ бөпем, Ақ бесікке жат бөпем...

	Біреу терезе қаққандай болады. Хадиша тың тыңдайды. Терезе тағы қағылғандай. Хадиша қолындағы жастыққа қарап тіл қатады. Хадиша:

	— Әні, балақай, айттым ғой, Мақсұт келеді деп. Енді біз ауылға қайтамыз. Ақшай кемпірдің көзіне көк шыбын үймелетпесем бе, бәлем!

	Терезе қаттырақ қағылады. Сәлден соң есік қағылады. Хадиша киімдерін сөмкесіне сала бастайды.

	Хадиша:

	— Мақсұтжан-ау, есік-терезені тарсылдатып қаға бергенше сәл күте тұрсаң нетті, заттарымды жинап алайын. Алпыс жыл күткенде бір қыңқ еткен дыбыс шығармап ем, қараш мұның шыдамсыздығын...

	Ольга орнынан қозғалады. Хадиша:

	— Өлгәжан, ояна көрме. Қазір Мақсұттың келгенін естісең, жарияға жар саласың. Мен кеткен кезде ғана сүйінші сұрарсың...

	Есік қатты қағылады.

	Хадиша:

	— Бұл кім? — ??? (үн жоқ) Хадиша:

	— Үндемегені несі?!

	Хадиша есікті ашып қарайды. Ешкім жоқ. Кереуетіне келіп отырады. Хадиша:

	— Япырай, терезе қаққан кім болды екен, а? Есікті ашып болмаған соң, кетіп қалды-ау деймін.

	Хадиша терезе қарайды. Терезе алдында шымшық құс тұр.

	Хадиша:

	— Ей, шымшық құс, далада түнделетіп неғып жүрсің? Әлде барар жерің жоқ па еді.

	(Шымшық құс сөйлегендей дыбыс шығарады)

	Хадиша:

	— Е, өзіңде тіл бар екен ғой. Қанша уақыт терезенің алдында жатып, сенің үніңді естімеппін... Әй-й, осы, мен қайда жүрсем, сен ізімнен бір елі қалмайсың ғой а!.. Әлде сені Мақсұт маған арнайы жіберіп, ізінен еріп, аңды деді ме?!.

	Шымшық құс тағы да қаттырақ дауыс шығарады. Хадиша терезе жақтауына мініп алып, сыртқа басын шығарып құспен тілдеседі.

	Хадиша:

	— Ай, пәтшағар-ау, сен шымшық емес, Мақсұт екенсің ғой. Өзің әндетпесең сөйлей алмайтын болыпсың! (Күледі) Шымшық даусы.

	Хадиша:

	— Әртістер сияқтысың. Айтпақшы, мені бірде немерең Арман театр дегенге алып барды. Опыра дей ме, өпірә ма сондай. Әртістердің бәрі ән салып сөйлесетінін сонда көрдім (күледі).

	Шымшық Мақсұт болып сөйлейді.

	Шымшық:

	— Аспанда да сондай, Хадиша. Ол жақтағылар әндетіп, нәзік әуенмен сөйлеседі. Дөрекілік, қатты сөйлеу деген атымен болмайды. Бәлкім, сол жаққа кетерміз а, Хадишажан...

	Хадиша:

	— Қайда байғұс-ау?

	Шымшық:

	— Жаннат Жұлдызға. Менің мекенім сонда ғой.

	Хадиша:

	— Бәсе-ау, сені мына жер бетінен таба алмай жүрсем, көкте ұшып жүр екенсің ғой. Сенімен бірге кетер едім, бірақ менің қанатым жоқ қой, Мақсұт...

	Шымшық:

	— Сол да сөз болып па, қанатсыз да ұшуға болады. Ол үшін алдымен өзіңе сенім керек. Менің Кемпірқосақ деген пырағым бар, бәлкім соған мініп алармыз.

	Хадиша:

	— Мені мындағылар жібермейді.

	Шымшық:

	— Қашып кет!

	Хадиша:

	— Қалай?

	Шымшық:

	— Терезені аштың ғой, енді содан секір!

	Хадиша:

	— Құлап кетсем қайтем. Аяқ асты жазым боп қалармын. Онсызда көзім көрмейді.

	Шымшық:

	— Құламайсың. Құласа тек қабығың ғана құлайды. Өзің кемпірқосаққа қарғып мінесің. Кәні, енді ойланба, секір!

	Хадиша ана терезеден жерге үнсіз қарап тұрады.

	Шымшық:

	— Дайынсың ба, Хадишажан, жоғарыға қарашы, кемпірқосақ сені күтіп тұр...

	Хадиша:

	— Дайынмын, Мақсұтжан, дайынмын. Мен осы сәтті алпыс жыл күттім емес пе?! Ал, Мақсұтжан, маған демеу бол!

	Хадиша терезеден секіріп кетеді.

	Ольга шошып оянып, ашық тұрған терезеден төменге қарайды.

	Ольга:

	— О, господи боже! Я молюсь... Ой, старая, что ты сделала...

	Ольга жатын киімімен сүрініпқабынып дәрігерлер бөлмесіне қарай жүгіреді. Бөлмеде Ізет, Гүлбану және басқа мамандар отырады.

	Ольга:

	— Наша старая походу умерла.

	Ізет (шошып кетеді):

	— Не дейді? Кто умерла?

	Ольга:

	— Наша старая упала через окно. Наверное она умерла.

	Дәрігерлер зыр жүгіреді....

	Оныншы көрініс.

	Қарттар үйінің алды. Есік алдында полицейлер, мекеме қызметкерлері мен осында жататын қариялар жиналған. Дәрігерлер Хадишаның мүрдесін алып бара жатқанда қарттар бәрі жылайды.

	Зібайда:

	— Байғұс, жақсы адам еді...

	Дәметкен:

	— Иманды болсын!

	Тәрбия:

	— Жатқан жері жайлы болсын!

	Ольга қатты жылайды.

	Ольга:

	— Эх, старая, почему ты умерла, а?! Откуда мне теперь найди такую подружку как ты?! Ты же умница болдын, но неге секирдин терезеден... Эх старая, покойся с миром!.. Хорошие люди и небесам нужны...

	Шымылдық СОҢЫ





	Оглавление

	МӨЛТЕК ӘҢГІМЕЛЕР.

	І бөлім

	ҚАРА СӨМКЕ

	ҚУЫРШАҚ

	ЖАҢБЫР ЖАУСА ЕКЕН...

	ЕСІЛ ЖАҒАСЫНДАҒЫ ЕКЕУ

	ГИППОКРАТ АНТЫ ҮШІН...

	АҚЫМАҚ

	БӨРТЕ

	СОҢҒЫ ВАЛЬС

	АҚШАНЫҢ ҚҰЛЫ

	АДАЛДЫҚ

	ТАҒДЫР

	АЛТЫН БАЛЫҚ

	КҮЛӘШ

	ЖАҒЫМПАЗ

	ИТ

	АҚ АПА

	ІІ бөлім

	ҚЫЗҒАНЫШ

	«СОҒЫСТЫҢ СОҢҒЫ ЖЕСІРІ»





