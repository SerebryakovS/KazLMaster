	Нұрдәулет Ақыш

	Қалаға келген момақан





	Повесть





	Жазушының балаларға арналған бұл прозалық жинағына бір повесі мен бірнеше әңгімелері топтастырылып отыр. Әр жылдары жазылған шағын туындыларда уақыт шындығы мен кейіпкерлердің бейнелері айқын. Автор өзі тілге тиек етіп отырған жас жеткіншектердің жан дүниесін қызықты оқиғалар үстінде аша біледі. Олардың арасындағы түсініспеушіліктер мен қайшылықтардың сырлары психологиялық талдау негізінде көрініс тауып жатады. Қарапайым жазылса да, жинақтың тілінде көркемдік нышандары жақсы сақталған..





Қалаға келген момақан




	Повесть





І тарау


	Ескі модалы портфель



	– Қане, былай тұр жолымнан! – деді Рүстем-Рид мығымсынған пішінмен мықынын тірей қалып.

	– Былай тұрмағанда, не істей қояйын деп едің?

	– Не істейтінімді өзім білем. Қане, бір, екі...

	«Үш» дегенді ышқына айтты да, Рүстем-Рид қорбаң етіп жалғыз-ақ қарғыды. Оның әр қимылын қалт жібермей, қадағалап тұрған Әдіс те қапы қалған жоқ. Сонан сатыр-сұтыр қуыспақ басталды да кетті. Кабинет ішінде дәл қазір өздері би, өздері қожа. «Шәй» деп шалғайға жармасып жатқан Ажар жоқ, алысып-жұлыспай қайтіп тұра алсын.

	Әдіс – бойы шағындау тәштек сары да, Рүстем-Рид – шаштары тікірейген қалың ерінді қара. Соған қарағанда өзінің күші де әжептәуір болуы керек, мына түрімен уысына түссең, жуық арада босата қоймас.

	Парталарды айнала қаша жүгіріп келе жатқан Әдіс кенет қалт тұра қалды. Қайрат көрсетіп, қаһарлы қараны қайырып тастамақ. Сонан қолына іліккен бір портфельді ала салып, бар пәрменімен жіберіп ұрған.

	– Рид, тоқташы!

	– Ә, немене, жеңілдің бе? – деді Рүстем-Рид екі иінінен ентіге дем алып.

	– Тоқта!... Мынау немене, ей?

	– Немене болушы еді? Сені жалпаңнан түсіретін портфель деген осы.

	Тигізе алмаған өзіңнен көр. Енді, мә!

	– Бері қара! Мынау бір қызық нәрсе екен өзі. Қалай байқамай қалдым жаңа?

	Жеңіліп бара жатса, өстіп бұлт етіп, қарсыласының көңілін басқа нәрсеге аударып жіберу – Әдістің ежелгі тәсілі. Бірақ оған алдана қоятын Рүстем-Рид көрінбейді:

	– Не шаруаң бар? Онан да сен жеңілдің бе, жоқ па, соны айт маған!

	– Оны қайтесің? Онан да бері қара.

	– Мынау ма, айтып тұрғаның? Е-е, онда тұрған не бар екен? Мә, ендеше! Сонан екеуінің арасында әрлі-бері ұша бастаған – өзге емес, әлгі домаланған қоңыр портфель. Салаңдатып иыққа асатын бауы бар, кейінгі кезде қала оқушыларының арасында мода болып кеткен сопақ сумкалардан өзгеше. Түр-тұрпаты бөлек мына қоңыр портфель лақтыруға ыңғайлы болып шықты.

	Екі бала, бір портфель үшеуі қосылып алып, кабинет ішін осылайша астаң-кестең қылып жатқан кезде:

	– Безобразие!– деген өткір дауыстың құлақты жара саңқ ете түскені. Әдістің қолынан шыға берген қоңыр портфель нысанадан ауытқып барып қабырғаға соғылды. Аузы ашылып кетті де, ішіндегілері ақтарыла шалып түсті.

	– Безобразие! – деп қайталады есікті керіп тұра қалған ақ құба қыз. Қою қастары түйілген сәтте жанарлары ашу ұшқынын шашып, әдеміше өңі әп– сәтте сұстанып үлгірді. – Мыналарың не, ей сендердің, а? Еще секцияға қатысамыз, спортшымыз дейсіңдер. Мұғалім сендерді денешынықтыру сабағынан босатады. Жаңа ғана тазалап қойған кабинеттің быт-шытын шығарыпсыңдар ғой. Бұл не сұмдық! Не масқара! Давай, жинаңдар тез!

	Әдіс те, Рүстем-Рид те – ештеңеден оңайшылықпен ығыса қоймайтын өжет балалар. Екеуі де біреу «ә» десе, «мә» деуге даяр. Шаңқылдаған дауысты құлақтарына да қыстырмай, қиқаңдағысы келіп еді, әдеміше қыз бет бақтырған жоқ, жұлына сөйлеп, жұқсыз жүгірмектерді кәдімгідей қуырып ала жөнелді:

	– Қане, болды! Сөзді қойыңдар! Давай, жинаңдар мынаның бәрін. Дене шынықтыру бітті, балалар келе жатыр. Қазір екеуіңді де Гүлнәр Төлеуовнаға айтып, орнына қойғызам.

	– Ойдөйт деген! Айта бер, немене, бізді қорқады деймісің?

	– Әй, Әдіс, сен байқап сөйле, білдің бе? Гүлнәр Төлеуовна сенің мамаңды тағы шақыртады. Оқу жылы басталмай жатып, бұл не безобразие!

	– Иә, саған, өтірік соқпа! Оқу жылы кеше басталған. Содан бері білім қазынасына кірісіп кеттік, – деді Әдіс Гүлнәр Төлеуовнаның даусына салып, үнін құбылта.

	– Әй, мына шашылған портфель кімдікі? Қане, бәрін ішіне сал қайтадан!.. Рүстем, сал деймін саған.

	– Салмаймын, оны шашқан – мен емес, ана Әдіс. Салсын өзі әдістеп.

	– Еһе, оны шашқан – сен. Ол портфель саған тиюі керек еді. Сен қозғалып кеттің де, осы қабырғаға тиді. Ендеше оның шашылғанына сен кінәлісің.

	Мұндай құрғақ қылжаққа шыдап, тәжікеге төзіп тұратын Ажар ма? Класком болып сайланғаны кеше ғана. Айтқанын әлден тыңдата алмаса, мыналар ертең не істемек? Ойнақтап төбесіне шығып алмай ма? Әдісті жұлқылай сүйрелеп, портфельдің жанына алып келгені сондықтан. Бес жыл бойы бірге оқыған қыздың сыры өзіне мәлім, Әдіс айтқанды істеуге амалсыз бейімделді.

	Бұрылып қараса, класкомның желке жағына қарай ығысқан Рүстем-Рид қалың ерінін қисайта күліп, мысқылдай қарап тұр екен. «Қарашы, ей, өзі жинамайды... Жинаған адамды мазақ қылады. Қазір көресің» деді ішінен.

	– Енді орнына қой! – деді класком қыз әлі де өктемси сөйлеп.

	– Қайда қоям?

	– Қайдан алдың, соңда қой.

	– Білмеймін қайдан алғанымды.

	– Әй, осы портфель кімдікі, ей? – деп Рүстем-Рид сөзге араласты. – Қай мәмбет мұны ұстап жүрген?

	– Тоқта, бері әкел! – деді қыз қолын созып. – Мынау шыныңда да колхоздан келген біреудікі ғой. Осындай да портфель ұстай ма екен? Тоқта, мен білдім, бұл әлгі бізге жаңадан келген келген қыздың портфелі ғой.

	– Қай қыздың? Бізге жаңадан... бақандай төрт қыз келді ғой. Бірақ ешқайсысы жарамайды маған.

	– Ана бір имиген, қыз бар емес пе? Кім еді, фамилиясы?.. Мынау тура сонікі, кеше байқағам. Иә, фамилиясы Бидайбекова.

	Екі бала да Бидайбекованың кім екенін аяқ астынан естеріне түсіре алар емес. «Ана бір қыз ғой», «Жоқ, ол емес» деп өзара дауласуға айналғаң кезде барып:

	– Мә, орнына қой, – деді класком портфельді Әдіске ұсынып. – Ол мына жерде отырады. Портфельді лақтырғанды білесіңдер, оның кімдікі екенін білмейсіңдер. Безобразие!..

	Бүкіл мектеп ауласын жаңғырта соғылған қоңырау даусының нәтижесі жалғыз-ақ: асыр салып ойнап жүрген оқушылар сыртқы есіктен ішке қарай кимелесе ұмтылды. Алтыншы сынып оқушылары да өз кабинеттеріне таласа– тармаса кіріп жатыр. Олардың соңынан ілесе мұғалім апай да көрінді. Бәрі жапырлай орнынан түрегелген.

	– Әне? – деді Әдіс артындағы Рүстем-Ридке қырындай бұрылып.

	– Немене-е?

	– Әлгі «модный» портфель, әне, ана қыздікі.

	Рүстем-Рид кіртиген етті қабақтарын көтере, Әдіс нұсқаған жаққа қадала қарады. Түр-түсі жұпынылау, жүдеу пішінді қыз екен. Бір көргенге өңі бозғылдау. Екі иығын тоңған адамдай алдыға қарай бүкшитіп, қыбыр етпестен, мұғалімге қарап қатып қалыпты. Өзге қыздардан бір айырмашылығы – тып-тығыз етіп өрген кәдімгі бұрымы бар.

	Екі бала өзара жымың ете түсті де, кабинет ішін жаңғырықтырып, кеңкілдей күліп жіберісті.

	Сабақтан қайтқан оқушылар ілгерінді-кейінді мектеп ауласынан сыртқа қарай беттеген. Қасындағы құрбыларына ақыл айтып келе жатқан Ажар кенет алдыңғы жаққа қадала қарады да:

	– Мә, мынаны ұсташы, – деп сумкасын қасындағы құрбысына бере салды. Сол екі арада көзіне түскені тағы да Әдістің оғаш қимылы екен. Тентек ұл тағы бір қыздың қолындағы портфелін жұлқылап жатыр. Ә дегенше болған жоқ, портфельді аспанға атып, қақпақыл ғып ойнай бастады.

	Мынадай көпе-көрнеу зорлықты көріп тұрып, қалай шыдарсың?

	Құрбыларын тастай салып, Ажардың алдыға қарай тұра ұмтылғаны содан.

	– Әй, Әдіс! Тоқтат мына бассыздықты, – деді қыз енді орысша айқайлап. Өзі қазақ сыныбында оқыса да, ашуланған сәтте өстіп еріксіз орысшалап кететіні бар. Бірақ, класком айтты екен деп айылын жияйын деп тұрған тәштек сары байқалмайды, портфельді қақпақылдаған күйі ары қарай қашып барады.

	Ашуға бір мінсе, Ажарды тоқтату қиын. Зыр жүгірген күйі сотқар баланы әп-сәтте-ақ қуып жетті. Қуып жетті де, қапысын тауып қолындағысын қағып жіберді. Тамам баланың көзінше қызбен алысып жатуға арланды ма, Әдіс қарсыласа кеткен жоқ. Тіл мен жағына сүйеніп, істеген қылығын қалжыңға сайып жатыр.

	– Бидайбекова, мә, портфелің, – деді Ажар батылсыздау басып қасына таяған жүдеу қызға. – Неге бересің? Бидайбекова, портфеліңді неге бересің деймін?

	– Өзі ғой...

	– Немене өзі?

	– Өзі ғой... алып қойған.

	– Мен артта көріп келе жатырмын ғой. Әдіс бір-екі тартып еді, сен бере салдың. Неге бересің? – Өзіне қадалған көздерден қымсынды ма, Бидайбекова ерінін жымырып, төмен қарады. Сәл ғана секпіл себілген жүдеу пішіні лезде қызарып шыға келіпті. Класком қыздың жұрт көзінше қадай айтқан ақылын сол ерінін жымырған қалпы үнсіз тыңдады. Өзін жәбірлеушіден арашалап алған адамға алғыс айтуды да қажет деп таппаған сыңайлы.

	Әдістің бүгінгі жасаған екі түрлі тәртіпсіздігін бұлайша қалдырмайтынын, Гүлнәр Төлеуовнаға айтып, жиналысқа салатынын қадай хабарлады да, Ажар құрбыларымен ілгері озып кетті.

	Жұрттан бөлініп, оқшау қалған Бидайбекова олардың соңынан жасқанған түрмен ілби басып ілесіп келеді.





ІІ тарау


	Жоғалып табылған



	– Ботакөз, әлгі Гүлшат келді ме?

	– Әй, сол бала әлі жоқ. Қайда жүр екен? – Әйел подносын столға қоя салды да, бұрылып, терезенің алдына барды.

	– Қой, ол болмайды, барып іздеу керек. Жәния сабақтан бағана келді. Ал Гүлшат болса әлі жоқ. Жәнияның өзі қайда?

	– Әне, аулада қыздармен ойнап жүр.

	– Шақыршы бері! Мектепке барып, Гүлшатты іздеп келсін.

	– Ол мектепке барып қайтқанша күн кешкіріп кетеді ғой. Жалғыз жүре ала ма?

	Дастарқан басына қайыра оралғанымен, Ботакөздің екі көзі – бәрібір терезе жақта.

	Үйде екі-үш қонақ отырған. Мына әңгімеге олар да еріксіз құлақ тігіп қалыпты.

	– Гүлшат деген кім, Ботакөз? Сендерде ондай бала жоқ сияқты еді ғой, – деді солардың бірі үй иесі келіншекке таңырқай бұрылып.

	– Ауылдағы ағайынның қызы ғой. Биыл осында тұрып оқысын деп жіберген екен. Сол баланың мектептен келмей жатқаны.

	– Қай ағайынның?

	– Менің ауылымда бір жақын ағайыным бар. Ол кісілер өздері көп балалы. Мына Гүлшат ортаншы қыздары еді ғой. «Кезінде өзіміз де ауылдан шықпай қалдық. Енді ең құрығанда балаларымыз қалада оқысын» деп, өткен жолы бізге ілестіріп жіберген. Мына Қыдырәлі де қарсы болған жоқ.

	– Оның үстіне өзің де қолыңа алғың келді ғой. «Біздің балалар әлі кішкене. Ес біліп қалған қыз үй шаруасына да көмектесер» дедің емес пе? – деді Қыдырәлі де орнынан бір қозғалып.

	– Үйлерің екі-ақ бөлмелі. Өздерің екі кішкенемен төртеусіңдер. Енді мына бала бар, тартшылық етпей ме? – деді тағы бір қонақ төтенше күдікті көлденең тартып.

	– Е, қайтуші еді? «Мұнан жаман кезімізде тойға барғанбыз» депті ғой біреу. Көңіл сыйса, бәрі сыяды.

	Ойынға әбден берілген Жәнияның ешқайда барғысы жоқ болатын. Аулаға шыққаны әлгінде ғана, енді бәрін тастап қайдан мойын бұра қойсын. Шешесі оны қалың баланың арасынан күштегендей қылып әрең алып шықты.

	Мамасы Жәнияның қасына көршінің Гүлшат құралпас ересек қызын қосты. Үлкен кісі жалынғандай болып тұрғасын, ол баланың да еріксіз көнген түрі бар. Әйтпесе осындай екі кештің арасыңда тіршілігін тастап, қала аралап кетуге қайбір ықыласы ауып тұр дейсің. Гүлшат оқитын қазақ мектебі болса, бұл арадан едәуір жерде.

	Содан Қыдырәлі ағай мен Ботакөз тәтей қайтадан қонақтарымен болып кеткен. Ымырт үйіріліп, шам жағылды, мөлшер бойынша іздеуге кеткен балалар ендігі мектептен келіп қалулары керек еді. Олар болса әлі жоқ. Жәнияның мамасы қайта-қайта терезеге үңіліп әлек. Папасы да алаңдаулы. Үй иелерінің қабағына қарап, қонақтардың берекесі және кетейін деді. Әркімнің-ақ көңілінде «Машина астына түсіп қалды ма», «Бұзақы балалар ұрып кетті ме» деген ұры күдіктер төбе көрсетіп қойды. Бірақ ішке үйіріле бастаған күмәнді ойларды сырттарына шығарар емес.

	Сонан әлден уақытта барып есік қоңырауының шыр ете қалғаны. Дегбірсізденіп жүрген әйел солай қарай тұра ұмтылды. Есікті ашып жіберсе, мана мектепке жұмсаған өзінің қыздары. Жәнияның онсыз да томпиған екі ұрты да, қабағы да салбырап кетіпті. Дөңгелек көздерінде – ашу нышаны.

	– Ой, екеулерің ғанасыңдар ма, Гүлшат қайда?

	– Таба алмай қойдық... Жоқ ол, – деді екеуі жарыса.

	– Жоғы калай?

	– Барсақ, мектеп жабық тұр екен.

	– Сонан іздедік, іздедік... Ешкім жоқ.

	– Әбден қарадыңдар ма? Ең құрығанда күзетшіден сұрадыңдар ма?

	– Сұрадық. Ол кісі білмейді. «Алтыншы кластың балалары бәрі уақытында кеткен» дейді...

	Қонақтар да, үй иелері де бір-біріне қарасып, аңырып қалған. Әрқайсысы әр түрлі болжам айтып, істің мәніне жетпек ниетте. Манадан бері онсыз да дегбірсізденіп жүрген үй иесі келіншек бұдан арыға шыдаған жоқ.

	– Ойпырым-ай! – деді ол алжапқышын жүре ағытып. Жайшылықта жымиыс жылытып жүретін қызылшырайлы өңінен қан қашып кеткен. –

	Сорлы басымыз бірдемеге ұшырап, сорлап қалмасақ игі еді. Масқара болмасақ игі еді. Біреудің бізге сеніп тапсырған баласы. Ойпырым-ай! Қой, мен өзім барып іздеп қайтайын енді...

	Сонан көйлегін ауыстырып кию үшін асыға беттегені – ұйқытайтын бөлме жақ. Сол-ақ екен, мағынасы түсініксіз әлдеқандай ащы дауыстың іле шаңқ ете түскені. Әлденеден қорыққан, иә болмаса бір жерін ауыртып алған адамның үні. Онсыз да елегізіп, күпті болып отырған жүрек селк ете қалғандай. Қонақтар да, үй иесі де елеңдеп, бір-біріне қарасты. Ұзын бойлы Қыдырәлі буыны сыртылдап орынынан тұра берген.

	Сөйткенше болған жоқ, аяғын сартылдата басқан келіншектің қонақ бөлмеге қайтадан екпіндеп кіріп келмесі бар ма. Жалғыз емес, қонақтар бұрын көрмеген бөтен бір қызды дедектетіп жетектей кірді. Сол кезде әлі есік алдында тұрған Жәнияның:

	– Гүлшат! – деп айғайлап кеп жібергені. Жүгіріп келіп, жаңағы қыздың үсті-басын сипалап қарай бастаған. Айналасындағы үлкендерге жалтақтай бұрылған ол:

	– Гүлшат! Папа, мынау Гүлшат қой, – деп бір сөзді қайталай береді. Үй ішіндегі жұрттың бәрінің көзі – момақан пішінді жүдеу қызда.

	Манадан іштен тынып, үй иелерін сабырға шақырып отырған қонақтар біреу әмір еткендей шеттерінен ұшып түрегеліпті. Бір сәттік дағдарыстан кейін жан-жақтан сұрақ жаңбырша жауды да кетті. Үсті-үстіне бастырмалата сөйлеген үлкен кісілер бірі-біріне сөз берер емес. Сұрақтардың ешқайсысын дұрыс ұқпады ма, қыз әлі де сол үн шығармаған қалпында.

	– Қане, кішкене сабыр етейікші, – деді Жәнияның папасы жұртты тәртіпке шақырып. Екі қолын бірдей сілтеп, айғай-шуды басқанша асығулы.

	– Кезегімен сөйлейікші. Кәне, Гүлшат, сөйлеші енді. Сен аяқ астынан қайдан шыға қалдың өзі?.. Айтшы енді, өлтіремісің?

	– Үйден... – деді қыз жымырған еріндерін әрең ашып.

	– Үйден? Қалайша үйден?

	Әлі де өзіне өзі келе алмай тұрған Ботакөз қызарып шыға келген өңінің терін сүртіп, аптыға сөйледі:

	– Жаңа көйлегімді ауыстыра қояйын деп мына ұйықтайтын бөлмеге кіріп барсам.. О, тоба! Сонда отыр... Қашан келіп қалған десеңші. Алғаш сол ма, сол емес пе деп зәремнің зәр түбіне кеткені... Ойпыр-ай десеңші.

	– Иә, Гүлшат, қашан келдің? – деді енді Қыдырәлі ағай неғұрлым жылы сөйлеуге тырысып.

	– Бағана...

	– Бағана? Қай кез ол бағанаң?

	– Сабақтан шыққаннан кейін.

	– Сабақтан кейін?! – Кеудесін қос қолымен баса қойған келіншек тынысы бітіп қалғандай ышқына дауыстап жіберді: – Ойбай, балам-ау, сабақ біткеннен бері де бақандай үш сағат өтіп кетті емес пе? Немене, содан бері осында отырмысың?.. Гүлшатжан-ау, өлтіремісің, айтсаңшы енді!

	– Иә... – деді қыз солғын ғана.

	– Немене «иә»?

	– Осында отырмын.

	– Ал сонда сенің келгеніңді біз неғып байқамай қалдық?

	Қыз бүкшиіңкі иығын ғана көтерді. «Енді ол жағын білмеймін» дегені.

	– Соны айтсаңшы, – деді қонақтардың бірі. – Осынша кісі жүріп бұл баланың үйге кіргенін қалай көрмедік? Ешқандай тықыр да естілген жоқ.

	– Шамасы, жаңа біз дабырлап отырған кезде кірген ғой.

	– Қалай байқамаймыз? Қонақ бөлменің есігі ашық тұр. Былай қарай өтіп бара жатқаңда көрер едік қой, тіпті мүмкін емес, – деп үй иесі әлі де басын шайқау үстінде.

	Гүлшаттың табылғанын көріп, бастапқыда қатты қуанған Жания енді әп– сәттің арасында ренжіп шыға келіпті. Ұртын томпайтып алып, күңкілдей сөйлеп жүр:

	– Ой, жаман Гүлшат сол! Сен үшін әбден шаршадық. Келсек, ойын да бітіп қалыпты... өзіміз шөлдедік... Жаман Гүлшат, қарашы бізді шаршатып...

	– Есіміз шығып, өзі сендерді ұмытып кетіппіз ғой. Барып, ана жақтан компот ішіндерші, – деді мамасы Жәнияға. Сөйтті де, көрші қыз екеуін ас үйіне кіргізіп жіберді. Сонан Гүлшатты тергеу қайта жалғасқан. Негізгі сұрақ беруші – үй иесі, Жәнияның папасы:

	– Қарағым-ау, мектептен келгеніңді бізге неге айтпадың? Манадан бері сонша шабылып, әбден есіміз шықты. Мұның не сенің? «Апай, мен сабақтан келдім. Қарыным ашты, тамақ беріңізші» демей ме екен бала деген. А? Қарағым-ау, айтсаңшы! Енді болмағанда милиция мен ауруханаларды аралағалы отыр едік...

	Ерінін жымырып төмен қараған күйі Гүлшат тырс етіп үн шығарар емес.

	Сирек кірпіктерін де жоғары көтермейді.

	– Міне, анекдот! – деді алғаш орнынан атып тұрған қонақ жігіт. – Хи– хи, ай, жаным-ай! Мұндай да қызық болады екен. Қалай, үш сағат бойы төргі бөлмеге кіріп алып, үн шығармаған. «Мені іздейді-ау бұлар» деп ойламағаны да тіпті. Ой, хи-хи...

	– Жә, баланы қинамаңдар! – деді екінші қонақ.

	– Ең бастысы әйтеуір табылды ғой. Мүлде жоғалып кетсе не істер едік.

	Қане, баланың табылғаны үшін...





ІІІ тарау


	Бұйығы қыз



	– Гүлшат, – деді бір күні сынып жетекшісі Гүлнәр апай қызды әдейі оңаша алып қалып. – Саған бір аса жауапты жұмыс тапсырғалы тұрмын. Жо– жоқ, сен қорықпа! Көзің жыпылықтап кетті ғой, тіпті. Жауапты болғанымен, аса қорқынышты емес.

	«Бұған қалай қарайсың» дегендей мұғалім нұры жұмсақ қоңыр көздерін бір сәт оқушысының жүзіне тоқтатты. Енді дәл осы жерде қойылуға тиісті «Ол қандай тапсырма, апай?» деген қарсы сауалды қоса қүткен. Бірақ Бидайбекова тарапынан ондай әрекеттің жуыр маңда байқала қоятын түрі жоқ. Сосын әңгімені әрі қарай өзі жалғастыра беруге мәжбүр болды:

	– Сен өзіміздін кластағы Ермек деген оқушыны танисың ғой... Басыңды иземе, «танимын» де.

	– Танимын...

	– Танысаң, сол оқушының сабақ оқуы саған ұнай ма, айтшы. Неге иығыңды қиқаңдатасың?..

	– Білмеймін...

	– Ойыңды анықтап айт, нені білмейсің?

	– Ермектің оқуын.

	– Өзің байқап жүрген шығарсың, Гүлшат. Ол жауап берген кезде қалай сөйлейді, жақсы ма, жаман ба?

	– Жақсы... Жоқ, жаман... – деді не айтарын білмеген қыз апайына абыржи қарап қойып.

	– Несіне жасқанасың, Гүлшат? Тек шыныңды айт. Ол үшін саған ешкім ұрыспайды ғой, – деп мұғалім дәптерлерді парақтап қарай бастады. Бір жағы өз шаруасымен шұғылданып отырған адамның түрі. Түріне қарап отырып, қадалып сұрай берсе, мына оқушы қыздың одан әрі қысылатын сыңайы бар. – Сонымен сен Ермектің нашар сөйлейтінін байқаған екенсің ғой. Ол үшінші сыныпта орыс мектебінен ауысып келген. Содан ба, әйтеуір, ойын қазақша толық жеткізе алмайды. «Қазақ тілі» пәнінен, әсіресе жазуы нашар. Түсіндің ғой... Түсінсең, осы балаға бір дұрыстап көмек берсек деп едім. Сен соны өз қамқорлығыңа алсаң қайтеді?

	– Кімді дейсіз?..

	– Ермекті... Бос уақытта екеуің бірігіп сабақ қарасаңдар. Сен оның қазақша қалай сөйлейтінін қадағаласаң. Дәптерін тексеріп, қателерін көрсетіп отырсаң... Міне, бұл – саған пионерлік тапсырма. Осыған қалай қарайсың, Гүлшат? – Шәкірті тиесілі жауапқа жарытпай бөгеле берген соң, апай ойын әрі қарай өзі өрбіте түсті. – Сенің ауылдан келгенің кеше ғана, осы сыныпта қазақша ең таза сөйлейтін балалардың бірі сенсің. Ендеше бұл – сенің жолдастық парызың. Ертеңнен бастап Ермекті өзің қолға ал. Сөйт!

	Алтыншы «б» сыныбының жетекшісі Гүлнәр апай – бұрын ауылда істеп келген мұғалім. Қала мектебінің жағдайына қаныға бастағаны былтырдан бері ғана. Байқап, пайымдауынша, ауыл мен қала мектебінің де айырмашылығы біраз. Мәселен, ауылдағы мектепте оқушылар контингенті тұрақты болса, қалада олай емес, Әр сыныптың оқушылары жыл сайын жиі өзгеріп тұратын көрінеді. Ауылдан келіп жатады, ата-аналары қаланың басқа түпкіріне пәтер ауыстырып жатады.

	Былтырдан бері апай өзі жетекшілік етіп келе жатқан алтыншы «б»-ға биылғы оқу жылында жаңадан тағы бес оқушы қосылды. Әрқайсысының мінез-құлқы да айқындалып, кімнің кім екені білініп қалған кез. Қанша айтқанмен, бала емес пе, бұрынғы оқушылармен жатырқамай жақындасып, қоян-қолтық араласып кетуде. Тек ана бір Бидайбекова деген оқушы болмаса.

	Алдыңғы апталарда аңғармаған екен, осынау жуас пішінді жүдеу қыз көп көңілінен қағаберіс, саяқ, жарытып жақ ашқанын, жарқылдап күлгенін әлі күнге көрген емес. Бар күлгені – еріксіз езу тартқан адамдай ернін жымыра жымиюмен ғана шектеледі. Құрбыларының ешқайсысымен әлі күнге жұғысып кете қоймаған секілді.

	Отызды енді орталаған Гүлнәр апайдың ортан қолдай бір мұғалімге жетерлік тәжірибесі бар. Бидайбекованың бұлайша жалғыз-жарым саяқсып жүруі өзінің ұстаздығына да сын екенін қайтіп жоққа шығарсын. Соны түсінісімен, дереу ойланған. Ойланып-ойланып, ақыры бір шешімге келгендей болып еді.

	Сырттай сездірмегенімен, апайдың бұл ұсынысына Гүлшат әжептәуір қуанды. Өйтпегенде ше? Қалаға келгелі бір-бір жарым ай өтсе де, жаңа ортаға әлі көндіге алмай жүргені рас. Бұрын ауылы тұрмақ, туған үйінен ұзап шықпаған бұйығы қызға айналасындағы адамдардың бәрі бөтен. Өзі үйінде тұратын туысқан әпкесі Ботакөз де, оның күйеуі Қыдырәлі ағай да, қыздары Жәния да, жаңа сыныптастары, тіпті сынып жетекшісі мына Гүлнәр апай да. Бәрі шетінен бөтен. Рас, өзін ана жылы Рүстем-Ридтің тәлкегінен құтқарып қалған класком Ажар өзгеден гөрі жанына бір табан жақындау сияқты.

	Апайдың бұған жауапты тапсырма бергені – қолынан іс келеді деп сенім артқаны ғой. Екіншіден, Ермек – ұл бала. Рүстем-Рид сияқты қағынғандар әнеукүнгідей ұрынып жатса, қорғап шығуға жарамай ма. Тек қыз баланың ұл баламен қатар сабақ қарап, қатар жүргені қалай болар екен? Жалпы ұл баламен кәдімгідай достасуға бола ма өзі? Ауылда бірге оқитын сыныптас қыздардың ешқайсысы бесінші сыныпты бітіргенше ұлдармен достасқан емес. Сол жағынан алғанда кім біледі? Балалар мазақтап, ыңғайсыз болып жүрмесе...

	Бір қызығы, Ермек те – Гүлшаттың өзі тәрізді бұйығылау бала. Қалада туып, балабақшада тәрбиеленген дейтін емес, жібі бостау. Апай «Саған енді Гүлшат қазақ тілін үйретеді» деген кезде аласы молдау көздерімен адырайып бір қарады да, қойды. Я қуанғаны, я ренжігені белгісіз.

	Мұнан кейін Тиісті тапсырма айтылғаннан кейін де екеуі бір-бірімен көп сөйлескен жоқ. Сабақ соңынан қазақ тілі мен әдебиеті кабинетінде немесе басқа оңашалау бұрышта Гүлшат бар білгенін үйретпек болады. Ермек те қазақшаға ден қойып, айтқанды ұққандай түр көрсетеді. Бірақ оның ауылдан келген қыздан қазақ тілін қаншалықты үйреніп жатқаны әзірге өзіне ғана белгілі.

	Әйтеуір апайдың нұсқауынан кейінгі алғашқы апта осылай екеуара тыныштық жағдайында өтіп жатыр. Гүлшат та, Ермек те бала болып өзара шешіліп сөйлеспейді. Екеуара анда-санда ғана айтылып қалатын өлшеулі сөздер – тек сабақ жайында.

	Бір тәуірі екеуінің бұл қылығын мазақ қылып, күлкіге айналдырып жүрген ешкім жоқ. Ұл мен қыздың қатар жүруі мұнда үйреншікті жағдай тәрізді. Ауылда ғой, балалар мұндайды әжептәуір әңгімеге айналдырып әкетер еді...

	Қоңырқай түсті күздік пальто киген толықтау апай тоқылдата басып дәлізбен асығып келеді екен, есік сыртындағы «Қазақ тілі мен әдебиеті кабинеті» деген жазуды көріп, күрт тоқтай қалды.

	– Жабық екен ғой, – деді сосын тұтқаны жұлқа тартып. – Оқушылар қайтып кеткен бе?

	Бұл сауалдың өзіне арналғанын екінші рет қайталанғанда барып бір-ақ түсінген жүдеу пішінді қыз басын изеді.

	Мұнан кейін келесі сауалдың да кезегі келіп қалып еді:

	– Өзің неғып тұрсың?

	– Жай... Жоқ, бір баланы күтіп...

	Осыны айтты да қыз қызарып кетті.

	– Тоқта, сен өзің нешінші класта оқисың?

	– Атыншы «б»-да.

	– Алтыншы «б»-да деймісің? Сен онда Мұратов деген баланы танисың ғой.

	Қыз бас изегеннен кейін:

	– Ол қайда? – деді апай.

	– Қайтып кетті... Үйіне...

	– Қап, әттеген-ай! Мұғаліміне апарып беттестіруім керек еді. Ұстай алмай қалғанымды қарашы. Айналайын, сенің атың кім еді? – деді бір-екі басып тақаған әйел қызды әңгімеге бейімдеп. Тоқтаусыз сөйлеп, көкейіндегі қыжылын ақтарып жатыр:

	– Мен Мұратовтың мамасымын ғой. Ол өзін сабақта қалай ұстайды? Онша емес деймісің. Е, сен оны біледі екенсің ғой, айналайын. Бәсе, бірге оқып жүргеннен кейін, қалай көрмейсің қылықтарын? Бұл ұл менің шашымды ағартып болды әбден. Білмеймін ары қарай не істейтінімді. Не папасын жөнді тыңдамайды, не менің айтқанымды ұқпайды, – дей келіп, апай ұлына қатысты тағы біраз жайтты қыздан қадағалап сұрап алды. Сосын шәлісінің ұшымен желпіне түсіп, жан-жағына сақтана көз жүгірткен:

	– Айналайын, сен өзің бір тәртіпті, үлкенді сыйлайтын бала көрінесің. Ауылдан келгеніңді айтпай-ақ біліп тұрмын. Мә, кәмпит жейсің бе? – деп қол сумкасынан әлдеқандай тәттілерді шығара бастады. – Мә, ұялма, ал. Атың кім еді өзіңнің?.. Иә, Гүлшат. Өзің маған сондай ұнап кеттің. Мә, ұсташы енді. Мен сенен бір нәрсе өтініп сұрасам, орындайсың ба?.. – Сосын шұғыл еңкейіп, қыздың құлағына әлденелерді тез-тез сыбырлай бастады. Сыбырлап жатып, сүрмеленген кішкене көздерімен айналасына сақтана қарап қояды. Артық сөзі жоқ қыздың бар тындырғаны – айтқанға көніп бас изей беру ғана. – Сөйт, айналайын. Екеуіміз өстіп дос боламыз, жарай ма? Келесі жолы саған табылмайтын тәтті кәмпиттер әкеп берем. Сен тек менің айтқандарымды бұлжытпай орындасаң, болғаны. Ешкім сезіп қоймасын, жарай ма?

	Күні бойы жақ ашпайтын жан болғасын ба, Гүлшат сырттай қараған кісіге үнемі ойланып жүретін кісі сияқты көрінеді. Кішкене көздерінің кісіге тура қарауы сирек. Сұйықтау ұзын кірпіктері көбіне төмен қарай жығыла береді.

	Міне, сыныптағы оқушылардың бәрі жабыла мазмұндама жазу үстінде. Екі қолын алдына қойып, түзу отырған Гүлшат та бұл шаруаға ықыластана кіріскен. Түзу отыратыны – алғаш мектепке барған кезден бері қалыптасып кеткен дағдысы. Мұғалімнің «Сабақ кезінде қозғалмай, түзу отыру керек» деген сөзін, міне, алты жыл бойы бұлжытпай орындап келеді. Оның үстіне үйде сәл бүкшие қалса, мамасы да бір жағынан ылғи ескерту айтып отыратын. Ал ықыласпен кірісетіні – «не нәрсені де ықыласпен істе» деп әбден құлағына сіңіріп қойған әжесі.

	Дегенмен, әлі бала емес пе, Гүлшаттың ойлары әлсін-әлі мазмұндама тақырыбынан ауытқып кете береді. Жалпы бұл сыныпта сабақ үстінде тереңірек ойлауға мұрша жоқ. Ауылда ғой басқаша. Мазмұндама немесе бақылау жұмысы жүріп жатқан кезде қарасаңыз, сынып іші құлаққа ұрған танадай бола қалады. Оқушылардың бар білетіні – танаулары пышылдап, сытыр-сытыр жазу ғана. Ызың еткен бөтен үнді ести алмайсыз. Ал мұнда ше?.. Мұғалім қанша ескерткенімен, осындай ең жауапты сабақ үстінде де сынып ішінің бір ауық дамыл тауып, тыншыған сәтін көрген емес. Қыбыр– қыбыр, жыбыр-жыбыр. Наразылық білдірген әр түрлі сөздер, сықылықтаған күлкілер.

	Мазмұндама әлі біткен жоқ, бірақ Гүлшаттың ойы бөліне береді. Бұрын ондайы жоқ еді, бұндай әдеттің пайда болғаны осы қалаға келгеннен бері ғана. Міне, осы сәтті пайдаланып, момақан қыздың мөлшерлі ойына ортақтасып көрейік. Бір өкініштісі, сабаққа алаңдап отырғасын ба, ол ойлар жүйелі емес, лігерінді-кейінді, үзік-үзік.

	«Біздің класта парталар үш қатарлы еді, мұнда да үш қатарлы екен. Бірақ мұнда бәрі жаңа. Жаңа болғанымен, сол өзіміздің парталар жақсы сияқты...»

	«Мен кабинеттің кабинеттің ана жерінде отыратынмын. Екінші қатар, үшінші партада. Қарайыншы, ол жерде кім отыр екен? Басымды бұрғаныма апай ұрсып жүрмей ме?»

	«Е-е, ол жерде ана бір ұл бала екен. Тоқта, кім-кімнің орнында отырғанын тағы қарайыншы... Рүстем-Рид Мырзабайдың орнында, Ажар Ақылбектің орында отыр екен. Ермектің отырған жері Түймегүл деген қыздікі. Әдіс отырған партада кім бар еді? Е-е, ана әлгі Ырысбике...»

	Біраз ойланған соң, ақ қағазға мына бір тізімді тәртіптеп жаза бастады:





	«Қызық-ай, – деді өзі жазған тізімге өзі таңырқай қараған Гүлшат. – Қаладағы қыздардың да, ұлдардың да аттары қызық болады екен... Бір түрлі... Современный аттар. Әй, ауылдың аттарынан әдемі ғой».

	Осы жерге келгенде мазмұндаманы әлі аяқтамағаны есіне түсті де, қаламын жорғалатып, тез-тез жазуға кірісті. Ауылда жүргенде әйтеуір көбінесе жазбаша жұмстарды «Төртке» орындайтын. «Бес» алған кездері де болған. Бұл жерде қандай баға қоятынын кім білсін... Өйткені мазмұндаманы бірінші рет жазып отыр ғой.





ІV тарау


	Қос тентек – дос тектек Тексеру



	Ермек дәптерін ұсынғысы келмей, бүгежектей берді. Сумкасын бір ашып, бір жауып, өзінше қағаздарын қопарыстырған болады.

	– Қане, жазғаныңды көрейін бе? – деді Гүлшат ақырын ғана. Оңаша қалғалы екеуінің сөйлескені осы. Егер осы бір ауыз сөзді «сөйлесті» деуге жарайтын болса. Сонан кейін екеуара сыналап тұрып алған тағы да мылқау үнсіздік.

	Гүлшат Ермектің шимай дәптерін тексеруге кірісті. Қате жазылған сөздерді үстерінен сызып, қайтадан түзеп дегендей, Гүлнәр апайдың айтқанындай-ақ үйретіп жатыр. Кәдімгі мұғалім дерсің. Айырмашылығы үндемейді.

	Ермектің де Гүлшаттан озып тұрғаны шамалы. Танауы пышылдап, қолындағы әлденені айналдырғаны болмаса, манадан тырс етіп үн шығарған жоқ. «Қалай сызсаң, олай сыз, маған бәрібір» дегендей бір бей-жай күйде.

	Екеуінің бірігіп сабақ оқыған түрлері көбінесе осы.

	Кенет кабинет есігі сарт етіп ашылып, сүріне-қабына біреулер кіріп келді. Гүшат басын көтеріп қараса – Рүстем-Рид пен Әдіс. Сыныптың берекесін алушы баяғы қос тентек.

	Қашанғыдай алысып-жұлысып жүретін екеуі әуелі бұларға назар аудара қойған жоқ. Әлсіздеу Әдіс күші мығым жолдасынан құтылып кетудің қамында.

	– Ә-ә мыналарды қара! – деді қорғана қашып жүрген ол кенеттен. Дүлей жолдасының көңілін осылай қарай аударып жіберіп, өзі бір жағына сытылып кетпек. – Кәдімгі ғашықтар сияқты ғой өздері. Ромео мен Джульетта... Рид, қарашы мыналарға!

	Сөйтті де, бір-ақ ыршып отырған екеудің жанына жетіп келді. Ай-шайға қарамастан, қыздың арқасында салбырап тұрған бұрымын шап беріп ұстай алған. Әдістің алдаусыратқан тәсілі дәл ондыққа тиді. Рүстем-Рид жолдасын төмпештеуді тоқтатып, дереу жаңа қызыққа айналып кетті. Өзі отырғандардың алдыңғы жағынан келіп, дөңкиіп тұра қалыпты. Тұра қалғанымен, бірден соқтыққан жоқ. «Қалай тиіссем екен?» дегендей сел-пәл кідіріс жасап алды.

	– Хал қалай, Балапан? – деп Ермекке қарап тұрды да, кенет қыздың алдындағы дәптерге қолын созды. – Мынау не, ей? Қане, көрейінші... Түу, шимайлап тастапсың ғой. «Қазақ тілінен» мұнша қате жіберіп жүрген кім екен, ей, а?.. – Өтірік таңырқаған түр көрсетіп, екеуіне кезек қараған. Шатақ шығару үшін қасақана ұрынып тұрғаны беп-белгілі. Ішінен сескеніп қалса да, Гүлшат онысын сездірмеуге тырысып, сиректеу кірпіктерін төмен жықты. Өткен жолғыдай сумкасын жұлып алып, аспанға лақтырса қайтпек? Әлде бұл да бұрымына жармасар ма екен?

	Мына дүрдиген дүлейге шамасы келмейтіні анық. Жағаласып, арашаға түсе кететін өжет қыз Ажар да жоқ. Иә, айтпақшы, мына Ермек ше? Қанша момын болғанымен, Гүлшат сияқты қыз емес, ер бала деген аты бар ғой. Мына дүлей тентек сықылықтай күліп жұлмалай ақтарып жатқан дәптер сонікі. Иә, қасында ұл бар, несіне сасады?

	– Ермекжан, – деді жолдасының қолыңдағы дәптерді жұлып алған Әдіс екеуіне таяп келіп. – Мынау кімнің дәптері өзі? Міне, мынау. Ә, Ермекжан?

	– Менің...

	– Ә-ә, сенің дәптерің бе? Біз білмей қалыппыз. Кешіріңіз, Ермекжан. Ал мына үстінен қызыл жазумен түзеген кім? Айта қойшы, – деді дауысын жасанды түрде жұмсарта түсіп. – Кім түзеді бұны?

	– Мынау...

	Үш-төрт сұрақты жалғыз ауыз сөзбен ғана жарылқай салған бала аласы молдау көздерінің қиығын қасындағы қыздың жүзіне түсіріп, тағы үндемей қалды.

	– А-а, мынау? – деп енді Әдіс те Гүлшатқа бұрылды. Жай бұрылған жоқ, ерегесіп тұрған адамдай ежірейе қарайды. – Бидайбекова, біздің Балапанчиктің дәптерін бүлдірген сен екенсің ғой. А? Бұл дәптер енді ештеңеге жарамай қалды. Солай ғой, Балапанчик? Солай... Сондықтан, біз оны енді бүйте саламыз. Міне!..

	Осыны айтты да, кіші сотқар шимай дәптерді жоғары қарай көтере беріп, дар еткізіп ортасынан қақ бөлді.

	– Осы дұрыс емес пе? Бидайбекова, дәптерді тағы бүлдірсең, амалсыз тағы өстиміз. Так что, сен біздің Балапанчиктің басын босқа қатыра берме!.. Чао!

	Көзі жыпылықтап, басын сәл кекжите қозғаған қыздың сасқалақтап жалт қарағаны, әрине, қасындағы серігі. Оның ойыша, өткен жолғы Ажар секілді мына Ермек те енді атып тұрып, өзін жәбірлеушімен алыса кетуі тиіс. Арты сарт та сұрт төбелеске айналуы да ғажап емес. Сонда өзі қайтеді? Ұялмай– қызармай тентекпен бірге тентек болып алысып жүре ме? Қол қусырып қарап отырмай, ұлдарды арашалағаны жөн шығар. Ортаға түсемін деп өзінің де таяқ жеп қалуы әбден мүмкін...

	Бірақ, Гүлшат күткен қауіп бұлты аяқ астынан сейілді.

	Оны сейілткен – өзге ешкім емес, жаңа ғана намысы аяққа тапталып, жәбірленіп отырған Ермектің өзі. Жазықсыздан жазықсыз нақақ тиіскен қорлаушыға қарсы қол жұмсаудың орнына мойынын ішіне тығып алып, тыпыр етер емес. Қауіптен үркіп, қанатын қаға алмай қалған кәдімгі тауық балапаны секілді. Өй, қуаяқтар, жаңағы атты бұған біліп қойған ғой...

	Келесі сәтте әлдене естеріне түсіп кеткен екі ұл алысып-жұлысып кабинеттен шыға жөнелді. Ортасынан қақ бөлінген көк дәптер сол қалпы еденде қала берді...

	Кішкентай Жәнияны былай қойып, үйдегі үлкендердің де жұмыстан келгеніне біраз уақыт.

	– Неғып кешікті тағы? – деді Қыдырәлі ағай. Жұмсақ креслоның құшағынан босанғысы келгендей алға қарай сәл көтеріліп қойды. Қолындағы газетін де былай тастай салған. Ас үй жақтан Ботакөз терезеге көз жүгіртіп:

	– Білмеймін. Мүмкін тағы... – дей бергенде Жәния орнынан ұшып тұрды:

	– Е-е, мен білдім, папа.

	– Нені?

	– Білдім, білдім... Қазір.

	Желпілдеп жүгіріп барған қыз көзі дөңгеленіп, ұйықтайтын бөлменің есігін ашып кеп жіберді. Ашып жіберді де, шағын бөлменің ішіне тінте қараған:

	– Ой, жоқ қой, Гүлшат. Мен осында нетіп отыр екен десем. Өткен жолы ол осында тығылып отырды ғой.

	Оның бұл қылығына мамасы да, папасы да шыдай алмай, қосыла күлді.

	Қымс етсе езу тартуға бейім тұратын Ботакөз әсіресе мәз:

	– Немене, қызым-ау! Қайта-қайта осында тығылып, ол апайыңа не көрініпті сонша? Өткен жолы жеткізіп айттық емес пе?

	Ойға алғанын орындап болмай, оңайшылықпен тоқтай қоятын Жәния ма? Мамасының күлгеніне қарамай, зыр жүгіріп жүріп, лоджия, ас үй, гардероб дегендей үйдің қуыс-қуысын түгел арылтып шықты. Іздеген адамның із-тозы жоқ. Күдік тұманы қос бөлмелі шағын пәтердің ішін тағы жайлай бастады.

	– Жә, күлкі күлкімен, – деді Қыдырәлі ағай әйеліне. – Ауылдағы кісілер аманат етіп тапсырған бала. Біреудің баласы. Бірдемеге ұшыратып алып жүрмейік.

	Ботакөздің әлгі әсем күлкісі күлбілте күңкілге ұласқан. Лезде қабағын шытып шыға келіпті. Қызыл шырайлы өңі де бозарып бара жатқандай:

	– Осы қызды қолыма бекер-ақ алған екем. Қайдан білейін, мына екі кішкентайға қарар, үй шаруасына көмектесер деп ойладым ғой. Мен де ел құсап сіңілі жұмсап қарқ боламын деп жүрсем... Оның үстіне әке-шешесі де

	«Сендерге барсын. Қаланың тәрбиесін, үлгі-өнегесін көріп, адам болсын» деп болмай қойды емес пе? «Балалардың ішіндегі еті тірісі осы Гүлшат» дейді тағы да. Қайдам, еті тірісі осы Гүлшат болса, өзгелерінің қандай екенін...

	Бұл кезде шабан қимылды Қыдырәлі киініп те үлгірген. Кешіккен қызды енді не болса да өзі іздеп қайтпақ.

	– Бірге оқитын қыздардың телефонын да алып қалмаған екенбіз. Звандап біліп отыратын... Енді осыдан табылса? Барлық координациясын жазып алып қояйын...

	Есік қоңырауы сыңғыр ете түскенде:

	– Гүлшат! – деді Жәния ырши жүгіріп. Барлығы жабыла есікке көз тіксе, шынында да, Гүлшат. Ұялғаны болуы керек, қолындағы портфелін салақтатып бірқырындай кірді.

	– Иә, қайда жүрсің, балам-ау?..

	Біреу әмір бергендей үйдегілер тағы да жан-жақтан жарыса ұмтылған.

	Жоқ, өткен жолғыдай еш жерге тығылып қалмаған. Ешкім өзіне тиіспеген. Жай ғана қатардағы есі дұрыс адам сияқты адасып кетіпті. Сабақтан қайтып келе жатып. Байқамай басқа автобусқа отырып алған. Басқа автобус екенін де артынан аңғарған. Сонан таныс аялдамаға әйтеуір бір жеткізер деген дәмемен түсіп қалмай, жүре берген, жүре берген. Бірақ қырсық қылғанда, бейтаныс көлік беталды лағып қаланың басқа жағына қарай ала қашыпты.

	– Ойбай, балам-ау, аялдаманың атын айтып, қалай жетуге болатынын біреуден сұрамадың ба?.. Немесе, «Осылай да осылай. Адасып жүрмін» деп үйге звандамадың ба? – деген Ботакөз апайдың сұрағына Гүлшат тиісті мінезіне басып, жауап беруді қажет деп санамаған секілді. Жауап бергісі келмеген баланы қашанғы қыстарсың. Оның үстіне ол қанша айтқанмен басқа біреудің баласы болса.

	– Жалпы біз өзіміз дұрыс істемеппіз, – деді Қыдырәлі ағай зайыбына.

	– Нені?

	– Баланың қалтасына үйдің адресін, телефонын жазып, салып қою керек екен. Жәник, осының бәрін дұрыстап жазып, Гүлшат әпкеңнің сумкасына салшы.

	Сонан бұл әңгіме біржола бітіп, үй ішіндегілер тиісті тіршіліктеріне дендей кірісіп кеткен кезде телефон бебеулеп қоя берсін. Гүлшаттың ауылдағы ата-анасы екен.

	Екі жақтың үлкен кісілері өзара сөйлесіп, хал-жағдай сұрасып болғасын ғана телефон трубкасы қыздың еншісі тиді. Қоңырау шалып жатқан өзінің ата-анасы екенін біліп тұрып, тіпті бері жақындайтын емес. Шақырып алып, трубканы қолына ұстатқан – Ботакөз апай. Еркін сөйлессін деп телефонды да ас үйге шығарып берген.

	Бірақ жапсарлас бөлмеге Гүлшаттың дауысы бәрібір жетіп жатты. Оның жауаптарын естіп, езуіне алдымен күлкі жүгірген – Қыдырәлі ағай. Өйткені қанша құлағын тіксе де, манадан бері Гүлшаттың аузынан қайта-қайта шығып жатқан небәрі үш-ақ сөз: «Иә...», «Жоқ...», «Бар...». Мәселенің байыбына енді ғана барған Ботакөз аузын басып ал кеп сықылықтап күлсін. Былайша да қызыл шырайлы өңі тіпті әрленіп кеткен. Екеуінің әңгімесі әзірге Гүлшаттың айналасынан ұзар емес...

	Бір әредікте ерлі-зайыпты екеуі отырып алып, қыздың қала жайын қаншалықты білетінін тексере бастады. Өзінің ауылдан келгеніне үш айға жуықтап қалды. Осы уақыттың ішінде не біліп, не үйренді деген мәселені қаперге бір алып қойғанның несі артық? Жаман айтпай, жақсы жоқ, бүгінгідей адаса берсе, бір күні әлденеге ұрынып қалып жүре ме, қайтеді?

	Гүлшат мектепке барып қайтатын автобустардың номерлерін, аялдамалардың аттарын түгелімен жаттап алыпты. Үйдің маңайындағы көзге бірден түсетін белгілерді де дәл айтты.

	– Ой, молодец, – деді оның мұнысына разы болған апайы бұрымынан сипап. – Ал көшеден қай кезде өтесің?.. Әрлі-берлі машиналар ағылып жатыр. Бұндай уақытта көшені кесіп өте алмайсың, дөңгелектердің астына түсіп қалуың мүмкін. Сонда қай кезде?..

	– Машиналар тоқтаған кезде.

	– Ал машиналар қай кезде тоқтайды?

	– Қоңырау шылдырлағанда тоқтайды.

	Гүлшаттың баптап тұрып сеніммен айтқан жауабы ерлі-зайыпты кісілерді еріксіз дағдартып тастады.

	– Немене, мектептің қоңырауы шылдырлаған кезді айтасың ба? – деді сосын екеуі жарыса.

	– Жоқ.

	– Енді ол неғылған қоңырау?

	– Көшедегі.

	– Көшедегі деймісің?

	– Иә, ана көшенің қиылысқан жерінде қоңырау бар ғой. Сол шыр ете түскенде.

	Бір-біріне көздерін бақырайта қараған үй иелері келесі сәтте тағы да жарыса күліп жіберді. Ботакөз тіпті ішін басып, бір жағына қарай жатып қалыпты.

	Үйге таяу маңда соқырлар қоғамы бар еді. Зағип кісілердің светофор жарығын ажырата алмайтыны, тіпті светофордың өзін де көре алмайтыны белгілі. Сондықтан көше қиылысына олар үшін арнайы қоңырау орнатылған. Светофордың жасыл жарығы жанған кезде қоңырау да қоса шырылдап қоя береді. Соқырлардың көшеден өтуіне жәрдемдесетін бірден-бір белгі.

	Бірақ күлкінің арты күрт таңырқауға, одан ренішке ұласқан. Қалаға келгеніне біраз өтсе де, Гүлшат көше қауіпсіздігінің негізгі сақшысы светофорға назар аудармай келіпті. Көшеден өту үшін құлағын тігіп алып тосатыны – қоңырау шылдыры ғана екен. Қайта осы уақытқа дейін ештеңеге ұрынып қалмай, аман жүргенін айтсаңшы.

	– Періштесі қаққан ғой, – деді Қыдырәлі ағай. – Ауылдан аттанарда әжесі «қарғамды періштелер жебеп жүрсін» деген шығар. Солай ма, Гүлшат? Әлде солай емес пе?





V тарау


	Қызыл шарқат немесе момындар



	– Бері кел! Бері, бері!..

	Толықтау әйел Гүлшатты жетелегендей қылып былай таман алып шықты. Кісі әрлі-берлі ағылған ұзын дәлізден бөлек қағаберістеу бұрыш.

	– Айналайын, қатты асығыспын. Саған бүгін жолығам деп уәде беріп едім ғой. Сосын, амал жоқ бұрылғаным. Әйтпесе, күнде-күңде мектепке келуге уақыт қайда? Иә, айналайын, айта бер көрген-білгеніңді.

	– Нені... апай?

	– Ойбай-ау, маған айтатын шаруаларың бар емес пе. Соны...

	– Е-е...

	Сөзге сараң қыз өзіне тән мінезбен көрген-білгенін бірер ауыз сөзбен ғана түйіндей салды. Онысы, әрине, жаңалыққа жаны сусап, тпалай нәрсені естігісі келіп тұрған апайдың шөлін басты деп айту қиын, әрине. Айтпасын айтқызатын адамның әдетімен тақуалай сұрап, қыздың бар білгеніне қанығып-ақ жатыр.

	– Өзің тәп-тәуір момын баласың. Осынша нәрсені ішіңе сыйғызып, қалайша түк білмеймін деп отырсың? – деп қояды ара-арасыңда кінәлай сөйлеп. – Мә, мына сағызды ала қой. Әнеукүні Прибалтикаға барғанда әкелгенмін. Осы жолы аздау болып қалды, ештеңе етпес. Келесі барғанымда мол ғып әкелем... Тек менің айтқанымды дұрыс орындап тұрсаң болғаны. Ал, айналайын, әзірше...

	Апай есіктен шығып кеткесін барып, Гүлшат тұрған орнынан бір-ақ қозғалды. Әлгіңде ғана қоңырау соғылған, сабақтан қалып қоюы әбден мүмкін. Басқа құрбылары мұндай жағдайда алды-артына қарамастан салып ұрып тұра жөнелер еді. Гүлшаттың бар асыққан түрі осы. Мұның шабан қимылына іші пысып, ренжіген кезде Ботакөз апайдың «Әй, балпыаяғым-ай» дейтіні де осындайдан ғой.

	Пальтосын гардеробқа өткізіп жатқан қыз айналасына қаранып, кенет дағдара қалды. Пальтосы бар, тоқыма бөркі бар, тек мамасы қалаға кетерде тоқып берген қызыл шарқаты жоқ. Ұзын дәлізді бойлап көзімен сүзіп өтті, еденде жатқан артық-ауыс жатқан ештеңе байқалар емес.

	Бұлардың сыныбында ендігі сабақ басталып та кеткен шығар. Кешігіп баратыны әбден ұят болды. Мамасы арнайы тоқып берген қызыл шарқатқа бір жағынан іші удай ашып ол тұр. Қымсынған пішінмен жүрген ізін қайтадан шолып өтті. Көзге ілінетін күдікті ештеңе жоқ. «Жарайды, – деді қыз ақырын ғана күрсініп. – Соны іздеп жүрем бе? Ана қарап тұрған басқа сыныптың балаларынан ұят қой».

	«Садақа, – деді сосын кабинетіне қарай беттей беріп. – Садақа болады енді... мамамның тоқып бергені еді... Мамам ұрыспайды ғой, бірақ... Құрысын, садақа!..»

	Ауылда үй-ішінің бірдемесі жоғалып кетсе, әжесі: «Құдайы садақа. Бала– шағам аман болсын, құдай өзі жеткізер. Садақаға шыққалы тұрған нәрсе ғой» деп отыратын. Тіпті сиыр жоғалып кетсе де, алдымен аузына түсетін «садақа» деген бір-ақ ауыз сөз.

	Ұяла-ұяла кабинеттің есігін қақты...

	Соңғы сабақтың үстінде рұқсат сұрап Гүлнәр Төлеуовна кіріп келді де:

	– Балалар, ешқайсысың зат жоғалтқан жоқсыңдар ма? – деп сұрады оқушыларды шола қарап. Әдепкіде ешкім тырс етіп қозғала қойған жоқ. Сосын Әдіс орнынан лып етіп атып тұрған:

	– Мен жоғалттым.

	– Не жоғалттың?

	– Бір сом ақша.

	– Апай, ол өтірік айтады, – деді бір оқушы жалма-жан.

	– Отыр. Басқа ешкім ештеңесін жоғалтқан жоқ па?.. Жарайды, қалжыңдағанды қойындар. Ендеше мына затты танисыңдар ма?

	Жоғары көтерілген апайдың қолында қызғылт шарқат салбырап тұр еді. Балалар қозғалақтасып, бір-біріне қарасты. Іле саңқ ете түскен дауыс Ажардікі болатын:

	– Танимыз. Апай, ол мына Бидайбекованың шарқаты.

	Кабинет ішіндегі жұрттың өзіне бір кісідей жалт қарағанын сезіп, Гүлшат қып-қызыл болып кетті. Әдетімен ерінін жымыра, кінәлі адамдай салбырап орнынан тұрған.

	– Гүлшат, мына шарқат шынымен сенікі ме?.. Басыңды иземе, «иә» де. Апыр-ау, ендеше неге менікі деп айтпайсың? Өзің тіпті шарқатыңның табылғанына онша қуанып тұрған жоқсың-ау деймін. Жоғалғанын біліп пе едің өзі?

	– Білдім...

	– Білсең, «жоғалды» деп ешкімге айттың ба?.. Айтқан жоқсың ғой. Неге? Затың жоғалып жатса, неге ешкімге айтпайсың, ә? Тіпті түсінбеймін. Мә, ала ғой.

	– Апай, оны қайдан тауып алдыңыз? – деді Әдіс.

	– Бүгін мектепте кезекші болып жүрген пионерлер әкеп берді. «Апай, осы сіздің кластың оқушысынікі болу керек» дейді. Ал пионерлер емес, мұны басқа біреу тауып алса ше? Пайдакүнем адамдар арамызда әлі де кезігеді ғой.

	– Апай, Бидайбекова затын жоғалта береді. Өткен жолы сурет дәптерін жоғалтып алған, – деп қойды Гүлшаттың қасындағы қыз. Онымен қолма-қол дауласа кеткен – алдыңғы партада отырған Ажар:

	– Иә, саған. Ол жоғалтқан жоқ. Оны сумкасынан алып қойған.

	– Сумкасынан алып қойған деймісің? Немене, сен Гүлшат, заттарыңды өстіп жоғалта бересің бе? – деді Гүлнәр Төлеуовна қызға қарай қадам басып.

	***

	– Мынау Ермектің дәптері, – деді де, апай дереу дәптердің сыртына қарады. – Қане, қарап көрейік. Гүлшат, Ермек екеуіңнің шаруаларың қалай болып жүр? Жақсы деймісің? Мына мазмұндамаға қарағанда, әлі онша емес сияқты көрініп тұр маған. Әнеу күні тәп-тәуір болып түзеле бастаған еді. Кейін қайтадан нашарлап кетіпті. Ермек, мына мазмұндамаңмен танысып шықшы. Содан кейін, Гүлшат, сен де бір қара. Ермек, мә дәптерің.

	– Балапанчик, дәптеріңді ал, – деп, Әдіс кеудесімен бұрыла, көзін қысып қалды. Өстіп жағаласып сөйлеп отырмаса, көңілі көншімейтін әдеті.

	– Ермек, осы аптада қазақ тілінен тағы нашарлап кеттің. Әлде бірігіп сабақ қарауды азайттыңдар ма? Қане, Гүлшат...

	Қаншалықты тұйық болсаң да, мұғалім сауал қойғаннан кейін оған жауап беру шарт. Соңғы кезде бірігіп сабақ қарауға салғыртсып кеткендерін екеуі де бас изесіп, мойындады.

	Енді мүдіріп тұрғандары апайдың:

	– Неге? – деген келесі сауалы. Оған жауап бере алмай, төмен қарап телмірген күйлері. Мұндайда сыныптағы қушыкеш, қалжыңбас балалардың ауызы қандай жеңіл:

	– Екеуі бір-бірін жақсы көрмей қалыпты...

	– Бір-бірін сүймейді.

	– Ермек Бидайбекованы «колхозница» деп менсінбейді… – десіп келе жатыр еді, оларды тыйып тастаған – мұғалиманың жалғыз ауыз сөзі. Бірақ, бәрібір тәсілдей сыр тартып біраз қадалғанымен, төмен қарап тұрған қос момын тұщымды жауапқа жарытқан жоқ.

	Гүлнәр Төлеуовна өзінен бір жаңсақтық кеткенін енді ғана сезгеңдей болды. Бөтен орта, бөтен сыныпқа келген ауылдың тұйық қызы жалғызсырай бермей, құрбы-құрдастарымен тез арада араласып кетсін, ойнап-күліп ашылсын, өзіне лайықты достар тапсын деген ниеті, әрине, дұрыс. Қазақша сөйлеуге шорқақ Ермектің тез арада тілді меңгеріп, тәуір оқытындардың қатарына қосылсын деген ниеті іске аспай тұр. Екеуінің міні де сол бұрынғы қалпы. Оларға бағышталған бағанағы «Неге?» деген сауалды енді мұғалима өзіне қойды. Оқушылары бере алмаған жауаптың ұшығына енді өзі жеткен сияқты.

	Алдымен ескермегені – бұл екеуінің де аузына су толтырып алғандай томсырайып, үндемейтін сөзге сараң балалар екендігі. Қадалып сұраған сұрағыңның өзіне дұрыс жауап бермей жүрген бұлар көлденең әңгімені қайтсін. Әрі-беріден кейін екеуі бір-бірімен бала құсап сөйлесе ме десеңші.

	«Екеуі де момын ғой. Тіл табысып кетер» деген дәмесінің іске аспай қалған себебі енді ойлап тұрса, міне, осында жатыр екен.

	Жаңағы бір қалжың сөздерге қарағанда, сыныптас құрбылары екеуін бір– біріне теліп мазақ қылатын тәрізді. Бұндай бұралқы қалжыңдар да достыққа кедергі. Осындай сөздерді естіп жүріп жақындасудың орнына қайта екеуі бір– бірінен қаша бастамай ма?

	– Жарайды, отырыңдар! Бұл мәселені артынан ақылдасармыз, – деді мұғалима ойлы пішінде. Қарасы жұмсақ жанарларын сынып ішіне жүгіртіп, сәл тұрды да, сабағын әрі қарай жалғастырып кетті.





VІ тарау


	Әжесінің ақылы



	Ботакөз апай болса, Гүлшатты қалайда қалалық етудің қамында. Осы ой басына келгеннен кейін, ең әуелі дүкен-дүкенді аралап, тәуір киім-кешек іздестірген. Ауылдағы ата-анасы қыздарын қалай болса, солай олпы-солпы киіндіріп жібере салыпты. Сосын кейбір оқитын құрал-жабдықтарын жаңалап берген. Тентектердің тепкісіне түсетін ескі модалы қоңыр портфель де енді жайына қалды. «Колхозниктің заты ғой мынау» деген Рүстем-Рид пен Әдістің әжуасынан Ботакөз, әрине, бейхабар. Қоңыр портфельдің қол емес екенін сонда да сезген.

	Сосын, бас салып Гүлшаттың бұрымын қияйын деп еді, Қыдырәлі мен Жәнияның қасарысып тұрып алғаны. Кішкентай қыз ұзын шашқа соншалықты қызығатынын, өзінің өйтіп өсіре алмай жүргенін айтып, шыр– пыры шықса, папасы: «Бұрым маған ауылды елестетеді. Сондағы өткен балалық шағым есіме түседі, – деп болар емес. – Бұрым деген сиреп кеткен заманда, мұның өзі олжа ғой, Ботакөз-ау».

	«Өзі қалай қарайды екен?» деген сұрақ туғаннан кейін үшеуінің амалсыз қадала қарағаны – Гүлшат.

	Оған бәрібір сияқты. Иығын көтеріп, «білмеймін» дей береді. Ал шындығында екі жақтың да көңілін қимай тұрған жайы бар. Ешкімді ренжіткісі келмейтін баяғы жалтақтығы. Әйтпесе, өзінің аңсары бұрымды қиып тастау жағына ауып-ақ тұр. Көзге шыққан сүйелдей жұрттан бөлектеніп жүрудің өзіне жайсыз екенін сезіп қалған. Кейбіреулер «ауылдан келген», «колхозница» деп әлі де көзге шұқып қояды. Қиып тастаса, кәдімгі қалалық қыздарға ұқсап шыға келмек. Оның үстіне ұлдардың уысына түсіп, жұлқылана берген бұрымының пайдасынан гөрі зияны көбірек.

	Демек, салыстырып келгенде қыздың өзі үшін қиғызған тиімді. Бірақ бұл ойын Гүлшат ашып айта алар емес. Жаңағыдай себебін талдап-түсіндіруге шамам жетпей ме деп сескенеді. Қыдырәлі ағай мен Жанияның көңіліне қаяу түсіру тағы қиын...

	Бәрінің ортасындағы жалғыз бұрым ақыры қиылған жоқ.

	Гүлшаттың сезім күйін сыртына шығармай, жайбарақат жүргеніне қарап:

	– Осы бала ауылын сағына ма екен? Туған-туыс, бауырларын ойлай ма екен? – деп қойды бірде Қыдырәлі ағай. Сөйтеді де, үндемей ғана ыдыс-аяқ жинап жүрген кішкене балдызына күлімсірей қарайды.

	– Кім білсін, сұрасаңшы өзінен, – дейді оған әйелі. Бірақ, сұрағаныңмен, оңайлықпен ашылып жауап бере қоятын Гүлшат па? Сырмінез болып үлгірген Қыдырәлі ағайдың ауыз ауыртып қадалмайтыны соңдықтан.

	Үлкен кісілер үшін жұмбақ көрінген жайтты күтпеген жерден кішкене Жәния шешіп берді.

	– Ол ауылын сағынады. Мен білем, сағынады, – деді ол папасының қасына жүгіріп келіп.

	– Қойшы, сонда Гүлшат ауылын қайтіп сағынады екен?

	– Бүйтіп сағынады, – деп Жәния кішкене қолдарын алдыға созып, құшақтаған адамның әрекетін көрсетті. – Оны маған Гүлшаттың өзі айтты. Алғаш келгенде күнде түс көретін. Ылғи әжесін көріп жүріпті. Мысығын да көріпті түсінде.

	– Қойшы-ау? Шынымен солай ма?..

	– Иә, – деді Жәния одан әрі желдірте сөйлеп. – Ол маған ылғи ауылы туралы айтп береді. Ауылдары сондай қызық екен. Сыныбындағы балалар сондай жақсы болыпты. Бәрі тәртіпті екен, қыздарға тиіспейді екен. Гүлшат өзі әлгі нетеді ылғи.

	– Иә, не етеді? Асықпай, дұрыстап айтсаңшы былай.

	– Үй ішіне хат жазады күңде. Ал бауырлары да оған күнде хат жазып тұрады. Сол хаттар біздің пошта жәшігіне келеді ылғи...

	– Білеміз, – деді осы кезде бұлардың жанына келген мамасы қатқыл дауыспен. Жұқалаң біткен жіңішке қастарын да түйіп алыпты. – Сайрамай сабағыңды қара. Нең бар біреудің шаруасында?

	– Гүлшат біреу емес қой... Ол менің апайым. Өздерің айтқансыңдар.

	– Иә, оның саған апай екені рас. Бірақ ол сенен үлкен. Сондықтан оның құпиясын аша берме! Айтқың келсе, өзінен рұқсат сұрап алып айт. Әйтпесе ұят болады.

	– Ой, сен де бір... – деді Ботакөз оңаша қалған сәтте күйеуіне. – Балалардың шаруасында нең бар? Жәнияның өз құпиясын аша бастағанын естіп, Гүлшат та, әнеки, қашып кетті.

	– Қашқан жоқ, ыдыс-аяқ жуып жатыр.

	– Ұялғанынан жуып жатыр. Өзі айтқысы келмесе, нең бар? Іштей ғана біліп, жүре бермейсің бе? Өзі ұялшақ бала, сырының ашылғанына қанша дегенмен қысылады да. Неге айттың деп енді Жәнияға ренжиді. Соны да білмейсің бе? Былай қарағаңда байсалды, салмақты адам сияқтысың. Бірақ бала құрлы түйсігің жоқ, – деп әйелі жұбайын едәуір жерге апарып тастады.

	Қыдырәлі ағайдың Гүлшат ауылын сағынбайтын шығар деген күдігі, шынында да, бекер болатын. Ешкімге шағым айтпай, өзімен өзі жүретін қыздың мінез-құлығына сырттай пішілген тон ғана. Әйтпесе, неге сағынбасын. Тіпті қазіргі кейбір оғаш қылықтарының өзі сол ауылды сағынғанның әсері шығар, кім біледі.

	Әке-шешесінің «Қалаға барып, Ботакөз апайының қолында тұрып оқуға лайық бала осы» деп Гүлшатты бөліп атауы тегін емес. Өйткені көп балалы шаңырақтың ішіндегі өз ісіне тиянақтысы, сезім күйіне берігі осы. Ортаншы қыз. Былай қарап тұрсаңыз, өзге бауырлары Гүлшаттың өзінен еткен момын.

	«Неге олай?» деген сұрақты ауыл кісілері, бәлкім, бір-біріне қоймаған да шығар, қойса, нанымды болатын жауабын тапты ма екен, ол жағы мұндағы адамдарға белгісіз.

	Белгілісі сол – көп баланың ішінен оғаш қылығымен одағайланып көзге түсіп тұрған ешқайсысы жоқ. Ауыл адамдарының бәрі де шеткі көшенің аяқ жағында тұратын Бидайбековтар отбасы туралы бірауызды. «Шіркін, сол үйдің балаларын-ай? Сегізі кей үйдің жалғыз баласына татиды. Біреуі қыңқ етіп дыбыс шығарсашы. Шетінен көргенді, шетінен әдепті. Үйіне барсаң, біреуінің бала болып жылағанын немесе басқа тетелердей шекісіп жатқанын көрмейсің» десіп отырады.

	«Соларды, әй, қой, тыныш отыр» деп беттен қағып, басып отырған да ешкім жоқ. Соның бәрі – ана сары кемпірдің арқасы. Бар ұрпағын бір адамдай ғып шып-шырғасын шығармай, тәрбиелеп отырған сол әжеміз ғой» дейді тағы бір көршілер. Бұл сөздерді Қыдырәлі аға да, Ботакөз апай да ауылға барып жүріп естіген. Бидайбековтар отбасының момақан да берекелі тіршілігіне шынымен таңырқап, таңдайларын тақылдатып қайтатын. Басқа туыстарына осы шаңырақтың тіршілік қалыбын өнеге ғып таратып жүретін.

	Өмірге шыр етіп келгелі босағасынан аттап шықпаған осындай құт мекенін, жылы да жайлы ұясын жас жеткіншек енді қалай сағынбасын. Оның үстіне өзі өмірі бөтен ортаға түсіп көрмеген қыз бала болса.

	Гүлшаттың биыл қалаға барып оқитынын үй ішіндегілердің бәрі қолдады. Кейбір бауырлары қызығып, өздері барғысы келетіндіктерін де ептеп сездіріп қойды. Басқасын айтпағанда, «қалаға барып оқиды» деген хабардың өзі неге тұрады?

	Бұл игілікті іске аздап болса да, қарсылық білдірген – бір-ақ адам. Ол – әжелері. Алдымен, «Апыр-ай, шәрлі жер жас балаға қиын тиіп жүрмес пе екен?», «Туғалы басқа босағаға бас сұғып көрмеген еді ғой...», «Үй ішін сағынып құса боп жүрмесе, неғылсын...», «Қаланың бұзық балалары тисіп жүре ме, қайтеді?!.» деп неше алуан күдіктерді көлденең тартып отырды да, артынан өзіне шақ мінезбен ашулануға айналды. Сондағы айтатыны: «Тып– тыныш жүрген баланы қалада оқытамыз деп бұл қай сасқандарың? Немене, осы ауылдың оқуы оқу емес пе екен? Орысша үйрететін мұғалім осы ауылда құрып қалып па, немене? Ертең біреудің үйінде жүреді. Қанша туыс болғанымен, оты, ошағы бөлек жандар. Бала неме олардың қас-қабағына қарай ала ма? Қарыны ашып қалып жүрсе, қайтесіңдер? Қалың үйдің арасында мектебін таба алмай, адасып кетсе, қайтпек? Заулаған машинаның арасынан қалай өтеді? Құдай сақтасын…» деп ел аман, жұрт тынышта біраз жаманатты төндіріп қойғаны.

	Қалай болғанда да, бәрі жабыла үгіттеп жүріп, ақыры орталарындағы бір әжейді көндірді емес пе. Сондағы баласы мен келінінің, яғни, Гүлшаттың әке-шешесінің айтқан сөздері айналып келгенде: «Өзіміз қезінде қолдың қысқалығынан оқи алмай қалдық. Біліміміз де шамалы, орысшамыз да шолақ. Соның салдарынан өмірден талай сыбағамыздан құр қалып жүрміз. Гүлшат ұғымтал ғой. Қаланың сабағын алып кетеді. Алғашқы кезде аздап қиналар... Онсыз бола ма?» дегенге келіп тіреле берген.

	Сонан әжесі қашан аттанып кеткенше Гүлшатын қасынан шығармай, көзін тырнап ашқаннан сіңіріп келе жатқан белгілі ақылдарын жаңғыртып қайталаумен болды: «Ешкімге ұрынбай тыныш жүр. Біреудің ала жібін аттама. Дүниеде біреудің ала жібін аттағаннан жаман күнә жоқ. Сабақтың үстінде жан-жағыңа қарамай, тыныш отыр. «Қазақтың ең тыныш отырғаны – бір кебісті бір кебіске соғып отырады». Ондай болма. Үлкен кісіге қарсы сөйлеме. Мұғаліміңмен жағаласпа ешқашан. Үлкен кісілердің айтқанын орындап жүр. Өйтпесең, көргенсіз дейді. Ұят болады. Жаман балалар құсап жоқтан өзгеге таласа берме. Дауласпа. Ана бір қаланың жырқылдаған қыздарынан аулақ жүр. Өйте берсең, жеңілтек болып кетесің» деген тәрізді таусылып бітпес небір қатпар-қатпар қалың ақылдар.

	Онсыз да қылығынан қылаудай кінәрат табылмайтын тәртіпті балаға осынша мол ақыл айтудың өзі қажет пе деген сұрақ әжейді мүлде ойландырмаған сияқты. Бейне бір Гүлшат қалаға бір барса болғаны, бәрін бүлдіре бастайтындай қайта-қайта қадап, қадағалай тапсырған.

	***

	– Апай, маған!... Маған!...

	– Маған да беріңізші.

	– Апай, мынау жаман ғой... – деп шу-шу еткен дауыстардан құлақ тұнғандай.

	Бұл – денешынықтыру сабағына дайындық кезі. Бүгін шаңғыдан сыныпаралық жарыс өткізілмекші. Соған денешынықтыру пәнінің мұғалимасы, жас қыз алтыншы сынып оқушыларына шаңғы бәтіңкелерін үлестіріп беруде болатын. «Кезекке тұрып, тәртіппен алыңдар» деп басында ескерткен. Қайда-а? Апайдың іске кіріскені сол екен, бірдемеден құр қалатындай бәрі шуылдап қоя берді. Саптың реті бұзылып, балалар үйме– жүйме болды да кетті.

	Әлгінде ғана кезектің орта тұсында сияқты еді, енді қараса, Гүлшат жырылып шетке шығып қалыпты. Бәтіңке қолдарына тигендер қоныштарынан басып мәз. Солардың бірі – Ажар. Екі-үш құрбысымен жайраңдай сөйлесіп, өтіп бара жатқан оның көзі жұрттың ең соңында тұрған жүдеу пішінді қызға түсті.

	– Гүлшат, – деді Ажар қайта бұрылып келіп. – Сен неғып тұрсың? Сенің кезегің алда еді ғой. Ә-ә, шығып қалдың ба? Қане, тұра тұр, мен саған бәтіңке алып берейін.

	Гүлшат ақырын ғана басын шайқаған:

	– Керегі жоқ... Өзім де алам ғой.

	– Қалай аласың?

	– Қазір бәрі алып бітеді, сонан кейін.

	– Гүлшат, сен осы қызықсың. Сонан кейін саған ештеңе қалмайды.

	– Қалмаса, апай тауып беретін шығар.

	– Бар тәуірін балалар алып қойды.

	– Е, мейлі...

	– Өзің біл ендеше, – деді де, Ажар құрбыларымен сықылықтаса күліп, әрі қарай кетті.

	– Осы Бидайбекова қызық-ей? Бірдемесіне көмектесейін десең, «керегі жоқ» деп басын шайқай береді. Ал өзінің қолынан түк келмейді.

	– Асханаға барғанда ылғи осыған бірдеме жетпей жүреді,– деді қасындағы қыздардың бірі. – Өткен жолы қасық таба алмай, жұрттың соңында қалды. Ана жолы самса жетпей қалды.

	– Неге жетпейді?

	– Ұлдардың біреуі екі самсадан жымқырып кетіпті, Бидайбекова аузын ашып, жұрттың соңында отырған. Ақыры соған жетпей қалды....

	– Колхозница, – деді екінші бір қыз. – Байқайсың ба, кейбір мамбетка дегенің осындай топастау. Өздері түк түсінбейді...

	– Бәрі емес, – деп қойды алғашқы қыз. – Біздің сыныпта колхоздан келген қыздар көп қой. Бірақ бәрі ондай емес...

	– Осыдан көр де тұр, мына Бидайбекова осы жолы бәтіңкеден құр қалады, – деді Ажар аяқкиімінің бауын байлап жатып.

	Абыр-сабыр болып шуылдасқан балалар жапырлап шаңғыларын аяқтарына тағуға кіріскен. Бетті шымшыған аязға да қарайтын емес, барлығы мәз-мәйрам.

	Бір қағаберісте Ажардың Гүлшатқа көзі түсіп кеткені. Мойнын бұрып дереу аяғына қарады. Айтқандай-ақ, Гүлшат үлкен размерлі ескі бәтіңкені қолқылдатып киіп алған екен.

	– Мынауың не? – деді Ажар дереу қыздың қасына жетіп келіп. Гүлшат ештеңе деместен, тоңған саусақтарымен аяқкиімнің бауын тартқылаған болады,– Жаңа айттым ғой, жетпей қалады деп. Апайға айттың ба үлкен екенін? – Гүлшат басын изеді.

	– Не деді апай?

	– Жарысқа қатыспай-ақ қой деді... Осы бәтіңкені киіп жүре тұр деді...

	– Жүрсең, жүре тұр. Бірақ екінші жолы аузың ашылып, салбырап тұрғанды қой.

	Осыны айтты да, Ажар таяғын сілтеп қалып, ары қарай жөнеле берді.





VІІ тарау


	«Шпион» туралы толғаныс



	– Сен, немене, ей? – деді Рүстем-Рид жолдасын бүйірден түртіп қалып.

	– Неғып сонша ашуланып отырсың? А?.. Кеше бокстаған кезде қаттырақ періп жібердім ғой. Соған ба? А?..

	– Кетші, ей, сен өзі!

	Шынында да, күнде жайраңдап, қуақыланып жүретін баланың реңі бүгін келіспей тұрғандай. Жұқалаң ақ сары өңі бір түрлі бозаң тартып, қалың кірпікті үлкен көздері адамға шатынай қарайды, Рүстем-Рид сонда да қылқылдап қояр емес:

	– Ашуланып отырсың ғой, айтшы,

	– Иә, ашуланып отырмын, – деді Әдіс өзінде жоқ мінезбен бірден дүңк етіп. Әйтпесе мұндайда ол шақпа тілді бір салып алатын еді.

	– Кімге, маған ба?

	– Жоқ.

	– Енді кімге?

	– Кімге деймісің? Мамама және тағы біреуге.

	– Не үшін, а?

	– Не үшін деймісің? – «Айтсам ба, айтпасам ба?» дегендей Әдіс үлкен көздерін сығырайтып, бір сәт жолдасының жүзіне қарады. – Менің жағдайым нашар, Рид, – деді сосын тәуекел еткен адамның пішінімен.

	– Нашар? Қалайша нашар? Ә, ертең боксқа бармайтын болып қалдың ба?

	– Жоқ, оны қойшы... Ол деген немене? Мынау мүлде басқа нәрсе. Өткен жолы папам мен мамам маған ұрысты деп айтып едім ғой. Онан кейін де бір– екі рет ұрысты.

	– Ал, ұрса берсін, маған да ұрсады. Бірақ мен ондайға былқ етпеймін,– деп қойды Рүстем-Рид маңыздана.

	– Жоқ, оны қойшы... Ол деген немене? Жалпы бар ғой, мені біреу аңдып жүр.

	– Қойшы? – дегенде Рүстем-Ридтің қалың еріндері ашылып кетті.

	Мағынасы белгісіз қысықтау көздерінде әлдеқандай сауал нышаны жылт ете түскендей болды.

	– Рас. Өйткені мектепте менің не істеп, не қойғанымды мамам түгел біліп жүр. Ана жолы төменгі сыныптың боқмұрынын доппен қойып қалып едім ғой. Соны естіп алыпты. Сен екеуіміздің жетінші сыныптың балаларымен төбелескенімізді де біледі екен. Математика кабинетіндегі ана бір қисық сызғышты сындырып тастағанымды да біледі...

	Терезеден секіргенімді, сен екеуіміздің мұғалім жоқта айғай салғанымызды. Ермекті портфельмен бастан қойып қалғанымды бәрін біліп жүр. Қойшы, тіпті басқа істегенімді де түгел айтып отыр... Ылғи ұрсады. Папам тапочкасымен ұрады...

	Қимыл-қозғалысы да, ойы да шабандау Рүстем-Рид қысық көздерінің кірпігін қақпастан, әлі де сол меңірейген қалыбы.

	– Қызық екен! Соның бәрін қайдан біледі? Әлде мұғалімдер айтып жүр ме екен? – деді ақырында.

	– Қайдағыны шығармашы! Ақымақ екеніңді білем. Бірақ дәл осындай меңіреу деп ойламаппын тіпті.

	– Е-е, не боп қалды тағы?

	– Періп жіберейін бе осы. Қарашы, ей, мынаның ит жынымды келтіріп тұрғанын. «Мұғалімдер айтқан шығар» дейді ғой. Әй, мұғалімдер қайдан айтушы еді?

	– Е-е, несі бар? Айтқысы келгесін айтады да.

	– Ей, мақау, бері қара! Егер көрмесе, мұғалім қайдан айтады? Жаңағының бәрін білмейді ғой олар. Мысалы, сен екеуіміз өткен жолы мысықты байлап ойнадық емес пе? Ал соны ешқаңдай мұғалім көрген жоқ. Есік алдындағы сабақ кестесін қарындашпен сызып кеткенімді де...

	– Сонда оның бәрін мамаң қайдан біледі?

	– Ну, ну, менің айтып отырғаным да сол ғой, мені біреу аңдып жүр. Сол бәрін мамама жеткізіп баратын болуы керек. Ал сен менің ит жынымды келтіресің.

	– Қой!.. Ондай кісі бар ма бізде? – деді Рүстем-Рид сеніңкіремей.

	– Бар. Бар болғанда ол – кәдімгі шпион.

	– Шпион?

	– Иә, шпион. Большевиктерді аңдитын патшаның жандармдары бар емес пе? Әлгі киноларда көрсететін. Менің ізімнен қалмай жүрген тура сондай біреу бар.

	Рүстем-Рид досының бұл версиясына біразға дейін сенбей отырды. Сосын екеуі ол «шпион» кім болуы мүмкін деген мәселені талқылап кеткен. Әуелі келген – Әдістің әке-шешесіне жеткізіп жүрсе, олармен көрші тұратын біреу деген ой. Және ол адам басқа жақтан мектептің ішіне жасырынып кіріп, кабинет-кабинеттің арасыңда тығылып жүрген жоқ. Сабақтан кейін мектептің алдында тосып алып, көшеге шыққасын, ізіне түсіп аңдиды деудің де қисыны келмейді. Өйткені мамасы Әдістің сыныптағы құпияларына дейін біледі екен. Жалпы оның мектепте не істеп, не қоятынын түгелдей шотқа қағып, жіпке тізіп отыр. Сонда ол шпион кім?

	– Мүмкін, мамаң сені телевизормен көріп бақылайтын шығар, – деді басқадай себеп таба алмаған Рүстем-Рид.

	– Қайдағыны айтпашы, ей. Сонша немене, менің соңымнан біреу телекамерасын көтеріп ілесіп жүр дейсің бе?

	– Жоқ, анадай әлгі... білдірмей орнатып қоятын жасырын камералар бар ғой. Сол арқылы деймін...

	– Ә-е, ендеше мамам менің бір жеріме кішкене датчик жапсырып жіберген шығар.

	– Датчик деген немене? – деді Рүстем-Рид қысық көздерін кең ашуға тырысып.

	– Ол да кинода бар ғой. Әлгі резидент туралы фильмде ше? Бір жерге жапсыра салатын мынадай ғана кішкене микрофон. Сол арқылы адамның сөздерінің бәрін естуге болады.

	– Мүмкін, шынында да сөйткен шығар мамаң. Қарашы, – деп жолдасы Әдістің пиджагының астарын сипалап қарай бастады.

	– Ей, кетші өзің!..

	Бірақ, екеуі мамасының құпияны қандай жолмен біліп жүргенін анықтап үлгіре алмады. Рүстем-Ридтің қарындасы жүгіріп келіп, телевизордан қызық кино болып жатқанын хабарлаған. Программада қызыл қаламмен сызылған детективті фильм.

	Екі дос амалсыз телевизор тұрған бөлмеге қарай тұра жөнелді.

	***

	– Байқадың ба, бүгін біздің бойжеткен қуанышты ғой, – деді Ботакөз күйеуіне бір қағаберісте. Екеуінің де кешкі тамақты ішіп болып, тиісті тіршілікке кіріскендері әлгінде ғана...

	– Біздің Жәния қашанда осындай қуанышты. Өзіме тартқан, ылғи да көңілді жүреді.

	– Жоқ, Жәнішті айтпаймын. Өзіміздің Гүлшат бойжеткен ше? Ол да біздің қыз емес пе?

	– Иә, Гүлшат қуанышты деймісің? Қайдам, байқамадым. Осы баланың қуанғаны қайсы, ренжігені қайсы – ұқсам, бұйырмасын. Ал сен қалай біліп қойдың оның қуанышты екенін?

	– Е-е, білмей. Қанша айтқанмен өзімнің қаным ғой. Сезем де. Есікті ашсам, төмен қарап жымиып келе жатыр екен. Сөйтсем, сыныпта қазақ тілінен ең қатесіз жазатын оқушы деп апайы мақтапты.

	– Жай, қалжыңдаймын, – деді сосын Ботакөз. Жаңа сенің алдыңда үйге Гүлшаттың мұғалімі звандаған. Сол кісі айтты. Біздің Гүлшат кластағы ең қатесіз жазатын оқушылардың бірі деді. Жазу жағынан кейбір озат оқушылармен теңесіп кетеді деді. Біраз мақтап, кемшіліктерін де жасырған жоқ, – дей келіп, келіншек Гүлшаттың мектептегі өмірінен біраз мәлімет беріп тастады.

	Бір қағаберісте Қыдырәлі Гүлшаттың жүзіне әдейі назар аудара қараған. Иә, әрең аңғарылатын бір көңілді шырай бар сияқты. Ерінін жымырып алған ол айналасына ептеп қуақылана қарайды. «Бала неме ғой, серпіліп көңілді жүрсін» деген оймен Қыдырәлі оған жеңіл-желпі қалжың да айтып жіберді.

	Аяғын жымып басып залға кірген Гүлшат Жәнияның қасына отырып, телевизор көре бастады. Программа бойынша қазір мультфильм басталуы тиіс. Үңдемей отырып-отырып, кенет Гүлшаттың:

	– Цветной телевизор деген осы ма? – деп салғаны бар емес пе дауыстап. Түйеден түскендей қойылған сұраққа күліп жібермеуге амал қайсы. Өйткені мына телевизордың түрлі-түсті екені ешқандай күмәнсіз айпарадай анық нәрсе. Сонда мына баланың бұнысы қай сұрақ?

	Күлемін деп Ботакөздің көзінен жас та шығып кетті.

	– Гүлшат, балам-ау... Сонда сен... тіпті заттың түр-түсін де ажырата алмайсың ба? – дейді үзіп-үзіп.

	– Тура, әнеукүнгідей болды ғой... Апыр-ай тағы, – деп жатыр Қыдырәлі ағай да.

	Қарқ-қарқ күлкіге бір жағынан Жәния да қиқулай үн қосқан:

	– Точно, точно? Тура сондағыдай.

	Өткен жолы да Гүлшат осылай отырып-отырып, ұйқысынан шошып оянғандай кенет:

	– Сонда Алматы деген осы ма? – деп жоқ жерден бір нәрсені қойып қалған болатын. Таңырқағанынан Қыдырәлінің көзі жыпылықтап кетіп деі. Тұтықпасы ұстап, тұқшыңдай берген.

	Сөйтсе, өзінің тұрғанына бірер ай өткен қаланың Алматы екенін Гүлшат білмейтін болып шықты. «Алматыға барасың, Ботакөз апайыңның қолында тұрасың» деген сөзді ауылда жүргенде әке-шешесінен неше рет естіген. Түнде поездан түсісімен, әкесі екеуі бір машинаға отырып, үлкен қаланың әлдеқандай түпкірінен бір-ақ шықты. Содан бері бар көріп келе жатқаны – Қыдырәлі ағайдың үйі мен мектеп қана. Бұрын Алматы қаласының көріністерін әртүрлі открыткалардан, газет-журнал суреттерінен көріп жүрген бала ғой. Ал үй–мектеп–үй маршрутымен ғана әрлі-берлі қатынайтын Гүлшаттың жолында сол суреттерден көргенінің ешқайсысы жоқ. Күнде сол бірсарынды көрініс. Ақыры өзі оқып жүрген қаласының Алматы екеніне ептеп күмәңдана бастаған ғой. Күмән үстіңде аузынан әлгідей аңғал сауал шығып кеткен.

	Сонан үй ішіндегі жұрт қыран-топан күлкінің астыңда бір қалып еді. Күле отырып Ботакөз күйеуіне ұрысқан:

	– Ауылдан келгелі үй мен мектептен басқа түк көрген жоқ. Қаланы аралатайын, балаға көрсетейін деп ниет қылған емессің. Қайтсін енді сонан кейін. Өзі суреттерден көргенін көремесе, қайдан білсін..

	Сол оқиғадан қорытынды шығарған Қыдырәлі бір қолы тигенде балалармен қаланы армансыз қыдырды. Аңғал сауалының арқасында астананы әбден аралаған Гүлшат енді, міне, жоқ жерден тағы бір тосын сұрақты қойып, тоқыратып тастап отыр.

	– Аңқаулықтың да шегі болуы керек емес пе? – деді күлкісін әрең басқан Қыдырәлі ағай күбірлеп...





VІІІ тарау


	Ақылдасу



	– Гүлнәр Төлеуовна, маған не айтайын деп едіңіз?

	Мұғалима журналдан басын көтеріп алса, сынып комитетінің төрайымы екен. Қашан көрсең де, бас-аяғы жинақы жүретін тақылдаған пысық қыз. Сәл сопақтау келген ақ құба өңі де сүйкімді. Тек аздап шытынап тұратын қабағы ғана әлпетіне сұстылық береді.

	– Ә, Ажар, сенбісің?

	– Иә, менмін, апай. Бағана «Сабақтан кейін қал. Бір нәрсе сұраймын» дегенсіз.

	– Иә, оның рас. Қане, кішкене отыра тұршы өзің, – деді де, Гүлнәр Төлеуовна журналды былай таман ысырып қойды. Сосын ақырындап сұрауға кіріскені – оқушы Бидайбекованың жағдайы.

	– Оның сабағы қандай екенін жақсы білем, «Үш», «төрт», «бесі» аралас орташа оқушы. Қазақ тілінен «беске» оқыса, «орыс тілінен» екі тоқсан бойы «үш». Тәртібі өте жақсы.

	– Ал өзі енді бізге келгелі жарты оқу жылы да өтті. Кластан жақын достар тапты ма былай?

	– Гүлнәр Төлеуовна, Бидайбекова өзі ешкіммен сөйлеспейді ғой.

	Сондықтан, ол біздің оқушылармен әлі араласып кеткен жоқ.

	– Оның қазір сыныптағы достары кім сонда?

	– Көп ешкіммен әлі араласа қойған жоқ.

	– Былайша кімдермен жақын жүруші еді өзі?

	– Иә, апай, ана Жалғасбаева деген қыз екеуі тәуір ғой деймін. Екеуі әйтеуір сабақтан кейін бірге қайтып бара жатады. Ол да жылдың басында колхоздан келген қыз.

	– Кім? Жалғасбаеваны айтасың ба?

	– Иә, апай. Ал басқа достарын білмеймін. Ұлдардан ана Ермек екеуі бірге сабақ қарап жүруші еді. Кейін білмеймін, әйтеуір екеуі бір-біріне жоламай кетті ғой.

	– Әне, бұл жағдайды сенен сұрап отырғаным тегін емес. Гүлшатқа қамқорлық жасап жүргеніңді байқап едім.

	– Енді мен класкоммын ғой, Гүлнәр Төлеуовна. Оған мен қамқорлық жасамай, кім жасайды? Мен барлық оқушыларға сөйтемін. Бірақ сол Бидайбекова өзі бір түрлі қыз. Қамқорлық жасасаң, онша түсінбейді. Айтқан ақылды да ұқпайды екен. Ауылдан келген, өзі орысша да білмейді. Сосын жаным ашып жүрсем... – деді Ажар бір сәт дауысын бәсеңдетіп.

	– Иә, немене? Енді онымен достасуды қойдың ба?

	– Мен онымен вообще достасқаным жоқ, Гүлнәр Төлеуовна. Класком болғаннан кейін өзіне көмектесіп қана жүрдім.

	– Ал, сонда Гүлшатпен өзің неге достаспайсың? – деді апай нұры жұмсақ жанарларын оқушысының жүзіне бағыттап. Ұрсу, кінәлау жоқ, тек білгісі келген адамның ғана кейпі.

	Манадан тақылдап тұрған класком қыз бұл жолы кідіріп барып жауап қатты:

	– Білмеймін... Онымен достасамын деп ойлаған емеспін. Оның үстіне менің достарым көп қой. Тіпті жоғары кластарда да бар. Қайтем онымен достасып?..

	– Ал Гүлшаттың достары жоқ. Ол қалай сонда? Біздің класқа келгеніне жарты жыл болған. Әлі ешкіммен достаспапты. Осыны өзің қалай бағалайсың?

	Қанша зерек, алғыр болғанымен, бұл сұраққа да Ажар ептеп мүдіріп қалды. Қабағын бір шытып алып қана қайта сөйлеген:

	– Гүлнәр Төлеуовна, жаңа айттым ғой Бидайбекованы тұйық қыз деп, Байқасаңыз, тұйық балалардың достары аз... Оның үстіне өзі жаңа келген. Сосын...

	– Иә, қысылмай айта бер.

	– Меніңше, Гүлнәр Төлеуовна, сол Бидайбекованың өзі ешкіммен достасқысы келмейді-ау деймін. Сөйлесіп, бірдеме айтсаң, жөнді жауап та бермейді. Менсінбей тұрған адам сияқты. Сосын оған кім үйіріле қойсын? Дос іздемейтін сияқты.

	Енді кідірген – апайдың өзі. Орындығында сәл шалқайған қалпы терезеге қарап ойланып кетіпті.

	– Иә, Ажар, оның жағдайын біз түсіне білуіміз керек, – деді сосын ақырын сөйлеп.

	– Ата-анасынан бөлек алыста жүр. Қасында жақын адамы жоқ. Кішкентайынан бірге өскен достары да ауылда қалды. Ол бұл жерде жалғыз. Ал адамның жалғыз болғаны қандай, жақсы ма? Әне, сен білмейсің, өйткені басыңнан өткізген жоқсың. Ал жалғыз адамды аяу керек.

	– Сен өзі Гүлшатпен достасып көрші, – деді соын әрі қарай сабақтап.– Иә, айтпақшы сендер оны неге Бидайбекова дейсіңдер? Неге атымен атамайсыңдар?

	– Білмеймін. Сыныптағы балалардың бәрі солай дейді. Сосын мен де...

	– Соларың дұрыс па енді? Бір-біріңді аттарыңмен атайсындар да, ал Гүлшатқа келгенде фамилиясын айтасыңдар? Бұл деген – ортаға келген құрбыларыңды сыртқа тебу ғой. Демек, Гүлшаттың әлі күнге досы жоқ болуына сендер де кінәлісіңдер.

	Оның үстіне «анау – өзіміздің оқушы», «мынау – колхоздан келген» деп бөледі екенсіңдер. Бұл да қателік. Осының бәрін балаларға өзім түсіндіріп айтармын. Бірақ бұдан былай өзің де бақылау жасап отыр.

	– Жақсы, Гүлнәр Төлеуовна!

	Мұғалима басын бір қырындап бұрылып, оқушысының жүзіне күлімдей қарады:

	– Апыр-ай, Ажар. «Гүлнәр Төлеуовна» демей-ақ, «апай» десеңдер болады» деп едім ғой. Ал сен қайта-қайта ұмытып кете бересің. Балалардың бәрі «апай» деп, жүр емес пе?

	– Мен осылай дей берейінші, Гүлнәр Төлеуовна.

	– Неге, Ажар?

	– Өйткені мен жай ғана оқушы емеспін ғой. Мен класкоммын. Сіздің көмекшіңізбін. Оның үстіне маған Гүлнәр Төлеуовна деп айтқан сондай ұнайды.

	***

	– Ал еңді өзің айтшы, сонда ол кім болуы мүмкін?

	– Ол ма ол – осы ұлдардың біреуі. Не болса да мені жек көретін адам.

	– Сонда кім? Қуан ба?

	– Қуан да болуы мүмкін. Ермек те болуы мүмкін. Бірақ бұл екеуі де бізбен көрші тұрмайды, соны ескеру керек.

	– А-а, солай екен ғой... – Досына таңырқай бұрылған Рүстем-Рид санасына бір нәрсе енді жеткендей кірпіктерін қағып-қағып жіберді.

	– Мүмкін, Айдос шығар.

	– Неге Айдос?

	– Өйткені Айдостың түрі шпион сияқты. Тіпті аумайды.

	– Әй, кетші, ей, сен қайдағыны айтпай.

	Рүстем-Ридпен бұл мәселе жөнінде ақылдасудың пайдасы шамалы екенін түсінді де, Әдіс енді «шпионның» кім екенін өзі анықтауға кірісті. Қағазын алып, бірдемелерді шимайлап жаза бастаған. Алдымен мамасына жеткен оқиғалардың әрқайсысын жеке-жеке түсірді. Сосын сыныптағы балалардың аты-жөндерін жекелеп тізіп шықты. Сәлден кейін барып бұл жазғандарын былай ысырып қойды да, екі жағын таянып алып тағы ойланды. Еңді мамасына жеткен әр оқиға және сол оқиғаны көрген балалардың аттары қатар жазылып отырды. Қай оқиғаны кімнің көргені, әрине, тегіс есінде жоқ. Сонда да, кей жерін Рүстем-Ридтен сұрап алып, қайтадан ойланып дегендей бұл шаруасын да бітірді. Енді мұқият белгілеп жатқаны – солардың ішінде ең жиі қайталанатын есімдер.

	Бұл «головоломканы» жалғыз өзі шеше алмасын сезіп, амалсыз Рүстем– Ридті қайтадан көмекке шақырсын. Қиялы шектеулі, шабан ойлы жолдасына бәлендей үміт те артып отырған жоқ. Сонда да болса, «бір бастан екі бас жақсы» деген далбаса дәме.

	Екеуі әр баланың атының астын сызып, тағы да дауласып кетті. Әдістің өзі күткендей Рүстем-Рид қайдағы жоқ дәлелді айтып, кез-келген балаға күдік келтіре салуға даяр.

	– Жоқ, ол болмайды, – деді Әдіс ақыры оның сөзін бөліп.

	– Бүйтіп босқа сөйлей бергенді қой. Дәлел керек, мысал. Өзің киноны көп көресің, бірақ тергеушілер жұмысын білмейді екенсің. Мысалы, «Істі білгірлер жүргізеді» дегенде қалай? Соңдағы майор Томин қылмыскерлерді қалай тапты ал? Оқиғаға қатысы бар әр нәрсені ескеру керек. Былайша айтқанда, зерттеу керек. Әне, солай!..

	Адамның намысын қамшылайтын «білмейсің» деген ауыр сөзді көңіліне алып, қызараңдап шыға келетін мінез Рүстем-Ридте жоқ. Құр ерегесе кететіні болмаса, адуынды ашудың адамы емес. Меңірейе қарап қойып отыра бергені сондықтан.

	– Тоқта, тоқта! – деді Әдіс кенет өзінің қалқиған құлағын қаламсабымен қағып-қағып жіберіп. – Мамам маған «Ермектің басынан портфельмен періп жіберіпсің» деді ғой. Балапанчикті порфельмен періп жібергенім рас. Ал сонда осы оқиғаны кім көрді? Есіңде ме, қазақ тілі мен әдебиеті кабинетіне екеуіміз кіріп барғанда ше?

	– Ә-ә, кабинетте ме? Әлгі ана колхозница қыз екеуі сабақ қарап отырғанда ма?

	– Иә, сонда.

	– Бұны ешкім көрген жоқ.

	– Қалайша ешкім көрген жоқ? Кім болды ол жерде?

	– Сен, Ермек, жаңағы қыз, сонан кейін мен.

	– Иә-ә, – деп қаламсабын ауызына апарған Әдіс енді жолдасының жүзіне кідіре қарады. – Сен көрдің, ә?

	– Иә, мен көрдім. Мен көрсем қайтеді екен?..

	– Сен басқаларын да көрдің ғой, жаңағы айтқандардың бәрін. Тоқта, онда шынында осының бәрін сен айтып беріп жүрген шығарсың. Ә-ә?

	«Шпион» сен шығарсың. Ал, қане, мойында!

	Осыны айтты да, Әдіс орнынан шапшаң атып тұрды. Сыныптағы балалардың ең ірісі, етжеңді келген жолдасына әлі жетпейтінін білсе де, айбат шақырып, бірден ықтырып алғысы келгендей. Күшіне емес, қимылының шапшаңдығына, тәсілқойлығына сенеді.

	Әдістің өңі шынымен бұзылып кетсе керек, Рүстем-Рид жасқана беріп қолын сілтеді:

	– Жо-жоқ, мен емес... Сен қалай маған жабасың? Неге өйтіп айтасың?

	– Ендеше ол «шпион» кім?

	– Ана-ау кім... Ермек шығар.

	Лып етіп отыра қалған Әдіс қағазына қайта қадалды. Жазылған оқиғалар мен балалардың аттарын тағы салыстырып көріп жатыр.

	– Таптым! – деді бір кезде тағы да атып тұрып.

	– Иә, кім екен ол?

	– Иә, иә ол «шпион» – әлгі Балапанчик болып шықты. Мен басынан пергенге кек тұтып жүр екен ғой. Міне, қара, мына оқиғалардың бәрінде Ермек болыпты. Ал мына екі-үшеуін ол көрді ме, көрмеді ме, білмеймін. Мүмкін, бізге байқатпай алыстан көрген шығар. Әп-бәлем, қолыма түстің– ау!..





ІХ тарау


	Тағы да «садақа»



	Кеше ауылдан Гүлшаттың мамасы келген. Үйден алғаш рет аттап алысқа шыққан қызын сағынған ана ақыры шыдай алмапты. Оның үстіне әжесі, бауырлары, көкесі бар, Гүлшаттың басқа да етжақын адамдары бар, «Барып көріп қайт» деп маза бермеген көрінеді. Сонан қолы қалт еткен бір сәтті пайдаланып, бері қарай тартып отырыпты.

	Қыдырәлі ағайдың үй іші үшін мұндай қонақтың келуі әжептәуір оқиға. Кішкентай Жәнияға дейін бәрі жайраңдай қуанып жатқан да онша елпеңдей қоймайған жалғыз адам Гүлшаттың өзі ғана секілді. Сол төмен қарап, ұяла жымиған қалпы. Қимылы да бұрынғысындай баяу. Тек секпілді бозарыңқы өңіне жұқалап қана шырай жүгірген.

	– Өй, айналайын-ау, бұл қалай? Мамасы келіп жатқан бала өсти ме екен? Алақайлап қуанбаушы ма еді? Секіріп жүгірмеуші ме еді?.. – деген Қыдырәлі ағайдың сұрағына Гүлшат тарапынан, әрине, жауап берілген жоқ. Іле қызды қорғайтын адам да табыла кетті. Ол – алыстан келген мамасы емес, кәдімгі Ботакөз апай:

	– Осы Қыдырәлінің өстіп жоқ жерден қалжыңдай салатыны бар. Бала неме сенің оныңды түсіне ме? Біздің Гүлшаттың бар қуанған түрі осы. Енді бұдан ары аспанға секір деймісің оны. Емешегі үзіліп, сағынып келген мамасы. Қуанса, сол кісі қуансын. Гүлшаттың онда шаруасы қанша? Ол енді біздің бала, – деп сөзінің аяғын өзі де әзілге бұрып әкетті.

	Ертеңгісін Ботакөз, Гүлшат, Гүлшаттың мамасы Арыскүл үшеуі қала аралауға жиналды. Сабағы түске дейін болатын Жәния оларға қызыға– қызыға қарап, ертеңгісін еріксіз мектепке кетті.

	– Екеуінің екі сменада оқитыны жаман болды, – деді Ботакөз Арыскүлге мән-жайды түсіндіріп тұрып. – Әу баста Гүлшатты қолға алғандағы бір ойымыз сол еді ғой. «Екеуі мектепке бір барып, бірге қайтсын. Бір-біріне серік болып жүрсін» дедік емес пе. Енді, міне, екеуінің екі бөлек жүргені...

	Гүлшаттың анасы Арыскүл де көп үндемейтін момын кісі. Жөпшенді нәрсеге елпеңдей қоймайтын мінезі ауыр. Бұл жағынан қызы шешесіне аумай тартқан деуге болады. Айырмашылық сыртқы түрлерінде ғана сияқты. Гүлшат құралпастарына қарағанда сәл бойшаңдау, жүдеу пішінді қыз болса, шешесі аласа бойлы, қара торы әйел.

	Арыскүлдің көшеге шыққандағы негізгі шаруасы – қыдырыстап, қаланың қызықты жерлерін тамашалау емес, негізінен, базар, дүкен аралау екен. Табылса, ауылдағы бала-шағаға, өзіне тәуір-тәуір киімдер, ол-пұл заттар алмақ, Гүлшатқа да қажет қылған заттарын алып беріп кетпек.

	Ірілі-уақты дүкендері көп сауда-саттық көшесінің шетіне жеткенде, Арыскүлдің момақан көздері жайнап кетті. Алғашқы кезіккен киоскінің қасына тоқтай қалып, қолына ілінген аяқкиімді аударып-төңкеріп, қызыға қарады. Сосын:.

	– Осыны алайыншы, – деп дереу сумкасына қол сала берген.

	– Қайсыны? – деді Ботакөз апай.

	– Мына бір туфлиді. Табаны қалың, жақсы тігілген екен. Ұлдардың біріне кигізіп қоям.

	– Ой, Арыскүл, қызықсың? Бұны қайтесің? Бұл – әншейін өтпей тұрған мына қаладағы кооперативтің қолдан тіккендері ғой. Өзі удай қымбат, өзінің модасы да нашар. Мұндайды адам ала ма екен?

	– Біздің ауылда мұндай бәтіңке жоқ. Сосын ғой қызығып тұрғаным...

	– Кеттік. Бәтіңке керек болса, қазір бұның әкесіндей кезігеді.

	Ірілі-уақты дүкендері мол, сауда-саттық көп жүретін көшені үшеуі жаяу өрлеп келеді. Арыскүлге бәрі таңсық. Ботакөздің әлгі айтқан ескертуін ұмытып кетіп, әр дүкеннің, әр сөренің алдына бір тоқтайды. Көңіліне ұнаған затын алып жібергісі келіп, қолы да қайта-қайта сумкасына жүгіріп әуре.

	– Тәп-тәуір нәрсе емес пе, бекер қағасың, – деп сәлден кейін қасындағы келіншекке ренжіген сыңай танытты.

	– Қайдағы тәуір! Фасоны нашар көйлек әшейін. Осы өзіміздің қаланың фабрикасы тіккен ғой.

	– Сонда бұл қаланың фабрикасы жаман тіге ме?

	– Жоқ, ақыры ақша жұмсап, алғаннан кейін заттың импортныйын алу керек. Шетел бізге нашар дүниесін жібермейді ғой. Немесе өзіміздің елде сапа белгісімен шыққанды алу керек. Сонша жерден келіп тұрып, ауылға қайдағы бір барахлоны арқалап қайтамысың. Саспашы, осының ешқайсысы өтіп кетпейді. Тек мен айтқанды алсаң болғаны.

	– Мақұл, – деді Арыскүл.

	Осылайша дүкен аралай жүріп, бұлар біраз сауда жасады. Әрине, бәрі де Ботакөздің таңдауы бойынша алынды.

	Әмбебап үлкен дүкеннің қасында ер адамдардың әдемі түсті жейделері сатылып жатыр екен. Бұйымның қандай екенін анадайдан-ақ таныған Ботакөз дереу кезекке тұра қалды. Жан-жағына қаранып еді, әлгінде ғана ілесіп келе жатқан Арыскүл көзіне түсе қойсашы.

	– Мамаң қайда? – деді келіншек сумка көтерген Гүлшаттан.

	– Әне жерде кезекте тұр.

	– Кезекте? Ол ненің кезегі?..

	– Білмеймін...

	Гүлшатты өз орнына қойып, «тапжылма» деп тапсырды да, Ботакөз Арыскүл тұрған жаққа кетті. Мұндай сапырылысқан, қалың адамның арасынан іздеген кісіңді іздеп тауып алу да оңай емес. Қаланың әккі келіншегі сонда да жеңгесінің тұрған жерін тап басып еді.

	– Неғып тұрсың? Бұл арада не сатып жатыр екен?

	– Шай сатып жатыр-ау деймін. Әне, сатушының қасында үлкен жәшік тұр ғой.

	– Жәшік? Неғылған жәшік ол?

	– Шайдың жәшігі дегенім ғой. Әлгі қымбат шайды сататын жәшік ше?

	Қимылы шапшаң, келіншек бұдан әрі кідіріп тұрған жоқ, жүгіріп сатушының жанына барды.

	– Әй, Арыскүл-ай!.. Ой-ой!

	Сапырылысқан жұртты киіп-жарып, қос қолын қабат сілтей, булығып келе жатқан Ботакөзге Арыскүл аңырай қарады: «Ой, мынау қайтеді, ей?»

	– Ой, Арыскүл, сол? Ағай бізді жеңгейге жарытқан екен әбден. Тегін концерт қой мынау.

	– Иә, немене?..

	Сөйтсе, Арыскүлдің «шай» деп кезек алып жүргені мүлде басқа нәрсе болып шықты. Кей кезде біреулер үшін ділгір дүниеге айналып кететін кәдімгі «Қазақстан» сигареті. Өзінің темекі кезегінде тұрғанына Арыскүл әуелінде илана қойған жоқ. Ботакөз қолынан жетектеп апарып көрсеткесін ғана сенер-сенбес күйде басын шайқай берген:

	– Апыр-ай, ә! Шайдың жәшігіне де темекі салады екен-ау. Тіпті аумайды. Біздің ауылда қымбат шайды осындай жәшікпен сатушы еді.

	– Қызықсың, Арыскүл. Ең құрығанда «Бұл ненің кезегі?» деп, тұрған кісілерден сұрамаймысың. Бәсе, Гүлшат осынша кімге тартқан десем...

	Осындай күлкілі жайларға душар бола жүріп, бұлар ойға алған заттардың талайын сатып алды. Аяқтарының сырқырап, шаршағандарына қарамай, көңілдері көтеріңкі. Мұндайда, нығалған сумкаларды арқалап автобусқа мінудің өзі бір әуре. Көшеден такси ұстады. Есік алдына келгенде жолақысын төлеу үшін Арыскүл сумкасына қол салған. Әрі ақтарып-бері ақтарып, ішінде ақшасы бар әмиянын таба алмай-ақ қойғаны. Таксидің құнын Ботакөз төледі.

	Жерге түскеннен кейін Арыскүл:

	– Жоғалып қалыпты, – деді аузы ашық сумкасының түбіне тағы да үңіліп.

	– Ақшаң жоғалмаса игі еді...

	– Иә, ақшам. Дүкен ішінде жүргенімде әмияным бар сияқты еді...

	Үйге кірмей тұрып та, үйге кіргесін де, үшеуі әмиянды ал кеп жабыла іздесін. Жазатайым арасына түсіп кеткен шығар деген күдікпен сумкадағы заттарды да ақтарып шықты. Еш жерде жоқ.

	– Қолды болған, – деді Ботакөз алақанын дәрменсіз жайып. – Жаңа қалың кісінің арасында жүргенде біреу ұрлап қойған.

	– Қайтіп ұрлайды? – деп Арыскүл сенбеген түр байқатты. – Әмиян сумканың ішінде жүрді ғой.

	– Сумканың аузын жап деп неше айттым, ұмытып кете бересің. Әрине, ашық сумкадан біреу зып еткізген. Қайта ақшаңның біразын менің алғаным жақсы болған екен. Әмиянда қанша бар еді?

	– Қырық-елу сомдай шығар, жөндеп санаған да жоқпын.

	– Бұның өзі біраз ақша ғой. Сол екі арада кім ала қойды екен, ә? Гүлшат, сен ештеңе байқаған жоқпысың? Мамаңнын бір елі қалмай, ылғи соңынан жүріп отырдың емес пе?

	Мойнын ішіне тыға көздерін жыпылықтатқан қыз біраз ойланды. Ерінін жымырып алып, әлденелерді еске түсірмек болып әуре.

	– Байқадым, – деді ол ақырында.

	– Иә, нені? – Ботакөз қайтадан бұрылған.

	– Не... бір аға жүрген. Мамам ана заттарға еңкейгенде, ол да еңкейді.

	Мамам жүрсе, ол да бірге жүреді.

	– Қашан? Қай жерде?

	– Сол әлгі балалар киімін сататын дүкенде...

	– Иә, сосын қайтті? Сұратпай-ақ, бәрін айта берсеңші.

	– Сонан мамам қалың кісінің арасына кіргенде, ол да кірді. Сосын қолын қалтасына салып кетіп қалды.

	– Сол кезде Арыскүлге, не маған айтпадың ба?

	– Мен оның ақша ұрлағанын білген жоқпын...

	– Енді бөтен кісінің жабысып қалмай жүргенін көргесін мамаңа айтпадың ба? А?

	– Мен оның ақша ұрлайтынын білген жоқпын.

	– Ойбай-ау, бері қарашы өзі. Сонда «Бұл неге мамамнан қалмайды» деп ойламадың ба? А, Гүлшат?

	– Жай бір мамамның танысы шығар дедім де қойдым.

	– Апыр-ай, өстіп күйдіресің-ау. Ойбай, балам-ау, бұл қалада мамаңның қайдағы танысы? Ең құрығанда соны ойламадың ба?..

	– Қап, әттеген-ай! – деді ашуы өкінішке ұласқан Ботакөз сәлден кейін. – Өзіміз көпе-көрнеу қолдан ұрлатқан екеміз ғой. Арыскүлдің ауылдан келгені, сумканың аузы ашық екені айтпай-ақ белгілі. Сонан әдейі ізге түскен. Қап!..

	– Жә, жарайды, – деп осы арада басу айтқан Арыскүлдің өзі. – Кетер ақша кетті ғой. Садақа. Балалар аман болсын. Өзіміз аман болайық. Сол үшін кеткен садақа шығар.

	– Дәптер, қаламын жоғалтып алса, Гүлшат та құдды осылай деуші еді... Кемпірлер құсап «садақа» дейді де отырады. Сөйтсем, өзіңнен үйренген екен ғой.

	– Жоқ, бәріміз апамнан, яғни, Гүлшаттың әжесінен үйрендік. «Кең болсаң, қор болмайсың» дейді ол кісі. Қырық-елу сомға тарылып қайтеміз, Ботакөз. Онан да тездетіп шайыңды жасашы. Шай ішпегесін бе, басым сынып барады, тіпті...





Х тарау


	Шапалақ



	– Айналайын, өзің сондай жақсы бала екенсің,– деп толықтау әйел баяғы әдетімен сөзге дес берер емес. – Тіпә, тіпә, аман болшы, айналайын. Үлкеннің айтқанын сен секілді тап-тұйнақтай етіп орыңдай қоятын бала көргемін жоқ. Ата-ананың бағына туған баласың ғой. Мына жалғыз ұлды бүйтіп адастырып қойғанша, құдай маған сен секілді бір қызды да бере салмаған екен. Мұғалімдерден сөз естіп, көршілерге жек көрінішті болып жүрмес едім-ау...

	Тоқтаусыз желдіртіп сөйлеп тұрған әйелдің сөзін кенеттен бір бүйірден шыққан:

	– Мама! – деген дауыс бөліп жіберді.

	Екеуі де солай қарай жалт караған. Сөйтсе, мектептің бұрышынан бір екі-үш бала жүгіріп шыға келіпті. Айқайлаған сол балалардың біреуі екен. Тура қастарынан өте беріп, мамасын көріп қалған ғой.

	– Әдіс! – деді толық әйел де жалма-жан еңсесін түзеп. – Қайдан жүрсің?

	Сабақтарың бітіп кетті деп еді ғой сеңдердің.

	Әдіс мамасының сауалына жауап берген жоқ. Орнынан да қозғалған емес. Мамасының жанында тұрған жүдеу өңді қызға оқты көздерімен кірпік қақпай, қадала қарап қалыпты.

	***

	– Балалар, Бидайбековаға... то-есть, Гүлшатқа қараңдаршы. Бүгін өзі сондай әдемі болып кетіпті, – деді Ажар үзілісте. Күннің суықтығынан қорғанып, сынып ішінде қалған негізінен қыз балалар еді. – Ал Гүлшаттың бүгін неге қуанатынын білесіңдер ме?

	– Қайдағы қуанған? Сол бұрынғы қалпы ғой, – деп қалды қыздардың бірі.

	– Жоқ, балалар, Бидайбекова... то-есть, Гүлшат кейбір қыздар сияқты

	жеңілтек емес. Ол іштей қуанады. Ал Гүлшат неге қуанышты десең, мен айтайын: оның колхоздан мамасы келген.

	– Ә-ә, мана Гүлнәр апаймен сөйлесіп тұрған кісі ме?

	– Иә, сол. Ал қыздар, айтыңдаршы, кім Бидайбековамен... то-есть, Гүлшатпен достасқысы келеді?

	Бұл сауалға жұлына шығып, дұрыс жауап берген ешкім бола қойған жоқ. Кабинетте отырған оқушылар мырсылдай күлісіп, бір-біріне қарасқан.

	«Бидайбекованың досы бар ғой. Ол – Ермек деген дәу Балапан» деп мысқылдаған дауыстар шығып қалды.

	– Қойыңдар! – деді Ажар қатқыл үнмен. Әшейінде шытынап жүретін қабағы тіпті түйіле түсіпті. Мұғалім құсап қаламсабымен партаны тақылдатты:

	– Байқаңдар, бұл сендерге ойыншық емес. Гүлнәр Төлеуовнаның өзі айтты ғой, Бидайбекованы... то-есть, Гүлшатты шетке қақпаңдар деп. Сондықтан балалар, кім онымен достасқысы келеді маған келіп жазылсын.

	– Паһ, паһ, шіркін-ай! – деп қойды арт жақта отырған ұл. – Еще, жазылу керек. Немене, ол жазылатын суға жүзу секциясы ма екен сонда?

	Партада отырған оқушылар дуылдаса күліп, мәре-сәре болып жатқанда қоңырау соғылды. Іле сыртта жүрген өзге балалар да құлын-тайдай тебісіп дүркірей кірген.

	– Ә-ә, Бидайбековамен достасу керек екен ғой, – деді соңғы сөзді естіп қалған Әдіс. – Иә, достасамыз. Мына мен достасам. Жақсылап достасам әлі...

	Өзіне көзінің итін салып шаншыла қадалған балаға тіктеп қарай алмай, Гүлшат қарадай қаймығып қалды. Тентек көзқараста адамды жеп жіберердей уытты зәр бар еді.

	Сабақ соңында мектеп ауласынан шығып бара жатқан Гүлшатты Әдіс қуып жетті де, жақтан тартып жіберді. Сонан кейін:

	– Сатқын! – деп тістене сыбырлап, ары қарай жүгіре жөнелген. Кешкілік апақ-сапақта қыздың жазықсыз жәбір көргенін ешкім байқаған да жоқ.

	Бетін баса қалған Гүлшат қатқан қардың үстіне үнсіз жылап отыра кетті...

	Ертеңінде-ақ сынып ішінде: «Гүлшат сатқын екен. Ол Әдістің басқан ізін аңдып, жүрген-тұрғанын жіпке тізіп «шпиондық» жасапты. Сөйтіп, көрген-білгенінің бәрін Әдістің мамасына жеткізіп жүріпті» деген әңгіме гу ете түсті. Мұңдайда жұрттың жапырлай қарап, қайта-қайта назар салатыны – сөзге ілінген адам. Бұл жолы да солай болды. Ұлы-қызы, момыны-тентегі, жақсы-жаманы бар, әйтеуір бәрінің жабыла көз сұғын қадағандары – Гүлшат. Кейбіреулер жанаса кетіп, «Рас па, ей?» деп өзінен сұрап қояды.

	Бастапқы сөзге сөз жамалып, әңгіме тіпті өрши бастады:

	– Мә, біз білмейді екенбіз ғой. Бидайбекова үңдемей жүріп, өсекші екен ғой.

	– Пәлесін қарашы, ей! Соның бәрін қалай жеткізіп отырған?

	– Әдіс өзін енді неге соқпайды? Әшейінде жұртқа бостан бос тисе беруші еді.

	Гүлшат болса, сол үнсіз қалпы. Төмен қарап тымпиып отыр. Көзін көп көтермейді. Көтерсе де, адамның кеудесінен әрі асырмайды. Бұрынғы момақан көзқарасында енді бір түрлі жасқаншақтық бар. Айналасынан қаймығып, қорғаншақтап отырған тәрізді. Әрине, алысып-жұлысып өз шаруаларымен жүрген балалардың көбісі Гүлшаттың өңіндегі болмашы өзгерісті байқай бермеуі де мүмкін. Байқағандары «Өсекші екені рас болды. Соған өзінше қысылып отырған ғой» деп жобалай салады. Қыздың кеше жазықсыз таяқ жеп, жанына батқан қиянаттан күйзеліп отырғанын қайдан білсін.

	Оның үстіне бүгін, міне, жаңадан жала жабылды. Бұрын санда бар болса да, санатқа ілінбей, артық-ауыс сөзден тысқары жүретін қыздың бір-ақ сәтте тәмам жұрттың көзінше «өсекші» атанып, жаманатқа ілініп шыға келуі оңай ма? «Тағы да жылап жібермесем екен» дегендей, еріндерін қысып тістеніп алған.

	Табалаушылармен дауласып жатқан дауыстар да естілді:

	– Бәлем, Әдіске сол керек. Бізге қайта-қайта тиіскенін естісе, папасы ұрар еді өзін.

	– Әй, байқа, осы сөзіңді Әдіске айта салайын ба?

	– Әдістің мамасы Бидайбекованы қайдан таниды екен?

	– Әдістен қорықпай барып айтқанын қарасаңшы.

	– Өзіне Әдіс неге тиіспей отыр?..

	Ойы онға, санасы санға бөлініп, Гүлшат жаман күйзелулі. Кеше ғана ауылдан келіп кеткен мамасының қуанышын мына оқиғаның аяқ астынан су сепкендей басқанын көрмеймісің. Өзінің ақтығын, жазықсыздығын қалай дәлелдеген дұрыс? Кімге айтады? Қайтіп айтады? Айтқанмен естіген адам оған сене қоя ма? Сүттен ақ, судан таза болып жүрген басының жоқ жерден бәлеге ұшырағанын көрмеймісің?.. Гүлнәр апайы естісе, бұған қалай қарайды? Сөзіне сене ме, сенбей ме?..

	Осы алуандас сауалдар бірінен соң бірі саулап, маза берер емес.

	Басының іші ыңғы-дыңғы.

	– Қарашы, ей, мынаны, – деді Ажар даурыққан адамның дауысымен. – «Ауылдың босаң қызы ғой», «ештеңе білмейтін колхозница ғой» деп мен мұны қорғап жүрсем... Талай рет балалардың тиіскенінен де айырып қалдым. Апайлар бірдеме десе де, мен барып ара түсем. Сөйтсем, бұл!.. Қарашы, ей, үңдемей жүріп пәлесін...

	– Жарар, тыныш! – деді сәлден кейін үлкен кісілердей қаламсабымен мұғалімнің столын тықылдатып. – Біз бұл мәселені бұлай қалдырмаймыз. Сабақтан кейін сынып жиналысын ашамыз. Сонда Бидайбекованы жиналысқа саламыз...

	Мәссаған, керек болса. Мына Ажар не деп сайрап тұр? Пионер активисі екендігі, пысық екендігі рас. Өзін мұғалімнен кейінгі бастық ретінде санап, бүкіл сыныпты билеп-төстегісі келетінін де балалар жақсы біледі. Кейде тіпті Рүстем-Рид пен осы Әдістің өзін де ауыз аштырмай, тықсырып жібереді. Осы қалаға келгелі жүрген-тұрғанына назар аударып, Гүлшатқа бірден бір қамқор болып жүрген де – осы Ажар.

	Бір қысылшаң жағдай туа қалса, жәрдем тілегендей Гүлшат еріксіз соған жалтақтауға дағдыланып алған. Сыныптастарының ішіндегі жалғыз арқа сүйері осы класком қыз ғана болып көрінбеуші ме еді?

	Енді сөйтіп сенген адамының сөзін қара! Ойпыр-ай, шынымен-ақ қарадан қарап нақақ күйетін болғаны ма?

	Гүлшаттың көз алды бұлдырап, айналасы мидай араласып кеткен сияқты. Мағыналы сөзді ажыратудан қалған құлағы шың-шың. Сабақтың қалай басталып кеткенін де дұрыс аңғармапты.

	Өзінің жағдайын айтып, ешкімге шағынбады. «Ойпыр-ай, ұятқа қалатын болдың-ау. Саған обал ғой енді» деп жаны ашып жатқан және ешкім байқалмады. Онсыз да әншейінде жуыспайтын қыздар сөзге ілігіп жатқан адамға қайтып жанаса қойсын.

	Мұнан кейін Гүлшаттың бір әредікте далаға жүгіріп шығып, оңаша жерде өксіп-өксіп жылап алғанын, оны көрген біреулердің түсінбей дағдарғанын, ақыры ешкімге ләм-мим деместен, сабағына оралғанын сыныптастары сезбеді.

	Ой мен түстің арасындағы бір сүлесоқ қалыпта сабақтың аяғына дейін әрең шыдаған.

	Бір тәуірі мана Ажар алқына хабарлаған қорқынышты жиналыс болмайтын болды. Гүлнәр апай «Қоя тұрайық» депті. Ажарға «Алдымен Гүлшаттың өзімен жөндеп сөйлессеңші» деп тапсырған көрінеді.

	Класкомның қалауы бойынша Гүлшат шамасы жеткенше бұл оқиғаға қатысты шындықтың шып-шырғасын шығармай, түгел айтып берді. Ажар болса, қабағы шытынай түсіп, ықыластана тыңдады. Ара-арасында құбылған сезімнің ырқымен әңгімені де бөліп кетіп отыр.

	Көшеде босқа таяқ жеп қалғанын айта бастаған сәтте Гүлшат шыдай алмай, солқылдап жылап жіберді. Анау-мынау әлсіздігін әншейінде сездіре бермейтін жуас қыздың кешегі күйзелісі әлі тарамаған екен.

	Осы хабар құлағына тиісімен, Ажар жиналыс ашуға күрт бекінді.. Жиналысқа салынатын оқушы – енді Бидайбекова емес, оны жәбірлеуші Әдіс Мұратов.

	Класкомның бұл жолғы ұсынысына Гүлнәр апай қарсы болған жоқ. «Тек қана бұны класс жиналысы демей-ақ қояйық, – деген ол кісі. – Жай әңгімелесу болсын.

	Бидайбекова мен Мұратовтың жағдайын осы әңгіме үстінде анықтайық. Түсінісейік. Балалар өз пікірлерін айтсын. Екеуін татуластырайық... Жарай ма?»

	***

	– Айналайын, сен алтыншы «б-да» оқисың ғой?

	– Иә, апай.

	– Класс жетекшілерің қайда?

	– Ол кісі жаңа өз кабинетіне кетті.

	– Қашан келеді?

	– Қазір келіп қалатын шығар, – деп бала ырши жүгіріп, жөнеле берді.

	– Әй, тоқтай тұршы. Қаланың баласы ғой мынау. Көрініп-ақ тұр. Тоқта деймін. Сендермен бірге Гүлшат деген қыз оқи ма?

	– Оқиды...

	– Тоқта! Маған соны шақырып бере қойшы ендеше.

	Әйелге жалт етіп, ашулана қараған ұл жұмсаған шаруаға мойынын әрең бұрды. Гүлшатты көріп, толық денелі апай әдетінше айналып-үйіріле түскен. Әккі көздері қыздың қабағындағы кірбіңді де бірден байқады.

	– Айналайын, Гүлшатжан-ау, не боп кеткенсің өзі? Тіпті түрің келіспей тұр ғой. Ауырып тұрсаң, қазір апайыңа айтып, сабақтан босаттыра қояйын. Өзі мені әдейі шақырған екен. Қашан келетінін білмейсің бе? Шақырады дегесін, жұмыс арасында жүгіріп келіп жүргенім ғой. Асығып тұрғаным... Аяқ астынан соншалықты не болып қалғанын қайдам. Осындай уақытта да кісіні шақырып мазалай ма екен? Осы мұғалімдер де еріккен. Ал Гүлшат, айналайын, енді екеуіміз келісіп алайық... – деді тәтей кенет бәсең үнмен. Жалтақтап жан-жағына қарап қойған ол кезекті тапсырмасын тәптіштей бастады.

	Сол кезде қыздың ойда жоқ оқыс мінез көрсеткені. Әйелдің айтып жатқандарын шорт үзіп, айтып болғаны бір-ақ ауыз сөз:

	– Апай, Әдіс мені... мені ұрды... Сөйтті де, жалт бұрылып жөнеле берді.

	– Не дейді?! Әй, тоқташы, айналайын!





ХІ тарау


	Әжесі қателеспейді



	Параллель сыныптың баласы. Бұрыннан сылтау ғып Гүлшатқа кәдімгідей ұрынып тұр. Әй-шайға қарамастан, екеуінің арасына келе кірісті. Сотанақ неме бірдеме айтқысы келіп еді, сөз нөпірін үсті-үстіне төгіп, жақтырған жоқ.

	– Көрінген баланы неге басыңа шығарасың? – деді Ажар әлгіні біраз жүндеп алып, жайына жібергеннен кейін. – Үндемесең, бұлар шетінен басынып алады. Жаңағы мен сияқты былай ұрсып-ұрсып тастамайсың ба?

	Төмен қарап тымпиған Гүлшат әуеліде жауап қатқан жоқ. Бірақ Ажардан үндемей құтылу мүмкін емес қой.

	– Маған... ұрсуға болмайды,– деді ақырында өзінше уәж тауып.

	– Саған ұрсуға болмайды? Неге?

	– Әжем айтқан... Ешкіммен ұрсыспа деген.

	– Ұрсысса қайтеді екен?

	– Ұят болады деген. Ешкіммен төбелеспей, тыныш жүр деді.

	– Ал сенің өзіңе тиіссе ше? Ана жолғы Әдіс секілді... Ә, білмейсің бе?..

	Жалпы бұл дұрыс емес.

	– Не дұрыс емес? – деді Гүлшат осы жерге келгенде өзінде жоқ батылдықпен.

	– Әжеңнің айтқаны дұрыс емес. Мысалы, саған біреу тиіссе, қайтесің... Біреу ұрып жіберсе, әйтпесе жаман сөз айтса... Білмеймін, сенің әжеңнің неге өйтетінін? – дей келіп, Ажар жағаласып, таласып-тармасып жүрмеген адамның өмірден бос қалатынын сездіріп отыр. Өзінің ешкімге есесін жібермейтінін, жібергенді қойып, қарсы сөйлеген адамға ауыз аштырмайтынын желпіне жеткізді.

	Мұнан кейін Гүлшаттың қолынан келгені – үндемей ғана бас шұлғып тыңдай беру болды. Бас шұлғығаны – басынан қалыптасқан қашанғы әдеті. Әйтпесе, класком қыздың аянбай айтып жатқан ақысыз ақылына тегіс құлдық ұрып тұрған жоқ. Іштей келіспейтіні көп. Ойын анық айтып, сөз жарыстырғысы келмейді. «Кісінің бетінен алма. Жағаласып, сүйреңдей берме» деген әже сөзі әманда есінде.

	Осы сыныпқа алғаш келгенде, қанатының астына алып, қамқорлық танытқаны бар ғой. Сонан бері бір түрлі жүрегіне жақын қабылдап, іштей тәуір көріп қалып еді. Сыныптағы, мектептегі, қала берді бүкіл қаладағы ең жақыны сол сияқты көрінген. Бірақ солай болса да, келе-келе осы тықылдаған қызыңның өзі Гүлшатқа жақпауға айналды. Сөйлеген сөзі, жүріс-тұрысы, өзін өзі ұстауы әжесі айтқан ақылға қарама-қарсы. Жұрт өткір, өжет деген оның мінезі Гүлшаттың қабылдауынша тым дөрекі, тұрпайы. Ойына келгенді істеп, ештеңеден тартынуды, үлкеннен имену дегенді білмейді. Қайдағы бір жоқтан өзгені айтып, вожатыймен, тіпті мұғалімдермен де дауласа кетеді. Ұят-ай! Үлкен демей, кіші демей тақылдап тұрған бір бәле.

	Әлде әжесі айта беретін қаланың бұзық баласының бірі осы ма екен?

	Ана бір жырқылдаған қыздарға ілеспе деп еді-ау ол кісі көріп тұрғаңдай.

	Өткен жолы сыныптас құрбыларының бірі Гүлшаттың аузынан «Садақа» деген сөзді естіп қалып, «Ол не?» деп сұраған. Сонан еріксіз жауап беруге тура келді. Әжесі туралы да айтылды. Осыдан кейін «Бидайбекованың әжесі дінге сенеді екен», «Дінге сенетін сол әжесін Бидайбекова жақсы көреді екен. Әбден сағыныпты» деген сөздер шығып кетті. Келемеж еткен әңгіме де естілді.

	«Әжем діншіл екен-ау» дегенді Гүлшат бұрын ойламапты да. Тіпті әрі– беріден кейін діншіл болса, несі бар? Дінге сенетін адамның бәрі жаман деп кесіп айтуға бола ма? Қала балаларының түсінігі қызық осы!

	Діншіл десе, дей берсін, Гүлшат бәрібір әжесін жақсы көреді. Шынын айтқанда, бұрын ол кісіні ойлап, онша қамықпаушы еді, мына әңгіме шыққалы кәдімгідей сағынатын болып жүр. Кейде тіпті түсіне де кіреді.

	Бір жаманы алып-жұлып әкетіп бара жатқан, тағы да әжесінің сөзімен айтқанда, «тәртіпсіз», «тәрбиесіз», «көргенсіз» қыз жалғыз Ажар ғана емес. Сыныпты былай қойып, өзі оқитын осы мектепте, өзі тұратын үйдің ауласында «үлкендердің» алдын кесіп көстеңдеп жүргендер көп. Бәрі де құдды бірі бірінен аумаған осы Ажар.

	Сонда олардың ешқайсысының әжесі жоқ па? Бар болса, Гүлшаттың тұла бойына дарыған ақыл оларға неге айтылмайды? Бұған «тәртіпсіз» көрінсе де, мұғалімдер ондайларды мақтайды. Сонда неге?!..

	Бір жағынан қарап отырса, осындай тәртіпсіз қыздар мен ұлдардың жолы болғыш. Керек жерінде кіріп кетіп, керек жерінде таласып-тармасып, өз сыбағаларынан құр қалмайды. Қандай жағдайда болсын тиісті үлестерін алып қалуға қашанда даяр.

	Ал бұған не? Тәртіп сақтаймын деп жүріп, талай нәрседен қарадай қағылады. Әже ақылын бұлжытпай орындап, соның айтқанымен жүруге қанша тырысса да, жолы болатын кездері сирек. Жолы болатындар басқалар...

	Сонда қалай? Әжесінің даусы қарлыққанша айтқан мол ақылы қате болғаны ма? Жоқ, мүмкін емес. Әжесі – қателеспейтін данышпан адам. Қателесіп жүргендер – басқалар. Сонда кімдер?..

	***

	Қолын батылсыздау созғанымен, босағадағы түймешені үсті-үстіне басқан. Сыңғыр-сыңғыр еткен қоңырау үні де үй ішінен қоса естіледі. Бірақ құлағын қанша түрсе де, сарғыш сыммен өрнектелген қара тысты есіктің ар жағы жым-жырт.

	Бүгін бір сабақтан ертерек оралған күні еді. Қырсық қылғанда, әншейінде қалтасынан тастамайтын кілтін мана үйде қалдырып кетіпті. Сонан, міне, лажсыз әуре болып тұрғаны.

	Дәрменсіз қоңырауды ойбайлатып қашанғы тұрсын, лифтіге мінді де, лып етіп төмен түсті. Түскенмен қайда бармақ. Бас сұғып отыра тұратын көрші-қолаңның ешқайсысын танымайды. Ептеп жүздерін танығанымен, ешқайсысымен қарым-қатынасы жоқ. Үлкендерді былай қойып, бір үйде, бір аулада тұратын балалармен де. Сөзге шорқақ, тұйық қыздың көбінесе орысша сөйлесетін құрбыларымен тіл табысуы, әй, қиын-ақ.

	Әңгіме тіпті тілде ғана емес. Ойынға елігіп, айтқан сөздері үйлесіп тұрса, әрі-беріден кейін-ақ жарасып, жақындасып кетпей ме? Не жыны бар екенін кім білсін, мойынын ішіне тығып алып, өзінен өзі саяқсып тұрған қызға ауладағы балалардың ешқайсысы жақындамайды. Бұл ептеп ойынға ниет танытып, ыңғай білдірген түр көрсетсе де, қатар-құрбылары үйіріле кетпейді. Тіпті, Жәния шамалас бірінші сыныптықтардың да «бері кел, ойнайық» деп бейіл беріп жатқандары шамалы. Сонан мүжіліп қалған бетон бағанадай жалғыз өзі сопайып тұрып-тұрып, ештеңеден мән шығара алмағасын, ақыры үйге қарай беттейтін.

	Ал қазір аулада жөнді ешкім жоқ. Үлкеңдер жұмыста, балалар сабақта дегендей. Әрлі-берлі өткен бірен-саран жүргіншілер болса, әдеттегідей бұған назар аударар емес. Көктемнің маужыраған жаймашуақ күні төбеден төмендеп, иыққа қарай құлап барады.

	Гүлшат есік алдындағы орындыққа жайғасты.

	Сумкасын қасына қойып, қозғалмастан ұзақ отырған. Нақты не нәрсені ойлап, нені уайымдайтыны өзіне де белгісіз.

	Өзі бақылауға алған подьездің есігі ашылып, сумка ұстаған бір әжей далаға шықты. Таниды, төменгі қабаттағы пәтерде тұрады. Теңселе басып, дәл қасынан өте берген. Жападан-жалғыз отырған қызға қалың қастарын түкситіп, бір сәт шүйіле қарады. Өңінде «Мынау тағы қайдан келген неме?» деген тақылетті күдік нышаны сезіледі. Ара-кідік көріп жүрген қызды шырамытып тұруы да мүмкін.

	– Здірәстите! – деді Гүлшат ауылдағы әдетімен сызыла қалып. Түсінбеді ме, немене, кемпір оның сәлемін алған жоқ. Анадай жерге дейін аяңдап барды да, кенет қайырыла бұрылды. Гүлшаттың жанына қайтадан келген. Қыздың кім екенін, бұл жерде неғып отырғанын қадалып тексере сұрады. Сонан кейін айтқаны жалғыз-ақ нәрсе. Таңертеңнен бері үйдегі асыл текті мысығын жоғалтып алып, қанша іздесе де, таба алмай жүр екен.

	– Бағанадан бері отырсаң, менің Тимкам неғып көзіңе түспеді? – деді сосын. Қыздың иық көтеріп, бас шайқағанына нанбай тұрған сияқты. Ақыры сол күдіктенген қалпы жөніне кетті.

	Айналасына назар аударуға ешқандай құлқы жоқ бір сүлесоқ қалыпта неше күннен бері көрген, тіпті денесімен сезінген жәбір мен жапа жанын ауырта-ауырта, кәдімгідей қалжыратып тастаған тәрізді. Өзінің не үшін айыпты екенін әлі де толық түсіне алмаған жайы бар.

	Иә, шешесіндей үлкен кісі «Ана Әдістің не істеп, не қоятынын маған айтып отыршы. Тіпті мектепті бүлдіріп барады. Осы бастан тыйым салмасақ, бола ма? Ертең кісі өлтіргіш хулиган болып шықса, сорымның қайнағаны да. Бетіне қарап отырған жалғыздың күйігінен сосын инфаркт аламын ғой. Онсыз да нервім ауырып иглотерапия алып жүрмін... Сөйт, айналайын. Сен ол ұлдың мектептегі жағдайын айтып тұрсаң, маған үлкен көмек жасағаның» деп жақын тартып, жалына сөйледі емес пе? Адам баласының, әсіресе үлкен кісінің сөзін ешқашан жерде қалдырып көрмеген қыз ойланбастан келісе кетті. Және тәтейдің айтқан тапсырмасын Әдістің өзіне сездірмей, тап– тұйнақтай етіп орындауға тырысқан. /Қалаға аттанар алдында әжесі айтқан көп ақылдың ішіндегі «үлкен кісілердің тілін алып жүр» деген сөз де жадында/. Тентек ұлдың не істеп, не қойғанын бақылау тіпті де қиын емес екен. Үндемей ғана тымпиып анадайдан қарап отырсаң болғаны.

	Сонан мектепке келісімен-ақ, көзімен Әдісті іздей бастайтын әдет тапты. Бір жағы осы сыныпқа келгенде өзіне алғаш рет соқтыққан, балалардың көзінше портфелін лақтырған сотқар осы. Одан бері де талай тиісіп жүр емес пе? Егер тәтейдің тапсырмасын тыңғылықты орындаса, көкірегіңде жылымшылап жиналып жатқан жәбірі де бір жағынан жеңілдеп, кегі қайтатын секілді. Кейін келе Әдіс жоқ жерден тыныштала қалса, кезекті тентектігін қашан жасар екен деп асыға күтетін болды. Бала нағұрлым жаман бір нәрсе жасаса, соғұрлым айызы қанғандай сезінетін. Ол бірдемені бүлдіріп қойған күні шешесіне жеткізгенше асығатын әдет тапты.

	Жасы үлкен кісінің айтқанын тыңдаймын, оған жақсылық жасаймын деп жүріп ақыры, міне, абыройсыз іске ұрынып қалып отыр. Кім кінәлі осыған?..

	Қанша ойланса да, кінәлі адамды Гүлшат таба алмады.

	Қалаға аттанар алдында бүкіл өміріне жетер өсиет естіді. Оны орындау жағынан ешқандай қапы жоқ. Әжесі әбден сіңірген ақыл бойынша үлкен кісінің айтқанын тыңдап, айдағанына жүрді. Басқа балалардай қиқаңдап, тілазарлық көрсетуді білмеді. Сондағы көрген опасы осы ма? Бүкіл сыныбының алдында бұрын-соңды болмаған ұятқа қалды емес пе?

	Рас, әнеукүнгі ашық әңгімеден кейін Гүлшатқа жабылған жала жеңілдеп, кінәсіз екені көп алдында айқындалды. Бірақ көңіл түпкіріне орнығып алған әлдеқандай қолайсыз сезім сейілер емес. Меселі қайтқан жаңдай жан дүниесі жадау тартып, жабырқай береді. Өзі қашқалы тұрған қоянға тәйт дегеннен кейін не жорық. Онсыз да жатырқап жүрген қала адамдары енді тіпті салқын тартып барады.

	Жоқ, ол бұл арадағы жұртты түсіне алмайды екен.

	Үй иелері әлі көрінер емес. Гүлшат портфелін алып, есік алдында әрлі– берлі жүре бастады. Сонан бір кезде үйдің күншуақ жағына шыққан. Қаланың орталығына апаратын көше осы бағытта. Осы жерде тұрып, үй иелерінің жолын күтпек.

	Қараса, бұрыштағы жылы асфальттың үстінде бір мысық күншуақтап жатыр. Жағал-жағал сабалақ мысық. Көктем күнінің қызуы өзіне қатты жағып кетсе керек, әкесінің төрінде жатқандай керіліп қойды. Ақырын басып қасына таяп келген қызға итпісің, кісімісің деп мойынын да бұрар емес.

	Әрбір ауыл баласы секілді Гүлшат та жан-жануарды жақсы көретін. Әсіресе, қозы-лақ, бұзау, тауық тәрізді өзі күнде жем беріп, суарып тұратын мал мен құс түрлері жанына жақын. Өзі өскен ортаның басты белгілерінің бірі де солар. Сондықтан, жан-жануар көзіне түсе қалса, баяу басып қасына таяп барғысы, бақылап қарағысы, жем-су бергісі, тіпті кәдімгідей сылап– сипағысы келіп тұратын.

	Бұл жолы да сөйтті. Сабалақ жүнді сары жағал мысықты асфальттан көтеріп алды. Бір сәт қарының ашқанын да ұмытып кеткен.

	Неге екенін кім білсін, осы бір кішкентай хайуан қыздың есіне бірден сонау алыста қалып, әлдеқандай арманға айналып бара жатқан алақандай ауылын түсірді. Сондағы бұзау қуалап, қозы құшақтаған құрбы-құрдастары, олардың күңделікті тіршілігі көз алдына дөңгеленіп орала кетті. Тапыраңдай жүгірген кезде көтерілетін қою шаң, айқай-ұйқайы, күлкісі аралас алуан дауыстар. Ауыл үйдің жұпыны көрінісі. Жоқтан өзгеге онша тебірене бермейтін қыз бала сағыныш атты құдіретті сезімнің ащы дәмін дәл қазір анық түйсінгендей.

	Қыдырәлі ағай да кейде қызық. «Осы бала ауылын сағына ма екен?» деп еді-ау ана бір жолы. Тырс етіп үндемей жүргесін, ештеңе ойламайды, ештеңе сезіне алмайды деп пайымдайтын шығар. Үндемейтіні адамның бәрін таным– түйсігі шектеулі, бітеу деп бағалауға бола ма екен?

	Неге сағынбасын? Сағынғанда осы Гүлшат сағынсын. Тек бойында бұрын-соңды болмаған осы қуатты сезімді сыртына шығаруға ыңғайсызданатыны, жалпы сезім атаулыны тек ішінде тұмылдырықтап ұстайтыны кішкентайынан бергі дағдысы.

	Рас, Гүлшат ауылда да балалармен арқа-жарқа араласып кеткен жан емес. Бес жыл бойы бірге оқыған сыныптас құрбыларының арасында жақын сырлас болған достары аз. Алды-артын қамалап өсіп келе жатқан өзге бауырлары да өзі секілді тұйық. Бір шаңырақтың астында өсіп-өнген бүкіл бір әулеттің мінезі бұл. Қай кезден, қалай қалыптасқанын кесіп айту қиын. Ол жағын, тіпті, Гүлшат ойланып та көрген емес.

	Сары жағал мысықты көтерген қыз арқасын қабырғаға сүйеп біраз тұрды. Онан кейін тіл ұшына үйірілген әлдебір әуенді ыңылдап, әрлі-берлі жүре бастаған. Бір сәт далада не үшін тұрып қалғанын да жадынан шығарып үлгіріп еді. Оны селк еткізген:

	– Тимка! – деген тарғылдау ащы дауыс. Жалт қараса, манағы сумкалы әжей. Ата үйректей теңселе басып, асыға таяп келеді.

	– Аһ, мынаны қара! Бағана мен сұрағанда түк білмеймін деп еді. Сөйтсем, маған көрсетпей тығып отыр екен ғой. Ал мен байғұс Тиманы таң атқаннан бері іздеп табанымнан таусылдым. Әй, қыз, мана көргенім жоқ дегенің қайда? Жап-жас болып алып, қандай өтірікші, суайтсың, ә? Мені алдап, Тимканы ұрлап алғың келді ғой. Өзің өтірікші, өзін ұры екенсің ғой. Қай мектепте оқушы едің? Бәлем, барып, мұғаліміңе айтпасам. Үлкен кісіні алдап, жалғыз мысығын ұрлап алғың келеді. Қалай ғана ұялмайсың, ә?

	Шүңірек көздері зілді ұшқын шашқан әжей ай-шайға қараған жоқ.

	Екпіндеп келген бойы мысықты қыздың қолынан жұлып алды.

	Жоқ жерден туған байбаламның байыбына бара алмай, Гүлшат аң-таң. Ниеті ақ, ойы таза екені өзіне аян. «Біреудің ала жібін аттама» деген әже ақылы тасқа қашалған жазудай қашанда жадында. Оны бұзу – мүлде қолынан келмейтін шаруа. Ендеше мына кісінің сонша бүлінгеніне жол болсын.

	Ендеше сондай бейкүнә халде жүріп неден жазды, неден жаңылды? Айналасындағы адамдардан үсті-үстіне жәбір көретіндей соншалықты кімнің ала жібін аттап, кімнің аяғына оралғы болып еді?..

	Әжейдің тарғылдау жарықшақ үні әрлі-берлі өткен жүргіншілерді де еріксіз елеңдетті. Алдынан шыққан алғашқы әйелге мысық оқиғасына байланысты туған әлгі үстірт байламын екшеп жатпастан-ақ, сұңқылдатып айта бастады. «Жоқ, әжейдің сізге айтып тұрғаны өтірік. Мен ондай емеспін. Мен ауылдың момын қызымын ғой» деп айқайлағысы келді Гүлшаттың. Бірақ айқайлай алмады.

	Өзегін өрлеп келіп, көмейін өксік қапты. Аузын ашса да, ауа жұта алмай, буын-буыны дірілдеп, булығып тұрғаны содан. Қатты қыстығып, іштей ышқынғасын ба, тіпті жылай алар емес.

	Қабырғаға сүйенген қалпы тілі байланған адамдай сілейіп тұрып қалыпты.





ХІІ тарау


	Бір жылда не үйренді?



	– Гүлшат!– деді де, Жәния есіктен енді ене берген қызға тұра ұмтылды. Қашанғысы осы. Алыстан сапарлап туысы келгендей мектептен оралған Гүлшаттың алдынан ылғи да жүгіріп шығады. Ешқандай жаңалық айтпайтынын, ештеңе демейтінін жақсы білсе де, арсалаңдай қарсы алудан жалыққан емес. Аздап шолжаңдығы бар ашық мінезді Жәния үйінде бір оқу жылы бойы жатқан жуас қызға әбден бауыр басып кетіпті. ІІапасы-мамасы кешіксе, онша елеңдей қоймайтын ол Гүлшатты міндетті түрде іздейді.

	– Мама, Гүлшат келді, – деді Жәния сосын ас үйге қарай айқайлап. Ол жақтан жауап қатқан Ботакөздің даусы ашық жарқын:

	– Ә, жақсы болған екен? Неге кешігіпті, сұрашы.

	– Неге кешіктің, Гүлшат? – Қыздың күбір-күбір жауабын қолма-қол күмпитіп жеткізген Жәнияның өзі. – Сыныптас қызымен дүкен аралапты. Сонан кейін сыныптас қызы есік алдына дейін әкеп сапты. О-о, мама, міне! Гүлшат көп нәрсе әкеліпті...

	Мектепке кіргенде ауыстырып киетін қосымша аяқ киімін салуға арналған пакеті қомақты екен. Соны Жәния ай-шайға қаратпастан, ас үйге қарай көтеріп ала жөнелді.

	– Мама, мынаны қарашы. Гүлшат көп нәрсе әкеліпті. Мына альбомдарды қара! О-о, бояулары қандай көп? Сонда бұл қандай бояулар? Ал мынау щеткалар ғой.

	– Щетка емес, сурет салатын кистілер. Шынында да Гүлшат бүкіл магазинді көшіріп келіпті ғой. Артынан көрейін, өзіне апаршы.

	Залдың ортасына отыра қалып, Гүлшат пен Жәния пакеттің ішіндегідерді еденге төгіп, реттеуге кіріскен. Ботакөз апайдың қолын сүртіп, үстеріне еңгені де осы кезде.

	– Гүлшат-ау, мынауың шынында да талай нәрсе ғой. Бұның бәрін не қылмақсың? Сурет салатын құралдар өзіңде де жетпей ме?

	– Ауылға апарам, – деді қыз үлкен шаруа тындырған адамдай жымың– жымың етіп.

	– Ауылға? Бауырларыңа алдың ба?

	Иә, ауылды жерде үнемі бола бермейтін сурет құралдарын Гүлшат бауырларына апармақ.

	Бала біткеннің бәрі сурет салуды жақсы көретіні белгілі. Соның ішінде әсіресе Гүлшаттың тетелес сіңлісі кішкентайынан осы өнерге бейім екен. Қатты ұнатады. Мына сәлемдемелер, негізінен, соның қалауы.

	– Ай, бауыр-ай!– деді тәтесі сұйықтау қастарын кере, басын шайқап. – Алыста жүрген балаға әсіресе ыстықсың-ау. Әнеу күннен бері там-тұм бірдемелерді ауылға деп жинап жүрсің. Соның бәрі іні-сіңлілерің үшін. Көкең мен мамаңа, әжеңе деп ештеңе іздемейсің. Әй, Гүлшат.

	– Ол бәрінен бұрын бауырларын сағыңды ғой, – деді Жәния қашанғысындай туысқан апайы үшін өзі жауап беріп. – Хатты да ылғи бауырларына жазады. Папасы мен мамасына жазбайды...

	Сол екі арада нан алу керектігі есіне түскен Ботакөз Гүлшатты дүкенге жұмсап жіберді. Жәнияны да тыныш қоймай, ыдыс-аяқ жууға қосқан.

	– Айтпақшы, – деді әйел кенет жұлып алғандай қызына қарап. – Бұл сонда ақшаны қайдан алды екен?

	– Кімді айтасың, мама?

	Құлағы сақ Жәния сөзге қашан да елгезек.

	– Гүлшатты айтам. Онда ақша жоқ қой. Мамасы берген аз ғана тиын– тебені менде. Сонда бұл ақшаны қайдан алып жүр? Мына әкелгені баланың қалтасы үшін ауыр.

	Бұл сауалдың жауабын Жәния білмейтін болып шықты. Ойына оралған әрқилы болжамның басын бір шалып келді де, кенеттен:

	– Ұрлап алған шығар, – деп салғаны шешесіне аңырай қарап.

	– Ұрлап? Масқара, сен не деп тұрсың, Жәния? Қалай аузың барады олай сөйлеуге? Ұят емес пе? Гүлшаттың алдында ұят емес пе?

	Шешесінің тарпа бас салғанына дөңгелек көздері жыпылықтап, Жәния сәл-пәл абдырап та қалды.

	– Гүлшат үйде жоқ қой, ол естімейді, – деді сосын уәж тауып.

	– Жоқ болса да, өйтіп жаман айтпа. Өзіңнің жақсы көретін апайың. Ол туралы сөйтіп жаман ойлаудың өзі масқара емес пе? Гүлшат неңді ұрлап еді сонша?!

	Деуін десе де, Ботакөздің көкейінен «Бұл ақшаны қайдан алды?» деген сауал күлбілтеленіп кетпей қойды. Аз уақыт ішінде ойы әр саққа жүгірді. Қимылы шабан сіңлісі дүкеннен оралғанша әбден тағатын тауыссын.

	Көкейді қажаған сұрақты есік ашылған сәтте қойып үлгірген, әрине, шешесі емес. Аузы жеңіл кішкене қыз. Бірақ жауап Ботакөз сауалды қайталағаннан кейін барып қана берілді.

	– Балмұздақтың ақшасы, – деді Гүлшат ақырын ғана.

	– Балмұздақтың? Қайдағы балмұздақ?

	– Өзіңіз «Балмұздақ алып же. Шырын іш. Бутерброд алып же» деп ақша беріп тұрушы едіңіз ғой.

	– Иә, иә...

	– Сол ақшалар.

	– Қалай сонда? Сен мен берген тиындарды жинап жүрдің бе? Сонау қыстан бері?

	– Иә...

	Таңырқаған Жәнияның даусы шығып кетті, ал қайран қалғанын жасыра алмаған шешесі де басын шайқай береді.

	– Қайран бауыр-ай! Әне, айттым ғой. Бауырлары үшін бұл Гүлшат бәріне даяр, – деп әуелі біраз таңдайын қағып отырды да, сосын ұрса жөнелді. – Ойпыр-ау, маған бір ауыз неге айтпайсың сонда? Немене, мен соншама сараң ба едім! Бұл қылығың, балам-ау, ең алдымен мені қорлау ғой. Осының бәрін өзім-ақ алып бере салмаймын ба? Қарашы енді, бауыры үшін аузынан жырып отырғанын... Ертең әке-шешеңе не бетімді айтамын? Аузынан жырып осынша зат алыпты деймін бе? Болмайды ғой ол... Иә, айтпақшы, дүкенде нан жоқ па екен? Бос келіпсің ғой.

	– Жоқ, бар.

	– Нан бар ма? Енді неге әкелмедің?

	– Жоғалтып алдым.

	– Нені, нанды ма?

	– Жоқ, тиыңды... Жаңа сіз берген тиынды.

	– Қалай жоғалттың? Қолыңнан түсіп қалды ма?

	– Білмеймін, садақа болған шығар...

	– Садақа?..

	Жас баладай аузын ашқан Ботакөз сіңілісіне аңырай қарап қалыпты.

	«Садақа» деген сөзді айтпа» деп ана жолы тастай уәдесін алған. Қаладағы бір оқу жылы бітті, сонда сіңлісінің әлі өзгермегені ме? Ауылдағы қалпынан қашан арылады сонда бұл Гүлшат?..

	***

	Сонымен биылғы оқу жылы аяқталды.

	– Қалай, бір жыл тұрып қаладан бірдеме үйрендің бе? – деді Қыдырәлі ағай қашанғысындай жеңіл әзілдеп. Ауылға қайту үшін оны-мұны заттарын жинастырып жүрген Гүлшат жауапқа зарықтырды. Өзі қалжыңға балаған сөздердің бәріне ештеңе демей өстіп үнсіз құтылатын әдеті. Қайталанған сауалға қайырғаны жалғыз-ақ сөз:

	– Үйрендім...

	– Сонда не үйрендің?

	Бұл сұраққа нақты жауап беру, шынында да, қиын еді. Гүлшаттың бұл оқу жылы ішінде не үйреніп, не қойғанын Қыдырәлі анық көріп тұрған жоқ.

	– Сол қалпы, – деген оңаша бір әредікте әйеліне. – Тіпті өзгермеген. Қалай ұяң болып келді, ауылына сол ұяң күйінде кетіп барады. Ашылмаған. Тіпті сөйлеспейді. Мүмкін, сабағы түзелген шығар. Басқа жағын білмеймін. Аңқаулығы, ашықауыздығы да сол қалпыңда..

	Реті келсе күйеуімен дауласуға даяр тұратын Ботакөз бұл жолғы мүмкіндікті де бос жіберген жоқ. Уәжі әзір екен:

	– Сен сөйтіп адамды тұқырта бергеніңді қойшы осы. Менің туысым болса болды, әйтеуір бір ілік табуға тырысасың.

	– Е, енді шындықты айтпаймыз ба? Ал, өзің айтшы, не үйреніпті?

	– Ауылдан келгенде орысшаға мақау еді, қазір екі сөздің басын құрап сөйлейтін болды. Ол аз ба? Тілді үйретіп жүрген мына біздің Жәния.

	– Ал жарайды. Басқа жағы ше? – деп Қыдырәлі қояр емес.

	– Көшеден жүру ережесін тәп-тәуір меңгерді. Алғашқы кездегідей затын да жоғалта бермейді. Е-е, тағы не бар еді?.. Жалпы ептеп жақсы боп қалды.

	– Білмеймін, – деді Қыдырәлі басын шайқап, – Маған осы бала ештеңе үйренбестен, сол қалпы кетіп бара жатқан сияқты ауылға. Сол қалпы... Мүмкін, келесі жылы үйренер.

	Үй ішіндегі кісілермен жеңіл қоштасқаны болмаса, Гүлшат нақты ештеңе айтпады. Жазғы каникулды қалай өткізетіні, қалаға қайтарда кіммен келетіні тәрізді шаруалар ауызға алынбаған. Жәния болса қайта-қайта бетінен сүйіп, «Тезірек кел. Жарай ма?» дей берді.

	Сонан келесі оқу жылы таянғанда «Гүлшат енді ауылда қалатын бопты» деген хабар дүңк ете түсті. Бұл тосын жаңалыққа қатты елегізген – Жәния ғана. «Неге, неге?» деп қайта-қайта сұрап, папасы мен мамасының мазасын алды. Сосын болмай отырып ауылға телефон арқылы сөйлесу үшін заказ бергізген. Аман-сәлемді жөндеп сұратпастан, мамасының қолынан трубканы жұлып алып еді.

	– Гүлшат, кел, кел... Биыл сен де, мен де бір сменде оқитын болдық. Сөйт, кел! – деп айғайлап жатты. Сонан бір кезде: – Ендеше мен де ауылға барып оқимын, – деп табан астында тың шешім жасады.

	Қанша қиғылық салғанымен, ауылға барып оқи алған жоқ, әрине. Кейде үй ішіндегілер өткен-кеткенді әңгіме қылып отырса:

	– Гүлшат біздің үйде жүргенде... – деп қосып қояды Жәния.

	Ол үшін өз өмірі «Гүлшат үйде жүргенде», «Гүлшат келмей тұрып» «Гүлшат кеткесін» деп үш кезеңге ғана бөлінетін секілді еді...

	Бірақ ауыл баласы қалаға жете амай жүрген заманда Гүлшаттың қаладан неліктен қашқаны үй ішіндегілер үшін сол жұмбақ күйінде қала берді.





Қыркүйектегі қарбалас




	Шағын повесть



	Ашық қырман егін даласының шетіне таман орналасқан. Ығы-жығы: астық әкеліп жатқан машиналар, сартылдаған транспортерлар, астық ұшырып, тиеп жатқан адамдар. Бір-бірінен алшақ үш-төрт үйдің бірі, төбесі қамыс, астық салатын қойма, жұмысшылардың жатақханасы, асхана еді.

	Астық төбе-төбе. Түсіретін кісі жетпегендіктен, біраз машина астық толы қалпымен текке қаңтарылып тұр. Қолдарына ағаш күрек ұстаған бірнеше кісі маңдай терлерін сүртіп қойып, оларды бірінен соң бірін босатуда.

	Бағаннан бері қырманды аралап, жағдаймен танысып жүрген ересек екі кісі бозғылт түсті «Нива» машинасына қарай беттеді. Көлікке отырып, жүріп кеткеннен кейінгі екеуінің әңгімесі – тек астық жинау науқаны жайында.

	– Есемет Шұғаевич, – деді өңі сұстылау келген қара торы кісі қасындағыға бұрылып. – Мына қалыптарыңызбен астықты мезгілінде жинап алу қиын-ау сіздерге.

	Аудандық ауыл шаруашылығы басқармасынан келіп жүрген өкілдің сөзінің астарында күмән жатқаны байқалады. Оның жанында отырған шолақтау мұрынды, ақсары кісі «Маңырақ» ауылдық округінің әкімі Есемет Шұғайұлы болатын .

	– Амал не, солай болайын деп тұр. Күш жетінкіремейді, – деді ол мойындаған пішінмен басын шұлғып. Өкіл:

	– Шаруа қожалықтары найқалып жүріп алған. Ертерек кірісу керек еді... – деп, біраз нәрсенің басын қайырып келе жатыр еді, әкім бойын тіктеп, жинақылана бастады:

	– Биыл астық түсімі мол. Игере алмай жатқанымыз да сондықтан. Қол күші жетіспейді. Мектептен көмек сұраймыз. Сөйтпесек, болатын емес, – деп шынын айтты. Өкілдің даусы әлі қатқылдау қалпы:

	– Байқаңыздар, баяғы Совет заманы емес жүйеге қойылып қойған. Онда мектеп оқушыларын көмекке тарту үйреншікті нәрсе еді. Қазір ондай жүйе жоқ. Жоғары жақтың да келісімі керек. Оның үстіне округ аумағындағы шаруа қожалықтары келісе қойса жақсы бұған... Осынша мол ырысты төгіп– шашып алсаңыздар... Әй, білмеймін... обал-ақ.

	***

	Жасыл сырлы жүк машинасы егін арасындағы қара жолға түсіп алып, шаңды бұрқырата ұшып келеді. Үстіндегі қырманға бара жатқан сегізінші сынып оқушылары, бортқа арқаларын сүйеп, «Туағн жер» деген әуенді қосыла шырқауда. Машина қоқаңдап қалғанда, «Ой-ой» десіп, күлісіп алады да, тағы да күштерін сала жаңаы әуеді қайта жалғастырады. Дауыстары тарғылданып, ілгерлі-кейінді шығуда. Оған қарап жатқан балалар жоқ, бәрі тарқылдаса күліп мәз.

	«Естідің бе, егін жинауға баратын болыпппыз» деген хабар шыққалы Мұқашта маза жоқ. Оқу жылы енді басталса да, далаға шығып, серпіліп қайтуға қарсы емес. Қырман деген де – өзіндік өмір ғой. Ол жаққа барып, жұмыс істеудің қызығы аз емес болуы керек. Межелі жерге жеткенше ананы– мынаны айтып, досы Кеңесхан екеуінің аузы жабылған жоқ.

	Дар-дар күлкі, у-шумен отырған балалар «О, міне, келдік» деген дауысты естіп, жапырласа тұра келісті. Машина да қырмандағы бір үйдің алдына лықсып келіп, тоқтай берген. Ұзын, шымыр денесін лық еткізіп ұшып тұрған Мұқаштың жалынды қоңыр көзіне қырман ортасындағы желбіреген көгілдір ту, кіріп-шығып, жұмыс істеп жатқан адамдар, кідіріп кезек күтіп тұрған машиналар ілінді. Осыларға айнала бір қарап, балаларға ілесе секіріп түскен ол жерге лақтырғанда шаншылған сүймендей тізесін бүгіп, бүлк еткен жоқ.

	Оқушыларды бастап келген еңбек сабағының мұғалімі Мешітхан ағай:

	– Мен қазір біліп келейін, – деп, есігі ашық үйге қарай аяңдады.

	Қыздар өздері түскен үйдің алдында топталып, оқшауланып тұрғанда, ұлдар жағы қырман аумағын аралап та кеткен еді. Бірін-бірі бидаймен атқылап, астықтың үстіне шығып, шашып бара жатқан сотқарларды көрген жұмысшылар:

	– Оу, қойсандаршы, не деген баласыңдар өздерің? Былай жүріңдер! – деп ақырып тастады.

	Мұқаш оларға қосыла қойған жоқ. Қасында – бұзау кірпіктерін еріне қағып, еш әрекетсіз, бейтарап жүретін қой көзді бала Кеңесхан. Бұрын бұл өңірде көрінбеген «Енисей» комбайнының жанына келіп, бөлшектерін ұстап көріп, өздерінше мәз. Білгішсініп өзара дауласып та қояды. Сол екі арада:

	– Бері келіңдер! – деген Мешітхан мұғалімнің дауысы естілді. Жаңындағы қырманшы кісі екеуі балаларды әр топқа бөле бастады. Мұнда жұмыстың түрлері көп екен: астық түсіру, астық тиеу, астықты ұшыру деген сияқты.

	Өз фамилиясының астық түсірушілер тобында аталғанын естіген Мұқаш:

	– Мені ұшырушыларға жіберіңізші! – деп қалды асыға дауыстап. Қырманшы жігіт бұған қабағын түйе қарап:

	– Е, неге астық түсіруді қиынсынасын? Қорықпай-ақ қой, бұл топтағы балалар көп, – деді.

	– Жоқ, қорқып тұрғамын жоқ...

	– Енді немене қашып тұрғаның.

	– Жоқ, әшейін, сонда барғым келеді.

	– Жалқаусың ғой деймін. Болмайды, барасың.

	– Бидайды ұшырған қызық. Сонда істегім келеді, – деді ойын жасырмай ашып тастауға бейім әрі аңғырттау Мұқаш. Әр нәрсені білгісі келіп, қызығып тұратын оның мұндағы ойы «Бидайды қалай ытқытып ұшырады екен? Айналып тұрған тетіктер қалай жұмыс істейді? Соны көрейінші» деген сұрақтардың төңірегінде үйірілген. Өйткені астық ұшыратын техниканың қуаты керемет, одан атқылаған бидай дәндері көккке фонтандай шапшуда.

	– Мұқаштың астық түсіруге күші керек еді, – деп қалды Мешітхан мұғалім. Қырманшы жаңағы сұранған балаға бастан-аяқ үңіле қарады да:

	– Ә, бұл күшті ме еді? Әй, болса болар. Денесі мығым екен... – деп қойды. Баланың әр нәрсеге қызығып жүретін мінезін білетін Мешітхан:

	– Жарайды, барсын. Қызыққан шаруасын істеп көрсін, – деп, бір-ақ тұжырды. Соның айтқаны орындалды да, Мұқаш өз тобымен қолдарына күрек алып, бидай тазалайтын топты толтырды.

	Бұлар ұшыру арқылы тазаланған астықтың айналасын күреп, сыпырып тұратын үш бала. Мұқаштың екі көзі – бидайды ұшырып тұрған транспортерде. Зуылдап айналғанда бидайды екпіндетіп аспанға атады. Күрек ұстағандардың міндеті – тек соның көмейін дер кезінде тығындап үлгіру. Ол үшін үшеуі маңайдағы үйіліп жатқан бидайды ағаш күрекпен жанталаса ысырып әкеліп жатыр. Техникалық қауіпсіздікті ескеріп, қырманшы жігіт көмекші балаларды техниканың қасына тым жақындатқан жоқ.

	Ұшырылған астық аспандап келіп қайта құйылатын тұста ұзын сыпырғыш ұстаған біреу жүр. Төбе болып үйіліп келе жатқан астықтың етегін айнала сыпырып, тыным табар емес.

	– Ана кісі кім? – деді Мұқаш өзі танитын ауыл адамы Бекеш деген кісіге.

	– Ә, ол майқаншы ғой. Біздің ауылға жаңадан көшіп келген өзі.

	– Майқаншы? – деді Мұқаш таң қала сөйлеп. – Аты солай ма сонда бұл ағаның?

	Баланың сұрағына Бекеш селкілдеп тұрып күлсін. Жұмысын тоқтатып қойып, ішін басып алған. Транспортердің тарсылдағын үнінен даусы естілмейтін болған соң, Мұқаш Бекеш ағайдың тура қасына келіп, құлағын түрді.

	– Астықты сыпырғышпен тазалайтын адамды майқаншы дейді. Әй, баламысың деген...

	– Өзінің киімі де қызық екен, – деді білмегеніне ұялып қалған Мұқаш майқаншыны нұсқап.

	– Көзіне, мойнына астықтың қыпығы, дәні түспеу үшін киіп алғаны ғой.

	Майқаншы кісі басына мойнын, арқасы мен иығын жапқан тұтас былғары жадағай киіп алыпты.

	– Оның да аты бар ма?

	– Бұл – күләпара деген киім.

	– Сарқырамадан аумайды, – деп қойды Мұқаш бір әредікте. Оның бұл сөзіне түсінбеген қасындағы бала:

	– Нені айтып тұрсың өзі? Жаңағы күләпара деген киімді ме? – деді аңқуалана сұрап. Осынау қисынсыз сұраққа енді Мұқаш мәз:

	– Ой, сен де қайдағыны айтады екенсің. Ол емес, ана ұшып келіп қайта құйлып жатқан бидайды айтам. Қарашы өзің анықтап.

	Жұмысқа қызыға кіріскен үш бала өзге сыныптастарын да ұмытып үлгірген еді. Олардың не істеп, не қойып жатқандарында тіпті шаруалары болған жоқ. Жаңағы бір жүк машинасын толтырып келген оқушылар енді үлкен қырманның әр жер-әр жеріне тарап кетісіпті.

	Орта жастағы мұртты майқаншы шеткірек шықты да, күләпарасын бір балаға ұсынып:

	– Мә, сен тазалай берші. Мен демала тұрайын, – деді де, астықтың үстіне жантайып қисая кетті. Енді Мұқаш күләпараны қолына алғанша асық.

	– Берші, мен киіп көрейін, – деп жармасып жатыр. Балалардың тазаланған астықты сыпыруға кіріскенін көріп, Бекеш:

	– Ой, қалай сыпырасың? Олай емес, бері әкелші сыпырғышынды, – деп үйрете бастады.

	– Міне, былай. Өте батырма, бетін бүйтіп сипап отыр. Бидайдың дәні көзіңе тимесің, байқа!

	Аспанда бұлт, жерде жел жоқ. Қыркүйек айының бір жайдары күні. Қолғабыс жасауға келген оқушылар қырмандағы топты көбейтіп, жандандыра түсті. Мұқаш пен екі бала өз жұмыстарын мүлтіксіз істеп тұр, міндеттері онша қиын емес. Ұшырған бидайлары үстемелей үйіліп, барған сайын қомақтала түсуде. Мұқаш күрегімен бидайды бір-екі рет көсіп қойды да, басқалардың қалай істеп жатқандарын көргісі келіп, қырманды аралай бастады.

	Сегізінші сынып оқушылары әр тұстан қара көрсетіп қалады. Бірнешеуі иыққа иық тіресіп, жақын жердегі машинаның үстінен бидай түсіріп жатыр. Енді біреулері топталып тұр. Маңайларында ересек адамдар көрінбейді, өз еркі өздерінде. Күлкімен аралас балағат сөздер естіліп, көтерілген күректер де көрініп қалады.

	Әлденені айтып, қыздарды күлдіре алдыңғы жақта тұрған Өмірәлі қасындағы Кеңесханды итеріп кеп қалды. Анау бидайдың үстіне жалп етіп ұшып түскен.Лып етіп атып тұрғанымен, қыздардың алдында құлағанына ұялып, не істерін білмей, бүгежектей берді. Неге өйтетіні белгілі – сыныптағы атақты тентек Өмірәлімен алыса кетуден қаймығады.

	Осыны сезді ме, Өмірәлі Кеңесханды тағы итеріп қалды. Өзін әбден басынып алыпты.

	– Тыныш тұрған адамда нең бар? – деген дауысқа Өмірәлі жалт қараса, Мұқаш екен. Басқа жақта жүрген оны дәл қазір қастарына келе қалады деп ойламаған сияқты.

	– Нем бар екенін өзім білемін...

	Өмірәлі – ешкімнен қаймықпайтын белгілі сотқар. Қашанда ә десе, мә дей кетуге даяр. Мұқаштың қаны қайнап кетті. «Дәл қазір алып ұрып, басын астыққа тығып алар ма еді өзін?» деп ойлады да, сабыр сақтады.

	– Кеңесханға тисуші болма! – болды бар айтқаны. Сол-ақ екен, Өмірәлінің көзі ақиып шыға келгені:

	– Сен кім едің сонша маған жөн көрсететін? Қайқай келген жағыңа. Топталып тұрған балалар «Енді не болар екен?» дегендей жапырласып,

	екеуіне қарай қалған. Денесі мығым болғанымен, Мұқаш жалпы төбелеске жоқ бала болатын. Ол тышқанмұрынын қанатыпты дегенді сыныптастары естіген емес.

	Ештеңеден тайсала қоймайтын Өмірәлі айылын жияр түрі жоқ.

	«Келсең, кел» деген сыңайда қасына келген биік бойлы Мұқашқа ежірейе қарайды.

	– Бітті, енді екеуі төбелеседі, – деді балалардың бірі. Бірақ бұлар күткен төбелес болған жоқ. Екеуі бір бірінің білектерін ұстап сәл тұрып қалды да, әлдене деп күңкілдесіп, екі жаққа кетті. Жаңағы сотқар баланың білегін Мұқаштың сырқырата қысып жібергенін ешкім байқаған жоқ. Өзінің күшінің осал емес екендігін, мына топтың алдында төбелесетін болса, Өмірәлінің абыройдан айырылып қаларын ол осылай сездірген еді.

	Тағы бір жерде бидай түсіргендер шуылдасып, өздерінше мәз. Тиеуші балалар тіпті үлкен кісілермен қоян-қолтық араласып кетіпті. Бұл жақта тек ырғақты қимыл басым екен.

	Осылардың бәрін көңіл жібіне тізіп, жұмыс істейтін жеріне қайта оралған Мұқаш ағаш күректі дәнге батыра түсті. Екі қолының бұлшық еттері бүктеле керіліп, тыным таппайды. Денесінен өзінің әдетінше әлі тер шыққан жоқ, отқа төзімді болаттай.

	Өз қарауына түскен балалардың іс-қимылына сенді ме, ұшырушылар бастығы Бекеш ағай:

	– Қырман меңгерушіге барып келейін. Жұмысым бар еді. Мені қайда дегендерге кәзір келеді дей салыңдар, – деп, ақырын ғана аяңдай жөнелген. Сол-ақ екен, үшеудің бірі күрегін тастай салып, отыра кетті:

	– Мұқаш, ей, демалайық та. Сонша неменеге әуреленесің? Сен де отыр, – деді. Әлі қыңқ демей келе жатқан бала жалқаулықты жақындатқан мына сөзді елей қойған жоқ. Қырман ішіне тарап кеткен оқушыларын бақылап жүрген Мешітхан ағай бұларға да бірнеше рет келді. Кесек тістерін көрсете күлімдеп, мақтап қояды Күн түске таяп қалғанда, балалардың бірі:

	– Мен су ішіп келейін, – деп, күрегін бидайдың үстіне тастай берді.

	– Қайдан? – деді Мұқаш

	– Тоғаннан.

	– Одан ішпе, ауру болатынын білмеймісін? Шөлдесең, асханаға бар.

	– Ей, қойшы сен де. Мен кеттім.

	Әңгімеге мұртты майқаншы араласты:

	– Сен бала, өзің біресе былай, біресе олай қашқалақтама. Мұғаліміне айтам мен сенің. Не деген жалқаусың. Уақыт та бітіп қалды. Тез барып кел, – деді ол. Бала бұл сөзге үндемей, тоған жаққа қарай жүгіріп кеткен. Аз уақыттан соң оның:

	– Саршұнақ, саршұнақ. Көбін-ай! – деген айқайы естілді.

	Басқа бір топтың балалары машина келмей, дағдарысып тұрған болатын. Жаңағы сөзді естіп, солар тоғанға қарай жүгіре жөнелісті. Іле:

	– Тез, тез! – дескен дауыстары да шығып қалды.

	Мұқаш күрегін лақтырып тастап, жүгіріп жеткенде, балалар саршұнақтың ініне тоғаннан су әкеліп құйғалы жатыр екен.

	– Қолдарыңа ағаш ұстағаңдар, қашып кетпесін, – деп қояды бір– біріне. Сәлден кейін суға тұншығып, жанталасқан саршұнақтың тұмсығы да көрінді. Балалар айқай-шумен тұра ұмтылып еді, саршұнақтың тұмсығы қайта жоғалды.

	– Ары тұрсаңдаршы, ей. Шықсын да.

	Бұны айтқан – сыныптағы сотқарлардың басы Өмірәлі. Балалар кейін серпілгенде, пысқырынған саршұнақ суы сорғалап атып шықты. Сипай тиген таяқтан домалап кеткен оны Өмірәлі аяғымен баса қойды. Екі көзі жалтырап, туфлидің астында жалпиып жатқанын балалар тамашалай бергенде, екіншісі де шыға келді. Айнала қуысып, оны да ұстаған соң:

	– Екеуің бір-біріне байлап жіберейік, – деді Өмірәлі тағы да. Саршұнақ қууды ұйымдастырып, осы жерде билеп-төстеп жүрген өзі. Мыналардың жәндіктерді азаптай бастағанын көріп, Мұқаш дереу араша түскісі келген. Бірақ ол ниетінен дереу айныды. Оған себеп – «Тағы да Өмірәлімен шекісіп қалатын болдым-ау. Әдейі соның соңынан түскендей болармын. Қой, мен араласпай-ақ қояйын» деген ой.

	Құйрықтары сым темірмен байланған саршұнақтар бір-бірін тартып, балаларды күлкіге көмдірді.

	Мұқаштар тоғаннан қайтқанда, қырман басындағы жұмыс та тоқтаған екен. Шоферлер мен комбайнерлер тамақ ішуге кетіп, техника атаулы қаңтарылып тұр. Тарсыл-гүрсіл де бәсеңсіп қалыпты. Күздің күні жаздағыдай шақшиып, кісіні терлетіп те жібереді.

	Балалар топырлап асханаға кіріпі жатыр. Бір-біріне жалғасқан столдар тұрған үлкен бөлменің бір жағында жұмысшылардың жатақханасына кіретін есік, екінші жағындағы қабырғада ас үйден тамақ алатын ойық терезе. Қабырғаларда көрсеткіш тақтасы, қабырға газеті, астық жинау науқанына байланысты ұрандар. Бір жерге « Қазақстанның тәуелсіздігіне – 20 жыл» деп жазып қойыпты

	Ойық терезе алдында сығылысқан жұмысшылардың кезегі шапшаң жылжуда.

	– Тоса тұрыңдар. Алдымен қырманшылар тамақ ішіп алсын, – деді шола қарап, оқушыларын түгендеп жүрген Мешітхан ағай. Сөйтіп ас үйдің тесігінің алдына балалар да топырласа бастады.

	Алдарына келген кеспе көжеге, нан-шайға қарап, тосын әңгіменің шетін шығарған – баяғы Өмірәлі:

	– Тамақтары нашар ғой, – деп жалпақ мұрынын шүйіріп қояды. Өзінше кісі болып, алдына келген асқа кепиятсына қарайды. Мұқаштың тағы да ызасы келді. «Шіркін, жынын қағар ма еді осының. Өзінше болады да жүреді» деген ойын ашып тастамай, ішіне сақтап қалды. Өйткені сол екі арада Мешітхан ағай басу айтып, осындай бүйректен сирақ шығаратындарға ескерту жасап үлгіріп еді. «Әп, бәлем, өзіне сол керек, – деді Мұқаш жаңағы ойын сабақтай түсіп. – Дегенімен, осы немені байқамаса болмайды. Алдағы уақытта ретін тауып орнына қою керек өзін».

	Түскі тамақтан соң адамның бір түрлі маужырап қалатыны бар ғой. Жұмысқа кірісіп кетуге жалқауланып жүрген балалар Мешітхан шақыра келгеннен кейін, әрең қозғалды.

	Мұқаш өздерінің жұмыс орнына жақындағанда, артқы дөңгелегі астыққа көміліп, үстіндегі бидайы түсірусіз тұрған машинаны көрді. Дөңгелектің астына таяу қылтиған күректі сабынан ұстап жұлып алса, бас жағы қақ жарылған екен. «Ойбай-ау, менің күрегім ғой. Машина басып кеткен...» – деді Мұқаш абыржып. Маңайында ешкімнің әлі жинала қоймағанын байқаған ол, бірталай ойланып қалды. «Бәле болғанын қарашы! Бұл фирмада күрек жеткілікті, біреуі сынса, ештеңе ете қоймас. Бірақ ұят болды! Айтайын ба, айтпайын ба? Айтсам, салақ деп тағы ұятқа қалам, оның үстіне ойыншыл дейді. Айтпасам, қылмыс қой».

	Сол кезде кісілер жақындап қалды да, Мұқаш күректі бидайдың арасына сүңгітіп жіберіп, өзі шашылып жатқан күректің біреуін ұстай алды. Мотордың үні естіліп, әрқайсысы күрек-сыпырғышын алып дайындала қалғанда:

	– Менің күрегім қайда екен? – деді балалардың біреуі алаңдап.

	– Тауып ал, бидайдың астында қалған шығар, – деп, Бекеш айнала қарады. Мұқаш ештеңе білмеген адам құсап жұмысын істей берді: «Айтсам ба екен? Танып қойса, біттім ғой. Әлі, ұят-ай!»

	Әлгі бала әрлі-берлі қарап, таба алмаған соң:

	– Серіктестіктің дүниесін шашасыңдар, ойыншық па! Бағана қалай болса солай тастап, ойынға жүгіріп кеттіңдер. Қалды да бір жерде, тап енді, – деді мұртты майқаншы. Өзі көп сөзі жоқ, ылғи ескерту айта беретін қаталдау кісі екен. Сасқалақтап тұрған балаға Бекеш:

	– Ана жақтағы жындылардың біреуі алып кетпесін. Барып қарап келші, – деді. Бала салып ұрып жүгіре жөнелген.

	Буындары босағандай болып, Мұқаштың аяқ астынан бір түрлі жұмыс істегісі келмей қалғаны. Бала едәуір уақыт жоғалып, құр қол қайтты.

	– Я, не, жоқ па? – деді Бекеш.

	– Жоқ.

	Баланың беті күреңденіп, құр тыпырши береді. Оның бетіне бір қараған Мұқаш кенет шешімге келді де:

	– Мынау емес пе? Анықтап қарашы, мүмкін... – деп қолындағы күрегін көрсетті. Бала айналдырып қарады да, сабындағы бір жерін түртіп көріп:

	– Осы екен! Бағаннан бері байқамаппыз, – деді қолына түкіріп. Басқалардың ендігі бұрылып қарай қалғандары – Мұқаш.

	– Міне, керек болса. Ендеше сенікі жоқ болды ғой. Өзің ұстаған күректі өзің танымайсың ба? – деді Бекеш.

	– Іздеп, бір күрек тауып алайын – деп, жүгіре жөнелген Мұқаш, жұмысшылардың біреуінен күрек сұрап алып қайтып келді.

	Түстен кейінгі жұмысты үндемей көңілсіз істеді. Күн кешкіріп, балаларды апарып тастамақ болған машинаның үстіне Мұқаш жүгіріп келіп, бірінші шықты да, үндемей отырып алды. Баланың күрегін қайтарды, бірақ өз күрегінің сынып қалғанын айтуға батылы бармады. «Сонда бұл не?» – деді өзіне өзі.

	***

	Бүгін ол мектепке дайындықсыз келіп, бір сабақтан «Екі» алып қалды. Бірақ, соған бола онша қысыла қойған жоқ. Сабағы біреуден ілгері, біреуден кейін. «Ақыр жақсы оқымайтын болған соң, бәрі бір емес пе?» деп ойлайтын. Өзінің жолдастары мен мұғалімдері бұл жайында ескертсе де, бірбеткей Мұқаш сырттай мойындамаған түр көрсетуші еді. Іштей намыстанса да, өзінше немқұрайлы болып көрінуге тырысатын.

	Соңғы сабақ – «Дене шынықтыру». Оның мұғалімі – Ислам биік бойлы, тікірейген қара шашты, қимылы жылдам жас жігіт. Өзі университетті бітірісімен, мектепке былтыр ғана келген жас маман.

	Балалардың ішіне кіріп, әрқашан аралас-құралас болып жүретін осы мұғалімді Мұқаш мінезі үшін ғана емес, спортшы болғаны үшін де ұнататын.

	– Иә, балалар амансындар ма? – деді Ислам есіктен кірісімен. Оқушылар шулай жауап қайтарысып, бәрі отырғаннан кейін, мұғалім ағай:

	– Біз бүгін ойнамаймыз, – деді сынып журналын ашып тұрып.

	– Неге, ағай?

	– Өздерің білесіңдер, ескі спорт алаңы жарамсыз болып қалғалы біз дене шынықтыру сабағын ылғи да анау бұталардың арасында өткізіп жүрміз. Ол ара тар, жүгіруге тіпті келмейді. Аяққа тікен кіреді. Ыңғайсыз....

	– Оны білеміз ғой.

	– Білсеңдер, бүгіннен бастап спорт алаңын жаңадан жасаймыз. Қалай қарайсыңдар бұған? Қол көтеретіндерің бар ма? Бірінші боп мен қол көтерем, – дегенде өзі, оған ілесе бәрі қолдарын қөтерді.

	– Онда жақсы ғой, бірақ қай араға жасаймыз?

	– Ондай жер табылады, алдымен келісіп алайық. Ешкім қарсы емес қой.

	– Жоқ, қарсы емеспіз, – деді бәрі. Жұмыс десе, қашып жүретін жұқсыздар бұл сыныпта да бар. Соған қарамастан, Өмірәлі сотқарға дейін түгел қол көтерісті

	– Жақсы, – деді үлкендеу көздері ұшқын шаша қуанып кеткен Ислам.

	– Ал ендеше кеттік.

	Барлығы дүркірей көтеріліп, бірдемеден құр қалғандай топырласып сыртқа беттеді.

	Ауыл бөлшектене керіліп, ұзынынан ұзақ созылып жатыр. Су келетін арықтар, аралары шарбақпен бөлінген бақшалар. Шет жағында құлаған ескі тамдар, ыстықта ауылдың ұсақ малдары ыстықта соларды көлеңкелеп тұрғаны. Лақ-қозылар үстіне шығып, айнала жүгіріп, тұяқтары кірпіштерін одан арман жеп, жұмырлай түседі.

	Жолды жағалай телеграф бағаналары ауылға кіреді. Ойпаттау болып келетін өзен жағы көбінесе көгалды, жазда сонда жайылатын үйрек– қаздар әлі де жүр.

	Бұл ауыл – Маңырақ ауылдық округінің орталығы. Өтпелі кезеңнің тұсында дағдарысқа ұшыраған ауылда стандартты үйлер аз, ескі көріксіз тамдар көп еді. Қарқынды дами бастағаны соңғы кезде ғана. Солтүстік жақ ашық шетінде жаңа үйлер бұрын бос топырақ жатқан жерлерге нығыздана орнығып алыпты. «Дипломмен – ауылға» бағдарламасы бойынша келген жас мамандардың үйлері де сол қатарда. Ал жаңа салынған кейбіріне осындағы мекеме орындары көшіп кіріпті. Олардың маңдайшаларында көңілдене желбіреп тұрған көгілдір жалаулар. Қырмандағыдай үлкен болмаса да, көзге сүйкімді көрінеді екен.

	Далаға шыға келген адамның көзіне түсетін ауылдың осындай мамыражай көріністері.

	– Сонда қай жерге? – деді топырласып келе жатқан балалар шыдамсыздана. Ислам ағай әрі қарай жүріңкірей түсті де:

	– Мен барда саспаңдар, табамыз, – деді қуланғандай көзі жалтылдай жымиып. Жас ұстаздың оқушыларын ертіп келген жері – дене шынықтыру сабағы өтіп тұратын бұталы өзектің сыртындағы жусанды жазық.

	– Міне, осы ара, – деді Ислам балаларға қарап.

	– Ой, қандай тамаша! Жап-жазық. Жүгіруге де, доп ойнауға бәріне де әйбәт, – десті балалар.

	– Бұрын мұны неге ойламадық екен?! – деп қойды Мұқаш та жазық жерді көзбен шолып.

	– Ендігі мәселе – мынау. Осы арадан өзімізге лайықты учаскені бөліп алуымыз керек. Кәзір алдымен өлшейміз, сосын мына кендір жіпті керіп қоямыз да, соны бойлап, бір жақ шетінен қашай бастаймыз.

	Қолына кендір орамы мен рулетка ұстаған мұғалім оқушыларымен ақылдаса отырып, жер алаңқайын бөлуге кірісті. Бұрын мал жайылымы ғана болып жатқан тың жерде жұмыс істеу өзінше қызықты екен. Дабыр-дүбір, әзіл-күлкімен жүріп өз істеріне беріліп кеткендіктері сондай – бас көтеріп жан-жақтарына да қарамапты. Соңына шаң ілестіре, баяу жылжыған бозғылт түсті «Нива» автокөлігін қастарына таяғанда ғана бір-ақ көріп еді.

	Одан ырғала қозғалып, жерге түскен – орта бойлы, ұшы келтелеу мұрынды, ақсары кісі. Киген киімі де бозғылт түсті костюм-шалбар.

	– Сәлем, балалар! – деді ол дауыстай амандасып. Талтайыңқырап тұра қалған бұл адамның жүзіндегі таңырқау нышаны тайға таңба басқандай айқын. Жақын тұрған балалар жапырлай сәлем бергеннен кейін:

	– Ал, жігіттер, бұл не тіршілік? Мұғалімдерің қайда? – деді ол. Ислам мұғалім алдыға шығып, өзін таныстырды. Келген адам әлі де таңырқаулы екен, мұғалімге қарай бір-екі қадам басты да:

	– Ислам, сен мектепке келген жас маманның бірі боларсың, – деп сұрады.

	– Иә, Есемет Шұғайұлы, – деді мұғалім де округ әкімін танып тұрғанын білдіріп. – Былтыр осында жұмысқа орналасқаннан кейін, сіздің қабылдауыңызда болғанмын.

	– Не жайында сөйлесіп едік сол жолы?

	– Мен жас маман ретінде әлгі үйдің кезегіне тұрсам ба дегенмін. Жеңілдікпен несие алып...

	– Ә-ә, есімде. «Дипломмен ауылға» бағдарламасы бойынша келдің емес пе. Иә, екі бөлмелі үй алатын болып едің ғой.

	– Кіріп те алдым, Есемет Шұғайұлы. Үй жақсы.

	Округ әкімі орамал шытымен маңдайын, жалпақтау бетін ұйпалап сүртіп шықты да, жусанды жерге тізесін бүкті. Өңі терден арылғаннан кейін, әлгі таңырқау белгісі тіпті айқындала түскендей.

	– Иә, Ислам бауыр. Үй алған екенсің, хош. Ал сонда мынауың не?

	– Нені айтып тұрсыз, Есемет Шұғайұлы?

	– Басыңда баспанаң болса, мына жерге тағы үй салмақпысың? Жерді басып алушылар өстіп аяқ астынан бір құрылысты бастап жіберуші еді...

	Әкімнің не себепті қадала сөйлеп отырғанын енді ғана түсінген Ислам бұл тіршіліктерінің мақсатын қысқаша баяндап берді.

	– Ә, солай ма? Жоқ, ол болмайды. Сендер мына жерге спорт алаңын жасай алмайсыңдар, – деді әкім басын шайқап.

	– Неге?

	– Ислам, сен қызықсың. Көзі ашық жас маман емессің бе? Білуің керек қой жер дегеннің қаншалықты маңызды екендігін. Біздің округтің территориясында бос жатқан жер бар деп кім айтты саған. Тем более, округ орталығының маңында.

	Жас мұғалім дағдарып қалғанымен, сасқалақтаған жоқ, көкейіне келіп тіреле қалған күдікті жайларды анықтау үшін енді қарсы сұрақ қоюға мәжбүр:

	– Есемет Шұғайұлы, кешіріңіз, бұл жер тура мектептің қасында тұр ғой.

	– Тұрса, тұра берсін, бірақ бұл әлі мектептің жері емес. Мына бұталы өзек бар емес пе? – деп оқушылар бұрын дене шынықтыру ойындарын өткізіп жүрген жерді нұсқады. – Мектеп территориясының шекарасы сол.

	Жалпы осы жағын да қоршап қою керек еді. Қоршалмағаннан кейін, сендер мектепке қатысы жоқ жерге шығып кеткенсіңдер.

	– Мәссаған! – деп біреу ақырын ғана ысқырып қалды. Баяғы шыдамсыз Өмірәлі екен. – Сонда біз бағанадан бері әшейін арам тер болыппыз ғой. Азабым-ай!

	– Арам тер бола қойған жоқсыңдар әлі, – деді Есемет Шұғайұлы сол отырған қалпы. – Мына жіп керген жерлеріңді түгел қашап тастағанда болатын еді қызық.

	– Ағай, сіз бізді қалай біліп қойдыңыз? – деді Мұқаш әкімнің лезде жетіп келгеніне таң қалып. – Әлде бір кісілер барып айтты ма екен?

	– Ой, балам-ай, әбден ауру болдым ғой мен...Үйден шықсам болғаны, мал қараған адам сияқты айналаға қаранып кеп жүргенім.

	– Неге, Есемет Шұғайұлы? – деген сұрақ енді Ислам мұғалімдікі.

	– Неге дерің бар ма? Бос жатқан жерді өз беттерінше басып алып, үй салып алатындар шықты емес пе қазір. Солардан-ақ әбден зәрәзап болдым. Не өздері түсінбейді, не заң білмейді...

	– Жаңа машинамен келе жатып қарасам, – деді әңгімесін әрі қарай жалғап. – Тура мектептің іргесінде бір топ адам жерді бұрқылдатып жатыр.

	«Тағы да жер басып алушылар екен» деп жетіп келмеймін бе?

	– Ал бұл жер сонда кімдікі? – деді Ислам жан-жағына алақтай қарап. Өзінің артық қылам деп тыртық қылып алғанын енді ғана ұғына бастаған түрі бар. – Біреудің жері ме бұл?

	– Әкімшіліктің резервте тұрған жері ғой. Әне, анау тұсқа дейін, – деп әкім қолымен сілтеп көрсетті.

	– Енді қайттік? – деді Өмірәлі қиналған адам бола қалып. – Жерді босқа бүлдіріппіз ғой.

	Былай қарағанда бос жатқан сияқты көрінетін жердің де сұрауы бар екендігін балалар енді түсінді. Сегізінші сынып оқушыларын былай қойғанда, университет бітіріп келген Ислам тәрізді жас ұстаздың өзі білмей қалып отыр емес пе? Оның осы аңғырттығын келеке етушілер де табылды. Басы, әрине, Өмірәлі секілділер.

	Ертеңінде сабақ арасындағы үзіліс кезінде Мұқаш өтіп бара жатса, ол жас мұғалімді сырттай мазақтап күліп тұр екен. Істеген ісі, айтқан сөзі онсыз да қитығына тиіп, жақтырмай жүрген баласы. Қай бір жақсы лепес шығушы еді Өмірәлінің ауызынан. «Осымен байланыспай-ақ қояйыншы өзі» деп жүретін. Қатары емес, құрдасы емес, дап-дардай мұғалімді келекелеп тұрған соң, шыдай алмай кетті:

	– Ислам ағай – мұғалім. Ал мұғалім туралы сөйтіп айтуға бола ма?

	– Оһ-о, мынаны қара. Ағайының қорғаушысы шығыпты ғой. Жағымпаз, – деді Өмірәлі айылын жия қоймай. Енді мұның өзіне тіл тигізуден тайынар емес. Өткен жолы қырман басында білегін қысқаннан кейін, «Менің күшімді сезді. Қаймығып қалды» деп ойлайтын. Сөйтсе, бір иығын алдыға беріп, көзі шатынай, шатақ іздеп жүретін Өмірәлі баяғы сол қалпы. Мұқашпен санасып, қылшығы да қисаятын түрі жоқ екен.

	«Маған тисетін болса, бас салып төбелесе кетейін» деп ойлап жүретін. Бірақ Өмірәлінің сөздері шымбайына батып бара жатса да, қол жұмсаған жоқ. Оның бұл қылығын Өмірәлі ғана емес, қасында тұрғандар да «Қорықтық» деп санады. Қайта айналып келгені желке жағынан:

	– Қорқақ! – деген сөз естілгеннен кейін ғана.

	– Мен сенімен басқаша сөйлесемін, – деді Мұқаш даусы ептеп дірілдеңкіреп.

	– Ой-пай, мынаны қара. Мұғаліміңнің алданда ғой сонда?

	– Жоқ. Өзім білемін қайда сөйлесетінімді.

	– Қане, кел ендеше. Осы жерде сөйлесейік, – деп, Өмірәлі Мұқаштың жағасынынан ала түсті. Қолы кәдімгідей қарулы-ақ, қылғындырып әкетіп барады.

	Заты төбелеске жоқ бала ашуы лықсып тұрса да, қол жұмсамады.

	– Кешке мектептің қасында, ақ теректің түбінде, – болды бар айтқаны.

	Сол жерге кел, сөйлесеміз.

	Ақ терек – мектеп жанындағы кәрі ағаш. Сырты қожыр-қожыр болып кетсе де, жұрт «Ақ терек» дейді. Қолы бос ұлдардың жиналатын жері.

	Мұқаш уақытында келіп, жан-жағына қаранып тұр. Өзі аздап қобалжулы. Намысқа тыртысып, шақыруын шақырғанымен, арты қалай болар екен дегендей күйде. Өмірәлі жуыр маңда көріне қоймады. «Қой, енді қайта берейін» деген кезде барып, жекпе-жекке шақырған баласының бір-ақ төбе көрсеткені. Қасында үнемі бірге жүретін бір-екі серігі бар. «Оңашада сазайыңды беріп, орныңа қояйын деп едім, – деді Мұқаш іштей. – Енді өз обалың өзіңе. Абыройдан айырылсаң, менен көрме..»

	Өмірәлінің жеңіліп қалғанын жұртқа жайған Мұқаш емес, сол қасындағы серіктері. Төбелеске жоқ болса да, заты спортшы емес пе, сыныптағы атақты сотқарға бой бермей қойыпты. Бой бергенің не, күшке салып, қарсыласын әжептәуір ептеп меңдетіп жіберсе керек.

	Өткен жолғы әңгімеден кейін Ислам мұғалім спорт алаңын кеңейту керектігін айтып, мектеп директорына кірген көрінеді. Ал ол кісінің жалтақтайтыны тағы да сол округ әкімі Есемет Шұғайұлы болып шықты. Екі бастық өзара не сөйлесті, ол жағы анық мәлім емес. Ұзын сөздің қысқасы, сол әңгіменің төркіні «Мен саған, сен маған» дегенге сайыпты. Мектеп әкімдік аумағындағы шаруашылықтарға көмектесіп, қол ұшын беріп тұрады, ал өз кезегінде әкімдік мектепке аздап жер бөліп беруге келісіпті.

	Қалай болған күнде де «Мектепте енді спорт жағы енді күшейеді» деп, әйтеуір оқушылар жағы мәз.

	– Ой, келесі жолы тағы қырманға барамыз ба онда? – деп бір балалар кері тартқандай болып еді, көпшілігі барғылары келетіндіктерін айтып, шуылдасып кетті. «Маған бәрібір» дегендей, кірпіктерін баяу қағып, өз бетінше енжар отыра берген Кеңесхан ғана.



	https://t.me/kzkitap





